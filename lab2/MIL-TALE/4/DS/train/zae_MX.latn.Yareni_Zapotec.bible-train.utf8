―Bedú tse nna ugia lheꞌe yiesi ra xxeni leni lána Nínive.  Nia tsekilu kixxiꞌienlu ka benne ge nu satsa sateke, kumu axtaba neti chi biláti nu satsa ruinke.
Ttaka Jonás‑ni nna birialana bexunnina ge Tata Do Yebáha, diana daka Tarsis, tti ugwadina dianaha, bisinna lheꞌesi Jope.  Yiesiha rena roꞌo indatooha. Nia gwaxxakana ttu barku, chi du nuha iriana tsiana Tarsis.  Nianna utixa geni nna utaꞌana lheꞌe nuha ki tsia lenna ka benne dia lheꞌe barkuha.  Ania benna ki iruꞌunnana tsiana idittu, rakinna ki abitturu saxxaka Tata Do Yebáha na.
Ttaka Tata Do Yebáha nna benie ki biria ttu be idí nna uyuꞌuna lo indatoo ata dianaha nna udú lii xxatta lo nuha. Ka nu dia lo barkuha rakakinna chitteba ixá nuha.
Ka nu ribeni sina lhe'e barkuha nna yalhá usikinna. Nianna udulokana kua ttu ttubakana unnabakana len ka diosi gekaniha ki odilá ka benneha kana; lhe udulokana bedelhakana lheꞌe indaha nu sia lo barkuha ki abitturu aka nuha idiꞌi.  Jonás‑ni nna lhiꞌu lheꞌe barkuha‑la chi utaꞌana tena riluelaba rakinna.
Tti gwataꞌa nu rinnabiana lhe'e barkuha ata tenaha, nianna rana na:
―¿Beaka telu na, xa nu lo ribisiela? ¡Kanna ugwadda nna unnaba leni diosi geluha, ni kina gaa gwasatuaba lebie riꞌi ki abittu lhuxariꞌi!
Ka nu ribeni sina lheꞌe barkuha nna ra luesi ttu ttukani:
―Gwaltá nna udelhariꞌi suerti ki unna liina nuxariꞌi nuni daa tulha, de nuha nna rateriꞌi aní.
Nianna bedelhakana suertiha nna kweꞌe Jonás‑niba gwa re nuha.
Nianna rákana Jonás‑ni:
―Utixxiꞌien riꞌitu, ¿bí ge nna rateriꞌi aní? ¿Bí ge dalu ni, lhe gá dalu, lhe bí lá ata daluha lhe nú benne lu?
Lana nna bekabina rana:
―Neti ankaa benne hebreo nna ria lasia Tata Do Yebáha, benne anke Diosi rinnabie yebáha lhe benie indatooha lhe benie yu bisi lhe.
Nianna utixxiꞌienna kana rana deki rekibana rukatsi loni ge Tata Do Yebáha.  Ka nuha nna yalhá usikinna tti binakana deki rekina ruxunnina ge benneha. Nianna rákana na:
―¿Beaka benlu aná?
¿Bíla anka nu uddakatu lu ki ebe sii lo indatoo‑ni? ―Ania rákana na kumu adíla chi ridú lii lo indatooha.
Lana nna bekabina rana kana:
―Gwaludaxxu neti nna gwaludelha neti lheꞌe inda‑ni ki ebe sii loni. Kumu neti yu xeabaa de netiba nna ruyúle elha disa tsitsi‑ni.
Ttaka ka nu ribeni sina lheꞌe barkuha nna gwa benrubakana doelha tsitsi ki odekikana lo barkuha ki ebeakana na roꞌo indaha, ttaka labí udákana, kumu adírula dia indaha radda xxatta loni.
Nianna unnabakana len Tata Do Yebáha rákane:
―¡Tata Do Yebáha, rinnabatu lo kwinalu bittu utseꞌe lolu riꞌitu de lo niꞌa ge nubiyú‑ni lhe anágaba ganna ttixka abittuba bixa benna, bittugaba udelhalu kweꞌetu elhutti geni, kumu kwinalu, xa tata, ruinbalu attiba rakaba lelu!
Nianna tti bedaxxukana Jonás‑ni nna bedelhakana na lheꞌe indaha nna bebe sítteba lo nuha.
Tti bilákin nu ribeni sina lheꞌe barkuha nu ukaha, nianna utta chietiru elha rasi gekani len Tata Do Yebáha nna tti bettikana ka nimala nna betekana úna gee lhe begwekane nu chi rákana deki utekana.
Ttaka Tata Do Yebáha chila gaꞌananie ttu belha barto ki utabina Jonás‑ni, nna tsunna ubisa nna tsunna ela uyuꞌu Jonás‑ni lheꞌe belhaha.
Lheꞌe belhaha‑ba yuꞌu Jonás‑ni tti ulhapina tisa len Tata Do Yebáha, benne anka Diosi geniha,
rane:
Neti tti lo ruyúa elha disaha unnea belisaa lu, xa Tata Do Yebáha kia;
lu nna gwa biyienbinlu kia.
Roꞌo elhuttiha‑ba chi yuꞌa uresiꞌaya nna gwa biyienbinlu tsiꞌa.
bedekiba indaha ikia;
benbalu ki beguku nu radda loniha ikia.
Laꞌania nna belaba lasia rakati: “Gaxa labíru raka uyúlu neti,
uxí loti laa biruga iláti yotu leꞌa geluha.”
Ttu ttíruba beguku indaha itúbaa,
axtaba ata anka chulhaha ubinnia.
Ka tubaa daa lheꞌe indaha birilhibakana bega ikia.
Ataliba ridú lii xan ka iꞌiya‑na lhiꞌu lheꞌe indatooha, nialiba ubinnia.
Uxí loti ttu tsaba chi beto yiesi lo yu‑ni ikia, rakati laa biruga eriaya.
Ttaka lu, xa Tata Do Yebáha benne anka Diosi kia, roꞌo elhuttiha‑ba chi yuꞌa nna betelealu neti.
Atti chi ranniti deki chi daa elhuttiha kia,
laꞌania nna bexxa lasia lu, xa Tata Do Yebáha kia, nna unnabaa lenlu
nna gwa bisinba ka tisa kiaha axta ata dolu lheꞌe yotu leꞌa geluha.
Ka nu ria lekani ka diosi abí dika ixú,
ruddába ikikani nu tse redá lelu rutelu, xa Tata Do Yebáha kia.
Ttaka neti nna ugwenia lu ixkixaru atti uttia ka kuꞌunaha utea úna lenlu;
utebaa nu chi begwea tisa deki utea,
kumu lu, xa Tata Do Yebáha kia, rodilálu ka benne.
Nianna beni Tata Do Yebáha ki betelea roꞌo belhaha Jonás‑ni roꞌo indaha.
Nu berupa libeha nna unne Tata Do Yebáha len Jonás‑ni, ree na:
―Bedú tse nna ugia Nínive. Lheꞌe yiesi ra xxeni leniha nna nia kixxiꞌalu nu upeya lu.
Nianna bedú tse Jonás‑ni nna uluꞌuna neda diana Nínive, benbana nu ra Tata Do Yebáha. Yiesiha yalhá xxeni anka nuha, tsunna ubisa tteba isá ttu benne tsekie itú lheꞌeni.
Nianna utaꞌa Jonás‑ni lheꞌe yiesiha, udána ttu sá nna riguixxiꞌana rana:
―Iki de a chua (40) ubisaha, Nínive‑ni utseꞌe loba Tata Do Yebáha na.
Ka nu lheꞌesi Nínive‑ni nna ugiaba lekani ge nu uni Tata Do Yebáha, nna unnekana rákana deki utte ubina lheꞌekani. Iyába ka nu ra xxeni lekani lhe ka nu abittu ra xxeni lekani bikukana ttu xo ttipa gekani kini belaꞌa deki gwalíbakinna deki roduna kana ge nu ruinkanaha.
Tti bina nu rinnabia ge lheꞌesi Nínive nu ra Jonás‑ni, nianna udú lína lo xxila dona ata rinnabianaha nna uleana xo tse nukunaha nna bikugabana ttu xo ttipa nna udona lo te ge guiha.
Lana itupa lenna ka nu riseꞌe kweꞌeniha uddelhakana ki iria ka nu tsekikana itúba lheꞌesi Nínive kixxiꞌakana innákana:
―Lebiꞌi, ka benne, bittu bi gole lhe nigaba iꞌiyale inda lhe. Anágaba ka kuꞌuna bia gele‑na bittugaba ugole kana lhe nigaba ugiꞌale kana inda.
Nu uinlale, gwalukula xo ttipa gele, itupa lenle ka nimala‑na, nna itú lele gwalinnaba len Tata Do Yebáha lhe kua ttu ttule gwaluddana nu satsa ruinle‑na, lhe gwalikua nu rutti luesile‑na lhe,
Tti bilani Tata Do Yebáha nu benkanaha, beddankana nu satsa ruinkanaha, laꞌania nna bodúne ge nu ree deki uddake kana, laꞌania nna labí bixa benie.
Ttaka Jonás‑ni labí uyuꞌu leni nu beni Tata Do Yebáha, yalhá bisaꞌa xxattinna.
Nianna ulhapina tisa lenie rane:
―Tata Do Yebáha kia, kaxa gwalíbati nu ria tti doa lheꞌesi kiaha. De nuha nna benia bexunnia diaya daka Tarsis, kumu yubaa lu ankalu ttu Diosi re tse lelu, lhe ratua lelu ka benne lhe anágaba labí nnela riseꞌenlu. Lu ankalu ttu benne raka xxattinlu ge ka benne. Rodúbana lu ge nu satsa rulaba lelu uddakalu ke, de nuha nna labí ruinlu na.
Laxkala nnanna rinnabaa lolu, xa Tata Do Yebaa kiaha, bettittu neti kumu tserula gattia läkila aka benrua.
Tata Do Yebáha nna ree na:
―¿Si rakinlu deki tseba nuna ruinlu risaꞌa xxattinlu?
Nianna beriaba Jonás‑ni roꞌesiha nna udona daka ta riria ubisaha. Nia bedona ttu yoꞌo lhaga nna udona lheꞌe nuha ata xulaha, axtaliba ki ilenna bixa aka lheꞌesiha.
Tata Do Yebáha, benne anka Diosiha nna benie ki beꞌeyu ttiba ttu tteddapa ata do Jonás‑ni ki aka xula ikini nna edú tse leni. Jonás‑ni nna yalhá itta bedú leni de udona ata xula ge ttedduha.
Ttaka attu dilaha atti chi utsa yetsi ge tatubisaha, Tata Do Yebáha benttebe ki utaꞌa ttu belha to xan ttedduha nna utona lhu nuha nna ubisibana.
Tti chi do tatubisa gwetsá to nna uddelhattebe tu be saꞌa tuu, dana daka ta riria ubisa nna bekeꞌeba tatubisaha iki Jonás‑ni nna bechulhinna, tuttíruba ruinna gattina, nianna rana:
―Tserula gattia lä kila aka bania.
Nianna ra Tata Do Yebáha Jonás‑ni:
―¿Si análi riseꞌenlu de ubisi ttedduha?
Lana nna rana:
―Yalhá galá risaꞌati axtaba rakati tserula gattia.
Tata Do Yebáha nna ree na:
―Ki lu, ttedduha delo ttu elaba beꞌeyuna nna delo ttu elaba ubisina nna lu nna gwatua lelu na de ubisina, ki läga lu udalu nuha, nigaba lä luga bodixenlu na.
Neti nna ¿laaba ganna gwasatuagaba lasia yiesi Nínive nu ra xxeni leniha? Lheꞌe yiesiha seꞌe gwate ttu gayua galhia mili (120,000) ka benne ka nu labí rite dakinna si ruinkana nu satsa lhe o si ruinkana nu tse lhe. Anágaba nna ixegaba ka nimala seꞌe nia.
Lo yetsi‑ni rigixxiꞌa lá ka benne ukake xutto Jesucristuha. Labie uke benne datie David lhe Abraham lhe.
Abraham‑ni bije Isaac,
Isaac‑ni nna bije Jacob,
Jacob‑ni nna bije Judá lhe ka betsiniha lhe.
Judá‑ni nna bije Fares lhe Zara lhe. Nan ge ka benneha uke Tamar.
Fares‑ni nna bije Esrom,
Esrom‑ni nna bije Aram.
Aram‑ni nna bije Aminadab,
Aminadab‑ni nna bije Naasón,
Naasón‑ni nna bije Salmón.
Booz‑ni nna bije Obed. Nan ge Obed nna uke Rut.
Obed‑ni nna bije Isaí.
Isaí‑ni nna bije David benne unnabie ka benne Israel‑ni.
David‑ni nna bije Salomón. Nan ge Salomón‑ni nna uke nuila ge Urías.
Salomón‑ni nna bije Roboam,
Roboam‑ni nna bije Abías,
Abías‑ni nna bije Asa.
Asa‑ni nna bije Josafat,
Josafat‑ni nna bije Joram,
Joram‑ni nna bije Uzías.
Uzías‑ni nna bije Jotam,
Jotam‑ni nna bije Acaz,
Acaz‑ni nna bije Ezequías.
Ezequías‑ni nna bije Manasés,
Manasés‑ni nna bije Amón,
Amón‑ni nna bije Josías.
Josías‑ni nna bije Jeconías lhe ka betsiniha lhe. Laꞌania nuha bedaxxu ka nu Babilonia‑ni ka benne Israel‑ni nna dechekana ke daka lo yu gekaniha.
Iki de chi bisinke Babilonia, Jeconías‑ni nna bije Salatiel,
Salatiel‑ni nna bije Zorobabel.
Zorobabel‑ni nna bije Abiud,
Abiud‑ni nna bije Eliaquim,
Eliaquim‑ni nna bije Azor.
Azor‑ni nna bije Sadoc,
Sadoc‑ni nna bije Aquim,
Aquim‑ni nna bije Eliud.
Eliud‑ni nna bije Eleazar,
Eleazar‑ni nna bije Matán,
Matán‑ni nna bije Jacob.
Jacob‑ni nna bije José benne uka nubiyú ge María nan ge Jesús‑ni, delába Jesús benne anke Cristuha.
Aní uka tti uli Jesucristuha: María nan geeha chiba du José‑ni rinnabe benneha ki utsá náke. Ttaka lanila tseꞌe len luesikeha nna Espíritu ge Tata Do Yebáha chila benie ki bija xiꞌin María‑ni.
Ttaka José benne biyú dhi María‑ni ankabe ttu benne runi latsiru attiba ankaba geni, laxkala labí raka lebie ugwebie María‑ni elhittu lo benne. Aníha uka nna belaba le José‑ni sigába udhá ikie benneha.
Ttaka atti chi rulaba lebie unie aníha nna bitsianie ttu ela. Lheꞌe ela geeha nna uka xxe ttu anjeli ge Tata Xisiha nna ree bie:
―José, benne datia David, bittu gasinlu dhilu María‑ni, kumu binto nuje‑na Espíritu ge Tata Do Yebáha‑ba benie ki nuje biꞌin‑na,
nianna gali ttu nuto biyú to nna kixxalu lábi Jesús, kumu labi odilábi ka benne lheꞌesi gebi lo ka tulha ruinke.
Iyá nuní uka ki gwado tisa ge nu ra Tata Xisiha profeta Isaías‑ni ki kixxiꞌenna ka benne. Profetaha nna utixxiꞌana nuha, rana:
Ttu nuila ribani abittu bixa chi benna, nuha uja xiꞌinni.
Nianna gali ttu nuto biyú to.
Nutoha nna kixxake lábi Emanuel.
(Emanuel dienna innána: Tata Do Yebáha doe len riꞌi.)
Atti beben José‑ni nna benbe attiba raba anjeli udhelha Tata Xisiha, uxíbe María‑ni udo lenie.
Ttaka labí bixa bedhaka José‑ni benneha nna uli bintoha. Bintoha nna utixxa José‑ni lábi Jesús.
Atti rinnabia Herodes‑ni, laꞌania uli Jesús‑ni lheꞌesi Belén. Belén‑ni rena daka lo yu ge Judea. Laꞌania bisin ttu chupa ka nu tee elha rieni gekani, dákana daka ta riria ubisa nna bisinkana lheꞌesi Jerusalén‑ni,
rinnaba tisakana, rákana:
―¿Gon‑ni tee binto si uli, delába biꞌini akabi nu innabiabi ka benne Israel‑ni? Kumu chi bilentu ttu beli runna liina gebi, biriana dana daka ta riria ubisa‑na. De nuha nna datu kini udú xibitu arlobi.
Atti biyienin Herodes‑ni lhe iyába ka benne ge Jerusalén‑ni nu ra ka nuha, nianna bechacha ikikani nna bedúna kana.
Nianna tti bottupa Herodes‑ni ka nu loni ge ka bixxudiha lhe ka nu ruleꞌekinna ka nu Israel‑ni nu ra lo bia bennabi bodhaꞌan Moisés‑ni, nianna tti unnaba tisana ka nuha, rana kana:
―¿Gá daka gali benne anke Cristuha?
Ka nuha nna bekabikana geni, rákana:
―Daka lheꞌesi Belén ge Judea‑ni, niha teeki gali benneha kumu aníha ra lo ka yetsi ben profeta ge Tata Do Yebáha,
tti ree:
Lu, lheꞌesi Belén relu daka lo yu ge Judá,
delo adí ka yiesi elha seꞌe daka Judá‑ni abittu akinlu deki lu ankalu ttu yiesi xkaꞌaru.
Kumu lagwi gelu iria ttu benne ake nu innabia.
Benneha kuꞌe ka benne kiaha neda, delába ka benne Israel‑ni.
Herodes‑ni nna ttúbana uxina ka nu tee elha rieni gekaniha, kini bina tsena nukaxattiga biria beliha.
Nianna udhelha ttebana ka nuha diakana Belén nna rana kana:
―Gwaltsia nna gwalinnaba tisa tsitsi ge nutoha. Ganna chi gwaxxakale bi nna etetixxiꞌenle neti kini anágaba neti nna tsiagabaa sadú xibia arlobi.
Ka nuha nna iki de chi biyienkinna nu ra Herodes‑ni, nianna uluꞌu ttebakana neda diakana nna beli bilákinna biria daka ta riria ubisaha, daneruba nuha lokani. Bisinliba nuha ttu lii iki yoꞌo ata tee bintoha, laꞌanialiba nna gwalhedana.
nna tti utaꞌakana lheꞌe yoꞌoha nna bilákinna bintoha len nan gebi María‑ni. Nianna bedú xibikani arlobi nna udhali ttebakana roꞌo ka nu denkanaha nna begwekana bi oru lhe yala lhe seti nu rure ixixxi nu tee láni mirra lhe.
Tti chi beyeki ka nu tee elha rieni gekaniha deyyakana nna botseaba neda gekani kumu de lheꞌe ela bitsiakinnaha ra Tata Do Yebáha kana:
―Bitturu eyekile etele ata do Herodes‑ni.
Iki de chi bedá ka nu tee elha rieni gekaniha, nianna bedetsiani José‑ni ela. Lheꞌe elaha nna belaꞌanie ttu anjeli ge Tata Xisiha nna ree bie:
―Ugwadha nna uche binto‑na lhe nan gebi‑na lhe, bexunni lenke nna ugía lenke daka Egipto. Niha‑ba tseꞌele axtaliba ganna chi utixxiꞌania lu, kumu Herodes‑ni idhelhana egilakana binto‑ni ki uttikana bi.
Aníha uka nna ugwadha tteba José‑ni lo relaha, chebie bintoha lhe nan gebiha nna uluꞌu ttebake neda diake daka Egipto.
Niha‑ba useꞌeke axtaliba atti chi utti Herodes‑ni. Aníha uka ki gwado tisa ge nu ra Tata Xisiha, tti benie ki unne benne uke profeta geeha, ree: “Egipto re Xiꞌiniaha, beyaxie.”
Herodes‑ni nna tti ute denna deki benba le ka nu tee elha rieni gekaniha, labí liikinna eyekikana ki sattixxiꞌakinna na. Nianna bisaꞌa xxattinna nna benna mandadu kini gwettikana iyába ka nuto biyú to seꞌe lheꞌesi Belén‑ni lhe ka nuto seꞌe lheꞌe ka yiesi seꞌe abiꞌiba niha: iyába ka nuto ankakinna chupa ida lhe ka nu gwexxaru lhe. Aníha benna kumu bedaxxu niꞌani nu utixxiꞌa ka nu tee elha rieni gekaniha.
Aníha uka ki gwado tisa ge nu unne Jeremías benne uke profeta ge Tata Do Yebáha, tti ree:
Lheꞌesi Ramá biyien tsiꞌi ttu benne,
rinnee lhe ribesi xxatte de releninie.
Raquel‑niba nuha ribesina ge ka xiꞌinniha,
labí rebe xen leni kumu de utti ka nuha.
Iki de tti chi utti Herodes‑ni nna bedetsien José‑ni attu ela tti doe Egipto‑ni. Lheꞌe elaha nna bodolaꞌanie ttu anjeli ge Tata Xisiha.
Anjeliha nna ree bie:
―Beyadha nna beche nuto‑na lhe nan gebi‑na lhe, nna beyya lo yu ge ka nu Israel‑ni kumu chiba utti ka nu ruinkana uttikana nuto‑na.
Aníha uka nna beyadha ttebe nna dechebie nutoha lhe nan gebiha nna deyyake besinke lo yu ge ka benne Israel‑ni.
Ttaka tti bina José‑ni deki Arquelao‑niba redennabiana itúba Judea, kumu bedína ladi tata geni Herodes, de nuha nna usibin José‑ni eyye daka Judea‑ni. Nianna tti bedetsianie attu ela. Lheꞌe elaha nna utixxiꞌani Tata Do Yebáha bie bixa anka nu unie. Aníha uka nna daka Galilea‑nila deyya ka José‑ni.
Tti besinke daka niha, nna gwatseꞌeke lheꞌesi Nazaret. Aníha uka ki gwado tisa ge nu ra ka benne ukake profeta ge Tata Do Yebáha, tti ráke: “Benne anke Cristuha gatta lábie nazareno.”
Bisia sá tti ulea lo Juan benne rugadi indaha rekie rigixxiꞌe ka tisa ge Tata Do Yebáha daka lo yu bisi ge Judea,
ree ka benne:
―Gwalodúna le nna gwalodaxxu neda ge Tata Do Yebáha kumu chiba dabigana innabie.
Ge Juan‑niba nuha unne profeta Isaías‑ni, tti ree:
Lo yu bisiha ata lanú benne seꞌe, niha riyien tsiꞌi ttu benne rinnebie idisa, ree:
“Gwalegixxa tse neda ge benne anke Xxanariꞌiha.
Gwalolixxa neda kini dhabie.”
Itsa xo camelluba uka xo Juan‑ni nna udhí lheꞌeni ttu yieti, nna nu xixxi ge betsirúba lhe kutsittaba lhe utona.
Ka benne daa lheꞌesi Jerusalén‑ni lhe adíru ka benne daa lheꞌe ka yiesi to seꞌe itúba Judea‑ni lhe, anágaba ka benne seꞌeke gaxxaba roꞌo yoo Jordán‑ni, iyábake risinke ata reki Juan‑ni.
Nianna rigixxiꞌake ge ka tulha ruinkeha nna rugadi Juan‑ni ke inda lheꞌe yoo Jordán‑ni.
―¡Aalexa nu ruin satsa! ¡Lebiꞌi ankale ttiba ka belha‑na! ¿Nú chi rana le deki gwalábale lo elha disa tsitsi nu chi dabiga ute Tata Do Yebáha gele?
Gwaluni nu dika ixú ganna xa. Aníha kini ulaꞌa deki gwalí chi bodúna le ge nu ruinle nna bodaxxule neda ge Tata Do Yebáha.
Abittu tseꞌele ulaba lhiꞌu lele, akinle: “Riꞌitu gwalábatu kumu de ankatu benne datiatu Abraham‑ni.” Netiru ria, Tata Do Yebáha ganna aka lebie, gwakaba gebie eyonie ka íyya duꞌuya nii kini eyakakana benne datia Abraham‑ni, a laa kila iyasanie le.
Anágaba nna chigaba du tse iyyatteha kini ichúna itupa lhu ka yaga. Laxkala iyába ka yaga ka nu abittu utekana nu xixxi tse, ka nuha chúbakana nna iruꞌunakana tsiakana lo giha. Aníha‑ba nuha satele ganna abíba uinle nu dika ixú.
Neti gwalí galá leni indaruba nuní rugadia le ki ulaꞌa deki chi bodúna le nna bodaxxule neda ge Tata Do Yebáha, ttaka benne daa kweꞌaha tsitsirula ra le benneha tti neti. Laxkala labí elha ralhaa ichea ka gwaracha geeha. Benneha ugadie le Espíritu geeha lhe ugadie le gi lhe.
Chi den tse barkilu ge benneha kini uin tsebie xuxtilaha nna ganna chi bolhube siná nna ottupe xuxtilaha nna ogaꞌabie xuaha ata rigua tsebie benneha. Nianna tti udelhe tee ge xuaha lo gi nu satíaba rite loniha, delába nu abittu reyola loniha. Lebiꞌi nuha udhake aníha.
Ttu sá udá Jesús‑ni lo yu ge Galilea nna diabie bisine ata du Juan‑ni roꞌo yoo Jordán‑ni kini ugadine inda.
Ttaka Juan‑ni nna ridú disabana ugadine inda, nianna rane:
―Netila dika ugadilu inda; laa netila dalu ralu: “Begadi neti inda.”
Ttaka Jesús‑ni nna bekabie, ree:
―Begwelhaba aka aní nnanna, kumu aní chi gaꞌanani Tata Do Yebáha uinriꞌi.
Aníha uka nna uxielhaba Juan‑ni begadina Jesús‑ni inda.
Iki de chi udie indaha nna beria ttebe lheꞌe nuha. Looraha nna biyali tteba yebáha nna bilánie Espíritu ge Tata Do Yebáha ugwadie ttiba ttu becha ata dueha.
Nianna biyien tsiꞌi ttu benne yebáha, unnebie ree:
―Benne‑ni nuní anke Xiꞌinia rakati gebie. Benne‑ni runie nu ruꞌu lasia.
Nianna tti che Espíritu ge Tata Do Yebáha Jesús‑ni daka lo yu bisi ata lanú benne seꞌe, kini uin nu xxegwiha dhi yiene.
Iki de chi bette ubina lheꞌebie abittu utoe yetta delo chua (40) ubisaha lhe chua relaha lhe, nianna tti ugwetti bitunie.
Nu xxegwiha nna ruinna dhi yiene, nianna tti ubigana, rane:
―Ganna gwalíginlu ankalu Xiꞌin Tata Do Yebáha, usichu ka íyya seꞌe‑ni kini eyakakana yettaxtila ki golu.
Ttaka lee nna bekabie geni, ree:
―Lo ka yetsi ge Tata Do Yebáha dia ra: “Laa sunruga len yettaxtila aka ben ka benne, sinuki aka bengabake len iyába ka tisa rinne Tata Do Yebáha.”
Nianna tti che nu xxegwiha bie lheꞌe yiesi anka leꞌaha, delába Jerusalén‑ni, nna ulhapine iki yotuha gwetsáli.
Nianna rane:
―Ganna si gwalíginlu ankalu Xiꞌin Tata Do Yebáha, biginnichu lo yuha, kumu lo ka yetsi geeha, dia ra:
Tata Do Yebáha idhelhe ka anjeli geeha ki uyúke lu.
Udoni lo náke lu kini abittu tsuꞌu niꞌalu iki ka íyya.
Jesús‑ni nna bekabie geni ree:
―Lo ka yetsi ge Tata Do Yebáha rágaba: “Bittu dhi yielu Tata Do Yebaa benne anke Xxanaluha.”
Nianna tti dedeche nu xxegwiha bie iki ttu iꞌiya yadha xxatta, niha beleꞌenne iyába ka yiesi ra xxeni lekani seꞌe yiesi lo yu‑ni lhe beleꞌene iyá nu tse tee gekani lhe.
―Iyába nu chi belaꞌania lu‑na utea gelu ganna lu udú xibilu arloa nna utsá lolu neti.
Jesús‑ni nna bekabie geni ree:
―Nu reha ugía xa nu xxegwi, kumu lo ka yetsi ge Tata Do Yebáha, dia ra: “Sun arlo Tata Do Yebaa benne anke Xxanaluha, sun arlo benneha‑ba udú xibilu lhe suna nu innabe uinlu lhe.”
Aníha uka nna bedhan nu xxegwiha Jesús‑ni. Nianna tti bisin ttu chupa ka anjeliha nna bete náke lenbie.
Tti chi bina Jesús‑ni tekinna Juan‑ni lisiyya, nianna tti deyye daka Galilea,
bedábie lheꞌesi Nazaret nna ugíe gwadhoe lheꞌesi Capernaum. Yiesiha gaxxaba rena roꞌo indatooha daka lo yu ge Zabulón lhe Neftalí lhe.
Aníha uka ki gwado tisa ge nu unne Isaías benne uka profeta ge Tata Do Yebáha, tti ree:
Lebiꞌi, ka benne seꞌele daka lo yu ge Zabulón lhe Neftalí lhe,
daka attu ladu roꞌo yoo Jordán‑ni,
ata rite neda dia daka roꞌo indatooha,
lebiꞌi ka nu seꞌele daka Galilea ata seꞌeru ka benne labí ankake nu Israel,
lebiꞌi nuná ankale attiba ka benne seꞌe ata anka chulha.
Nnanna nna chi bilenle ttu xiani xeni.
Xianiha nuha udanie ge ka benne seꞌe ata ruxunnina geke gattike.
Debá laꞌania nna udulo Jesús‑ni rigixxiꞌanie ka benne, rabie ke:
―Gwalodúna le nna gwalodaxxu neda ge Tata Do Yebáha, kumu chiba dabigana innabia benneha.
Tti dia Jesús‑ni ridee saroꞌo indatoo ge Galilea‑ni, nianna bilánie yuꞌu chupa betsi ka nubiyú: ttu nuha lána Simón nu tegaba láni Pedro, attuna nna lána Andrés. Ka nubiyúha yuꞌukana rudelhakana yexxa ge ka belhaha lheꞌe indaha, kumu ankakana benne rudaxxu belha.
Nianna tti ree kana:
―Gwaltá gwetenalha neti. Neti unia kini akale ka nu gaxile ka benne kini udaxxuke neda ge Tata Do Yebáha.
Looraha tteba nna beseꞌe bixxikana ka yexxa gekaniha nna dia ttebakana danalhakane.
A lattiruba bededee, nianna bedelánie a chupa betsi ka nubiyú: ttu nuha lána Jacobo nna attuna nna lána Juan. Lakana nuha ankakana xiꞌin Zebedeo. Seꞌekana len tata gekaniha lo barcu gekaniha reyoinkana ka yexxa ka nu rudaxxu lenkana belhaha. Jesús‑ni nna uxie kana.
Lakana nna bedhá bixxi ikikani barcuha lhe tata gekaniha nna dia ttebakana danalhakana Jesús‑ni.
Jesús‑ni ugwekie itúba daka Galilea‑ni ruleꞌenie ka benne seꞌe niha ka tisa ge Tata Do Yebáha, ruleꞌenie ke lheꞌe ka yoꞌo ata rudhetike ka tisa ge Tata Do Yebáha. Niha rigixxiꞌe ka tisa tse, delába rigixxiꞌe gasina kini akake benne innabia Tata Do Yebáha ke, lhe anágaba reyonie ka benne yuꞌu iyá looba isagwe latike lhe reyoingabe iyába ata rilhen latike lhe.
Itúba daka Siria chi ugwadhi tisa ge nu runie. Nianna tti risin lenke iyába ka benne ridakake iyá looba isagwe lhe ka benne rilhen latike lhe ka benne yuꞌu espíritu xxegwi latike lhe anágaba ka benne rakake beora lhe ka benne daa yatti latike lhe. Labie nna gwa reyoinbe ka benneha.
Ixe juisiru ka benne danalhake bie: ka benne daba daka Galilea lhe ka benne daba lheꞌesi Jerusalén lhe ka benne daba lheꞌe adíru ka yiesi seꞌe daka Judea‑ni lhe anágaba ka benne daba daka Decápolis lhe adíru ka benne daa lheꞌe ka yiesi seꞌe attu ladu roꞌo yoo Jordán‑ni lhe.
Tti bilani Jesús‑ni ixe juisiru ka benneha, nianna ugwapie lati ttu iꞌiya do niha, nna udoe. Ka benne rudhetinieha nna ubigake kweꞌebie.
Labie nna uduloe ruleꞌenie ke, nianna tti rabie ke:
―Karubáru ka benne riyasakanie ge Tata Do Yebáha, kumu lake nuná akake ka benne innabie ke.
’Karubáru ka benne ribesike de rateke ttu bixa, kumu Tata Do Yebáha godú ittabe leke.
’Karubáru ka benne raka leke uinke nu tse raka le Tata Do Yebáha, kumu gwasiaba sá gwakaba nu raka lekeha.
’Karubáru ka benne ratua leke adí ka benne, kumu anágaba lake gwa satuagaba le Tata Do Yebáha ke.
’Karubáru ka benne itú iki itú leke rudo leke Tata Do Yebáha, kumu lake nuná gwalákanie benneha.
’Karubáru ka benne ruinke ki tseꞌe tse len luesi ka benne kini abittu itilhake, kumu lake nuná ralhake gatta láke xiꞌin Tata Do Yebáha.
’Karubáru ka benne ridú nookana ke de ruinke nu dika ixú, kumu lake nuná akake ka benne innabia Tata Do Yebáha ke.
’Karubárule ganna ttixka delo niꞌa kia nna usia le ka benne le lhe dhu nookana le lhe anágaba iyá looba gwen lasi usiakana ikile lhe.
Gwaledeakinle lhe gwaltseꞌe itta lhe, kumu xxeni anka nu ralhale edíle yebáha. Lebiꞌi gwa yúbale anágaba udú nookana ka profeta ge Tata Do Yebáha, delába ka benne useꞌe itú nu reha atti lanila galileha.
’Lebiꞌi nuná ankale ttiba ttu deti seꞌele lagwi ge ka benne seꞌe yiesi lo yu‑ni. Ttaka ganna detiha unnitti ixe geni, laꞌania nna, ¿galasina eyo nuha ixe ganna ttixka? ¿Laaba ganna tuttíru labíru ixú nuha? A sunruba kweariꞌi na nna kuꞌunariꞌi na, nianna tti ulea ka benne ikini.
’Anágaba, lebiꞌi nuná ankale ttiba ttu xiani kini rudenna ge ka benne seꞌe yiesi lo yu‑ni. Ankale ttiba ttu yiesi re lo ttu lhilhi rilá saabana, labí aka igatsina.
Nigaba lanú ttu benne do rugalhe iki ttu gi nu rudani, delo nna ukatsie ikini len ttu almoti. ¿Laaba ganna udole giha gwetsá kini udenna ge iyá ka benne seꞌe lheꞌe yoꞌoha?
Anágaba lebiꞌi latsiru gwaluni, kini elha ruin gele akana ttiba ttu xiani, kini anáchu tti iláni ka benne nu tse ruinleha, laꞌania nna innáke: “Xxeniba ra le Tata gele do yebáha.”
’Bittu akinle deki bisiaya yiesi lo yu‑ni ki kuaya bia bennabi bodhaꞌan Tata Do Yebáha len Moisés‑ni lhe nigaba labí daya kini kuaya ka tisa bodhaꞌan ka benne ukake profeta ge Tata Do Yebáha. ¡Koꞌo! Sinuki dalaa kini unia ki sado tisa ge nu ra lo ka tisa bodhaꞌaneha.
Netiru ria, laka nnanna re yiesi lo yu‑ni lhe yebáha lhe, iyába nu ra lo bia bennabi‑na teeba ki aka nuná, niruba ttu tisa chikaꞌa to abittu aka itua loni axtaliba ganna chi uka iyá nu ra lo bia bennabiha.
Laxkala ttu benne ganna abittu udoe tisa ge ttu ka nu ra lo bia bennabi‑na, meskiba ankana ttu tisa xkaꞌa, lhe ganna benneha gágabe ka benne abittu udoke tisa ge nu ra loni, benne unie aníha, arlo adí ka benne rinnabia Tata Do Yebáha labí xxeni ra lebie. Ttaka benne gudobe tisa ge nu ra lo bia bennabiha lhe guleꞌenie adí ka benne ki uinke nu ra loni, benne uni aníha, xxeni ra le benneha arlo adí ka benne rinnabia Tata Do Yebáha.
Kumu netiru ria, ganna lebiꞌi abíba uin tserule tti ka fariseo‑ni lhe ka nu ruleꞌekinna ka benne nu ra lo bia bennabi bodhaꞌan Moisés‑ni, laꞌania nna labí akale benne innabia Tata Do Yebáha le.
’Lebiꞌi chiba biyieninle nu rákana ka benne uka xuttoriꞌiha, tti rákana ke: “Bittu uttile ttu benne  kumu benne uni elhuttiha, ibixxi iginniba benneha.”
Ttaka neti ria le: Iyába nu riseꞌenna len attu betsi to geriꞌi, urixxi ukinnigaba Tata Do Yebáha nuha, nna nu rusia leni attu betsi to geriꞌiha nna iso duba nuha arlo ka nu runi elhuxtisi geriꞌiha nna nu rigena iki attu betsi to geriꞌiha, nuha ralhabana tsiana lo giha.
’Laxkala ganna lu dialu utelu úna lo bekú ge Tata Do Yebáha, ttaka tti chi dulu niha, nna tadú lelu deki ritilhaba lenlu attu betsi to geriꞌiha,
niha besia úna cheluha nna beyyaxa gwayoin le betsi to geriꞌiha. Iki deliba nuha nna beyeki nna bete úna geluha.
’Ganna ttixka ttu nu ritilha lenlu diana tagaꞌana lu lo uxtisi, laka yuꞌu lenlu nuha neda diale isinle arlo ka nuha, jeru beyoin leni kini ka tagaꞌana lu lo xuedaha. Xuedaha nna utena lu lasi ná ka gwensinaha nna ka gwensinaha nna tagaꞌakana lu lisiyya,
kumu netiru ria, labí lhaalu lheꞌe lisiyyaha ganna abíba kixalu iyá xea belhiu nu innaba ka nuha. Gannaliba chi utixalu iyá nuha, laꞌanialiba nna chi ebeakana lu.
’Lebiꞌi chiba biyieninle nu rákana ka benne uka xuttoriꞌiha, tti rákana ke: “Abittu isále nu subi subi nu labí ankana latselale.”
Ttaka neti nna ria le: Ganna ttu benne dha lebie ttu nuila atti ilánie na, laꞌania nna ttisidiba chiba bisábie nuha de belaba lhiꞌu lebie aníha.
Laxkala ganna si iyya lo benlu‑na uinna kini iginnilu uinlu tulha, tsa ttela ulea nuná nna uruꞌuna na, kumu tserula saríana lu unnittilu ttu ka niꞌa nálu, a laa kila ankalu idaꞌa tsialu lo giha,
nna ganna si ná benlu‑na abittuba daa siina nna ukinnina lu ki uinlu tulha, tsa ttela uchú nuná nna uruꞌuna na, kumu tserula taríana lu unnittilu ttu ka niꞌa nálu, a laa kila ankalu idaꞌa tsialu lo giha.
’Anágaba lhe rágabakana ka benne uka xuttoriꞌiha, tti rákana ke: “Ganna ttu nubiyú udhá ikini nuila geniha, teeki ugwena nuha ttu yetsi ata rixxiꞌa deki chiba besilana len nuilaha.”
Ttaka neti ria le: Ganna ttu nubiyú kwentaba udhá ikini nuila geniha, ganna abittuba de bisá nuha attu nubiyú subi, laꞌania nna la nubiyúha‑ba usigana nuilaha kini iginnina uinna nu satsa, nna ganna attu nubiyú edína nuila chi bedhá ikiniha, laꞌania nna axtala nubiyú edína nuilaha, satsagaba nuha chi uin nuha.
’Anágaba lebiꞌi chigaba biyieninle nu rákana ka benne uka xuttoriꞌiha: “Teeki uinle nu chi rale Tata Do Yebáha, abittu kwentaba udettile benneha.”
Ttaka neti ria le: Bittugaba udettile attu nuxa tti innále deki uinle ttu bixa, nigaba udettile yebáha, kumu niha nuha do Tata Do Yebáha rinnabie.
Bittugaba utesale ikile‑na tti innále deki uinle ttu bixa, kumu lebiꞌi niru ttú itsa ikile labí aka gele uinle kini eyakana yadhi o eyakana sitsi.
Lebiꞌi, ganna ttixka gwakaba gele uinle ttu bixa, laꞌania nna ukareꞌaba gwalinná: “Gwakaba”, nna ganna ttixka abittuba aka gele uinle ttu bixa, laꞌania nna ukareꞌaba gwalinná: “Labí aka.” Kumu ganna bixaru tisa udienle iki nu chi unneleha, laꞌania nna ge nu xxegwiha‑ba chi anka nu raleha.
’Lebiꞌi chiba biyieninle rákana: “Ganna nuxa utseꞌe loona iyya lo ttu benne, anágaba nu beniha utseꞌe loogabakana iyya loni; nna ganna nuxa kweana laya ttu benne, anágaba nu beniha kweagabakana layani.”
Ttaka neti ria le: Abittu edú disale lo nu udhakana le ttu bixa. Ganna nuxa kweana gi daka xxaga ben gele, gwalodekila attu lhaꞌa xxagale kini kweana gi.
Ganna nuxa tagaꞌana le lo uxtisi nna uinna kuana mixa geleha, gwalugwela na itupa jabana geleha,
nna ganna nuxa udo doelhana le ujale yua geniha ttu kilómetru, lebiꞌi gwalujala nuha chupa kilómetru.
Ganna nuxa innabana le ttu bixa, gwalugwe na nu innabanaha lhe ganna nuxa innaba gannana le ttu bixa, bittu innále: “Labí tee.” Gwalugwe ganna na nu rinnabanaha.
’Lebiꞌi chiba biyieninle rákana: “Akinle ge ka benne geriꞌi  nna utía di lele ka nu bittu raka uyúkana le.”
Ttaka neti ria le: Akinle ge ka nu bittu raka uyúkana le [lhe innabale len Tata Do Yebáha ki aka lenie ka nu rigekana ikile lhe anágaba latsiru gwalulisa ka nu ritisikinna le] lhe gwalinnabala len Tata Do Yebáha ge ka nu rulisa xiikana le, lhe ka nu ridú nookana le lhe.
Aníha uinle ki akale xiꞌin Tata gele do yebáha. Kumu benneha runie kini riria tatubisa‑na rudanie ge ka nu ruin satsa lhe ge ka nu ruin tse lhe. Anágaba lhe ruingabe kini raka iyya ge ka nu runi nu dika ixú lhe ge ka nu abittu runi nu dika ixú lhe.
Kumu ganna lebiꞌi sunruba rakinle ge ka nu gwa rakakinna gele, laꞌania nna, ¿bíla nu tse edíle ge nu ruinleha ganna? ¿Laaba ka nu rukixakana belhiu nu rigixariꞌi len nu rinnabia ge Roma‑ni, anágaba ruin ka nuná?
Lhe anágaba ganna sun tteruba ka benne gele gwa rale ke padiuxi, ¿bíla nu tse nuha ruinle ganna? ¿Laaba ganna anágaba ruin ka nu abittu ankabiakinna Tata Do Yebáha?
Laxkala de nuha nna lebiꞌi satía gwaluni nu anka tse, ttiba Tata gele do yebáha satíaba runie tagaꞌa nu anka tse.
’Gwaluyú gele. Ganna edá lele uinle ttu nu tse, abittu ulaꞌa loole nu tse uinleha arlo adí ka benne. Bittu uinle aníha kiniba ilákanie deki yalhaba tse ruinle. Kumu ganna aníha uinle, Tata gele benne do yebáha labí ute benneha nu tse ralhale edíle.
Laxkala lebiꞌi ttixka edá lele ugwele ka benne riyasakanie ttu bixa, bittu tseꞌele doba roꞌole ge nu ruteleha. Bittu uinle tti ruin ka nu delo tisaba rulaꞌakana deki yalhaba tse ruinkana, ka nuha doba roꞌokani ge nu ruinkana tti ritupakana lheꞌe ka yoꞌo ata rudhetiriꞌi ka tisa ge Tata Do Yebáha lhe anágaba ruinkana tti rekikana lo ka neda‑na. Aníha ruinkana kini inne tse benne gekani. Netiru ria, ukareꞌaba nu chi innekana tsekikanaha, nuha‑ruba nu tse ralhakana edíkana.
Ttaka ganna lebiꞌi edá lele ugwele ka benne riyasakanie ttu bixa, anuttu nu kixxiꞌenle ge nu tse ruinleha,
kini anáchu nu uteleha akana sigá. Aníha nna Tata gele do yebáha rilánie nu ruinle gatsiha, laꞌania nna gutebe nu tse ralhale dhile.
’Lebiꞌi tti inne lenle Tata Do Yebáha, bittu uinle tti ruin ka nu labí liikinna. Ka nuná delo tisaba rinnekana len benneha kini ilen ka benne kana. Ka nuná yalhá ruꞌu lekani riseꞌe lii rákana tti rinne lenkana Tata Do Yebáha lheꞌe ka yoꞌo ata rudhetiriꞌi ka tisa geeha lhe ata reyatsa ka neda‑na lhe. Ruinkana aná kini ilákin benne kana. Netiru ria, ukareꞌaba nu chi rinnekana, nuha‑ruba nu tse ralhakana dhíkana.
Ttaka lebiꞌi ttixka innele len Tata Do Yebáha, gwaletaꞌala lheꞌe yoꞌo geleha nna gwalodhea na, nna gwalinne len Tata gele do yebáha. Benneha ttúbe doe lenle lheꞌe yoꞌoha nna gwa rilábanie nu ruinle gatsiha nna gutebe nu tse ralhale dhile.
’Tti innele len Tata Do Yebáha nna bittu satti balhaba odekile tisa nu abí ixú. Bittu uinle tti ruin ka nu labí ankabiakinna Tata Do Yebáha, kumu ka nuná rakakinna de rinne xxattakana nna gwayienbanie gekani.
Bittu uinle tti ruin ka nuná, kumu Tata gele do yebáha attili lani innabale lenie, chila yu benneha bixa riyasinle.
Lebiꞌi aní innále atti innele len Tata Do Yebáha:
Tata getu do yebaa, riꞌitu rugwetu lidhakalu kumu ankalu Diosi.
Utá, unnabia riꞌitu.
Benchi kini yiesi lo yu‑ni aka nu redá le kwinalu, beni ttiba rakaba yebáha.
Bete benne gotu ttu ttu sá
lhe uxí elha xen lasi ge nu satsa ruintu ttiba riꞌitu gwa ridíbatu elha xen lasi ge ka nu rudhaka satsakana riꞌitu.
Bittu ugwelhalu ixú yietu uintu nu satsa.
Bodiláttu riꞌitu kini abittu iginnitu lo ná nu xxegwiha,
lhe ankalu benne ra tsitsi lelu
lhe ra xxeni lelu ttu dia lii lhe. Amén.]
’Kumu ganna lebiꞌi gwadíbale elha xen lasi ge ka benne bixa udhakake le, anágaba Tata gele do yebáha gwadígaba benneha elha xen lasi gele.
Ttaka ganna lebiꞌi abíba dhile elha xen lasi ge ka benne bixa udhakake le, anágaba Tata gele do yebáha labígaba dhi benneha elha xen lasi ge nu ruinle.
’Lebiꞌi tti utte ubina lheꞌele, bittu uinle tti ruin ka nu delo tisaba rudá siꞌi lokani ki utte daa ka benne deki rutte ubina lheꞌekani. Netiru ria, ukareꞌaba nu ruinkanaha. Nuha‑ruba nu tse ralhakana dhíkana.
Ttaka lebiꞌi tti utte ubina lheꞌele, gwalolhí te xea ikile lhe gwalikí xú lole lhe.
Aníha kini abittu tte dani ka benne deki rutte ubina lheꞌele. Sinuki sun Tata gele do yebáha‑ba due lenle, sun benneha‑ba rilánie nu gatsi ruinleha, laꞌania nna gutebe nu tse ralhale dhíle.
’Bittu udona lele uttupa xxattale elha tse gele yiesi lo yu‑ni, kumu yiesi lo yu‑ni tseꞌe looba ka nu uttupaleha: gaꞌaba belha dilha lheꞌekani lhe eꞌeya chenbakana lhe anágaba axtala gaꞌa ubana lhanana kana.
Lebiꞌi tserula gwaluttupa elha tse gele yebáha ata lanú belha dilha rali lhe labí reꞌeya chen ttu bixa kini ka utseꞌe loona nu uttupaleha, nigaba lanú ubana gaꞌa kini lhanana ka nuha.
Kumu ata gatta elha tse geleha, niha‑gaba nuha udo lele.
’Ka iyya lolu‑na ankakana ttiba ttu xiani ge latilu. Ganna ka iyya lolu‑na ankakana tse, delába ganna tseba rilákinna, laꞌania nna itúba latilu tsuꞌu xiani gekani.
Ttaka ganna ka iyya lolu‑na abíba anka tsekana, laꞌania nna ttisidiba itúba latilu anka chulha, delába ttiba ttu nu reki lheꞌe chulha, aníha‑ba ankalu. Ganna nu dika aka xianiha eyakana chulha, laꞌania nna gwa re bia chulha aka latilu.
’Lanú ttu benne do aka gebie kwenbie sina lo chupa xxane, kumu itisibanie ttu nuha nna attu nuha nna akanie geni, o udo tsitsibe tisa ge ttu nuha nna attu nuha nna kuꞌuba niꞌe nu innána. Anágaba lebiꞌi labí aka gele kwenle sina lo chupa xxanale, delába labí aka udona lele kini gatta xxatta belhiu gele yiesi lo yu‑ni, lhe ixúgabale lo sina ge Tata Do Yebáha lhe.
’De nuha nna neti ria le: Bittu tseꞌele uchacha ikile ge nu gole lhe ge nu iꞌiyale kini aka benle. Nigaba uchacha ikile bixa ukule. ¿Laaba ganna rakarula doelha gwa anka benbale attichula nu gole? Lhe, ¿laaba ganna dakarula bela latile attichula nu ukule?
Gwaluyúruga ka nu bani to sia xxilakani reki lo be. Ka nuná labí riguꞌukana yiela, nigaba relapakana, nigaba laa rosia breta yieda gekani. Ttaka laa kiga de nuha nna Tata gele do yebáha gwa rugobe kana. Lebiꞌi, ¿laaba ganna adírula dakale tti ka nuná?
Anágaba nna meskiba bika ruchacha xxatta ikile, laa de nuha‑ga nna itiaruinle tseꞌele attu satti.
’Anágaba lhe, ¿beaka ruchacha ikile ge nu ukule? Gwalulanniruga ka iyya to daa lheꞌexxi‑na gasina riyelhakana. Ka nuná labí ribenkana sina, nigaba ribeakana tuilu.
Neti ria le, Salomón nu unnabiaha, meskiba uka nuha nu ra xxeni leni, labí bikuna lari rulaꞌa latsitoru tti anka ka iyya to‑na.
Ki Tata Do Yebáha aná rugukue ka ixxi daa lheꞌexxiha, ka nuha nasá ankakana yaꞌa nna uxxe gwisá nna chiba tsiakana itekana lo gi, anágaba lebiꞌi, ka nu abittu ria tsitsi lele, ¿laaba ganna adírula tse ugukue le?
Laxkala bittu uchacha ikile innále: “¿Bíla goriꞌi?” lhe “¿bíla iꞌiyariꞌi?” lhe, o lhe “¿bíla ukuriꞌi lhe?”
Kumu ka nu abittu ankabiakinna Tata Do Yebáha, ge iyá nuní ruchacha ikikani, ttaka lebiꞌi Tata gele do yebáha gwa yube deki riyasinle iyá nuní.
Lebiꞌi, nu uinlale, ladeꞌaxa gwaluin doelha ki akale ka nu innabia Tata Do Yebáha lhe gwaluin nu dika ixú arloe lhe, laꞌania nna gutebe iyába nu riyasinle.
Laxkala lebiꞌi bittu uchacha ikile ge nu aka uxxeha, kumu uxxeha gwa tebana uchacha ikile ge nuha. Ukareꞌaba elhaxchacha iki tee geriꞌi ttu ttu sá.
’Bittu innele ge ka benne, gale ke: “¿Beaka anála ruinle?”, kini Tata Do Yebáha nna abittugaba udhake le aná.
Kumu ttiba ruinle rinnele ge ka benne, aníha‑gaba udhaka Tata Do Yebáha le. Attiba ruinle len adí ka benne, ttu luesi nuha‑gaba odekie ottebie gele.
Lu, ¿beaka ridolu rulannilu biste yuꞌu lheꞌe iyya lo betsi to geriꞌi‑na, delo nna a ridoxalu ugíalu yaga yuꞌu lheꞌe iyya lolu‑na?
¿Gasina galu ttu betsi to geriꞌi: “Begwelha kweaya biste yuꞌu lheꞌe iyya lolu‑na”? Ki lu adírula xxeni anka yaga yuꞌu lheꞌe iyya lolu‑na.
¡Aaluxa nu rigí xú loni! Ladeꞌaxa ulea yaga yuꞌu lheꞌe iyya lolu‑na kini anáchu nna ilá tsenlu ki kwealu biste yuꞌu lheꞌe iyya lo attu betsi to geriꞌi‑na.
’Bittu udelhale nu anka leꞌa‑na lo ka beku‑na, kini ka eyekikana go yaꞌakana le nna uduyakana le, lhe bittugaba udelhale ka íyya raka galha, ka nu daka xxatta‑na lo ka kuchi‑na, kini ka uleakana iki ka nuná. Delába, bittu utele nu anka ge Tata Do Yebáha len ka nu abittu ugwekana lidhakani.
Kumu nuxaba benne ganna rinnabe ttu bixa nna gwa ridíbe nu rinnabeha nna nuxaba benne ganna regilee nna gwa raxxakabe nu regileeha. Anágaba nna nuxaba benne rinnebie roꞌo yoꞌoha nna gwa ridhalibakana kini raꞌabie lheꞌe yoꞌoha.
’Lebiꞌi, ¿si gugwele ttu xiꞌinle ttu ka íyya duꞌuya lo neda ganna ttixka nuha rinnabana ttu yettaxtila ki gona?
O, si ganna nuha innabana ttu belha gona, lebiꞌi nna, ¿si ugwelale nuha ttu belha raꞌaya lheꞌeni lo yu ki gona?
Ki lebiꞌi ankalale nu ruin satsa nna gwa rutebale nu tse rinnaba ka xiꞌinleha, ¿titiala Tata gele do yebáha, guteba benneha nu tse len ka benne ganna innabake lenie?
’Laxkala lebiꞌi gwaluin len ka benne ttiba raka lele uinke lenle, kumu aná ra lo bia bennabi bodhaꞌan Tata Do Yebáha len Moisés‑ni lhe ka tisa bodhaꞌan ka benne ukake profeta ge Tata Do Yebáha lhe.
’Lebiꞌi gwaligaꞌa roꞌo puerta nu anka suni roꞌoniha. Kumu puertaha lhe neda nu rechena ka benne ata tseꞌe lookeha, bataru lhe xxeniru anka lo ka nuha nna ixe ka benne retaꞌake niha.
Ttaka puerta ata retaꞌa ka benne aka benke ttu dia liiha, suniba anka roꞌo nuha lhe neda nu rechena ke ata aka benke ttu dia liiha, tsitsiba anka ki eyyake lo nedaha. Laxkala ttu chuparuba ka benne gwa raxxakake puertaha lhe nedaha lhe.
’Gwaluyú gele ge ka profeta gwen lasi reki naa, ka nu rulaꞌakana deki ankakana benne tse ttiba ttu neru runi tana, ttaka lhiꞌu lheꞌe lastokani nna ankabakana ttiba ttu sageo ruin satsa.
Ka nuná ukareꞌaba elha ruin gekani gwalugía, laꞌania nna chiba yule gasina ankakana. Kumu ttibanka lo ka lha xubaaya‑na, labí dika edíriꞌi uva lokani; nigaba lo ka ya yietsi‑na, labí dika edíriꞌi higu lokani.
Aníha‑gaba yaga anka tseha, tsegaba anka nu xixxi rute nuha, ttaka yaga nu abittu anka tseha, abittugaba nu xixxi tse ute nuha.
Kumu ttu yaga tse, labí dika ute nuha nu xixxi abittu anka tse, nna yaga nu abittu anka tseha nna labí dika ute nuha nu xixxi anka tse.
Laxkala iyába ka yaga ka nu abittu rute nu xixxi tse, chuba ka nuha nna tsiakana lo giha.
De nuha nna ka nu gwen lasi reki naa ukareꞌaba elha ruin gekani ugíale, laꞌania nna chiba yule gasina ankakana.
’Labí iyá ka nu rákana neti: “Tata Xisi to kia”, labí iyá ka nuná etaꞌa ata rinnabia Tata kia do yebáha, sunruba ka nu rudokana tisa geeha, sunruba ka nuha gwa di etaꞌakana niha.
Ganna chi isia sá aka elhuxtisi ge ka benne seꞌe yiesi lo yu‑ni, laꞌania ixebakana gákana neti: “Tata xisi to kia, riꞌitu atti utixxiꞌatu ka tisa ge Tata Do Yebáha, luba bedettitu lhe lúgaba bedettitu atti bebeatu ka espíritu xxegwi lati ka benne lhe anágaba tti bentu ixe ka milagruha lhe.”
Neti nna lhixxa rába ekabia gekani, upeya kana: “¡Ni tsa lanúle chi ankabiati! ¡Gwalukwitta kweꞌa xa nu ruin satsa!”
’Laxkala iyába ka benne iyienkanie ka tisa kia‑ni nna udoke tisa gekani, ka benneha ankake ttiba ttu nubiyú rapa elha rieni nna bedona yoꞌo geniha iki ttu íyya.
Tti bisia iyyaha nna bisába ka yooha inda axtaba ubixxi roꞌokani inda, lhe biriagaba ttu be idí nna gwatsuꞌuna kweꞌe yoꞌoha, ttaka yoꞌoha labí ubixxi nuha kumu tsitsiba do nuha iki íyyaha.
Ttaka iyába ka nu riyienkinna nu rinnea‑ni nna ganna abíba uinkana nu ria‑ni, ka nuha ankakana ttiba ttu nubiyú akaa elha rieni ikini nna bedona yoꞌo geniha lo yuxiha.
Laxkala tti bisia iyyaha nna ubixxiba inda roꞌo ka yooha lhe biria ttu be idí nna gwatsuꞌukana kweꞌe yoꞌoha nna bitampa tteba yoꞌoha. ¡Ttu ttiru biseꞌe loo nuha!
Tti chi uluxani Jesús‑ni unnebie nuha, iyába ka benne seꞌe niha bebanabakanie ge nu ruleꞌenie keha,
kumu labie rinnebe ttiba rinne ttu uxtisi rapa lo neda, labí rinnebie tti rinne ka nu ruleꞌekinna ka benne nu ra lo bia bennabi bodhaꞌan Moisés‑ni.
Tti beyadi Jesús‑ni lati iꞌiyaha dedee, ixeru ka benne danalhake bie.
Nianna tti ubiga ttu benne raka yiesu latie. Yiesuha tee láni lepra. Benne raka yiesu latieha nna bedú xibie arlo Jesús‑ni nna ree benneha:
―¡Tata xisi to, ganna lu aka lelu, gwadaabalu eyoinlu neti!
Jesús‑ni nna belhí nábie utane lati benneha nna ree:
―Gwaka galá lasia. ¡Nnanna, chinka beyaka!
Looraha tteba nna betúa yiesuha lati benneha.
Nianna ra Jesús‑nie:
Tti utaꞌa Jesús‑ni lheꞌesi Capernaum‑ni, ttu soldadu baninna ttu gayua (100) ka soldadu ge Roma‑ni, nuha bisinna nna rinnaba ditibana lo Jesús‑ni, rane:
―Tata xisi to, nubiyú riben lo sina kiaha ttu tsaba tena lheꞌe lisiaha daa yatti latini nna juisia ratena len isagwe geniha.
Jesús‑ni nna bekabie geni, ree:
―Neti gwayaꞌabaa eyonia nuha.
Soldaduha nna bekabina, rane:
―Tata xisi to, neti labí elha ralhaa gaꞌa kwinalu lheꞌe lisiaha. Niiliba dulu unne nna gweyakaba nubiyú riben sina kiaha.
Kumu neti ankagabaa nu rudoa tisa ge ka nu ra xxeniru lekani tti neti lhe anágaba nna rinnabiagabaa adíru ka soldadu. Laxkala tti upeya ttu ka nuha: “Ugía niha”, nuha nna gwa riabana nna tti rodopeya attu ka nuha: “Utá nii”, nuha nna gwa ritabana nna tti odopeya benne riben lo sina kiaha: “Ben nu tee‑ni.” Benneha nna gwa ruinbe nu xpeyeha.
Tti biyienin Jesús‑ni nu ra nu banina ka soldaduha, labie nna bebanabanie. Nianna tti ree ka benne danalhake bieha:
―Netiru ria, niru ttú ka benne Israel‑ni lanú chi gwaxxakaa ria tsitsi leke tti ria le nubiyú‑ni.
Neti ria le, ixe ka benne dittu daa daka ta riria ubisa‑na lhe daa daka ata rito ubisa‑na lhe, ka benneha isiake ata rinnabia Tata Do Yebáha, tseꞌeke roꞌo mexa goke yetta len Abraham‑ni lhe len Isaac‑ni lhe len Jacob‑ni lhe.
Ttaka ka nu Israel, ka nu chi gaꞌanna deki innabia Tata Do Yebáha kana, ka nuha de abittu ugía lekani, de nuha nna irialakana iruꞌunakana tsiakana ata anka chulhaha. Lheꞌe chulhaha‑liba tseꞌekana kwesikana lhe goniba lo layakani lhe.
Nianna tti ree soldadu nu baninna adí ka soldaduha:
―Chinka beyya. Gweyakaba nu kwitiha. Gwakaba attiba chi ugía lelu.
Looraha tteba nna beyaka nu kwiti riben lo sina ge soldaduha.
Jesús‑ni diabie bisine lisi Pedro‑ni. Tti chi bisine niha nna gwaxxake nan ge nuila geniha teba benneha yuꞌe xilhaa.
Nianna tti utane kweꞌe ná benneha nna beria tteba xilháha lati benneha nna ugwadha ttebe, benie nu uto Jesús‑ni.
Tti chi dia ralhaha nna bisin lenkana ixeru ka nu yuꞌu espíritu xxegwi latikani ata du Jesús‑ni. Labie nna ukareꞌaba ttu unnebie nna bebeabie ka espíritu xxegwi yuꞌu lati ka nuha nna beyonie iyába ka nu raniha.
Aníha uka ki gwado tisa ge nu unne Isaías benne uke profeta ge Tata Do Yebáha, tti ree: “Benneha bedelha kweꞌebie ka isagwe geriꞌiha lhe bedelha kweꞌebie iyába nu rateriꞌi lhe iyába nu ridakariꞌi lhe.”
Tti bilani Jesús‑ni ixe juisiru ka benne chi bebiꞌike abiꞌiba kweꞌebie, nianna tti bedhane ree ka benne rudhetinieha:
―Tsiariꞌi ilháriꞌi lo indatoo‑ni ki iriariꞌi roꞌoni daka nu reha.
Nianna tti ubiga ttu ka nu ruleꞌekinna ka benne nu ra lo bia bennabi bodhaꞌan Moisés‑ni nna rane:
―Maestru, neti gwetenalhabaa kwinalu gaxaba tsialu.
Jesús‑ni nna bekabie geni, ree:
―Ka beda‑na siaba lisi ka nuná ata retaꞌakana lhe anágaba ka nu sia xxilakani reki lo be‑na, siagaba lixxuꞌin ka nuná ata rebiakana, ttaka neti benne daya yebáha labí do gaxa kixxa ikia.
Attu benne rudhetinieha nna redenee:
―Tata xisi to, begwelhaxa eyaꞌaya takatsia tata kiaha. Iki deliba nuha nna tti itaa etenalhaa lu.
Ttaka Jesús‑ni nna bekabie ge benneha, ree:
―Begwelha ka nu yattiha ukatsikana ka nu yatti gekaniha. Lu nna utá betenalha neti.
Nianna ugwapi tteba Jesús‑ni lo barcuha nna aníha‑ba danalha ka benne rudhetinieha nna biriake diake.
Ka benne rudhetinieha nna gwadibenke bie, ráke bie:
―¡Tata xisi to, bodiláttu riꞌitu! ¡Karubá tsapiriꞌi inda‑ni nna gattiriꞌi!
Labie nna bekabie geke, ree:
―Aalexa benne abittu ria tsitsi leni, ¿beaka rasi xxattinle?
Nianna tti ugwadhe nna bedhaka dise beha lhe indatooha lhe, nianna siiba beyaka lo indatooha.
Ka benneha nna bebanabakanie, ra luesike:
―¿Nú anka benne‑ni nna axtaba be‑ni lhe indatoo‑ni lhe rudokana tisa gebie?
Tti chi biria Jesús‑ni roꞌo indatooha nna bisine daka lo yu ge ka benne Gadara. Niha biria chupa ka nubiyú ata seꞌe ka baa ge ka benne yattiha yuꞌu espíritu xxegwi latikani nna betetsákana Jesús‑ni. Ka nuha yalhá satsa ruinkana, laxkala lanú kwenta retena lo neda tee niha.
Nianna tti uresiꞌakana, rákana:
―Lu, Xiꞌin Tata Do Yebáha, ¿bí raka lelu udhakalu riꞌitu? ¿Si dáchilu kini ugwelu riꞌitu elha disa? Ki labí chi bisia ura dhitu elha disa ralhatu.
Gaxxa gaaba niha yuꞌu ixeru ka kuchi, ka nuha yuꞌukana go.
Ka espíritu xxegwi yuꞌu lati ka nubiyúha nna unnabakana len Jesús‑ni rákane:
―Ganna ebealu riꞌitu nna bedhelha riꞌitu kini etaꞌatu lati ka kuchi yuꞌu‑na.
Labie nna ree ka espíritu xxegwiha:
―Gwaleria gwaleyya ganna.
Nianna beria ttebakana lati ka nubiyúha nna gwataꞌakana lati ka kuchiha. Ka kuchiha nna biria resu ttebakana diakana nna bisinkana roꞌo ttu íyya daa niha, nianna biginnikana lheꞌe indaha nna uttibakana.
Ka nu seꞌe lo ka kuchiha nna boxunni ttebakana deyyakana lheꞌesiha nna iyába utixxiꞌakana. Utixxiꞌagabakana nu gwate ka nubiyú uyuꞌu espíritu xxegwiha latikani.
Nianna iyába ka benne lheꞌesiha biriake gwatsáke Jesús‑ni. Tti bilákanie bie nna unnaba ditibake lenie kini eriabie lo yu gekeha nna eyye attu ta subi.
Nianna tti beyapi Jesús‑ni lo barcuha nna deyye betebie lo indatooha nna besine lheꞌesi geeha.
Niha bisin lenkana ttu benne daa yatti latie ata du Jesús‑ni, xuakinna benneha lo ttu breta. Tti bilani Jesús‑ni deki gwa riaba lekani gebie, nianna tti ree benne raniha:
―¡Xiꞌini to, bodú itta lelu! Chiba uxía elha xen lasi ge ka tulha gelu‑na.
Ttu chupa ka nu ruleꞌekinna ka benne nu ra lo bia bennabi bodhaꞌan Moisés‑ni nna belaba lhiꞌu lekani rákana: “Nubiyú du nii, Tata Do Yebáha nuná rilhida gaana tti rinnena aná.”
Ttaka kumu Jesús‑ni rite dábanie nu rulaba lhiꞌu lekaniha, nianna tti ree kana:
―¿Beaka rulaba lele nu anka satsa?
Gwalinnáchu, ¿bí nuha nu sattiru innáriꞌi? ¿Si innáriꞌi: “Chiba bixú elha xen lasi ge ka tulha gelu‑na” ak? o ¿innáriꞌi: “Beyadha nna bedá”?
Ttaka nnanna uleꞌenia le kini uyú lole deki neti benne daya yebáha, yiesi lo yu‑ni gwa teeba lo neda kia ki dhia elha xen lasi ge ka tulha ruin ka benne.
Nianna tti ree benne daa yatti latieha:
―Beyadha nna bodaxxu nu xualu loin‑na nna beyya lisilu.
Benne biyúha nna beyadha ttebe deyye lisieha.
―Xxeniba ra le Tata Do Yebáha de betebie lo neda ge ka benne seꞌe yiesi lo yu‑ni kini reyoinke ka benne rani.
Tti chi bedá Jesús‑ni ata dueha, deyuꞌube neda deyye. Nianna bilánie ttu nubiyú lána Mateo dona ata rukixana belhiu nu daa lo ka benne rigixake ge Roma‑ni. Nianna tti ree Mateo‑ni:
―Utá betenalha neti.
Nianna tti udú liina nna gwanalhane.
Tti chi do Jesús‑ni go yetta lheꞌe lisi Mateo‑ni, ixeba ka gwekixa lhe adíru ka nu tekinna lákani deki ankakana ka nu ruin satsa, bisinkana nna useꞌekana roꞌo mexaha ro lenkane yetta. Niha‑gaba seꞌe ka benne rudhetinieha lhe.
Tti bilákin fariseo‑ni doe len ka nuha, nianna tti rákana ka benne rudhetinieha:
―¿Beaka ro maestru gele‑na yetta len ka gwekixa‑na lhe len ka nu ruin satsa‑na lhe?
Ttaka labie tti biyieninie nu ra ka nuha, nianna tti bekabie gekani, ree:
―Ka nu bittu rani‑na, labí riyasakin nuná nu eyoinna kana, sinuki ka nu rani‑na nuná riyasakinna nu eyoinna kana.
Gwaleyya nna gwalutte daa bí diani nu ra lo ka yetsi ge Tata Do Yebáha tti ree: “Neti raka lasia satua lele ka benne, laa rakaga lasia uttile ttu nimala nna utele na úna kia.”  Laxkala neti labí daya raxia ka nu runi nu dika ixú; neti dalaa raxia ka nu ruin satsa kini odúna kana nna odaxxukana neda ge Tata Do Yebáha.
Ka benne rudhetini Juan benne rugadi indaha, ubigake ata du Jesús‑ni nna ráke bie:
―¿Beakala riꞌitu lhe ka fariseo‑na lhe rutte xxatta ubina lheꞌetu a rotu, nna ka nu rudhetinlu‑na nna labí rutte ubina lheꞌe ka nuná?
Jesús‑ni nna bekabie gekani, ree:
―Gwalinnáruga. ¿Laaba ganna labí dikana ka nu biyaxi dhaꞌaha, tseꞌekana kuꞌu elhutti ikikani laka du nubiyú rutsá nániha lenkana? Ttaka ganna chi bisia sá itua nubiyúha, anúruna dhu lenkana, laꞌanialigaba nna chi utte ubina lheꞌekani.
’Anágaba nna lanú ttu benne do rotábie ttu roꞌo lari kubi roꞌo xo yaxxu geeha, kumu ganna otábie nuha, laꞌania nna galhiba lari kubiha roꞌo lari yaxxuha, laꞌania nna adíla satsa ireda xoeha.
Nigaba labí rigaꞌakana vinu kubi lheꞌe ka yieti yaxxu, kumu ganna aníha uinkana, laꞌania nna ganna chi gala vinu kubiha nna itsúbana ka yieti yaxxuha, nna ilaliba vinuha lhe tseꞌe loogaba ka yietiha lhe. Laxkala teeki itaꞌa vinu kubiha lheꞌe ka yieti kubi, kini aníha nna abittu tseꞌe loo ixpakana.
Laka du Jesús‑ni rigixxiꞌanie ka benneha iyá nuha, nianna bisin ttu nu loni ge ka nu Israel‑ni, bedú xibini arloe nna rane:
―Xiꞌiniunná to kiaha si utti ttebi, ttaka ganna kwinalu italu ixxua nálu ikibi, laꞌania nna gweyaka benbabi.
Jesús‑ni nna udú lii ttebe die len nubiyúha lhe diagaba ka benne rudhetinieha lhe.
Laka yuꞌuke neda diake nna ttu benne nuila chi uka tsiꞌinu (12) ida ridoe reni, nianna tti ubige daka kweꞌe Jesús‑ni nna gwattáne roꞌo lari nuku benneha,
kumu belaba lebie, rakanie: “Kwadiba roꞌo lari nuku Jesús‑ni dhaaya sattánaa, laꞌania nna gweyakabaa.”
Jesús‑ni nna bodeki loe nna ree benne nuilaha:
―Bodú itta lelu xa xiꞌini to. De ugía lelu deki gwadaabaa eyonia lu, de nuha nna chiba beyakalu.
Looraha tteba nna beyaka nuilaha.
Tti bisin Jesús‑ni lheꞌe lisi nu ankana nu loni ge ka nu Israel‑ni, niha bilánie ka benne seꞌe gwekwesi lhe ka benne seꞌe ribesi xxattake lhe.
Nianna tti ree ka benneha:
―Gwaleria nii, kumu nuila to‑ni laa uttiga biꞌin‑ni, suna teꞌadhiba biꞌin‑ni.
Ttaka ka benne seꞌe niha nna ruxisilake gebie.
Iki de chi bebeabie ka benne saa niha, nianna tti utaꞌabie nna bedaxxue ná nuila toha. Nuila toha nna beyadha tteba biꞌiniha.
Tti chi bedá Jesús‑ni niha, chupa ka benne a raka ilákanie danalhake bie, ribesiꞌabake ráke:
―¡Benne datia David, gwatuachi lelu riꞌitu!
Tti chi utaꞌabie lheꞌe yoꞌoha nna ubiga tteba ka benne xua lokeha ata dueha, nianna tti unnaba tise ka benneha, ree ke:
―¿Si gwa ria lele deki gwadaabaa eyonia le?
Ka benneha nna bekabike ráke:
―Gwadaa galálu eyoinlu riꞌitu xa tata.
Nianna tti utane ka iyya lo ka benneha nna ree ke:
―Kumu de gwa riaba lele kia nna gwakaba nu rinnabale‑na.
Nianna beyali tteba lo ka benneha. Jesús‑ni nna bodhaꞌan tsitsie len ka benneha, ree:
―Nuttu nu kixxiꞌenle ge nu uka‑ni.
Ttaka ka benneha nna tti bedáke niha, nna utixxiꞌa ttebakanie ka benne seꞌe itúba ka daka niha ge nu ben Jesús‑ni.
Si bedá gaaba ka benne beyali lokeha lheꞌe yoꞌoha, nianna tti bisin lenkana ttu benne anke biría, yuꞌu ttu espíritu xxegwi latie.
Tti chi bebea Jesús‑ni espíritu xxegwiha lati benne anka biríaha nna udulo tteba benneha unnee. Ka benne seꞌe niha, nna bebanabakanie nna ráke:
―Ni tsa labí chi bilenriꞌi aka ttu luesi nu uka‑ni lo yu ge Israel‑ni.
Ttaka ka fariseo‑ni nna rákana:
―Xxana ka espíritu xxegwiha‑ba rixuin nuná kini rebeana ka espíritu xxegwi lati ka benne‑na.
Lheꞌe iyába ka yiesi xeni‑na lhe lheꞌe iyába ka yiesi xkaꞌa to‑na lhe, lheꞌe ka nuná ata sia ka yoꞌo ata rudheti ka benne ka tisa ge Tata Do Yebáha reki Jesús‑ni ruleꞌenie ka benne, lhe anágaba rigixxiꞌagabe ka tisa tse, delába rigixxiꞌe gasina innabia Tata Do Yebáha ka benne, lhe anágaba nna reyoingabe iyá looba ka isagwe lhe ata rilhen latike lhe.
Tti bilani Jesús‑ni ixe juisiru ka benne seꞌe niha, nianna gwatua lebie ke kumu siꞌiba du leke lhe sun labake seꞌe, lanú tee ki edí edenna ke. Ankabake attiba ka neru to anú xxanakani tee ki uyúna kana.
Nianna rabie ka benne rudhetinieha:
―Yalhá ixeni lena tee exú, ttaka ka benne edíke lena‑ni ttu chuparubake raka, kumu ixeba ka benne seꞌe riyasakanie iyienkanie ka tisa ge Tata Do Yebáha, ttaka ka benne rigixxiꞌake ka tisa geeha, ttu chuparubake raka.
De nuha nna gwalinnaba len Tata Do Yebáha, delába benne anke Xxana ka benne riyasakanie iyienkanie ka tisaha, kini idhelharue ka benne kixxiꞌakanie ke.
Jesús‑ni bottupe ka benne tsiꞌinu (12) rudhetinieha nna begwebie ke lo neda kini ebeake ka espíritu satsa yuꞌu lati ka benne lhe ebeake iyá looba isagwe lhe anágaba nna eyoingabake iyába ata rilhen lati ka benne lhe.
Nii dia lá tsiꞌinu (12) ka benne ukake apóstol geeha: Ladeꞌa tte Simón benne tegaba labie Pedro, lhe betsie Andrés‑ni lhe. Nianna tti dia Jacobo‑ni lhe betsie Juan‑ni lhe. Ixpa ka benne‑ni ankake xiꞌin Zebedeo.
Nianna tti dia Felipe‑ni lhe Bartolomé‑ni lhe. Iki de nuha nna tti dia Tomás‑ni lhe Mateo benne uka gwekixaha lhe. Nianna tti dia Jacobo xiꞌini Alfeo, nianna tti dia Tadeo.
Iki de nuha nna tti dia Simón benne rákana Zelote. Nialiba nna tti dia Judas Iscariote nu betena Jesús‑ni lasi ná ka nu bettikaneha.
Jesús‑ni udhelhe iyába tsiꞌinu (12) ka benneha, nianna tti ree ke:
―Bittu tsiale ata seꞌe ka benne abittu ankake benne Israel, nigaba gaꞌale lheꞌe ka yiesi ata seꞌe ka benne Samaria.
Sinuki gwaltsiala ata seꞌe ka benne Israel, kumu lake ankake attiba ka neru chi biganna.
Gwaltsia nna gwalikixxiꞌa deki chiba dabigana innabia Tata Do Yebáha.
’Bittu ichele yieti belhiu gele.
Nigaba ichele chuba gele, nigaba ichele chupa kwe xole ki otseale o ujale attu kwe gwaracha gele. Anágaba lhe bittugaba iche garroti gele. Kumu ttu nu riben sina ralhaba nuha ugokana na.
’Gaxaba lheꞌe yiesi gaꞌale, gwalegila gaxa do ttu benne, ttu benne nu dika uxxen lele gebie. Lisi benneha gwaleyaꞌana, axtaliba ganna chi edále niha, laꞌanialiba nna eriale lheꞌe lisi benneha.
Ganna chi gaꞌale lheꞌe yoꞌo ata isinleha, gwalinnaba ki aka len Tata Do Yebáha ka benne seꞌe lheꞌe yoꞌoha.
Ganna ka benne seꞌe lheꞌe yoꞌoha gulabibake le, laꞌania nna gwa ralhabake aka len Tata Do Yebáha ke, ttaka ganna ka benneha abittuba ralhake dhike nu unnabale len Tata Do Yebáha, laꞌania nna nu unnabaleha eyekiba nuha lenle.
Ganna seꞌe ka nu abittu ulabikana le o abittu udo nagakani ge nu innále, laꞌania nna gwaleria lheꞌe yoꞌo gekaniha o si lheꞌe yiesiha, nna gwalukubi niꞌale biste, kini nuha unna liina deki Tata Do Yebáha labí uyuꞌu lebie nu benkanaha.
Netiru ria, la sá atti uin Tata Do Yebáha elhuxtisi ge ka benne seꞌe yiesi lo yu‑ni, laꞌania gwa xea ttela elha disa tsitsi ugwebie ka benne seꞌe lheꞌesi Sodoma lhe Gomorra lhe attichula elha disa ugwebie ka benne seꞌe lheꞌe ka yiesi ata abittu belabike leha.
’Neti ridhelhaa le attiba ttu nu ridhelhana ka neru to diakana lagwi ge ka sageo. De nuha nna jeru tte gwalotsiꞌinu lele, gwaluin tti runi ka belha‑na ankakana kedha, lhe anágaba nna bittugaba inná xxeni lele; gwaluin tana tti ruin ka becha‑na.
Gwaluyú gele len ka benne kumu udaxxukana le nna sagaꞌakana le lo ka uxtisi. Anágaba nna ukulhakana le lheꞌe ka yoꞌo ata rudhetiriꞌi ka tisa ge Tata Do Yebáha.
Kumu delo niꞌa kia nna axtala tagaꞌakana le arlo ka nu rinnabia xeni‑na. Aníha kini gapale lo neda kixxiꞌenle kana kia lhe anágaba kixxiꞌagabinle ka nu abittu ankakana nu Israel lhe.
Ttaka ganna chi tagaꞌakana le lo iyá ka nuní, laꞌania nna abittu uchacha ikile ge nu ekabile lhe ge nu innále lhe, kumu loora tti inneleha nna guteba Tata Do Yebáha ka tisa len lebiꞌi kini ekabile gekani.
Kumu laa lebiꞌiga nuha innele, sinuki Espíritu ge Tata gele do yebáha‑ba nuha innee.
’Laꞌania ka nu raka betsikaniha utekana ka betsikaniha lasi ná ka nu uttikana ka nuha, lhe aníha‑gaba uin ka xxudiha len ka xiꞌinkaniha. Ka xiꞌinkaniha nna eyekikana ebiꞌi nookana ka xxudikaniha nna uinkana kini gatti ka benneha.
Lebiꞌi nna iyába ka benne utía di lekani le de ria lele neti. Ttaka benne dhaabie dhu tsitsie lo neda kia‑ni axtaliba ganna chi uluxa iyá nu akaha, benneha gwalábe.
Lebiꞌi tti dhu nookana le lheꞌe ttu yiesi, gwaluxunni nna gwaltsia lheꞌe attu yiesi. Netiru ria, lebiꞌi labí chi uluxinle tsekile lheꞌe iyá ka yiesi seꞌe itúba lo yu ge Israel‑ni atti chi esiaya neti benne daya yebáha.
’Ttibanka ttu benne rudhetie nu ruleꞌe ttu maestru, labí rakarula ge benneha tti maestru geeha. Nigaba ttu benne riben lo xxane, labí xxenirula ra lebie tti benne anka xxaneha.
Benne rudhetiha ukareꞌaba isine ake attiba maestru geeha nna benne riben lo xxaneha nna ukareꞌagaba isine ake attiba xxaneha. Ganna neti tekinna láya nu xxegwi,  ¿titiala innekana gele, lebiꞌi ka nu ankale kia?
’Laxkala abittu gasinle gekani. Kumu labí tee ttu nu igatsi abittu eselana; nigaba ttu nu aka sigá nna abittu una benne geni.
Nu rigixxiꞌania le sigáha, gwaliria gwalikixxiꞌa na lo benne nna nu rinnea roꞌo nagaleha nna gwaliria gwalinne na idisa ki iyienkin benne.
Bittu gasinle ge ka nu uttikana le yiesi lo yu‑ni, kumu ka nuná, sunruba bela latile‑na gwadaakana uttikana, labí aka ge ka nuná uttikana alma gele. Gwaligasilinle ge benne gwaka gebie utseꞌe looe alma gele‑na lhe bela latile‑na lo giha ata uyú ka benne elha disa ttu dia lii, ge benneha‑la gwaligasini.
’Ttibanka ka binni to‑na, ¿laaba ganna ukareꞌaba len ttu latti belhiu nna chiba ritoꞌo chupakaba? Ttaka ni ttú ka bia toha, labí iginnikaba lo yu ganna Tata gele do yebáha abíba aka lebie.
Anágaba lebiꞌi axtala ka itsa ikile‑na babanie.
Laxkala bittu gasinle kumu lebiꞌi dakarulale attichula ixe ka binni to‑na.
’Nuxaba benne ganna dhi roꞌe arlo ka benne deki gwa riaba lebie neti, anágaba neti arlo Tata kia do yebáha gwadígaba roꞌa deki gwalíbanie ria lebie neti,
ttaka nu abittuba dhi roꞌoni arlo ka benne deki ria leni neti, anágaba neti abittugaba dhi roꞌa arlo Tata kia do yebáha deki ria leni neti.
’Laa rakaginle deki bisiaya yiesi lo yu‑ni ki tseꞌe tse len luesi ka benne. ¡Koꞌo! Labí daya ki tseꞌe tse len luesike, sinuki dalaa kini delo niꞌa kia nna ttilha len luesike.
Kumu neti dalaa yiesi lo yu‑ni kini uttilhaa ka benne. Nu kwitiha ebiꞌi noona tata geniha nna xiꞌiniunnáha nna ebiꞌi noona nan geniha. Xolisiha nna ebiꞌi noona nan ge nubiyú geniha.
Laxkala la ka nu seꞌe lheꞌe yoꞌo geleha‑ba abittu aka uyúkana le.
’Nuxaba ttu benne ganna rakarulanie ge tata geeha lhe ge nan geeha lhe attichula neti, benne uni aníha labí ralha benneha ake kia. Lhe ttixka ttu benne ganna rakarulanie ge xiꞌin biyúeha lhe ge xiꞌiniunneha attichula neti, benne uni aníha labí ralha benneha ake kia,
nna benne labí raka lebie bixa satebie de etenalhe neti, benneha nnittilee, delába labí aka ben benneha arlo Tata Do Yebáha ttu dia lii. Ttaka benne eria iki eria lebie etenalhe neti meskila bixa satebie delo niꞌa kia, benneha gwalálee arlo Tata Do Yebáha.
’Nu ulabina leha, neti nuha ulabina, nna nu ulabina netiha nna benne udhelhe netiha nuha ulabina,
nna nu ulabina ttu profeta kumu de anka benne ulabinaha profeta, de nuha nna gwadíbana luesi nu tse ralha profetaha dhie nna nu ulabina ttu benne ruin latsiru, kumu de anka benne ulabinaha benne ruin latsiru, de nuha nna gwadíbana luesi nu tse ralha benneha dhie.
Lhe nuxaba benne ganna ttixka utebie kwadiba ttu xiga inda idilha iꞌiya ttu ka benne abittu ra xxeni leke seꞌe nii, kumu de ankake benne danalhake neti, de nuha nna netiru ria, benne uni aníha chiba ralha benneha dhie nu tse ute Tata Do Yebáha.
Tti chi uluxani Jesús‑ni utixxiꞌe bixa anka nu uin ka benne tsiꞌinu (12) rudhetinieha, nianna tti bedábie ata dueha, nna deyye lheꞌe adíru ka yiesi seꞌe itúba ka daka niha. Lheꞌe ka yiesiha ugwekie ruleꞌenie ka benne lhe rigixxiꞌanie ke ka tisa ge Tata Do Yebáha lhe.
Atti tee Juan benne rugadi indaha lheꞌe lisiyyaha, bine ge nu runi Cristuha. Nianna tti udhelhe ttu chupa ka benne rudhetinieha
kini gwannaba tisake, ráke bie:
―¿Si lu nuní Cristu benne chi gaꞌanna isia, o teeki kwedatu attu benne subi ak?
Jesús‑ni nna bekabie gekani, ree:
―Gwaleyya nna gwalikixxiꞌen Juan‑ni ge nu chi riyieninle lhe ge nu chi rilenle runia lhe.
Gwaligá na: Ka nu xua lokinna chiba relákinna lhe ka nu ridá natsa‑na chiba redá tsekana, nna ka nu raka yiesu lepra latikinna nna chigaba reyakakana, lhe anágaba ka nu anka kwechu‑na chigaba reyienkinna nna ka nu chi uttiha nna gwa reyaka bengabakana. Anágaba ka benne dii abittu geke tee chigaba riyienkanie ka tisa ge Tata Do Yebáha.
¡Karubáru benne abittu rudú chupana lebie de rilánie nu runia‑ni!
Laka reruꞌuna ka nu rudhetini Juan‑ni deyyakana, nianna tti udulo Jesús‑ni rigixxiꞌanie ka benne seꞌe niha, rigixxiꞌanie ke ge Juan‑ni, ree ke:
―¿Bí biriale gwalannile lo yu bisi ata lanú benne seꞌe? ¿Si gwagíale ttu yettixtila ruttá beha na ak?
Ganna abíba nna, ¿núla nuha gwagíale ganna? ¿Si ttu nubiyú nukuna xo tse raka ragalha loni ak? ¡Koꞌo! Neti ria, ka nu ruku xo tsekinna, lheꞌe lisi ka nu rinnabia xeni‑naliba seꞌe luesi ka nuná.
Ganna abíba nna, ¿núla gwagíale ganna? ¿Si ttu profeta ge Tata Do Yebáha ak? Gwalí galá, neti ria, lebiꞌi biriale gwagíale ttu benne xxenirula ra lebie tti ttu benne anke profeta.
Ge Juan‑ni nuha rinne Tata Do Yebáha lo ka yetsi geeha tti rulise Xiꞌinieha, ree benneha:
Neti idhelhaa ttu benne tsie nnerue lolu
kini kixxiꞌe ka tisa kia‑ni.
Benneha idhalie neda gelu.
Netiru ria: delo iyá ka benne chi uli yiesi lo yu‑ni, labí chi biria ttu benne ra xxeniru lebie tti Juan benne rugadi indaha. Ttaka delo iyá ka benne rinnabia Tata Do Yebáha, benne ra gwexxaru leeha, xxenirula ra lebie tti Juan‑ni.
Juan‑ni, ttili uduloe rigixxiꞌe ka tisa ge Tata Do Yebáha nna axtaba nnanna ixeba ka benne ruinke doelha akake benne innabia Tata Do Yebáha ke meskiba ttixa rateke nna sunruba ka benne re tsitsi leke gwa ridaake rakake benne rinnabie.
Kumu iyába ka profeta ge Tata Do Yebáha lhe bia bennabi bodhaꞌan Tata Do Yebáha len Moisés‑ni, debá nnanna do Juan‑ni gwa rigixxiꞌaruke ge nu aka.
Naba lebiꞌi ganna si gweyya lele ge nu ria‑ni, Juan‑niba nuní anke Elías benne chi gaꞌanna esie.
¡Ata sia nagale, gwaludo nagale ganna gwankale nu dika iyienini!
’¿Bí len utsania ka benne seꞌe nnanna? Ka benne seꞌe nnanna ankake attiba ka nuto riseꞌekana rittakana ata raka iꞌiya‑na ribesiꞌen luesikani, rákana:
“Riꞌitu gwa bekwesibatu ka iyyaxtila getu‑ni, ttaka lebiꞌi nna abígaba beyaꞌale, lhe anágaba gwa bilhagabatu leꞌa ge ka benne yattiha nna lebiꞌi nna abígaba uresile.”
’Aná ria, kumu Juan‑ni bisiana, labí riꞌa rona, lebiꞌi nna rálale: “Espíritu ge nu xxegwiha‑ba yuꞌu lati nuná.”
Nnanna nna neti benne daya yebáha bisiaya roa lhe riꞌiyaa lhe, lebiꞌi nna redenálale: “Nuní ankana ttu nu ro xxatta lhe ankana ttu nu riꞌa lhe. Rutsálana ka gwekixa lhe ka nu ruin tulha lhe.” Ttaka atti rilenriꞌi elha ruin ge ka xiꞌin Tata Do Yebáha, laꞌania nna rite denriꞌi deki elha rieni rapa Tata Do Yebáha nuha rapa ka benneha.
―¡Gwalíchi lele xa benne lheꞌesi Corazín, lhe gwalíchi lele xa benne lheꞌesi Betsaida! Kumu ganna ttixka lheꞌesi Tiro‑ni lhe Sidón‑ni lhe, chi uka ka milagru ka nu chi uka lagwi gele‑ni, ka nuha la nukala chi bodúna kana nna bodaxxukana neda ge Tata Do Yebáha ganna ttixka. Nianna tti uku xo ttipa gekani lhe udelha tee ikikani kini ulaꞌa loo deki chi bodúna kana.
Netiru ria: La sá atti uin Tata Do Yebáha elhuxtisi ge ka benne, laꞌania adírula elha disa tsitsi ugwebie le, lebiꞌi ka benne lheꞌesi Corazín lhe ka benne Betsaida lhe, attichula elha disa tsitsi uyú ka benne seꞌe lheꞌe ka yiesi Tiro lhe Sidón lhe.
Lebiꞌi nna ka benne lheꞌesi Capernaum, ¿si rakinle deki yebáha‑li eyapile? ¡Koꞌo! Neti ria, lheꞌe belhaꞌa chulhaha ata uyúle elha disaha‑li iginnile. Kumu ganna lheꞌesi Sodoma‑ni uka ka milagru chi uka lagwi gele‑na, laꞌania nna yiesiha abittula biseꞌe lo nuha, sa rerula nuha axta nnanna ganna ttixka.
Netiru ria: La sá atti uin Tata Do Yebáha elhuxtisi ge ka benne, laꞌania adírula elha disa tsitsi ugwebie le, lebiꞌi ka benne lheꞌesi Capernaum attichula elha disa uyú ka benne lheꞌesi Sodoma‑ni.
Nianna tti unne Jesús‑ni ree Tata Do Yebáha:
―Tata, kwinalu ankalu Xxana yebáha lhe yiesi lo yu‑ni lhe. Xxeni ra lelu kumu chi beleꞌelu iyá nuní len ka benne abittu tte raka geke nna bekatsilu nuní len ka nu yuu lhe len ka nu rite dárukinna lhe.
Gwalí galá xa Tata, kumu anába uka le kwinalu aka.
Nianna ree ka benne seꞌe niha:
―Tata kiaha iyába chi betebie lasi náya lhe anágaba lanú nu gwalíga ankabienna neti benne ankaa Xiꞌinieha, sunruba Tata kiaha gwankabianie neti, lhe anágaba Tata kiaha lanú nu ankabienna benneha, sunruba neti benne ankaa Xiꞌinieha gwankabiatie lhe sunrugaba ka benne raka lasia uleꞌenia ke Tata kiaha kini uinbiake bie.
’Iyá ttele, lebiꞌi ata abitturu ruchíale lo nu ratele‑na lhe ata ruchacha xxatta ikile lhe, gwaltá len neti kini neti nna unia ki eyaka lele ge nu ratele‑na.
Gwaludo tisa ge nu rodhaꞌanaa uinle lhe gwaludheti tti runia‑ni kumu neti ankaa ttu benne re besi lasia lhe labí ra xxeni lasia lhe. Ganna aníha uinle, laꞌania nna xen su lasiba edú lele.
Kumu iyába nu rodhaꞌanaa uinle, labí tsitsi anka nuní, gwadaabariꞌi udoriꞌi tisa ge nuní.
Laꞌaniagaba nuha dia Jesús‑ni ritebie lheꞌe ka xuxtila seꞌe itúba ka daka niha la sá tti reyaka le ka benne Israel‑ni. Ka benne rudhetinieha nna chi ugwetti bituinke, nianna uduloke richekuke iki ttu chupa ka xuxtilaha nna roke benneha.
Tti bilani ka fariseo‑ni nu ruin ka benneha, nianna tti rákana Jesús‑ni:
―¡Biyúruga! Ka nu rudhetinlu‑ni ruinlakana nu labí gaꞌanna uinriꞌi lheꞌe ka sá atti reyaka leriꞌi.
Jesús‑ni nna bekabie gekani, ree:
―¿Si labí chi belabale lo ka yetsi ge Tata Do Yebáha ata rigixxiꞌa bí ben David‑ni itupa lenie ka benne seꞌe lenieha tti bituinkeha?
Laaba ganna David‑ni gwattaꞌabie lheꞌe yotu ge Tata Do Yebáha nna gwaxxíe ka yettaxtila sia niha, kini uto lanie ka benne seꞌe lenieha, delába ka yettaxtila ka nu chi riesike akake sun tteba ge Tata Do Yebáha, ka nu labí gaꞌanna goe lhe nigaba ka benne seꞌe lenieha lhe, sinuki sunruba ka bixxudiha gwa gaꞌanna gokana benneha.
¿Si abittugaba chi belabale lo bia bennabi bodhaꞌan Tata Do Yebáha len Moisés‑ni ata rigixxiꞌa deki labí dika kwen ka benne sina tti risia ka sá eyaka leriꞌi? Ttaka ka bixxudiha ribenbakana lheꞌe yotuha meskiba la sáha ankana la sá reyaka leriꞌi nna labí rujakana yua ge nu ruinkanaha.
Ttaka neti ria le, nii du ttu benne xxenirula ra lebie tti yotuha.
Ganna ttixka lebiꞌi rite denle bí diani nu ra Tata Do Yebáha lo ka yetsi geeha, tti ree: “Neti raka lasia satua lele ka benne, laa rakaga lasia uttile ka nimala kini utele úna kia.”  Ganna ttixka lebiꞌi rite denle nuní, laꞌania nna abittula rusiale iki ka benne abittu ruin tulha.
Kumu neti benne daya yebáha, netiba ankaa xxana ka sá reyaka leriꞌi. De nuha nna gwa teeba lo neda kia innía bixa dika uinriꞌi lheꞌe ka sá reyaka leriꞌi.
Bedába Jesús niha nna uteꞌe lheꞌe yoꞌo ata rudheti ka benne Israel‑ni ka tisa ge Tata Do Yebáha.
Lheꞌe yoꞌoha re ttu benne daa yatti ttu lhaꞌa nábie. Nianna unnaba tisakana Jesús‑ni, rákane:
―¿Si gwa gaꞌanaba eyoinriꞌi ttu benne rani la sá reyaka leriꞌi?
Aníha rákane kumu regila lekani bixa usiakana ikie.
Labie nna bekabie gekani, ree:
―Ganna ttixka ttúle du ttu neru gele nna iginni nuha lheꞌe ttu yiela inda la sá tti reyaka leriꞌi, ¿laaba ganna teeki ebeale neruha lheꞌe yielaha meskiba la sáha ankana sá tti reyaka leriꞌi?
¿Laaba ganna adírula daka ttu benne attichula ttu neru? Laxkala gwa gaꞌanaba uinriꞌi ttu nu tse lheꞌe ka sá tti reyaka leriꞌi.
―¡Belhí nálu!
Benneha nna belhí tteba nábie nna beyaka tteba nuha; beyakabana atti tteba anka attu lhaꞌa neeha.
Ttaka ka fariseo‑ni tti beriakana lheꞌe yoꞌoha nna udulo ttebakana regila lekani gaxasina uinkana kini uttikana Jesús‑ni.
Tti chi bina Jesús‑ni ge nu rulha le ka fariseo‑ni udhakakane, nianna bedá ttebe niha, nna deyye attu ta subi. Aníha‑ba danalha ixe juisiru ka benne nna reyonie iyába ka benne raniha.
Nianna bedhaꞌan tsitsie, rabie ka benneha:
―Anuttu nu kixxiꞌenle kia.
Aníoka kini gwado tisa ge nu unne profeta Isaías‑ni tti utixxiꞌe nu ra Tata Do Yebáha, tti ree:
Nii chi du ttu benne ixúti lo sina kia.
Benne‑ni nuní chi bekwea kini ixútie.
Lee nuní rakati gee lhe ruꞌu lasia nu runie lhe.
Neti kuꞌa Espíritu kia‑ni latie,
labie nna tsekie kixxiꞌanie iyába ka benne seꞌe lheꞌe ka yiesi seꞌe itúba yiesi lo yu‑ni, kixxiꞌanie ke gasina unia ki saría tsena ke.
Benneha labí uttilha roꞌe len ka benne, nigaba tsekie innebie idisa.
Nuttugaba nu iyieninna tsiꞌe lo ka neda‑na.
Benneha labí utseꞌe looe ka benne abittu ra tsitsi leke,
lhe nigaba labí bixa udhake ka benne chi ratú leke.
Aníha unie axtaliba kini dhaabie aka iyá nu anka tse itúba yiesi lo yu‑ni.
Laꞌania nna iyá xeaba ka benne seꞌe yiesi lo yu‑ni uxxen leke gebie.
Ttu chupa ka benne bisinke ata du Jesús‑ni, cheke ttu benne xua loe lhe anke biría de yuꞌu espíritu xxegwi latie. Lee nna gwa beyoinbe benneha, laxkala gwa belábin benneha lhe gwa bennebe lhe.
Iyába ka benne bebanabakanie tti bilákanie nu benieha, nianna tti ra luesike:
―¿Si laaba nubiyú du‑niba nuha ankana nu datiana David‑ni?
Ttaka tti biyienin ka fariseo‑ni nu ra ka benneha, nianna tti rákana:
―Nubiyú‑ni, Beelzebú nu anka xxana ka espíritu xxegwiha‑ba rixuin nuní kini ridaana rebeana ka espíritu xxegwi yuꞌu lati ka benne.
Ttaka kumu Jesús‑ni gwa rite dábanie nu rulaba lekaniha, nianna tti ree kana:
―Ganna ka benne seꞌe lheꞌe ttu yiesi seꞌe laꞌake de ritilha len luesike, laꞌania nna yiesiha tseꞌe looba nuha lhe ganna ka benne seꞌe lheꞌe ttu yoꞌo seꞌe laꞌake de ritilha len luesike, laꞌania nna labíru uchía ka benneha tseꞌeke lheꞌe yoꞌoha.
Anágaba nu xxegwiha, ganna ttixka la labana ebeana ka luesi xxegwi‑niha, laꞌania nna chiba tseꞌe laꞌa len luesi ka nuha. Ganna aníha uinkana, laꞌania nna, ¿galasina aka ge nu xxegwiha innabiaruna ganna?
Lebiꞌi rale deki neti rixúti xxana ka espíritu xxegwiha ki rebeaya ka espíritu xxegwi yuꞌu lati ka benne, ganna aníha runia nna ka benne rudhetinle‑na nna, ¿si nu xxegwiha‑gaba rixúkinna kini rebeakana ka espíritu xxegwi yuꞌu lati ka benne? Ganna ka nuná innákana labí rixúkinna nu xxegwiha, laꞌania nna lebiꞌi ruinba lele, labí lii nu rale‑na.
Ttaka kumu neti Espíritu ge Tata Do Yebáha‑ba rixúti ki rebeaya ka espíritu xxegwi yuꞌu lati ka benne, nuha runna liina deki chiba bisia Tata Do Yebáha len lebiꞌi kini innabie le.
’Ttibanka ttu ubana, ¿gasina gaꞌana lheꞌe lisi ttu nubiyú ankana tipa ki lhanana ka nu seꞌe lheꞌe lisi nuha? ¿Laaba ganna ladeꞌaxa udaxxuna nubiyú anka tipaha nna uxxikana nuha? Aníha‑ruba nna ki dhaana lhanana ka nu seꞌe lheꞌe lisi nuha.
’De nuha nna ria le: Tata Do Yebáha gwadíbe elha xen lasi ge iyába tulha ruin ka benne lhe ge iyába nu satsa rinneke lhe, ttaka ganna inne satsake ge Espíritu geeha, ka benneha labí elha xen lasi geke gatta.
Nuxaba benne ganna inneke kuake balaꞌana kia, neti benne daya yebáha, ka benneha gwaxúba elha xen lasi geke, ttaka ka benne inne satsake ge Espíritu ge Tata Do Yebáha, ka benneha labí elha xen lasi geke gatta, ni yiesi lo yu ata seꞌeriꞌi nnanna, nigaba ata esinriꞌi nu si daa.
’Ganna ttu ya xixxi anka tsena, laꞌania nna tsegaba anka nu xixxi utena nna ganna ttu ya xixxi abíba anka tsena, laꞌania nna abígaba tse anka nu xixxi utena. Kumu ka yaga‑na, ukareꞌaba nu xixxi ribia lokinna, runna liina gasina ankakana.
¡Aalexa nu ruin satsa! Lebiꞌi ankale ttiba ka belha‑na. ¿Gasina aka gele innele nu anka tse, ki lebiꞌi nu ruin satsaba ankale? Kumu nu re lheꞌe lastobale, nuha‑ba riria roꞌole rinnele.
Kumu benne re tse leeha rinnebe nu tse reba lheꞌe lastobie, nna nu re satsa leniha nna rinnegaba nuha nu satsa reba lheꞌe lastoni.
Ttaka neti ria le, ganna chi bisia sá uin Tata Do Yebáha elhuxtisi ge ka benne, laꞌania ge iyába ka tisa a ixú unnekeha, kixxiꞌake.
Kumu benneha‑ba unie elhuxtisi ge iyá nu unneke: ganna unneke tisa tse nna gwa saría tsegabana ke nna ganna unneke tisa satsa nna ibixxi iginnibake.
Ttu chupa ka fariseo‑ni lhe ttu chupa ka nu ruleꞌekinna ka benne nu ra lo bia bennabi bodhaꞌan Moisés‑ni rákana Jesús‑ni:
―Maestru, riꞌitu raka letu ilentu uinlu bixa ttu milagru kini ulaꞌa deki gwalí Tata Do Yebáha udhelhe lu.
Lee nna bekabie gekani, ree:
―Lebiꞌi ka nu ruin satsa seꞌe nnanna lhe chi rudhá ikile Tata Do Yebáha nna riala lele attu nu subi, lebiꞌi rinnabale kini ulaꞌania le ttu bixa milagru, ttaka labíru bixa attu milagru ulaꞌania le, sunruba luesi nu gwate Jonás benne uke profeta ge Tata Do Yebáha, sunruba luesi nuha gulaꞌania le.
Kumu ttiba gwate Jonás‑ni uyuꞌuna lheꞌe belha bartoha tsunna ubisa lhe tsunna ela lhe, anágaba neti benne daya yebáha, tsunna ubisa lhe tsunna elagaba tsuꞌa lhiꞌu yuha.
Ganna chi isia sá uin Tata Do Yebáha elhuxtisi ge ka benne seꞌe yiesi lo yu‑ni, laꞌania ka benne useꞌe lheꞌesi Nínive‑ni eyadhake lo elhuttiha nna ukinnike ka benne seꞌe nnanna. Kumu ka benneha gwa bodúbana ke nna bodaxxuke neda ge Tata Do Yebáha tti biyienkanie ka tisa utixxiꞌa Jonás‑ni. Nnanna nna nii du ttu benne xxenirula ra lebie tti Jonás‑ni nna a ria lele gebie.
Anágaba nuila unnabiana ka yiesi seꞌe daka Sabá, ganna chi isia sá uin Tata Do Yebáha elhuxtisi ge ka benne seꞌe yiesi lo yu‑ni, nuha eyadhagabana lo elhuttiha nna ukinnigabana ka benne seꞌe nnanna. Kumu lana idittuli dana nna betedo nagani ge elha rieni upa Salomón‑ni. Nnanna nna nii du ttu benne xxenirula ra lebie tti Salomón‑ni.
’Ttixka ttu espíritu satsa reriana lati ttu benne nna rekibana lo yu bisiha regilana ata eyaka leni, ttaka tti abittuba raxxakana,
nianna rana: “Eyekichilaa eyaꞌaya lisia ata biriayaha.” Tti besinnaha nna gwaxxakana benne beriana latieha, chi doe anke attiba ttu yoꞌo chi luba ra lheꞌeni lhe chi yapa te xea lheꞌeni lhe.
Nianna tti tsiana taxxína a gasi ka espíritu xxegwi ka nu satsarula ruinkana tti lana, nianna tti gaꞌakana tsuꞌukana lati benneha. Benneha nna adírula satsa unie attichula tti benie sisiꞌa tteha. Aníha‑gaba sate ka nu ruin satsa seꞌe nnanna.
Laka du Jesús‑ni rinnebie len ka benne saa lheꞌe yoꞌoha, nan geeha lhe ka betsieha lhe seꞌeke laliꞌa ge yoꞌoha nna raka leke inne lenke bie.
Ttu benne du niha nna gwattixxiꞌanie Jesús‑ni, ree bie:
―Nan geluha lhe ka betsiluha lhe raka leke inne lenke lu. Neke seꞌe roꞌo yoꞌo‑ni.
Lee nna bekabie ge benne gwattixxiꞌa, ree benneha:
―¿Núnna anka nan kia lhe núnna anka ka betsia lhe?
Nianna tti beleꞌe Jesús‑ni ka benne rudhetinieha nna ree:
―Ka benne seꞌe nii nuní ankake nan kia lhe betsia lhe,
kumu nuxaba benne ganna runie nu ruꞌu le Tata kia do yebáha, benneha nuha anke betsia lhe danaa lhe nan kia lhe.
La sáha‑gaba biria Jesús‑ni lheꞌe yoꞌoha nna die gwadhoe roꞌo indatooha.
Nianna tti bitupa ixe juisiru ka benne. Laxkala labie teeki ugwapie lo ttu barcu daa niha ki udoe. Ka benneha nna ata daa roꞌo indatooha‑liba useꞌeke.
Ge ixeba nu utixxiꞌanie ke. Aníha runie kini utte dáke bí diani nu raka lee kixxiꞌanie keha, nianna tti ree:
―Ttu benne ruin sina birie die gwedelha xuxtila.
Attu chupe nna utse lo íyya attaꞌa ata labí gwadilo yu do. Benneha gwa beꞌeyu ttebe, ttaka kumu de labí rea xua yuha niha,
de nuha nna tti biria tatubisa nna bette ttebe benneha. Kumu de labí lhiꞌu dia lhue, de nuha nna ubisi ttebe.
Attu chupe nna utse lheꞌe yietsiha, ttaka yietsiha biyelhabana nna belhiubinna benneha.
Ttaka adí ka xuaha nna gwa ubinnibake ata do yu tse nna yalhá lheꞌe lena bete benneha. De gayua (100) lhe de gayuna (60) lhe de rerua (30) tteba xua bekudhi iki ttu ttu ka benneha.
¡Ata sia nagale, gwaludo nagale ganna gwankale nu dika iyienini!
Ka benne rudhetinieha nna ubigake unnaba tisake Jesús‑ni, ráke bie:
―¿Beaka lhixxa rába a rigixxiꞌenlu ka benne nu raka lelu utte dáke?
Lee nna bekabie, ree:
―Lebiꞌi gwa ruinba Tata Do Yebáha ki tte denle nu labí yu adí ka benne, delába gwa ruinbe ki tte denle gasina innabie. Adí ka benne nna labí runie kini utte dáke.
Kumu benne gwa rite daniha, gwadírula benneha elha rieni ki tte da chiettirunie. Ttaka benne abí rite daniha nna axtala nu ttu latti chi ute danieha etua.
De nuha nna labí lhixxa rá rigixxiꞌania ka benne, kumu meskiba bika rulannike nna labí rilákanie lhe meskiba bika rudo nagake nna labí riyienkanie, nigaba a rite dákanie.
Nu rate ka benne ruin aní rado tisa ge nu unne Isaías‑ni lo ka yetsi ge Tata Do Yebáha, tti ree:
Meskiba bika rudo nagale nna labí tte denle;
lhe meskiba bika rulannile nna labí ilenle.
Kumu ka benne‑ni tsitsiba ruin lastoke, labí raka leke tsia leke kia
lhe bedheaba nagake, bittuba biyienkanie,
lhe anágaba benbake ttiba ttu nu xua loni, bittuba bilákanie.
Aníha benke kini abittu ilákanie lhe abittu iyienkanie nna tte dákanie,
kini ka eyekike nna odaxxuke neda kia nna
eyonia ke.
Ttaka lebiꞌi, karubárule kumu gwa rilábin le lhe gwa riyienbin nagale lhe.
Kumu netiru ria, ixeba ka profeta lhe anágaba ixegaba ka benne ben latsiru, ka benneha yalhá uka leke ilákanie nu rilenle nnanna, ttaka labí bilákanie nuha. Ukagaba leke iyienkanie ka tisa riyieninle nnanna, ttaka labí biyienkanie ka tisaha.
’Laxkala lebiꞌi gwaludo nagale kixxiꞌaya bí diani tisa utixxiꞌaya ge benne dia gwedelha xuxtilaha.
Ttibanka ganna ttixka ttu benne riyieninie ka tisa rigixxiꞌakana gasina innabia Tata Do Yebáha, nna ganna lee abíba rite danie ka tisaha, laꞌania nna daa tteba nu xxegwiha rebeana ka tisaha lheꞌe lastoe. Benne runi aníha benneha raxxíne len xuxtila ubinni roꞌo nedaha.
Xuxtila utsa lo íyya attaꞌaha nna raxxína na len benne biyieninie ka tisaha nna ittaba udú lebie lhe gwexunniba bedaxxue ka benneha.
Ttaka kumu de labí chi begwe lhu ka tisaha lheꞌe lastoe, de nuha nna ttu sattiruba ugía lebie. Laxkala tti ruyúe ttu bixa elha disa o ridú nookane delo niꞌa ge ka tisaha, laꞌania nna reyadi gaa ttebe.
Xuxtila utsa lheꞌe yietsiha nna raxxína na len benne riyieninie ka tisaha, ttaka ka elhaxchacha iki gebie tee yiesi lo yu‑ni, lhe nu ruinna kini rudorulana lebie gatta gebie, nuha runi ki rudagana ka tisaha, labí rugwelhana ki uin ka tisaha sina lheꞌe lastoe.
Ttaka xuxtila ubinni lo yu reha nna raxxína na len benne biyieninie ka tisaha lhe ute danie ke lhe. De nuha nna gwa ruinbe nu ra ka tisaha. Benneha nuha anke ttiba xuxtila betebie de gayua (100) lhe de gayuna (60) lhe de rerua (30) lhe.
Jesús‑ni utixxiꞌagabe attu tisa. Benie aníha kini utte da ka benne bí diani nu raka lee kixxiꞌanie keha, nianna tti ree:
Ttaka lo relaha, laka tee ka benne teꞌadhike, nianna tti bisin nu abittu raka uyúna benne bedelha xuxtilaha, nna údana ixxi lheꞌe xuxtila geeha, nianna deyyana.
Tti chi biyelha xuxtilaha nna ulea ikie, laꞌania nna biriagaba ixxiha lheꞌe benneha.
Ka nu riben sinaha nna ugíakana gweasikana xxana yuha: “Tata, ¿laaba tagaꞌa xuxtilaba nuha bedelhalu lo yu geluha? ¿Gála biria ixxiha ganna?”
Xxana yuha nna bekabina, rana: “Gaxa ttu nu abittu raka uyúbana neti benna nuha.” Ka nu riben sina geniha nna rákana na: “¿Si gwa raka lelu tsiatu sattupitu ixxiha?”
Lana nna rana: “Bittu. Kumu ganna sattupile ixxiha nna itupa xuxtilaha‑ba itupile.
Gwalugwelhaba ixxiha lhe xuxtilaha iyelhakana. Axtaliba ganna chi isia eyatsa xuaha, laꞌanialiba nna upeya ka nu tsuꞌu gwetselaha: Ladeꞌaxa gwalittupi ixxi‑na nna xxia xxiaba gwaloxxika lheꞌeni kini itena. Iki de nuha‑liba nna tti egitsale xuxtila‑na nna ogaꞌale benneha ata rigua tsea lena kiaha.” Aníha‑ba raka tti rinnabia Tata Do Yebáha ka benne.
Utixxiꞌagabin Jesús‑ni ka benne ge ttu besi ge kuana muxtasa. Aníha benie kini utte dáke bí diani nu raka lebie kixxiꞌanie keha, nianna tti ree:
―Tata Do Yebáha, tti rinnabie ka benne, elha rinnabia geeha raxxína na len ttu besi ge kuana muxtasa úda ttu benne biyú lo yu geeha.
Besiha meskiba ankana ttu besi chikaꞌa to delo iyá ka besi‑na, ttaka tti rixen yaga ge kuana muxtasaha, nuha‑la rakaruna yaga xeni delo iyá ka kuana daa lheꞌe kurraliha. Laxkala axtala ka binni‑na rusia lhixxuꞌinkani lo ka nániha.
Utixxiꞌagabanie ke ge kua dii bedelha ttu nuila iki yiediha. Aníha benie ki utte dáke bí diani nu raka lebie kixxiꞌanie ke, nianna tti ree:
―Tata Do Yebáha, tti rinnabie ka benne, elha rinnabia geeha raxxína na len kua dii bedaxxu ttu nuila nna bedelhana iki tsunna (3) ya yiedi xuxtila kini ilhidhana lheꞌe itú kuaha.
Iyába ka tisa utixxiꞌani Jesús‑ni ka benne, labí unnebie ka nuha lhixxa rá, satíaba betanie ke nu unneeha. Laxkala labí rigixxiꞌanie ke attu bixa tisa, ganna abíba rutanie ke.
Aníha benie ki gwado tisa ge nu unne benne uke profeta ge Tata Do Yebáha, tti ree:
Iyába nu kixxiꞌaya teeki utania na ka benne, labí innea na lhixxa rá.
Kixxiꞌabaa nu tee gatsiha, nu labí chi yuke attili ure yiesi lo yu‑ni.
Iki de chi uchú tisa Jesús‑ni ka benne tupa niha, nianna deyye beteꞌe lheꞌe yoꞌoha. Ka benne rudhetinieha nna ubigake ata due nna ráke bie:
―Utixxiꞌen riꞌitu, ¿bí diani nu unnelu ge ixxi beꞌeyu lheꞌe xuxtilaha?
Jesús‑ni nna bekabie, ree ke:
―Neti benne daya yebáha, netiba nuha ankaa benne ugía gwedelha xuxtilaha
nna lo yu ata ugía xuxtilaha nna ankana yiesi lo yu‑ni. Xuxtilaha nna anke ka benne rinnabia Tata Do Yebáha ke nna ixxi biria lheꞌe xuxtilaha nna ankana ka nu rudokana tisa ge nu xxegwiha.
Nu abittu raka uyúna benne anka xxana yuha, lana nuha anka nu xxegwiha. Lana údana ixxiha lheꞌe xuxtilaha. Gwetselaha nna ankana tti chi lhuxa yiesi lo yu‑ni. Ka benne kweni gwetselaha nna ankake ka anjeli ge Tata Do Yebáha.
Laxkala ttiba gwate ixxiha bilupina nna ugíana lo giha, aníha‑gaba sate ka benne ganna chi lhuxa yiesi lo yu‑ni.
Neti benne daya yebáha idhelhaa ka anjeli kiaha ata seꞌe ka benne rinnabiaya, kini kweake ka nu ridí yiekana ka benne ki ruinke tulha lhe ki kweake ka nu ruin satsa lhe.
Nianna tti udelhake kana lo giha. Niha kwesikana lhe goniba lo layakani lhe.
Laꞌania nna ka benne ruin tseha, ttiba tatubisa‑na rapi edha linníbe, aníha‑ba tsapi edha linníbake ata rinnabia Tata geke do yebáha. ¡Ata sia nagale, gwaludo nagale ganna gwankale nu dika iyienini!
’Tata Do Yebáha, tti rinnabie ka benne, elha rinnabia geeha raxxína na len ttu nu daka xxatta yuꞌuna lhiꞌu yu. Ttu benne biyú tti gwaxxake nuha nna bokatsi adakabe na, nianna ritta rebaaba lebie deyye nna gwattoꞌe iyába nu tee gebie, nianna tti ugíe uyoꞌe lo yu ata gatsi nu daka xxattaha.
’Lhe anágaba tti rinnabia Tata Do Yebáha ka benne, elha rinnabia geeha raxxígabana na len ttu benne rekie gwettoꞌo, regile ka íyya ragalha, ka nu tse, ki uttoꞌe kana.
Tti gwaxxake ttu íyya daka xxatta, nianna deyya ttebe gwattoꞌe iyába nu seꞌe gebie, nianna tti ugíe gwayoꞌe íyya ragalhaha.
’Tata Do Yebáha, tti rinnabie ka benne, elha rinnabia geeha raxxína na len ttu yexxa nu rudaxxu belha. Tti rudelha ka benne yexxaha lheꞌe indaha nna iyá looba belha rudaxxuna.
Aníha‑ba aka ganna chi isia sá lhuxa yiesi lo yu‑ni. Iria ka anjeli ge Tata Do Yebáha kwesike ka benne ruin satsaha lagwi ge ka benne ruin tseha
nianna tti udelhake ka nu ruin satsaha lo giha. Niha kwesikana lhe goniba lo layakani lhe.
Nianna tti unnaba tisa Jesús‑ni ka benne rudhetinieha, ree ke:
―¿Si gwa ute denle iyá nu ria‑ni?
Lake nna bekabike, ráke:
―Gwa ute da galentu.
Lee nna ree ke:
―Iyába ka nu ruleꞌekinna ka benne nu ra lo bia bennabi bodhaꞌan Moisés‑ni, delába ka nu chi yúkana gasina rinnabia Tata Do Yebáha ka benne, ka nuná ankabakana attiba xxana ttu yoꞌo. Xxana yoꞌoha, lheꞌe iyá nu tua tsenna lheꞌe yoꞌo geniha, ribeabana nu kubi lhe ribeabana nu yaxxu lhe.
Tti chi uluxani Jesús‑ni utixxiꞌabie ka tisa nu betanie ka benneha, nianna bedábie ata dueha nna deyye.
Tti besine lheꞌesi Nazaret ata uka lasieha, nianna udulo ttebe beleꞌenie ka benne ge lheꞌesiha ka tisa ge Tata Do Yebáha lheꞌe yoꞌo ata rudhetike ka tisaha. Tti biyienkin benne seꞌe niha nu rigixxiꞌeha, nianna bebanabakanie nna ra luesike:
―¿Gá gwaxxí nuní elha rieni rapana lhe gá gwaxxína ka milagru ruinna‑ni lhe?
¿Laaba xiꞌini nu runi ka mexaha lhe ka xxilaha‑ba nuní? ¿Laaba Maríaba lá nan ge nuní, nna ka betsiniha nna tee lákani Jacobo lhe José lhe Judas lhe Simón lhe?
¿Laaba iyába ka danniha seꞌekana lheꞌesi‑ni len riꞌi? Lana nna, ¿gála gwaxxína iyá nu yuna‑ni ganna?
Nianna tti bituxxukinna ge Jesús‑ni, ttaka labie nna ree kana:
―Ttu benne anke profeta gaxaba die gwa rugwebakana lidhake, ttaka ka nu lheꞌesi geeha labí rugwekana lidhake, nigaba ka benne seꞌe lheꞌe yoꞌo geeha.
De nuha nna labí ixe ka milagru ben Jesús‑ni niha, kumu de labí ugía lekani gebie.
Laꞌania Herodes nu rinnabia lo yu ge Galilea‑ni binana ge nu ruin Jesús‑ni.
Nianna tti rana ka nu riben sina geniha:
―Juan nu rugadi indaha‑ba nuná chi beyaka benna lagwi ge ka benne chi uttiha. De nuha‑ba nna raka geni ruinna ka milagru‑na.
Aníha ra Herodes‑ni, kumu delo niꞌa ge Herodías nu uka nuila ge betsini Felipe‑ni, de nuha‑ba nna udhelhana bedaxxukana Juan‑ni nna bexxigakane nna utixxakane lisiyya.
Aníha benna kumu de bituxxuinna de ra Juan‑ni na: “Labí gaꞌanna edo lenlu nuila ge betsilu‑na.”
Herodes‑ni benna uttina Juan‑ni, ttaka usibinna ge ka benne, kumu ráke: Juan‑ni anke profeta ge Tata Do Yebáha.
Ttaka la sá tti uka laní ge Herodes‑ni tti gwadoinna idaha, laꞌania beyaꞌa xiꞌiniunná Herodías‑ni arlo iyába ka nu seꞌe len Herodes‑ni. Herodes‑ni nna yalhá uyuꞌu leni beyaꞌa nuila kwitiha.
Nianna tti bodhaꞌan tsitsi tisa geni len nuilaha nna rana nuha:
―Bixaba innabalu, gutebaa na gelu.
Nuilaha nna rana Herodes‑ni:
―Raka lasia kuꞌulu lheꞌe ttu yeꞌena bega iki Juan nu rugadi indaha nna utelu na len neti.
Aníha ra nuilaha kumu de ixnániha‑ba uluꞌu tisana na, kini unnabana bega iki Juan‑ni.
Nianna Herodes‑ni chi bedú siꞌina leni, ttaka kumu de chila bedhaꞌan tsitsi tisa geni len nuilaha lhe anágaba de chila unnena nuha lo ka nu seꞌe niha, de nuha nna benna doelha kini ugwekana nuilaha nu rinnabanaha.
Uluꞌukana iki benneha lheꞌe ttu yeꞌena nna gwagwekana nuila kwitiha. Nuilaha nna gwagwena nan geniha nuha.
Ka benne bedhetini Juan‑ni nna ugía ttebake gwaxíke benneha nna gwakatsike bie. Iki de nuha nna tti ugíake gwattixxiꞌakanie Jesús‑ni ge nu chi ukaha.
Tti chi bina Jesús‑ni nu gwate Juan‑ni, nianna beruꞌuna ttebe deyye sun labe deyye lo ttu barcu betee lo indatooha kini isine ata lanú benne seꞌe. Ttaka tti chi bina ka benne niha‑la chi die, nianna biria ttebake lheꞌe ka yiesi gekeha nna niꞌabake diake danalhake bie.
Tti ugwadie lo barcuha nna bilánie ixe juisiru ka benne chi seꞌe niha. Nianna gwatua lebie ke nna beyonie ka benne rani gekeha.
Ttaka de chi galá dia ralha nuha, nianna tti ubiga ka benne rudhetinieha nna ráke bie:
―Ata seꞌeriꞌi‑ni, yu bisiba nuní, labí bixa tee nii lhe gwea chiba dia ura nuní. Bedhelhala ka benne tupa‑ni eyyake lheꞌe ka yiesi to‑na kini sayoꞌoke nu goke.
Ttaka Jesús‑ni bekabie ree ke:
―Labí raka doelha eyya ka benne‑ni. Lebiꞌiba gwalugwe ke nu goke.
Ka benneha nna bekabike, ráke:
―Labí bixa nuja riꞌitu. Ne sunruba gayu yettaxtila nujatu nna a chupa ka belha nna.
Jesús‑ni nna ree ke:
―Nii gwalute ka nu nujale‑na ganna.
Nianna benie ki beseꞌe ka benneha lo ixxi binniha, nna tti bedaxxue gayu ka yettaxtilaha nna ixpa ka belhaha, nianna tti belhidha loe yebáha nna begwebie ixkixaru len Tata Do Yebáha. Nianna tti ulhaꞌabie lheꞌe ka benneha nna begwebie ka benne rudhetinieha. Ka benneha nna utidhike benneha begweke ka benne seꞌe lo ixxi binniha.
Iyábake utoke nna axtaba beyielakanie. Ka benne rudhetinieha nna bottuparulake a tsiꞌinu (12) sumi ka roꞌo salhaꞌa bexxaha. Besá tí ka sumiha.
Ttiba ttu gayu mili ka benne biyúha utoke, sunrula ka benne biyúha bibaba, bittula bibaba ka benne nuilaha lhe ka nutoha lhe.
Iki de nuha nna ben Jesús‑ni kini beyapi ka benne rudhetinieha lo barcuha ki eneru gaake eyyake esinke daka attu ladu roꞌo indatooha, laka lee nna richú tise ka benne seꞌe niha.
Iki de chi uchú tise ka benneha, nianna tti die ugwapie iki iꞌiyaha. Ttúbe ulhapie tisa len Tata Do Yebáha nna ttúgabe due niha tti chi ulha sáha.
Barcu ata deyya ka benneha nna aliba chi beruꞌuna nuha lo indaha. Radha retinbana de ruꞌu indaha kweꞌeni kumu de daka arlola barcuha retetsuꞌu beha.
Tti chi deoba tsaniha nna dia Jesús‑ni ridee lo indaha, die isine ata dia ka benne rudhetinieha.
Tti bilani ka benneha ridábie lo indaha, nianna usikanie ribesiꞌabake, ráke:
―¡Ne ttu nu du ela daa naa!
Ttaka Jesús‑ni nna unne ttebe, ree ke:
―Tsitsi gwalikweki lele; bittu gasinle. Netiba nuní.
Nianna ra Pedruha bie:
―Ganna lu nuná xa tata, ben kini dhaya lo inda‑ni kini isiaya ata dulu‑na.
Lee nna rabie na:
―¡Utá ganna!
Pedruha nna ugwadi ttebana lo barcuha nna diana ridána lo indaha kini isinna ata du Jesús‑ni.
Ttaka tti ute denna yalhá idí daa beha nna usi ttebinna nna kumu de chi diana rixudina lheꞌe indaha nna ttikala nuha uresiꞌana, rana:
Jeru tteba gwadaxxu Jesús‑ni náni nna ree na:
―¡Aaluxa nu a ria tsitsi leni! ¿Beaka bedú chupana lelu?
Tti chi beyapike lo barcuha nna ure tteba beha.
Adí ka benne sia lo barcuha nna ubiga ttebake bedú xibike arlo Jesús‑ni nna ráke bie:
―Lúligaba gwalí ankalu Xiꞌin Tata Do Yebáha.
Iki de chi beteke lo indatooha nna besinke lo yu ge Genesaret.
Tti chi beyoinbia ka nu seꞌe daka Genesaret‑ni Jesús‑ni, nianna utixxiꞌa ttebakinna ka benne seꞌe itúba ka daka niha. Ka benneha nna cheke iyába ka benne rani ata dueha
nna ka benne raniha nna unnaba ditibake lenie, ráke bie:
―Kwadiba roꞌo lari nukulu‑na begwelha udaxxutu.
Nianna iyába ka benne rani, ka benne bedaxxuke roꞌo xoeha gwa beyakabake.
Nianna tti ubiga ttu chupa ka nu ruleꞌekinna ka benne nu ra lo bia bennabi bodhaꞌan Moisés‑ni lhe attu chupa ka fariseo‑ni lhe, ubigakana ata du Jesús‑ni. Ka nuha lheꞌesi Jerusalén‑nili udákana dákana nna rákane:
―Ka nu rudhetinlu‑na, ¿beakala a ruin ka nuná nu chi bodhaꞌan ka benneola geriꞌiha uinriꞌi? Kumu ka nuná labí rigí nákani atti lanila gokana yetta.
Jesús‑ni nna bekabie gekani, ree:
―¿Beakala lebiꞌi, de rudole tisa ge nu bodhaꞌan ka benneola geriꞌiha, de nuha nna riguꞌula niꞌale nu bodhaꞌan Tata Do Yebáha uinriꞌi?
Kumu Tata Do Yebáha ree: “Tsia lele ka tata nan gele”
Ttaka lebiꞌi nna rálale: “Gwakaba geriꞌi gariꞌi ka tata nan geriꞌiha, labí aka utea nu tee kia len lebiꞌi kumu iyába nu tee kia, ge Tata Do Yebáha‑ba chi gaꞌanati utea nuní.”
Lebiꞌi ukareꞌaba innále: “Labí aka utea nu tee kia len lebiꞌi”, laꞌania nna labíru daa lole utele nu tee geleha len ka tata nan geleha. ¿Laaba ganna, de rudole tisa ge nu boddaꞌan ka benneola geriꞌiha, aníha tte nuha nna chi riguꞌu niꞌale nu boddaꞌan Tata Do Yebáha?
Lebiꞌi labí liinle. Delo tisaba ruinle deki ankale benne tse. Gwalíbani profeta Isaías‑ni atti utixxiꞌana gele lo ka yetsi ge Tata Do Yebáha. Lo ka yetsiha unne Tata Do Yebáha, ree:
Ka nuní, len roꞌoruba ka nuní rákana deki ria lekani neti,
ttaka labí gwalíkinna rakakinna kia.
Kwentaruba nuná rudú xibikani arloa,
kumu nu anka ge benne seꞌe yiesi lo yu‑niba nuná ruleꞌekinna ka benne;
labí nu anka kia nuná ruleꞌekana.
Nianna tti uxi Jesús‑ni ka benne tupa niha nna ree ke:
―Gwaludo nagale kia nna gwalutte da nu innea‑ni.
Labí nu roriꞌi rutsigana riꞌi arlo Tata Do Yebáha, sinuki nu ririala roꞌoriꞌi rinneriꞌi, nunála nu rutsigana riꞌi arloe.
Nianna tti ubiga ka benne rudhetinieha nna ráke bie:
―¿Si gwa yulu xa tata, ka fariseo‑ni bituxxulakinna tti biyienkinna nu ralu‑na?
Lee nna bekabie ge ka benneha, ree ke:
De nuha nna ka fariseo‑na naala seꞌe ka nuná. Ka nuná ankabakana ttiba ka nu xua lokani, rinnerukana arlo adí ka luesi lo xuakani. Kumu ganna ttu nu xua loni rineruna lo attu luesi lo xua‑ni, laꞌania nna ixpabakana satsettikana lheꞌe ttu yieru.
Pedro‑ni nna rane:
―Utixxiꞌen riꞌitu, ¿bí diani nu ralu‑na?
Jesús‑ni nna bekabie, ree kana:
―¿Si nigaba lebiꞌi bittugaba rite denle nu ria‑ni?
¿Si lagwa gwa rite denle deki iyába nu roriꞌi, lheꞌe tuꞌebariꞌi dia nuná? Delola nna rebeabariꞌi nuná.
Ttaka nu riria roꞌoriꞌi tti rinneriꞌi, nuná ankana nu ririana lheꞌe lastoriꞌi, nunonna rutsigana riꞌi arlo Tata Do Yebáha.
Kumu lheꞌe lastoriꞌi nuná riria iyába nu satsa rulaba leriꞌi, lhe nágaba nuná riria nu rixegwiriꞌi ki ruinriꞌi elhutti, lhe lheꞌe lastogabariꞌi nuná riria tti risáriꞌi nu labí anka latselariꞌi, lhe ruinriꞌi nu satsa leni nuxaba benne lhe. Anágaba lheꞌe lastogabariꞌi riria nu reta leriꞌi rilanariꞌi, lhe rinneriꞌi gwen lasi lhe anágaba rinne satsa ge luesiriꞌi lhe.
Iyá ka nunonna runi kini reyaꞌanriꞌi tsiga arlo Tata Do Yebáha. Laa de abíga kí náriꞌi tti goriꞌi yetta, laa de nuha‑ga nna eyaꞌanriꞌi tsiga arlo benneha.
Bedába Jesús‑ni ata dueha nna die daka Tiro lhe Sidón lhe.
Niha biria ttu benne nuila anke ge Canaán nna ubige kweꞌe Jesús‑ni, ribesiꞌabe, ree:
―¡Benne datia David, gwatuachi lelu neti xa tata! Xiꞌiniunnayáha yalhá elha disa ruyúbi yuꞌu ttu espíritu xxegwi latibi.
Ttaka Jesús‑ni nna labí bekabie ge benne nuilaha. Nianna tti ubiga ka benne rudhetinieha nna unnabake len Jesús‑ni, ráke bie:
―Bedhelha nuila‑na eyyana, kini ribesiꞌabana danalhana riꞌi.
Lee nna bekabie, ree:
―Tata Do Yebáha labí udhelhe neti len ka nu dittu‑na; suna len ka benne Israel ka benne chi bedhanke neda gebie, suna len ka benne‑niba udhelhe neti.
Ttaka benne nuilaha nna ubige bedú xibie arlo Jesús‑ni nna ree bie:
―¡Tata xisi to, akachi lenlu neti!
Jesús‑ni nna bekabie ge benneha, ree:
―Ttaka labí anka tse udaxxua yettaxtila nu dika go ka xiꞌinia‑ni nna udelhaa na lo ka beku to‑na.
Benne nuilaha nna bekabie, ree:
―Gwalí galenlu xa tata; ttaka yulu axta ka beku to‑na redigakana ka yettaxtila roꞌo yuya riginni xan mexa ge ka xxanakaniha.
Jesús‑ni nna bekabie, ree benne nuilaha:
―¡Ga ttiparuba tsitsi ria lelu xa nuila! Gwakaba nu rinnabalu‑na.
Looraha tteba nna beyaka tteba xiꞌiniunná benne nuilaha.
Jesús‑ni nna bedábe daka Tiro lhe Sidón lhe nna besine gaxxaba roꞌo indatoo ge Galilea‑ni. Nianna tti ugwapie iki ttu iꞌiya do niha nna udoe.
Nianna tti ubiga ixe juisiru ka benne ata doeha, cheke ka benne ridá natsa lhe ka benne xua loke lhe ka benne ankake biría, lhe anágaba ka benne akaa ttu lhaꞌa niꞌake o náke lhe ixeru ka benne rani lhe. Nianna tti beseꞌeke ka benneha arloe, lee nna gwa beyoinbe ka benneha.
Laxkala ka benne tupa niha rebanabakanie tti rilákanie ka benne anka biríaha chi renneke, lhe ka benne riyasa ttu lhaꞌa niꞌake o nákeha chi reyakake idaꞌa, lhe anágaba ka benne ridá natsaha chi redá tseke lhe ka benne xua lokeha chi relákanie lhe. Nianna tti ráke:
―¡Xxeniba ra le Diosi ge ka benne Israel‑ni!
―Neti ratua chiba lasia ka benne seꞌe‑ni, kumu chiba uka tsunna ubisa‑ni seꞌeke nii len neti nna birula bi tee bixa goke. Labí raka lasia edhelhaa ke abittu chi utoke, kumu ni kina satú leke lo neda.
Ka benne rudhetinieha nna ráke bie:
―¿Gála saxxíriꞌi nu go ttaníli ka benne‑ni? Ki lo yu bisiba nuní seꞌeriꞌi ata lanú benne seꞌe.
Jesús‑ni nna ree ke:
―¿Balha yettaxtila chele?
Ka benneha nna ráke:
―Ne gasiruba ka yettaxtila chetu nna attu chupa ka belha to nna.
Nianna tti ree ka benne tupa niha:
―Gwaleseꞌe lo yu.
Nianna tti bedaxxue gasi ka yettaxtilaha lhe ka belhaha lhe, nna iki de chi begwebie ixkixaru len Tata Do Yebáha, nianna tti ulhaꞌabie lheꞌe ka benneha nna begwebie ka benne rudhetinieha. Ka benne rudhetinieha nna begweke ka benne chi beseꞌe lo yuha.
Iyábake utoke nna axtaliba beyielakanie. Iki de nuha nna bottuparula ka benne rudhetinieha a gasi sumi ka benne roꞌo salhaꞌa bexxaha.
Ttiba tu ttapa mili ka benne biyúha utoke, sunrula ka benne biyúha bibaba. Bittula bibaba ka benne nuilaha lhe ka nutoha lhe.
Iki de chi uchú tisa Jesús‑ni ka benneha, nianna beyapie lo barcuha nna deyye daka Magdala.
Ka fariseo‑ni lhe ka saduceo‑ni lhe ubigakana ata du Jesús‑ni kini kuꞌukane prueba. Nianna unnabakane unie ttu milagru kini ulaꞌa deki gwalí Tata Do Yebáha udhelhe bie.
Ttaka lee nna bekabie gekani, ree:
―Ki lebiꞌi, ganna chi dia ralhana rale: “Tseba aka uxxeha kumu xinába anka gwetsáha.”
Ka dila‑na nna rale “Nasá iyya lhaba aka kumu xinába anka gwetsáha lhe beaba yuꞌu lhe.” Kaxa gwa rite dábinle bixa aka tti rilenle gwetsáha, delo nna a rite denle nu raka lagwi gele nnanna.
Lebiꞌi ka nu runi satsa seꞌe nnanna lhe chi rudhá ikile Tata Do Yebáha nna ria lele attu nu subi, lebiꞌi rinnabale unia ttu milagru, ttaka neti labí ulaꞌania le attu bixa milagru, sunruba luesi nu gwate Jonás benne uke profeta ge Tata Do Yebáha, a sunruba luesi nuha gulaꞌania le.
Nuha‑ba ree kana nna beseꞌe bixxibe kana nna deyye.
Tti chi uteke lo indatooha nna ka benne rudhetini Jesús‑ni gwadú leke deki bixulhabakanie icheke yettaxtila ki goke.
Nianna tti ra Jesús‑ni ke:
―Gwaluyú gele ka iyietile kua dii ge ka fariseo‑na lhe ka saduceo‑na lhe.
Ka benne rudhetinieha nna ra luesike:
―Aná rabie kumu de abittu yettaxtila cheriꞌi.
Ttaka Jesús‑ni nna ute dábanie nu rákeha, nianna tti rabie ke:
―¡Aalexa nu abittu ria tsitsi leni! ¿Beaka ra luesile deki labí yettaxtila tee?
¿Si itua ttu a rite denle nu ria‑ni? ¿Si abittugaba rexxa lele ge gayu ka yettaxtila uto gayu mili ka benneha lhe si abígaba rexxa lele a balha ka sumi yettaxtilaha bottupale ge nu bexxaha?
¿Si nigaba a rexxa lele ge gasi ka yettaxtila uto ttapa mili ka benneha? Lhe, ¿si abígaba rexxa lele a balha ka sumi yettaxtilaha bottupale ge nu bexxaha?
¿Si lagwa ute denle? Laa ge yettaxtilaga nuha unnea tti ria: “Gwaluyú gele len kua dii ge ka fariseo‑na lhe ka saduceo‑na lhe.”
―¡Gwaluyú gele len ka nuná!
Tti bisin Jesús‑ni daka Cesarea ge Filipo, nianna tti unnaba tise ka benne rudhetinieha, ree ke:
―Neti benne daya yebáha, ¿nú ra ka benne deki ankaa?
Ka benneha nna bekabike, ráke:
―Ttu chupa ka benne ráke deki lu ankalu Juan benne begadi indaha. Attu chupake nna ráke deki lu ankalu Elías, nna adíke nna redenáke deki lu ankalu Jeremías o nuxaba ttu ka benne ukake profeta ge Tata Do Yebáha.
Jesús‑ni nna ree ke:
―Lebiꞌi nna, ¿nú rale deki ankaa?
Simón Pedruha nna bekabina, rane:
―Lu ankalu Cristu Xiꞌin Tata Do Yebaa benne anka baniha.
Jesús‑ni nna ree na:
―Karubárulu xa Simón xiꞌin Jonás, kumu laa bennega utixxiꞌanie lu nu ralu‑na; Tata kia do yebáha, benneha‑ba utixxiꞌanie lu nuná.
Lhe anágaba neti ria lu, lu ankalu Pedro. (Pedro dienna innána íyya.) Iki íyya‑ni dhuloa useꞌa ka benne tsia leke neti. Ni elhuttiha labí dhaana utseꞌe loona ke.
Len lu utea lo neda kini ulhenlu ka benne innabia Tata Do Yebáha ke. Laxkala iyába nu innálu abittu dika uin ka benne yiesi lo yu‑ni, yebáha chigaba bodhaꞌan Tata Do Yebáha deki abittu aka nuha, nna iyába nu innálu gwa dikaba uin ka benne yiesi lo yu‑ni, yebáha chigaba bodhaꞌan Tata Do Yebáha deki gwakaba nuha.
Nianna tti bodhaꞌan tsitsi Jesús‑ni len ka benne rudhetinieha, ree ke:
―Anuttu nu gale deki neti ankaa Cristu.
Debá laꞌania nna udulo Jesús‑ni rigixxiꞌanie ka benne rudhetinieha deki teeki tsiabie lheꞌesi Jerusalén‑ni. Niha teeki sate xxatte uyúe elha disa lo ná ka benneola ge ka nu Israel‑ni lhe lo ná ka nu loni ge ka bixxudiha lhe lo ná ka nu ruleꞌekinna ka benne nu ra lo bia bennabi bodhaꞌan Moisés‑ni lhe. Nianna rágabe deki teeki uttikane nna eyonna ubisaha nna eyaka benbe attu libe.
Pedro‑ni nna ttúbe uxina attu ta subi, nianna tti utisane, rane:
―¡Tata Do Yebáha labí ugwelhe satelu nu ralu‑na xa tata!
Jesús‑ni nna beyekie, ree na:
―¡Ubiꞌetta kweꞌa xa nu xxegwi! Sunruba rattalu lo neda kia. Kumu lu suna nu anka ge ka benne seꞌe yiesi lo yu‑niba do ikilu, labí do ikilu nu anka ge Tata Do Yebáha.
Nianna ra Jesús‑ni ka benne rudhetinieha:
―Ganna nuxa ttúle raka lele etenalhale neti, teeki eria iki eria lele, meskila bixa satele nna gwaludaxxu kurusi gele nna gwaltá gwetenalha neti.
Kumu ttu benne ganna abittuba raka lebie bixa satebie de etenalhe neti, benneha nnittilee, delába labí aka ben benneha arlo Tata Do Yebáha. Ttaka benne eria iki eria lebie, meskila bixa satebie de etenalhe neti, benneha nna gwaka benlee arlo Tata Do Yebáha.
Kumu, ¿bí ixú nuha ganna ttixka ttu benne dhaabie uin gebie iyá nu seꞌe yiesi lo yu‑ni, ttaka arlo Tata Do Yebáha nna tsia nnittilee? Nigaba labí aka geriꞌi goꞌoriꞌi elha nabani geriꞌi kini anáchu aka benriꞌi ttu dia lii arloe.
Kumu neti benne daya yebáha esiaya lheꞌe xiani ge Tata kia do yebáha lenia ka anjeli geeha. Laꞌania nna kua ttu ttu ka benne ugwea ke nu ralhake dhike ge nu benke.
Netiru ria, ttu chupale ka nu seꞌele nii nnanna labí chi uttile atti esiaya innabiayaha. Sa seꞌe benbale axtaliba ki ilenle neti benne daya yebáha esiaya.
Iki de chi ute xxupa ubisaha nna uche Jesús‑ni Pedruha lhe Jacobuha lhe Juan betsi Jacobuha lhe, uchebie kana sun labakana iki ttu iꞌiya xeni do niha.
Niha besea lobie arlokani. Rapi edha linníba loe ttiba lo tatubisa‑na, ka xoeha nna sitsi túba beyakana ttiba xiani.
Nianna tti belaꞌakinna uka xxe Moisés‑ni lhe Elías‑ni lhe, rinne len ka benneha Jesús‑ni.
―Gwen tte uka seꞌetu nii xa tata xisi to. Ganna raka lelu, gusiabatu tsunna ka yoꞌo lhaga: ttu gelu nna ttu ge Moisés‑ni nna attu ge Elías‑ni nna.
Sa dúlana rinnena ttiru chi bisia ttu bea yien charába ankana urena ata seꞌekeha nna lheꞌe beaha nna biyien tsiꞌi ttu benne, rabie:
―Benne‑ni anke Xiꞌinia lhe rakati gebie lhe. Benne‑ni runie nu ruꞌu lasia. Ge benne‑ni gwaludo nagale.
Ka benne rudhetini Jesús‑ni nna tti biyienkanie unne benneha, nianna bedú xibike nna bettudhi loke lo yu de usi xxattakanie.
Jesús‑ni nna ubige nna gwadaxxue kweꞌeke nna rabie ke:
―Gwaleyadha. Abittu gasinle.
Tti belhidha lokeha nna nurua nuxa bilákanie, a sunruba Jesús‑ni du niha.
Laka deyyake reyadike lati iꞌiyaha nna ra Jesús‑ni ke:
―Bittu kixxiꞌenle ka benne ge nu bilenle‑ni. Axtaliba ganna neti benne daya yebáha chi beyaka bania lagwi ge ka benne chi uttiha, laꞌanialiba nna kixxiꞌale ge nu bilenle‑ni.
Ka benne rudhetinieha nna unnaba tisake bie, ráke:
―¿Beakala ka nu ruleꞌekinna ka benne nu ra lo bia bennabi bodhaꞌan Moisés‑ni nna rálakana deki Elías‑ni teeki esie ladeꞌa tte, niala nna tti isia Cristuha?
Jesús‑ni nna bekabie, ree:
―Gwalí galá deki Elías‑ni esiabie ladeꞌa tte. Benneha oseꞌe tsebie iyá nu seꞌe.
Ttaka neti ria le, Elías‑ni chiba bita benneha nna ka benne labí belabike bie, nna bedhakabake bie attiba rakaba leke. Aníha‑gaba neti benne daya yebáha, aníha‑gaba satea lasi nákani.
Laꞌanialiba nna tti ute dani ka benne rudhetinieha deki ge Juan benne begadi indaha‑ba nuha unnebie tti ree aníha.
Tti besin Jesús‑ni len iyunna ka benne rudhetinieha ata seꞌe ixe juisiru ka benne, nianna tti ubiga ttu benne biyú ata du Jesús‑ni nna bedú xibie arloe nna ree bie:
―Tata xisi to, gwatuachi lelu xiꞌinia‑ni, kumu rakabi beora nna yalhá elha disa ruyúbi. Gwadú ribixxibi lo giha lhe gwadú ribixxibi lheꞌe indaha lhe.
Chi bisiaya lenbi ata seꞌe ka benne rudhetinlu‑ni, ttaka ka benne‑ni labí udaake eyoinke bi.
Jesús‑ni nna ree ka benne rudhetinieha:
―¡Aalexa nu a du itá leni lhe nu a ria leni lhe! ¿Nukalila sa dhua len lebiꞌi? ¿Nukalila sa utto uchíaya ge nu ruinle? ¡Aní gwataxxí nu kwiti‑na!
Nianna tti bedhaka dise espíritu xxegwi yuꞌu lati nu kwitiha nna beria tteba nuha. Looraha tteba nna beyaka tteba nu kwitiha.
Delola nna tti ubiga ka benne rudhetinieha ata du Jesús‑ni nna sun labe unnaba tisake, ráke bie:
―¿Beakala riꞌitu nna a udaatu ebeatu espíritu xxegwi‑na?
Lee nna ree ke:
―Kumu de lebiꞌi labí ria tsitsi lele. Netiru ria, ganna ria lele kwadiba ttuxkaꞌa to ttiba ttu besi ge kuana muxtasa, nuná ttu nu chikaꞌa toru ankana, aníha‑gaba lebiꞌi, ganna ria lele ttu latti to, laꞌania nna labí tee ttu bixa abittu aka gele uinle nna gwakaba gele gale iꞌiya do naa: “Ugía, gwadho daka aná.” Iꞌiyaha nna gweyyabana sa dhona niha.
[Ttaka luesi espíritu xxegwi uyuꞌu lati nu kwiti‑ni labí eria nuní ganna abíba ilhapiriꞌi tisa len Tata Do Yebáha lhe utte ubina lheꞌeriꞌi lhe.]
Tti rekike daka Galilea‑ni nna ra Jesús‑ni ka benne rudhetinieha:
―Neti benne daya yebáha utekana neti lasi ná ka nu
uttikana neti, ttaka ganna chi beyonna ubisaha nna eyaka benbaa.
Tti bisin Jesús‑ni lenie ka benne rudhetinieha lheꞌesi Capernaum‑ni, ka nu rukixakana ka benne belhiu, delába belhiu nu ruttupakana ge yotuha, nna ubigakana, rákana Pedruha:
―Maestru gele‑na, ¿si lagwa gwa rigixa benne‑na belhiu nu ruteriꞌi ge yotuha?
Pedruha nna bekabina, rana:
―Gwa rixa galee.
Tti utaꞌana lhe yoꞌoha nna ladeꞌaxala unnaba tisa Jesús‑ni na, ree na:
―Simón, ¿bí rakinlu? Ka nu rinnabia seꞌe yiesi lo yu‑ni, ¿si ka benne lheꞌesi gekani rukixakana belhiu‑na ak? ¿Ka benne dittu ak?
Pedro‑ni nna bekabina, rana:
―Ka benne dittuba xa.
Nianna ra Jesús‑ni.
―Ganna aníha nna ka benne lheꞌesi gekinna labí elha ralha ka nuná kixakana.
Ttaka ki abittu ituxxukinna nna, ugía roꞌo indatoo‑na nna bedelha yexxa nu rudaxxu belha‑na. Belha nu udaxxulu sisiꞌa tteha nna ixxálu roꞌoni. Roꞌo belhaha saxxakalu ttu belhiu. Bedaxxu belhuha nna ugía gwatixa gelu lhe gwatixa kia lhe.
Laꞌaniagaba nna ubiga ka benne rudhetini Jesús‑ni nna ráke bie:
―Delo iyá ka benne rinnabia Tata Do Yebáha, ¿núke ra xxeniru leke?
Jesús‑ni nna uxie ttu nuto nna bedúbie na lagwi geke,
nianna ree:
―Netiru ria, ganna abíba otsea elha ruin gele nna uinle attiba runi ttu nuto, laꞌania nna labí akale nu innabia Tata Do Yebáha.
Laxkala benne unie attiba runi nuto‑ni orexxa gaa lebie abittu unie deki ra xxeni lebie, benneha nuha ake benne inná xxeniru lebie delo adí ka benne rinnabia Tata Do Yebáha ke,
lhe anágaba nuxaba benne de ria lebie neti, ganna benneha ulabie ttu benne runi attiba runi nuto‑ni, neti nuha rulabi benneha.
Ttaka ganna nuxa ttu benne unie dhi yiebie ttu ka benne abittu ra xxeni leke, delába ttu ka benne chi ria leke neti, ganna benneha dhi yiebie ttu ka benne chi ria leke netiha ki uinke nu satsa, benne unie aníha tserula saríane uxxigakana yienie ttu íyya xeni ge ttu mulinu nna udelhakane lhiꞌu lheꞌe indatooha.
’¡Gwalíchiru le yiesi lo yu‑ni! Satíaba tee nu ruinna ki rinitti ka benne ki ruinke nu satsa, kumu anába teeki aka. Ttaka gwalíchiru le nu unnittina ka benneha ki uinke nu satsa.
Laxkala ganna niꞌalu‑na o nálu‑na usigakana lu ki uinlu ttu bixa nu satsa, tsa ttela uchú ka nuná nna uruꞌuna kana. Kumu tserula taríana lu esinlu ata aka benlu ttu dia liiha ganna ridá natsalu o anka choku niꞌa nálu, a laa kila sia ixpa lhaꞌa nálu lhe sia ixpa lhaꞌa niꞌalu lhe, nianna iruꞌunalu tsialu lo gi ata satíaba rite loniha.
Ganna iyya lolu‑na uinna ki uinlu ttu bixa nu satsa, tsa ttela ulea nuná nna uruꞌuna na. Kumu tserula saríana lu esinlu ata aka benlu ttu dia liiha len suna ttu lhaꞌaba iyya lolu, a laa kila esinlu len ixpa lhaꞌa lolu ata uyúlu elha disaha nna iruꞌunalu tsialu lo giha.
’Gwaluyú gele bittu kuꞌu niꞌale ttu ka benne abittu ra xxeni leke seꞌe nii, kumu neti ria, ka anjeli gekeha satíaba seꞌe ka benneha rinnabake geke arlo Tata kia do yebáha.
[Kumu neti benne daya yebáha daya ugila ka nu chi bigannakana lo neda ge Tata kia do yebáha, ki odiláya kana.]
’¿Bí rakinle uni ttu benne ganna ttixka seꞌe ttu gayua (100) ka neru gebie, nianna igannanie ttu ka nuha? ¿Laaba ganna guseꞌe bixxibe a tta bixxi chennia (99) ka neruha lheꞌexxiha nna tsie ugila nu bigannaha?
Ganna chi gwaxxake neruha, netiru ria, ittarula edú lebie ge nuha attichula ge a tta bixxi chennia ka neru ka nu abittu bigannaha.
Anágaba Tata gele do yebáha, labí raka le benneha nnitti niru ttú ka benne abittu ra xxeni leke seꞌe nii.
’Ganna ttu betsi to geriꞌi udhakana lu ttu bixa, ttu nu abittu anka tse, ugía nna suna ttúbana unne lenna. Ganna si gokinniba ikini deki binittina, laꞌania nna chiba udaalu beyaka tse lenlu na.
Ttaka ganna nuha abittuba etabinna gelu, laꞌania nna uche attu o a chupa ka benne nna unne lenna. Aníha kini iyá nu inne lenlu naha, iyienin naga a chupa tsunna ka benneha.
’Netiru ria, yiesi lo yu‑ni iyába nu innále abittu dika uin ka benne, yebáha chiba bodhaꞌan Tata Do Yebáha deki abittu aka nuha nna iyába nu innále gwa dikaba uin ka benne yiesi lo yu‑ni, yebáha chigaba bodhaꞌan Tata Do Yebáha deki gwakaba nuha.
’Rinnea attu libe ria le, yiesi lo yu‑ni ganna chupale okinni ikile innele turoꞌo ttixka bixa innabale len Tata kia do yebáha, laꞌania nna gutebe nu innabaleha.
Kumu ata ritupa chupa o tsunna ka benne de ria leke kia, neti niha‑gaba dua lenke.
Pedruha nna ubigana ata du Jesús‑ni nna unnaba tisane, rane:
―Tata xisi to, ¿balha lidú teeki dhia elha xen lasi ge ttu betsi to kia ttixka bixa udhake neti? ¿Si gasi (7) libeli?
Jesús‑ni nna bekabie ree:
―Laa rigaa lu gasi libe dhilu elha xen lasi gebie. Neti ria lu, balhaxaba libe.
’De nuha nna Tata Do Yebáha, tti rinnabie ka benne, elha rinnabia geeha raxxína na len nu ben ttu nu rinnabia ge ttu yiesi. Nuha beyaxina ka nu riben sina geniha kini bennabana ka nuha ki kixxiꞌakana ttixa dia belhiu geniha.
Tti chi udulona bennabana ka nuha ki kixxiꞌakana ttixa chi dia belhuha, nianna tti bisin lenkana ttu nu riben sina geniha daana ixeni belhiu geni.
Ttaka nuha, kumu de labí dhaana kixana belhuha, de nuha nna udhelha nu rinnabiaha uttoꞌokana na lhe uttoꞌokana nuila geniha lhe ka xiꞌinniha lhe, anágaba uttoꞌogabakana iyá nu seꞌe geni. Aníha kini dhaana kixana belhiu daanaha.
Nu ren sina daa belhuha nna bedú xibini axtaba bettudhi loni lo yu arlo nu rinnabiaha nna unnaba ditibana len nuha, rana na: “Uledachi xa tata to. Neti gwagixabaa iyá belhiu geluha.”
Nu rinnabiaha nna gwatuaba leni nu ren sina geniha nna gwa uxíbana elha xen lasi ge belhiu daanaha. Nianna gwa bolhábana na.
’Tti beriana lisi nu rinnabiaha nna betiꞌana attu ka benne riben lenna turoꞌo sinaha. Benneha nna suna ttu lattiba belhiu daabie geni. Nianna bedaxxu ttebana benne daa belhiu geniha nna bettupana yienie nna rane: “¡Utixa belhiu kia daaluha!”
Benneha nna biyachu ttebe bedú xibie axtaba bettudhi loe lo yu nna unnabe loni ree na: “Uledachi xa tata to. Neti gwagixabaa iyá belhiu daya geluha.”
Ttaka lana nna labi uka leni. Ugíalana gwagaꞌana benneha lisiyya axtaliba ki biriꞌa lenna utixa benneha iyá belhiu geniha.
Tti bina adí ka benne riben sina ge nu rinnabiaha ge nu chi ukaha nna yalhá bituxxukanie. Nianna tti diake gwattixxiꞌakanie nu rinnabiaha ge iyá nu chi ukaha.
Nu rinnabiaha nna uxina na, rana na: “¡Aaluxa nu re satsa leni! Neti gwa uxíbaa elha xen lasi gelu ge iyá nu daaluha kumu de unnaba ditilu loa.
Lu nna, ¿laa a gwatuachiba lelu nu riben lenlu turoꞌo lo sina kia‑ni, attiba neti gwa gwatuaba lasia lu?”
Nu rinnabiaha nna bisaꞌa xxattinna nna betena na lasi ná ka nu uyakana na axtaliba ki utixana iyá belhiu daanaha.
Nianna tti ra Jesús‑ni:
―Anágaba udhaka Tata kia do yebáha le ganna abíba itú iki itú lele dhile elha xen lasi ge ttu betsi to geriꞌi.
Tti chi uluxani Jesús‑ni unnebie nu reeha, nianna beriabie Galilea‑ni nna diabie daka Judea, daka attu ladu ge yoo Jordán‑ni.
Ixe juisiru ka benne danalhake bie, niha beyonie ka benne rani.
Ttu chupa ka fariseo‑ni nna ubigakana ata dueha, ruinkana kini kuꞌukane prueba. De nuha nna unnaba tisakane, rákane:
―¿Si gwakaba udhá iki ttu nubiyú nuila geniha meskiba ttu bixaru ge?
Lee nna bekabie gekani, ree:
―¿Si lagwa chi belabale lo ka yetsi ge Tata Do Yebáha, ata dia ra deki lee, tti sisiꞌa tte benie ka benne, “nuila lhe nubiyúba benie ke”?
Rágabe: “De nuha nna teeki udhan nubiyúha ka tata nan geniha nna utsá náni len nuila geniha. Laꞌania nna ixpabakana akakana ttisidiba ttúba benne.”
Laxkala labíru anka ka nuha chupa benne, sinuki ttúba benne chi anka ka nuha. Laxkala ka nu chi beketi Tata Do Yebáha, labí dika etsila ttu benne ka nuha.
―¿Beakala lo bia bennabi bodhaꞌan Moisés‑ni dia ra deki ttu nubiyú gwakaba ilhidhana ttu yetsi ata inná lo yetsiha deki gwakaba elaꞌana len nuila geniha?
Jesús‑ni nna ree kana:
―Moisés‑ni begwelha galána elaꞌale len ka nuila gele‑na kumu de ankale nu a riyienini. Ttaka tti sisiꞌa tteha, labí aná gaꞌanna aka.
Neti ria le, ttu nubiyú ganna kwentaba elaꞌana len nuila geniha, ganna abittuba delo niꞌa ge de bisá nuilaha attu nu subi, nianna ganna nubiyúha edína attu nuila subi, laꞌania nna satsaba nuha chi ruin nubiyúha. Anágaba nubiyú edína nuila chi bedhá ikikaniha, satsagaba nuha chi uin nubiyúha de edína nuilaha.
Nianna tti ra ka benne rudhetinieha:
―Ganna ralu anála rate ttu nubiyú lenna nuila geni, ganna aníha nna tserula abittu utsá ná ttu benne.
Jesús‑ni nna bekabie geke, ree:
―Labí iyá ka benne ankake nu dika tte dákanie nu ria‑ni, sinuki sunruba ka benne chi begwelha Tata Do Yebáha ke ki tte dákanie, ka benneha‑ruba nuha gwate dákanie nuní.
Seꞌe ka nubiyú labí rutsá nákani, kumu lheꞌe tata nan gelikani chi ankakana deki labí dho lenkana nuila. Seꞌe adí ka nubiyú nna labí rutsá nákani, kumu ka benne seꞌe yiesi lo yu‑niba riguake ata do ridá lekani nuila. Anágaba nna seꞌegaba ka benne biyú titúbake rokinni ikike ráke: “Riꞌitu labí tseꞌetu len nuila.” Aníha ki tseꞌeke udo leke uinke nu raka le Tata Do Yebáha. Laxkala benne dhielhe unie nu ra ka tisa‑ni nna unie na.
Nianna bisin len ka benne ttu chupa ka nuto arlo Jesús‑ni ki ixxua nábie ikikani lhe innabe gekani len Tata Do Yebáha lhe, ttaka ka benne rudhetinieha nna rudhaka disalake ka benne cheke ka nutoha.
Nianna tti ra Jesús‑ni ke:
―Gwalugwelha ka binto‑na itakabi len neti, bittu usunale, kumu ka benne runi tti ruin ka binto‑na, luesi ka benne‑na nuná ralhake akake ka benne innabia Tata Do Yebáha ke.
Iki de chi uxxua nábie iki ka bintoha, nna bedábie ata dueha nna deyye.
Ttu nu kwiti ubigana ata du Jesús‑ni nna unnaba tisane, rana:
―Maestru, lu ankalu benne tse. Unáchu, ¿bí nu tse unia ki satíaba aka bania arlo Tata Do Yebáha?
Jesús‑ni nna bekabie geni, ree na:
―¿Beaka ralu deki ankaa benne tse? Sunruba ttu benne do anke benne tse, delába Tata Do Yebáha. Ganna raka lelu aka benlu ttu dia lii, bedo tisa ge nu bodhaꞌane uinriꞌi ganna xa.
Nubiyúha nna rana:
―¿Nú ka tisa bodhaꞌaneha udorua tisa geni?
Lee nna ree:
―Bittu akalu nu runi elhutti
Anágaba nna tsia lelu ka tata nan gelu
Nu kwitiha nna rana:
―[Attili ankaa nutoha], chi rudoa tisa ge iyába nu bodhaꞌan benneha. ¿Bíruala riyasaa unia ganna?
Jesús‑ni nna ree na:
―Ganna raka lelu akalu benne runi itá su, beyya nna bettoꞌo iyá nu tee gelu nna belhiu ge nuha nna begwe ka benne abittu geke tee. Ganna aníha uinlu, laꞌania nna gwattaba elha tse gelu yebáha. Laꞌanialigaba nna chinka utá tenalha neti.
Tti biyienin nu kwitiha nu rabie naha, nianna siꞌiba bedúna leni deyyana kumu de tee xxatta geni.
Jesús‑ni nna ree ka benne rudhetinieha:
―Netiru ria, tsitsiba anka ki isin ttu nu tee geni akana nu innabia Tata Do Yebáha na.
Tti biyienin ka benne rudhetinieha nu reeha, yalhá bebanakanie nna ráke:
―Ganna aníha nna, ¿nú dhaana esinna len Tata Do Yebáha?
Jesús‑ni nna rugíabe loke nna rabie ke:
―Len ka benne seꞌe yiesi lo yu‑ni, abittu galá aka, ttaka len Tata Do Yebáha iyába gwakaba.
Nianna unnaba tisa Pedruha, rane:
―Riꞌitu bedhába ikitu iyá nu tee getu nna danalhatu lu. ¿Bíla ralhatu dhitu ganna?
Jesús‑ni nna ree ke:
―Netiru ria, atti isia sá ekubi yiesi lo yu‑ni lhe iyá nu seꞌe loni lhe, laꞌania neti benne daya yebáha dhoa lo xxila nu rapi edha linníha ata innabiaya. Anágaba lebiꞌi ka nu danalhale neti ebiagabale lo tsiꞌinu (12) ka xxila ata tseꞌele innabiale kini uinle elhuxtisi ge ka benne tsiꞌinu (12) dhi datiake benne tee lábie Israel.
Lhe anágaba nuxaba benne ganna si de danalhe neti nna bedhá ikie lisieha lhe ka betsieha lhe ka daneha lhe ka xxudi ixnábie lhe ka xiꞌinie lhe o si ka lo yu geeha, laꞌania nna gayua (100) libe tteba luesi nu bennittieha edíe. Anágaba nna ralhagabe aka benbie ttu dia lii.
Ttaka ixe ka nu ra xxeni lekani nnanna, eyakakana ka nu abittu ra xxeni lekani laꞌania, nna ixe ka nu abittu ra xxeni lekani nnanna, ka nuha‑la eyakakana ka nu inná xxeni lekani laꞌania.
’Tata Do Yebáha, tti rinnabie ka benne, elha rinnabia geeha raxxína na len nu ben ttu nubiyú yadinna ka ya uva lo yu geniha. Nubiyúha dila tteba udána diana ugila ka nu kwenkana lo yu geni ata yadinna ka ya uvaha.
Unne lenna ka nu kwen sinaha kixana kana ttu denario nu anka lhiaxa ge ttu sá. Nianna tti udhelhana kana lheꞌe ya uvaha.
Atti chi ugwena retin jaa (9) dilaha nna bederiana attu libe nna bedelenna attu chupa ka nubiyú seꞌe nattibakana ata raka iꞌiyaha.
Nianna tti rana ka nuha: “Anágaba lebiꞌi gwaltsiagaba kini kwenle sina lheꞌe ya uva kiaha. Neti gwagixabaa le attiba ankaba geni.” Aníoka nna dia tteba ka nuha.
Aníha‑gaba bedeonna tti chi begwena retin tsiꞌinuha (12) lhe tti begwena retin tsunnaha lhe.
Atti chi ugwena retin gayuha nna bederiana attu libe nna bedelenna adíru ka nubiyú seꞌe nattibakana niha. Nianna tti redeana ka nuha: “¿Beaka kwentaba seꞌele betú sába nii?”
Ka nuha nna bekabikana geni, rákana: “Kumu lanú chi bedaxxuna riꞌitu ki kwentu sina.” Nubiyúha nna rana kana: “Anágaba lebiꞌi gwaltsiagaba lheꞌe ka ya uva kiaha ki kwenle sina, neti nna gwagixabaa le attiba ankaba geni.”
Atti chi ulha sáha nna ra xxana yuha nu baninna ka nu riben sinaha: “Beyaxi ka nu yuꞌu sina‑na nna begwekana lhiaxakani. Dhulolu len ka nu bisia bitoha nna ulhuxalu len ka nu bisia dila tteha.”
Tti ubiga ka nu utaꞌa sina retin gayuha nna kua ttu ttubakana uxíkana idaꞌaba nu ankaba lhiaxa ge betú sá.
Laxkala atti ubiga ka nu utaꞌa sina dila tteha nna ukakinna deki gaxarukana xxeni, ttaka kua ttu ttukana uxígabakana nu ankaba lhiaxa ge ttu sá.
Tti chi uxíkana belhuha, nianna udulokana rinne lhákana ge xxana yuha, rákana:
“Ki ka nu seꞌe nii, deloliba bisia ka nuní, suna ttu uraruba urenkana. Delo nna ttúba utixalu ka nuní len riꞌitu. Riꞌitu betú sába bechíatu lo sina‑ni lhe uyuꞌutu lheꞌe ubisa lhe.”
Ttaka xxana yuha nna bekabina ge ttu ka nuha, rana na: “Biyúruga xa betsi to, neti labí runia nu abittu anka tse lenlu. ¿Laaba chiba beyaꞌanriꞌi deki gwagixabaa lu nu ankaba lhiaxa ge ttu sá?
Ne belhiu gelu tee nii nna beyya. Neti rakaba lasia kixaa ka nu bisia bito‑ni ttiba utixaa lu.
Kumu neti gwakaba kia unia len belhiu kia‑ni attiba rakaba lasia. Lu nna, ¿si ritisibinlu neti de ankaa benne redá lasia rutea?”
Nianna tti ra Jesús‑ni:
―Laxkala ka nu daa lo xubanaha, ka nuha‑la akakana ka nu nnerukana nna ka nu daneruha nna akakana ka nu sanalha lo xubana. Kumu ixeba ka benne raxi Tata Do Yebáha, ttaka nna ttu chuparubake rukwebie kini akake gebie.
Laka yuꞌu Jesús‑ni neda die lheꞌesi Jerusalén‑ni, nianna uxie ka benne tsiꞌinu (12) rudhetinieha. Sun labake uxie attu ta subi, nianna rabie ke:
―Gwaluyúruga, chiba diariꞌi isinriꞌi Jerusalén‑ni nna neti benne daya yebáha chiba dabigana utekana neti lasi ná ka nu loni ge ka bixxudiha lhe lasi ná ka nu ruleꞌekinna ka benne nu ra lo bia bennabi bodhaꞌan Moisés‑ni lhe. Ka nuha ukinnibakana neti ki gattia.
Nan ge Santiago‑ni lhe Juan‑ni lhe ubige chebie ixpabakana arlo Jesús‑ni, nna bedú xibie, unnabe len benneha, ree:
―Neti innabaa lu ttu bixa xa tata.
Jesús‑ni nna ree benneha:
―¿Bí raka lelu innabalu len neti?
Benne nuilaha nna bekabie ree:
―Ugwelhalu kwia ixpa ka xiꞌinia‑ni kweꞌelu ganna chi innabialuha, ttúkana dhokana daka ná benlu, attúkana nna dhokana daka ná yattilu.
Jesús‑ni nna ree kana:
―Lebiꞌi labí yule nu rinnabale. ¿Si gwadaale uyúle luesi elha disa uyúa‑ni lhe si gwadaale satele nu satea‑ni lhe?
Lakana nna bekabikana, rákane:
―Ila. Gwadaa galátu.
Lee nna ree kana:
―Gwalí galá, gwadaabale uyúle luesi elha disa uyúa‑ni lhe gwadaabale satele luesi nu satea‑ni, ttaka nu rale deki ugwelhaa le kwiale ttúle daka ná bania nna attule nna daka ná yattia, nuná labí neti ralhaa innía ganna gwaka. Kumu Tata kialiba chi gaꞌananie ka benne kwiake niha.
Tti biyienin a tsii ka benne rudhetini Jesús‑ni nu rinnaba ka benneha, nianna bisaꞌa ttebakanie len ixpa betsiba ka benneha.
Jesús‑ni nna uxie iyába ka benneha nna ree ke:
―Lebiꞌi gwa yúbale, yiesi lo yu‑ni ka nu rinnabia‑na rinnabiabakana ka benne gekani attiba rakaba lekani. Anágaba ka nu ra xxeni lekinna, nu rábakana raka.
Ttaka lebiꞌi labí aná dika udhaka luesile. Lebiꞌi nu uinlale, ganna nuxa ttúle raka lele akale nu ra xxeni leni delo iyále, benne ra xxeni leeha, akalee benne ixúni adíle
nna benne raka lebie ake nu loni ge iyále, lalee nuha ake attiba ttu nu toꞌo lo sina, ixúbie kini ute nábie len adíle
ttiba neti benne daya yebáha, laa dagaa yiesi lo yu‑ni kini ixúti le uinle nu innía, sinuki dalaa ki ixúa ute náya len nuxaba benne lhe anágaba daya kini gattia kixaa ge ka tulha daa ka benne, ki odiláya ixeke.
Atti beria Jesús‑ni lenie ka benne rudhetinieha lheꞌesi Jericó‑ni, ixe juisiru ka benne danalhake bie.
Chupa ka benne lo xua seꞌeke roꞌo nedaha. Tti biyienkanie daa Jesús‑ni ritebie ata seꞌekeha, nianna uresiꞌa ttebake, ráke:
―¡Benne datia David, gwatuachi lelu riꞌitu xa Tata Xisi to!
Ka benne danalhaha nna rudhaka disalake ka benneha kini eyaka siike, ttaka ka benneha nna adíla idisa ribesiꞌake, ráke:
―¡Benne datia David, gwatuachi lelu riꞌitu xa Tata Xisi to!
Nianna tti gwalheda Jesús‑ni nna uxie ka benneha nna ree ke:
―¿Bí raka lele udhakaa le?
Ka benneha nna ráke:
―Raka letu edhalilu ka iyya lotu‑ni xa tata.
Nianna gwatua tteba le Jesús‑ni ke nna utane ka iyya lokeha. Looraha tteba nna belákanie. Nianna dia ttebake danalhake bie.
Tti chi dabiga Jesús‑ni len ka benne rudhetinieha lheꞌesi Jerusalén‑ni, nianna bisinke lheꞌesi Betfagé ata do iꞌiya ata daa ka ya olivuha. Nianna tti udhelhe chupa ka benne rudhetinieha,
―Gwaltsia lheꞌe yiesi to re arloriꞌi‑ni. Naa saxxakale ttu burru nalhana, naꞌaya xiꞌinni. Gwalidhasi na nna gwaltá lenkana.
Ganna nuxa gana le bixa, gwaligasi na: “Jesús benne anke Xxanariꞌiha‑ba riyasanie ka nuní nna gwetekaꞌan ttebe kana.”
Aníha uka ki gwado tisa ge nu unne benne uke profeta ge Tata Do Yebáha, tti ree:
Gwaligasi ka benne lheꞌesi Sión‑ni:
“Gwaluyúruga. Ne benne innabie leha chi daa naa.
Labí ra xxeni lebie; dabie doe kweꞌe ttu burru to,
ttu burru kwiti to ankana xiꞌin ttu burru chi ruja yua.”
Ka benne rudhetinieha nna ugíake lheꞌesiha nna benbake atti tteba ra Jesús‑ni ke.
Gwaxxíbake burruha lenna xiꞌinniha, nianna tti uxxuake ka xokeha kweꞌe ka nuha, nianna tti udoe.
Ixe juisiru ka benne ribeake ka xokeha nna ritsilake lo nedaha kini ritebie, adíke nna lo ka yaga daa niha‑ba rigitsake nna ritsilake lo nedaha.
Ka benne danalhaha lhe ka benne daneruha lhe ribesiꞌabake ráke:
―¡Xxeni ra lelu! ¡Lu ankalu Benne datia David! ¡Karubárulu! ¡Lu ankalu benne udhelha Tata Xisiha! ¡Xxeniba ra lelu xa Tata Do Yebaa!
Tti chi utaꞌa Jesús‑ni lheꞌesi Jerusalén‑ni nna bisatsa tteba iyába ka benne lheꞌesiha nna rinnaba tisa luesike, ráke:
―¿Nú benne nuná daa naa?
Ka benne danalhake bieha nna ráke:
―Jesús ge lheꞌesi Nazaret nu rena daka Galilea‑niba benne‑ni. Benne‑ni anke profeta ge Tata Do Yebáha.
Atti utaꞌa Jesús‑ni laliꞌa yotu ge Tata Do Yebáha, bochesue ka nu seꞌe gwettoꞌo laliꞌa ge yotuha lhe ka nu yuꞌu ugoꞌoha lhe. Nianna berixxi loe ka mexa ge ka nu seꞌe gwetsea belhuha lhe ka xxila riseꞌe ka nu ruttoꞌo ka bechaha lhe.
Labie nna ree kana:
―Tata Do Yebáha lo ka yetsi geeha ree: “Yoꞌo kia‑ni ixúe kini ilhapi ka benne tisa len neti.”
Roꞌo yotuha ubiga ka benne xua loke lhe ka benne ridá natsa lhe, ubigake ata do Jesús‑ni. Lee nna gwa beyoinbe ke.
Ttaka ka nu loni ge ka bixxudiha lhe ka nu ruleꞌekinna ka benne nu ra lo bia bennabi bodhaꞌan Moisés‑ni, yalhá bisaꞌakinna tti bilákinna ka nu rebaninriꞌi geni ruin Jesús‑ni lhe tti biyienkinna ge ka nuto yuꞌu roꞌo yotuha ribesiꞌakana, rákana: “¡Xxeniba ra le Benne datie David‑ni!”
Nianna tti rákane:
―¿Si gwa riyieninlu nu ra ka nuto‑na?
Lee nna bekabie ree:
―Gwa rien galáti. ¿Si lagwa chi belabale lo ka yetsi ge Tata Do Yebáha ata dia ra:
Ka nuto elha to‑na lhe ka nuto sa rasina lhe,
ka nuná chi benlu kini ulhakana leꞌa gelu?
Niha‑ba beseꞌe Jesús‑ni kana nna bedábie lheꞌesi Jerusalén‑ni nna die bisine lheꞌesi Betania. Lheꞌesi Betania‑ba beyaꞌane loolhaha.
Ugwani dilaha tti beyeki Jesús‑ni deyuꞌe neda deyye lheꞌesi Jerusalén‑ni, nianna tti ugwetti bitunie.
―¡Ni tsa labíru kwia nu xixxi gelu!
Looraha tteba nna ubisi tteba yagaha.
Ka benne rudhetinieha nna tti bilákanie nu ukaha nna bebanabakanie. Nianna tti ráke:
―¿Gasina nna ttu nnelaba chi bibisi ya higu‑ni?
Jesús‑ni nna bekabie ree:
―Netiru ria, ganna ruxxen tsitsi lele ge Tata Do Yebáha nna abittu rudú chupana lele deki gwakaba nu innabaleha, laꞌania nna alaa suna luesi nu benia len ya higu‑niruga gwaka gele uinle, gwakagaba gele gale iꞌiya do naa: “Ubiꞌetta ata dolu‑na nna ugía gwaxxudi lheꞌe indatooha.” Laꞌania nna gwakaba nu innáleha.
Laxkala iyába nu innabale atti innele len Tata Do Yebáha, ganna gwalíga ruxxen tsitsi lele ge benneha deki gwadíbale nu rinnabaleha, laꞌania nna gwadíbale nuha.
Jesús‑ni bisine roꞌo yotuha nna laka due ruleꞌenie ka benne, nianna tti bisin ka nu loni ge ka bixxudiha lhe ka benneola ge ka nu Israel‑ni lhe, nianna rákane:
―¿Bí lo neda nuná rapalu ki ruinlu ka nu ruinlu‑na? ¿Núla betena lo neda gelu kini ruinlu aná?
Jesús‑ni nna bekabie, ree kana:
―Anágaba neti innaba tisagabaa le ttu bixa. Ganna lebiꞌi ekabile ge nu innaba tisaa le, laꞌania nna neti gwagixxiꞌagabania le nú betena lo neda len neti kini runia ka nu runia‑ni.
Gwalinná sanga, ¿nú iki biria ki begadi Juan‑ni ka benne inda? ¿Si iki Tata Do Yebáha ak? ¿Iki ka benne seꞌe yiesi lo yu‑ni ak?
Nianna tti udulokana ra luesikani:
―Ganna gariꞌi na: Tata Do Yebáha‑ba betebie lo neda len benneha, laꞌania nna innána: “¿Beakala nna a ugía lele ge benneha ganna?”
Nna ganna innáriꞌi: Ka benne seꞌe yiesi lo yu‑niba udhelhake benneha, ttaka rasibinriꞌi ka ebiꞌi noo ka benne riꞌi, kumu iyábake ráke deki Juan‑ni uke ttu profeta ge Tata Do Yebáha.
Nianna tti bekabikana ge Jesús‑ni, rákana:
―Labí yutu nuxa udhelhana benneha.
Jesús‑ni nna ree kana:
―Anágaba neti bittugaba kixxiꞌania le nú rutena lo neda len neti ki runia aní.
Rágaba Jesús‑ni ka nu loni ge ka bixxudiha lhe ka benneola ge ka nu Israel‑ni lhe:
―¿Bí rakinle ge nu kixxiꞌaya‑ni? Udo ttu nubiyú useꞌe chupa ka xiꞌin biyúni. Nianna rana xiꞌin biyú neru geniha: “Xiꞌini to, ugía gwachen sina lheꞌe ya uva kiaha nasá.”
Nu kwitiha nna bekabina rana: “Labí tsia neti.” Ttaka delola nna beleninna nna gwa ugíabana.
Nianna tti ubiga xxudiha nna nuha‑gaba redeana attu xiꞌin biyúniha. Nuha nna bekabina rana: “Gwayaꞌabaa xa tata.” Ttaka labí ugíana.
Nianna tti redea Jesús‑ni ka bixxudiha lhe ka benneolaha lhe:
―¿Nú ka nuha rakinle gwa benkana nu ra xxudikaniha ganna?
Lakana nna rákana:
―Xiꞌin biyú neru geniha.
Jesús‑ni nna redeabie kana:
―Netiru ria, ka gwekixa‑na lhe ka nuila ruttoꞌo latikinna, nnelarula dhielha ka nuná akakana ka nu innabia Tata Do Yebáha kana attichula lebiꞌi.
’Gwaludoruga nagale kixxiꞌaya attu nu raka lasia unale ge ttu benne beyade ka ya uva lo yu geeha. Nianna bedheabie abiꞌiba roꞌo yuha nna tti ulekie ttu xieru lagwi ge yuha ata idhie uvaha. Bedogabe ttu yoꞌo ttu nu yadha kini dho benne ulatsie ki anuttu nu salhidana uvaha. Nianna bete ganne yuha len ka nu kwenkana nuha, nna tti biriabie diabie idittu.
Tti chi bisia sá exú uvaha nna udhelha ttebe ka benne riben lo sina geeha, udhelhe ke ata seꞌe ka nu riben lo yu geeha kini utekana nu ralhe dhie ge yuha.
Ttaka ka nu riben lo yuha nna bedaxxulakana ka benne udhelheha: ttu ka benneha benkane gwe, attue nna tsa ttela bettikane nna benne beyonnaha nna besiakane íyya.
Iki de nuha nna benne anka xxana yuha udhelharue adí ka benne riben lo sina geeha. Adírula ixeke udhelhe attichula ka benne udhelhe sisiꞌa tteha, ttaka ka nu riben lo yuha nna aníha‑gaba bododhakakana ka benneha.
’Iki deliba nuha nna tti udhelhe kwinaga xiꞌin biyúeha, kumu rakanie: “Xiꞌinia‑niligaba nna gweyya lekanie.”
Ttaka tti bilákin nu riben lo yuha xiꞌin biyúeha, nianna ra luesikani: “Lana nuná eyaꞌanna lo yu‑ni. Uttiriꞌi na kini eyaꞌanriꞌi len yu‑ni.”
Nianna tti bedaxxukana benne kwitiha, uleakane roꞌo yuha nna bettikane.
Nianna tti ra Jesús‑ni ka nu loni ge ka bixxudiha lhe ka benneola ge ka nu Israel‑ni lhe:
―Ganna chi esia xxana yuha, ¿bí rakinle udhake ka nu urenkana lo yu geeha?
Lakana nna rákana:
―Labí satua lebie ka nu runi satsaha, uttibe ka nuha. Nianna tti utebie yu geeha len ka nu subi ki kwenkana nuha, ki ugwekane nu ralhe dhie ganna chi isia sá exú nu xixxi ge ka yagaha.
Jesús‑ni nna ree kana:
―¿Si niba tsa abittu chi belabale lo ka yetsi ge Tata Do Yebáha ata dia ra:
Íyya nu uluꞌu niꞌa ka nu rukuakana yoꞌoha,
íyyaha‑la nuha chi bisinna beyakana nu rixúru.
Tata Xisiha‑ba benie kini uka aní
nna rebanabinriꞌi rilenriꞌi nu benie?
De nuha nna neti ria le, Tata Do Yebáha kuabe lo neda gele kini abitturu akale ka nu innabie. Ka benne uinke nu tsuꞌu lebie, ka benneha nuha gwa ralhake akake ka benne innabie.
Laxkala nuxaba benne ganna ibixxie iki íyya nu uluꞌu niꞌakaniha, tuttíruba iyuya benneha lhe anágaba ganna ttixka íyyaha iginnina iki ttu benne, utsutsa tábana benneha.
Tti biyienin ka nu loni ge ka bixxudiha lhe ka fariseo‑ni lhe nu ra Jesús‑ni, nianna tti ute dákinna deki labakana nuha rutanie nu reeha.
Nianna benkana deki udaxxukane, ttaka usibakinna ge ka benne, kumu iyába ka benne rakakanie deki Jesús‑ni anke ttu profeta ge Tata Do Yebáha.
Jesús‑ni rodolise attu libe ka nu loni ge ka bixxudiha lhe ka fariseo‑ni lhe. Benie ki utte dákana bí diani nu raka lebie kixxiꞌanie kanaha, nianna tti ree:
―Tata Do Yebáha, tti rinnabie ka benne, elha rinnabia geeha raxxína na len nu ben ttu nu rinnabia ge ttu yiesi tti benna dhaꞌa ge xiꞌin biyúniha.
Nianna tti udhelhana ka nu riben lo sina geniha ki tsia ka nuha salisakana ka nu chi biyaxi ki tseꞌekana dhaꞌaha, ttaka ka nuha nna labí uka lekani tsiakana.
Nianna tti bededhelhana adíru ka nu riben lo sina geniha attu libe nna rana ka nuha: “Aní gwaligasi ka nu biyaxikana tseꞌekana dhaꞌaha: chiba tee tse elho lhe chiba bettia ka kuꞌuna kia ka nu rixen xxattaha. Iyába chi tee tse. Gwaltá kini tseꞌeriꞌi dhaꞌa.”
Ttaka ka nuha labí betabikinna ge nu rinnabiaha. Birialakana diakana: ttúna birialana diana gwelanni ka yu geniha, attuna nna birialana diana ata ruttoꞌonaha,
adí ka nuha nna bedaxxulakana ka nu riben lo sina ge nu rinnabiaha nna uyalakana ka nuha nna axtaba bettikana kana.
Nu rinnabiaha nna yalhá bisaꞌa xxattinna. Nianna udhelha ttebana ka soldadu geniha ki gwatseꞌe lookana ka nu ben elhuttiha lhe gwadokana gi yiesi gekaniha lhe.
Nianna rana adí ka nu riben lo sina geniha: “Chiba tee tse elho ge dhaꞌa‑ni, ttaka ka nu biyaxi ki tseꞌekana dhaꞌa‑ni, delo niꞌa ge nu benkanaha nna labí elha ralhakana tseꞌekana nii.
Ka nu riben lo sina geniha nna biria ttebakana lo ka nedaha nna gwattupabakana iyába ka benne gwaxxakabakana: sila ka benne ruin tse lhe sila ka benne ruin satsa lhe. Aníha uka nna bisá tíba benne lheꞌe yoꞌo ata raka dhaꞌaha.
’Tti utaꞌa nu rinnabiaha ki ilenna ka nu chi biyaxi dhaꞌaha, niha bilenna do ttu nubiyú labí nukuna xo ge dhaꞌa.
Nianna tti rana nuha: “Betsi to, ¿gasina uka utaꞌalu nii ki labí nukulu xo ge dhaꞌa?” Ttaka nuha nna siiba ukana, labí bekabina.
Nianna rana ka nu riben sina geniha: “Gwaluxxiga ka niꞌani lhe gwaluxxiga ka náni lhe, nna gwaludelha na roꞌo yoꞌo‑na ata anka chulha‑na. Naa kwesina lhe goniba lo layani lhe.”
Nianna tti ra Jesús‑ni:
―Kumu ixeba ka benne raxi Tata Do Yebáha, ttaka nna ttu chuparubake rukwebie ki akake gebie.
Nianna tti deyya ka fariseo‑ni nna unne len luesikani gasina uinkana ki ibixxini Jesús‑ni bixa innábie kini aníha nna dhaakana ukinnikane.
Nianna tti udhelhakana ka nu rudhetikinnaha, itupa len ka nuha ka nu tákana Herodes nu rinnabiaha. Udhelhakana ka nuha kini gákana Jesús‑ni:
―Maestru, riꞌitu yutu deki lu ankalu ttu benne rinnelu nu ankaba gwalí lhe ruleꞌebinlu ka benne neda ge Tata Do Yebáha attiba ankaba geni. Labí retabinlu ge nu inná ka benne, kumu labí rulannilu ttixa ankake.
Nnanna nna unáchu, ¿si gwa gaꞌanaba kixariꞌi belhiu nu daa loriꞌi kixariꞌi len César nu rinnabia xeniha, o abittuba ak?
Ttaka Jesús‑ni nna ute dábanie nu rulha lekani uinkanaha, nianna tti ree kana:
―¡Aalexa ka nu delo tisaba rinnaba tisale! ¿Beaka ruinle kini ichekua nna ibixxiti bixa innía?
Gwaluleꞌe sanga belhiu rigixariꞌi‑na.
Nianna beleꞌekinne ttu denario.
Nianna tti unnaba tise, ree kana:
―¿Nú lo nuní du lo belhiu‑ni lhe nú lá nuní dia xaniꞌa nuní lhe?
Lakana nna bekabikana, rákana:
―Lá César nu rinnabiaha‑ba nuní.
Nianna ree kana:
―Ganna aníha nna gwalugweba César‑ni nu anka geni nna Tata Do Yebáha nna gwalugwegabe nu ankaba gebie.
Tti biyienkinna nu rabie kanaha nna bebanabakinna nna niha‑ba bedúkane nna deyyakana.
La sáha‑gaba bisin ka saduceo‑ni ata du Jesús‑ni. Ka nuha rákana deki labí reyaka ben ka benne chi uttiha. Nianna rákane:
―Maestru, Moisés‑ni bodhaꞌane, ree: “Ganna ttu nubiyú chi betsá náni, nianna gattina nna anúba xiꞌinni aka len nuila geniha, laꞌania nna teeki edí betsiniha nuila bidabiha kini ka xiꞌinni aka len nuilaha nna eyakakana ttisidiba xiꞌin benne chi uttiha.”
Ganna aníha anka nna ttibanka riꞌitu udo ttu benne getu useꞌe gasi ka betsie. Benne xxeniha betsába nee len nuila geeha, ttaka uttibe nna lanú xiꞌinie bodhaꞌane. Nuilaha nna beyaꞌanbana kini edína attu betsieha.
Aníha‑gaba gwate betsie nu berupaha lhe nu beyonnaha lhe. Aníha‑ba gwateke nna ni beyába iyába gasi betsike utti.
Iki de nuha nna uttigaba nuilaha.
Nianna, ganna chi bisia sá eyaka ben ka benne chi uttiha, ¿núla nuila geke aka nuilaha, ki iyába gasike udo lenke nuha?
Jesús‑ni nna bekabie gekani, ree:
―Lebiꞌi rinittibale nu gweala rale, kumu de labí yule nu ra lo ka yetsi ge Tata Do Yebáha lhe labí yule deki tsitsiba ra lebie lhe.
nna ge nu rale ganna gwalí reyaka ben ka benne chi uttiha, neti upeya le, ¿si lagwa chi belabale nu ra lo ka yetsi ge Tata Do Yebáha, tti ree:
“Neti ankaa Diosi ge Abraham‑ni lhe ge Isaac‑ni lhe ge Jacob‑ni lhe”?  Laxkala Tata Do Yebáha labí anke Diosi ge ka benne chi uttiha, labie ankalee Diosi ge ka benne anka bani.
Tti biyienin ka benne seꞌe niha nu ra Jesús‑ni, yalhá bebanakanie ge nu ruleꞌenie keha.
Ka fariseo‑ni, tti binakana deki boseꞌe siiba Jesús‑ni ka saduceo‑ni, nianna bottupa tteba luesikani.
Ttu ka fariseo nu ruleꞌenna ka benne nu ra lo bia bennabi bodhaꞌan Tata Do Yebáha len Moisés‑ni, de ruinna kuꞌuna Jesús‑ni prueba, nianna rane:
―Maestru, ¿nú ka tisa bodhaꞌan Tata Do Yebáha lo bia bennabi‑na rakaru doelha udoriꞌi tisa geni?
Jesús‑ni nna ree na:
―“Akinlu ge Tata Do Yebaa benne anka Xxanaluha itú iki itú lelu.”
Nuní nu ladeꞌa tte rakaru doelha uinriꞌi.
Nu berupaha nna ankagabana attiba nuní, rana: “Akinlu ge attu benne atti tteba rakabin gelu.”
Ge ixpa ka tisa‑ni rudaxxu niꞌa iyá nu ra lo bia bennabi bodhaꞌan Tata Do Yebáha len Moisés‑ni lhe rudaxxu niꞌa nu ra lo ka yetsi bodhaꞌan ka profetaha lhe.
Laka tupa ka fariseo‑ni, nna unnaba tisa Jesús‑ni kana, ree kana:
―¿Bí rakinle ge benne anke Cristuha? ¿Nú uka xutto benneha?
Lakana nna rákana:
―David‑niba xa.
Nianna ree kana:
―Ganna David‑ni ukana xutto Cristuha nna, ¿beakala tti yuꞌu Espíritu ge Tata Do Yebáha latini nna rálana deki Cristuha anke Xxanani? Kumu David‑ni rana:
Aní ra Tata Do Yebáha tti rulise Cristu benne runie neti mandaduha:
“Utá udo daka ná ben kia.
Niiba dholu axtaliba ganna chi beseꞌa ka nu abittu raka uyúkana lu, kini ulealu ikikani.”
Ki ganna David‑ni daneruna Cristuha, ¿galasina nna rálana benneha: “Lu ankalu benne ruinlu neti mandadu”?
Niba ttú ka fariseo‑ni a uka gekani ekabikana ge nu ra Jesús‑ni nna debá la sáha nna ni ttúkana labíru beyaxakinna innaba tisakane ge attu bixa.
Iki de nuha nna tti ra Jesús‑ni ka benne seꞌe niha lhe ka benne rudhetinieha lhe:
―Ka nu ruleꞌekinna ka benne nu ra lo bia bennabi‑ni lhe ka fariseo‑ni lhe, lakana nuná daa lokani ulaꞌakana nu bodhaꞌan Moisés‑ni lo bia bennabi‑na.
Laxkala lebiꞌi, gwaludo tisa gekani lhe gwaluin iyá nu innákana lhe. Deba nna bittu uinle tti ruinkana, kumu lakana nu subi rákana nna nu subila ruinkana.
Ttiba ttu yua idiꞌi nuná rudelhakana kweꞌe ka benne tti rudo doelhakana ke ki udoke tisa ge iyá nu rákana, ttaka lakana niba ttu latti a raka lekani udokana tisa ge nu ruleꞌekana.
Yalhá ruꞌu lekani rodixenkana ka yetsi ka nu ruxxika lheꞌe nákani lhe rutá lo xeakani. Lo ka yetsiha dia ttu chupa ka tisa ge Tata Do Yebáha. Lhe anágaba ruꞌugaba lekani ukukana ka xalho daa xxatta xuda roꞌokani. Ruinkana iyá nuní uka diba ki iláni ka benne deki yalhaba tse ruinkana.
Anágaba ruinkana ata tee ttu elha go, yalhá ruꞌu lekani kwiakana lo ka xxila tseru. Nuha‑gaba ruinkana lheꞌe ka yoꞌo ata rudhetiriꞌi ka tisa ge Tata Do Yebáha, yalhá ladeakakana kwiakana lo ka xxila tseru.
Lhe ruꞌu lekani tti etiꞌa benne kana lo ka neda‑na, latsiru inneke gake kana padiuxi lhe anágaba lhe ruꞌugaba lekani gake kana: “Maestru.”
Lhe anágaba anuttu nuxa gale: “Tata” yiesi lo yu‑ni, kumu sunruba ttu Tata geriꞌi do, nna yebáha‑ba do benneha.
Bittugaba dhielhale gákana le: “Lebiꞌi ankale nu loni”, kumu sunruba ttu benne do anke nu loni gele; delába benne anke Cristuha.
Laxkala benne raka lebie inná xxeniru lebie arlo adíle, benneha‑la nuha daa loe ixúe ute nábie len lebiꞌi.
Kumu ganna ttixka ttu benne titúbe unie deki ra xxeni lebie, laꞌania nna elhida gaala Tata Do Yebáha le benne ruin aníha, nna benne elhida gaa le titúbe, benneha‑la nuha uin Tata Do Yebáha kini inná xxeni lebie.
’Ttaka lebiꞌi ka nu ruleꞌenle ka benne nu ra lo bia bennabi bodhaꞌan Moisés‑ni lhe lebiꞌi ka fariseo lhe, delo tisaba ruinle deki ankale benne tse. ¡Gwalíchiru lele, kumu lebiꞌi rudheale lo ka benne raka leke gaꞌake udaxxuke neda ge Tata Do Yebáha ata rinnabieha! Ttaka nigaba lebiꞌi a raꞌale lo neda geeha, lhe nigaba a rugwelhale gaꞌa ka benne raka leke gaꞌake lhe.
[Lebiꞌi, ka nu ruleꞌenle ka benne nu ra lo bia bennabi bodhaꞌan Moisés‑ni lhe lebiꞌi ka fariseo lhe, delo tisaba ruinle deki ankale benne tse. ¡Gwalíchiru lele, kumu riguale ka yoꞌo ge ka nuila bidabi‑na, nianna delo tisaba riseꞌele isá rilhapile tisa len Tata Do Yebáha! De nu ruinleha nna lebiꞌi ralhabale dhírule elha disa tsitsi.]
’¡Lebiꞌi ka nu ruleꞌenle ka benne nu ra lo bia bennabi bodhaꞌan Moisés‑ni lhe lebiꞌi ka fariseo lhe, delo tisaba ruinle deki ankale benne tse! ¡Gwalíchiru lele, kumu doelha tsitsiba ruinle kini ririꞌa lenle raxile kwadiba ttu benne ki tsia lebie tti ria lele! Nianna ganna chi biriꞌa lenle uxile benneha, laꞌania nna lebiꞌi ruinle kini raka benneha nu ruin satsaru. De nuha nna adírula elha disa tsitsi ralha benneha dhie lo giha attichula lebiꞌi.
’¡Aalexa nu lo xua! Gwealaba rinerule lo adí ka benne. Gwalíchiru lele rale: “Tti innáriꞌi uinriꞌi ttu bixa, meskiba udettiriꞌi yotu‑na, labí teeki daa loriꞌi uinriꞌi nu chi rariꞌiha, ttaka ganna chi bedettiriꞌi ka oru sia lheꞌe yotu‑na, laꞌanialigaba nna teeki uinriꞌi nu chi rariꞌiha.”
¡Aalexa nu lo xua lhe nu akaa elha rieni ikini lhe! ¿Si lagwa gwa yule deki yotu‑nala dakaru attichula ka oru sia lheꞌen‑na? Kumu yotu‑nala nuná ruinna kini ka oru sia lheꞌen‑na rakakana leꞌa.
Anágaba lhe, rágabale: “Ganna udettiriꞌi bekú daa roꞌo yotu‑na, laꞌania nna labí teeki daa loriꞌi uinriꞌi nu chi rariꞌiha. Ttaka ganna udettiriꞌi úna sia lo bekú‑na, laꞌanialigaba nna teeki uinriꞌi nu chi rariꞌiha.”
¡Aalexa nu lo xua! ¿Si lagwa gwa yule deki bekú‑nala nuná dakaru attichula úna sia loin‑na? Kumu bekú‑nala nuná ruinna kini úna sia loin‑na rakana leꞌa.
Laxkala benne rudettie bekú‑na tti ree unie ttu bixa, alaa sunruga bekú‑na nuná rudettie, iyágaba úna sia loin‑na nuná rudettie.
Nna benne rudettie yotu‑na tti ree unie ttu bixa, laa sunruga yotu‑na nuná rudettie, iyágaba benne do lheꞌe yotu‑na nuná rudettie, delába Tata Do Yebáha.
Nna benne rudettie yebáha tti ree deki unie ttu bixa, iyágaba xxila ata rido Tata Do Yebáha nuha rudettie lhe rudettigabe Tata Do Yebáha lhe, kumu lee nuha ridoe lo xxilaha.
’Lebiꞌi ka nu ruleꞌenle ka benne nu ra lo bia bennabi bodhaꞌan Tata Do Yebáha len Moisés‑ni lhe lebiꞌi ka fariseo lhe, delo tisaba ruinle deki ankale benne tse. ¡Gwalíchiru lele, kumu ruinle doelha rutele len Tata Do Yebáha ttu tsii (10) por ciento ge ka kuana rexú gele, ttibanka rutele ttu latti ge ka gwadhi bela lhe ge ka comino lhe ge ka anís lhe! Ttaka rixulhabinle ge nu ra lo bia bennabi bodhaꞌan Moisés‑ni, nu rakarula doelha udole tisa geni, delába akale benne ratua lasi lhe uinle latsiru attiba ankaba geni, lhe anágaba udole tisa ge Tata Do Yebáha lhe. Nunonna nu rakaru doelha uinle nna bittugaba udhanle a utele nu rutele‑na.
¡Aalexa nu lo xua! Gwealaba rinerule lo adí ka benne. Lebiꞌi doelhaba ruinle kini rudole tisa ge nu ra ka tisa dia lo bia bennabi‑na, meskiba ankana ttu tisa chikaꞌa to, ttaka nna rixulhabinle udole tisa ge nu rakaru doelha. Ruinbale attiba runi ttu nu ruyú tsitsibana kini abittu gabina ttu beꞌeya to nna labí rite denna tti rabina ttu camellu.
’Lebiꞌi ka nu ruleꞌenle ka benne nu ra lo bia bennabi bodhaꞌan Moisés‑ni lhe lebiꞌi ka fariseo lhe, delo tisaba ruinle deki ankale benne tse. ¡Gwalíchiru lele, kumu lebiꞌi ankabale attiba ka xiga lhe ka yeꞌena rixuinle‑na! Ka nuná rigí xúbale latikani, ttaka lhiꞌu lheꞌekani nna tsiga yaꞌaba anka. Aníha‑ba nuná ankale. Lo liaruba nuná nari xúba ruleꞌele, ttaka lhiꞌu lheꞌe lastole nna saa tíba nu satsa ruinle lhe nu rilanale ge ka benne lhe.
¡Fariseo lo xua! Gwalocharixa lhiꞌu lheꞌe xiga‑na lhe lheꞌe yeꞌena‑na lhe, kini anáchu nna eyarigaba latikani.
’¡Lebiꞌi ka nu ruleꞌenle ka benne nu ra lo bia bennabi bodhaꞌan Moisés‑ni lhe lebiꞌi ka fariseo lhe, delo tisaba ruinle deki ankale benne tse! ¡Gwalíchiru lele, kumu lebiꞌi ankale ttiba ttu baa, yalhá lheꞌe rulaꞌa lo lia! Ttaka lhiꞌu lheꞌeni nna saa tíba sitta ge ka nu yattiha lhe iyába nu yusu lhe.
Anágaba lebiꞌi, lo liaruba nuná ruleꞌele deki ankale benne ruin tse, ttaka lhiꞌu lheꞌe lastole nna saa tíba nu satsa ruinle lhe delo tisaba ruinle deki ankale benne tse lhe.
’Lebiꞌi ka nu ruleꞌenle ka benne nu ra lo bia bennabi bodhaꞌan Moisés‑ni lhe lebiꞌi ka fariseo lhe, delo tisaba ruinle deki ankale benne tse. ¡Gwalíchiru lele, kumu rusiale ka baa ge ka profeta betti ka benneola geleha lhe ruingabale latsiru ka yoꞌo to kini rusiale iki ka baa ge ka benne benke nu dika ixú!
Nianna tti riseꞌele, rale: “Ganna ttixka riꞌitu chi seꞌetu tti useꞌe ka benneola geriꞌiha, laꞌania nna labí tulapa ugíatu ka benneha bettitu ka profetaha ganna ttixka.”
Ukareꞌaba nu chi rale‑na chi runna liina deki gwalíba datiale ka benneola bettikana ka profetaha.
¡De nuha nna tsa ttela gwalulhuxa loo nu udulo ka benneola geleha benke!
’¡Aalexa nu ruin satsa! Lebiꞌi ankale ttiba ka belha‑na. ¿Gasina uinle ki lhaale kini abittu tsiale lo giha?
Laxkala gwaludo nagale, neti idhelhaa ka profetaha ata seꞌele‑na lhe idhelhaa ka benne yuu lhe ka benne ulaꞌakanie le lhe. Ttaka lebiꞌi nna utálale ttu chupa ka benneha lo ya kurusi kini gattike, adíke nna gayalale ke lheꞌe ka yoꞌo ata rudhetiriꞌi ka tisa ge Tata Do Yebáha, lhe anágaba kua suba lheꞌe iyába ka yiesi‑na sanalhale ke nna urio lále ke.
Laxkala kweꞌebale tsia reni ge iyába ka benne abittu bixa benke nna kwentaba bettikana ke yiesi lo yu‑ni. Dhulo tsia kweꞌele reni ge Abel benne benie nu dika ixú arlo Tata Do Yebáha nna axtaba reni ge Zacarías xiꞌin Berequías, delába Zacarías benne bettile ata daa bekú laliꞌa roꞌo yotuha.
Netiru ria, iyá nuní tsiana kweꞌe ka benne seꞌe nnanna.
’¡Eru geni xa benne ge Jerusalén! Lebiꞌi ruttile ka profeta lhe rusiale íyya ka benne ridhelha Tata Do Yebáha lheꞌesi gele‑ni kini rigixxiꞌake ka tisa geeha. Ixe lidú benia ottupaa le ttiba runi beraha rottupana ka xiꞌinniha reguꞌu lheꞌe xxilani kana, ttaka lebiꞌi nna labí uka lele.
Neti xpeya le, debá nnanna labíru ilenle neti axtaliba ganna chi isia sá tti innále: “¡Karubárulu dedálu kwenta ge Tata Xisiha!” Laꞌanialiba tti elenle neti attu libe.
Jesús‑ni chiba berie roꞌo yotuha deyye. Nianna tti ubiga ka benne rudhetinieha beleꞌekanie bie adíru ka yoꞌo sia ata do yotuha.
Lee nna ree ka benneha:
―¿Si gwa rilenle iyá nuní? Netiru ria: isia sá tseꞌe looba ka nuní. Ganna chi biseꞌe lookanaha, laꞌania niruba ttú ka íyya kua nii a eyaꞌanna iki luesikani.
Tti chi bisin Jesús‑ni iki iꞌiya ata daa ka ya olivuha, niha‑ba udoe, nianna tti ubiga ka benne rudhetinieha nna suna labe, ráke:
―Utixxiꞌen riꞌitu, ¿nuka aka nu ralu‑na? Lhe, ¿bí aka ki unna liina deki chi dabiga esialu lhe deki chi dabigana lhuxa yiesi lo yu‑ni lhe?
Jesús‑ni nna bekabie ge ka benneha, ree:
―Gwaluyú gele, bittu tsia lele ge ka nu ruin lekani,
kumu ixe ka nu isia uinkana attisidiba netiba nuha ankakana, nianna tti innákana: “Neti ankaa Cristu.” Laꞌania nna ixeba ka benne dhi yiekana.
Lebiꞌi unagabale deki chi yuꞌu ka yiesi ritilha len luesikani lhe daa tisa deki ruin ka yiesi itilha len luesikani lhe, ttaka lebiꞌi bittu gasinle, kumu teeki aka aníha. Ttaka labí chi bisia ura lhuxa yiesi lo yu‑ni laꞌania.
Kumu ka yiesi elha‑na dhulokana ebiꞌi noo luesikani itilhakana, lhe anágaba ka nu rinnabia‑na ebiꞌi noogaba luesi ka nuná. Gaꞌagaba [isagwe ge ka benne] lhe gaꞌagaba ubina, lhe anágaba yiesi lo yu‑ni gattigabinna ixú.
Tti chi aka iyá nuha, laꞌaniaruba nuha si dhulo uyú ka benne elha disa.
’Laꞌania nuha utekana le lasi ná ka nu gayakana le lhe uttikana le lhe, nna iyá xeaba ka benne labí aka uyúkana le de ria lele neti.
Laꞌaniagaba nuha ixeba ka nu chi ria lekani neti udhankana abitturu tsia lekani neti lhe la labakana ukinni luesikani lhe abitturu aka uyú luesikani lhe.
Ixegaba ka nu labí gwalí ankakana profeta ge Tata Do Yebáha tsekikana laꞌania, nna ixeba ka benne dhi yiekana kini tsia leke ge gwen lasi innekanaha.
Kumu de tsani xxatta nu satsa raka yiesi lo yu‑ni laꞌania, de nuha nna ixeba ka benne udhanke labíru akin ge luesike.
Ttaka benne dhaabie dhu tsitsie lo neda ge Tata Do Yebáha, benneha nna godilába Tata Do Yebáha bie ganna chi ute iyá nu akaha
nna ka tisa tseha, delába ka tisa rigixxiꞌa gasina innabia Tata Do Yebáha ka benne, teeki chadhi ka nuha itúba yiesi lo yu‑ni kini una iyá xea ka benne. Iki de nuha‑liba nna tti lhuxa yiesi lo yu‑ni.
Nu ulabana nu dia lo yetsi‑ni, teeki utte dana bixa diani nu ra Jesús‑ni, tti ree:
―Tti ilenle lheꞌe yotuha aka ttu nu tuttíruga anka satsa, delába ge nu satsa utixxiꞌa profeta Daniel‑ni,
laꞌania nna ka benne seꞌe daka Judea‑ni teeki uxunnike tsapike iki ka iꞌiya sia niha.
Benne doe iki yoꞌo geeha nna abittu eyadie saleabie nu seꞌe lheꞌe yoꞌoha kini ichebie na.
Benne dia lheꞌexxiha nna bittu eyye lheꞌe yoꞌo geeha saxíe jabana geeha.
¡Gwalíchiru le ka benne nuila ata nuja xiꞌinke laꞌania lhe denke ka nuto rasi lhe!
De nuha nna gwalinnaba len Tata Do Yebáha, kini tti uxunnile lo elha disa sateleha, abittu satele nuha tti raka idilhaha lhe tti anka sá reyaka leriꞌiha lhe,
kumu ttu elha disa tsitsi nuha uyú ka benne laꞌania, ttu elha disa nu labí chi uka itú ure yiesi lo yu‑ni axtaliba laꞌania aka nuha. Anágaba lhe labíru aka nuha nu si daa.
Ganna ttixka abíba odatsi Tata Do Yebáha ka sáha, laꞌania nna ni ttu benne labí lhaabie, iyábake gattike. Ttaka de ka benne chi bekwebie kini akake geeha, de ka benneha‑ruba nna godatsie ka sáha.
Ganna nuxa gana le laꞌania: “Gwalulanniruga, ne benne anka Cristuha du nii”, o si innána: “Gwalugíaruga, ne bie du naa”, abittu tsia lele ge nu inná aníha.
Kumu laꞌania isia ka nu labí gwalí ankakana Cristu lhe isia ka nu labí gwalí ankakana profeta ge Tata Do Yebáha nna uinkana ka milagru lhe uinkana ttu bixa nu dika ebanani ka benne ge nu uinkanaha. Uinkana nuha ki dhi yiekana ka benne. Gaxa axtala ka benne chi bekwe Tata Do Yebáha ki akake gebie, axtala ka benneha uinkana dhi yiekana ke ki tsia leke gekani.
Laxkala ganna gákana le: “Gwaltsáruga gwalulanni, ne Cristuha du lo yu bisiha”, lebiꞌi nna bittu iriale tsiale. O, si ganna innákana: “Gwaltáruga gwalulanni, ne bie do lheꞌe yoꞌoha”, bittu tsia lele gekani.
Kumu attiba edha‑na tti ridú liina daka ata riria ubisa‑na, rilá saaba xiani geni axtaba ata radi ubisa‑na, aníha‑ba ilá saaba ganna chi esiaya, neti benne daya yebáha.
Attiba ruin ka chettu‑na tti rilákinna ata tee nu nimala yatti, niha ritupakana. Aníha‑gaba ilenle ganna chi esiaya.
’Iki de chi ute ka sá tti uyú ka benne elha disaha, laꞌania nna echulha tteba lo tatubisa‑na. Nanto beo‑na nna labíru xiani kuꞌu benne‑na. Ka beli sia gwetsáha nna iginnibakana lo yu lhe adíru ka nu ra xxeni lekani sia gwetsáha igubigabakana.
Yebáha aka ttu bixa nu unna liina deki neti benne daya yebáha, neti nuha chi dedáya. Laꞌania nna iyá xeaba ka benne seꞌe yiesi lo yu‑ni elenkanie tti ilákanie dedáya yebáha lheꞌe bea, ra tsitsi lasia lhe raka lhalhaba xiani kia lhe.
Nianna tti kwesi trompetaha idisa, neti nna idhelha ttebaa ka anjeli kiaha itú tte yiesi lo yu‑ni, desdeba ata ridulo yebáha nna axtaliba ata riluxunaha. Idhelhaa ke kini tsiake ottupake ka benne chi bekwe Tata Do Yebáha.
’Gwalutte dáruga ge ya higuha. Nuha ganna chi renettu ka lo náni lhe reria ka lhaga geni lhe, laꞌania nna chiba yule deki chiba dabiga etaꞌa iyya.
Anágaba lebiꞌi, ganna chi ilenle aka iyá nu chi ria‑ni, laꞌania nna chiba yule deki chi tteba dabiga esiaya.
Netiru ria, labí chi utti ka benne seꞌe nnanna tti aka iyá nuní.
Yebáha lhe yiesi lo yu‑ni tseꞌe loobakana, ttaka ka tisa chi ria‑ni tee kiba aka nu ra ka benne‑ni.
’Ttaka la sá lhe la ura aka nuha, lanú nu yuna, ni ka anjeli ge Tata Do Yebáha yuke lhe nigaba neti benne ankaa Xiꞌinieha  abittu yua, sunruba Tataha yue.
’Akaba attiba uka tti udo Noé‑ni, aníha‑gaba aka ganna chi esiaya, neti benne daya yebáha.
Kumu atti lanila isá yiesi lo yu‑ni inda, ka benne useꞌe laꞌania, utobake lhe uꞌuyabake, lhe anágaba nna betságaba náke lhe beketigabake ka xiꞌinkeha lhe. Aníha‑ba benke axtaliba tti bisia sá tti utaꞌa Noé‑ni lheꞌe barcuha.
Labí ute dákanie bixa nuha aka axtaliba tti chi rilákanie risá indaha, nianna iyábake uchena. Aníha‑gaba nuha aka ganna chi besiaya, neti benne daya yebáha.
Laꞌania ata seꞌe chupa ka nubiyú lheꞌexxiha, ttúna echea na nna, attuna nna odhaꞌanbaa na.
Ata yuꞌu chupa ka nuila gwettu, ttúna echea na nna, attuna nna odhaꞌanbaa na.
’De nuha nna lebiꞌi gwaltseꞌe ubeda, kumu labí yule bixa sá esiaya, neti benne ankaa Xxanaleha.
Ttaka lebiꞌi gwalúnaruga, ganna ttixka xxana ttu yoꞌo yuna bí ura lo rela isin ubanaha tachadina yoꞌo geniha, laꞌania nna dho tennálana ki uyúna yoꞌo geniha kini abittu ugwelhana ubanaha gaꞌana lhanana.
Laxkala, anágaba lebiꞌi, gwaltseꞌe ubeda, kumu neti benne daya yebáha esiaya attila abí ribedale neti.
’¿Laaba ganna nu rudo tsitsina tisa ge xxananiha lhe ruinna attiba ankaba geni lhe, laaba ganna lana nuha rodhaꞌan xxananiha na kini uyúna adí ka nu riben sina lisiniha ki ugona ka nuha ura geni?
¡Karubáru nu ren sinaha, ganna chi besia xxananiha nna etexxakana na gwa ruinbana sina nu daa loni uinnaha!
Netiru ria: xxananiha odhaꞌanbana lasi náni kini uyúna iyá nu seꞌe geniha.
Ttaka ganna nu ren sinaha satsaba re leni, nianna tti ulaba lhiꞌu leni, akinna: “Risába xxana sina‑ni; nu nuha resia”,
nianna dhulo ttebana gayana adí ka nu riben sinaha nna tti dhona gona lhe iꞌiyana len ka nu dusi.
Ttaka la sá attila abittu ribedana lhe la ura attila abí rakinna deki esia xxananiha, laꞌaniala nna iyyaba leni esia nuha.
Nianna tti ugwena na ttu elha disa tsitsi nna tti kweana na udelhana na ata seꞌe ka nu labí liikinna delo tisaba ruinkana ttu bixa. Niha kwesina lhe goniba lo layani lhe.
’Tata Do Yebáha tti rinnabie ka benne, elha rinnabia geeha raxxína na len nu gwate tsii ka nuila ribani biriakana denkana ka kinke ge seti nna gwaledakana nubiyú utsá nániha.
Gayu ka nuilaha ankakana ka nu seꞌe xulha nna a gayukana nna ankakana ka nu gwa seꞌe dhina.
Ka nu seꞌe xulhaha nna gwa denbakana ka kinke gekaniha, ttaka labí seti denkana kini egaꞌakana ge ka nuha.
Ttaka kumu risába nubiyú utsá nániha anúna risina, aníoka nna bedaxxuba bisielaha iyába ka nuilaha nna bixuinba lekani.
Tti chi ugwena riluelaha nna biyien tsiꞌi ttu benne uresiꞌe, ree: “¡Ne nubiyú utsá nániha chi daha! ¡Gwaliria nna gwatatsá na!”
Nianna iyába ka nuila ribaniha bebenkana nna boseꞌe tse ttebakana ka kinke gekaniha.
Ka nu seꞌe xulhaha nna rákana ka nu seꞌe dhinaha: “Gwalute latti seti gele‑na ki egaꞌatu lheꞌe ka kinke getu‑ni kini reyolaba ka nuní.”
Ka nu seꞌe dhinaha nna rákana: “Labí ute riꞌitu, gasi ni kina ebisi seti getu‑ni, laꞌania nna iyasagaba getu lhe iyasagaba gele lhe. Tserula gwaltsia ata ritoꞌo seti gwatayoꞌo gele.”
Ttaka laka dia ka nuha ugoꞌo setiha nna bisin nubiyú utsá nániha. Ka nuila seꞌe dhinaha nna utaꞌaba lenkana nubiyú utsá nániha lo dhaꞌaha, nianna beto tteba yoꞌoha.
Deloliba nna tti besin adí ka nuila ribaniha nna rinnekana roꞌo yoꞌoha, rákana: “¡Tata xisi to, udhalichi kini gaꞌatu!”
Ttaka nubiyúha nna bekabina, rana kana: “Labí idhalia gele kumu labí ankabiati le.”
Nianna tti ra Jesús‑ni:
―Laxkala lebiꞌi gwaltseꞌe ubeda, kumu labí yule bittiga ura lhe bittiga sá esiaya, neti benne daya yebáha.
’Tata Do Yebáha tti rinnabie, elha rinnabia geeha raxxína na len nu ben ttu nubiyú biriana diana idittu. Nianna tti uxina ka nu ren sina geniha nna bodhaꞌanna len ka nuha belhiu nu tee geniha.
Ttu ka nuha begwena na gayu mili, attuna nna chupa mili, nu beyonnaha nna begwena na ttu mili. Kua ttu ttubakana begwena kana attiba bedhaka leni dhaakana udhákana belhiu geniha. Nianna tti biriana diana.
Nu uxí gayu miliha nna ugweki ttebana gwerixxi len belhuha nna gwa bedienbana iki nuha a gayu mili.
Aníha‑gaba ben nu uxí chupa miliha, gwa bediengabana a chupa mili iki nuha.
Ttaka nu uxí ttu miliha nna ugíalana gwacheꞌenna lhiꞌu yu nna bekatsilana belhiu ge xxananiha.
’Isáliba uka nna tti beyeki xxanakaniha besinna. Nianna uxina kana kini kixxiꞌakana ttixa dia rani belhuha.
Nu uxí gayu miliha nna besia lenna a gayu mili, nianna rana: “Tata xisi to, gayu mili nuha bete kwinalu len neti. Biyúruga, ne a gayu mili tee nii chi bedienia iki nuní.”
Xxananiha nna bekabina, rana na: “Tseba anka nu benlu. Lu ankalu ttu benne ruin tse sina lhe ttu benne rudo tsitsiba tisa lhe. Kumu ttu latti belhiu betea len luha, gwa biyú tsitsibalu na, nnanna nna uxxenrula lasia lu kini udhálu ixeniru belhiu. De nuha nna utá len neti kini tseꞌe ittariꞌi.”
Bisingaba nu uxína chupa miliha nna rana: “Tata xisi to, kwinalu betelu chupa mili len neti. Nnanna nna, ne a chupa mili tee nii chi bedienia iki nuní.”
Xxananiha nna bekabina, rana na: “Tseba anka nu benlu. Lu ankalu ttu benne ruin tse sina lhe ttu benne rudo tsitsiba tisa lhe. Kumu ttu latti belhiu betea len luha, gwa biyú tsitsibalu na, nnanna nna uxxenrula lasia lu udhálu ixeniru belhiu. De nuha nna utá len neti kini tseꞌe ittariꞌi.”
Ttaka tti bisin nu uxí ttu miliha, nianna rana xxananiha: “Tata xisi to, neti yubaa deki lu ankalu ttu benne labí ratua lelu, kumu lu relapalu ata labí uluꞌulu lhe redílu ata labí bedelhalu lhe.
De nuha nna usibati lu nna ugíalaa gwakatsia belhiu gelu‑ni lhiꞌu yu. Nnanna nna ne belhiu geluha tee nii.”
Xxananiha nna bekabina geni, rana na: “¡Aaluxa nu ren sina re satsa leni lhe nu lea lhe! Ki ganna gwa yúbalu deki neti relapaa ata labí uluꞌa lhe redía ata labí bedelhaa lhe,
¿beakala nna a gwattixxabalu belhiu kia‑ni lheꞌe banku kini nnanna besiaya nna edía belhiu‑na itupa len xiꞌinni?”
Nianna tti rana ka nu seꞌe niha: “Gwalegua belhiu‑na lo ná nuní nna gwalute belhiu‑na len nu chi den tsii mili‑na.
Kumu benne gwa ruyú tsitsie nu ridíeha, dhi chiettirula benneha nna exxa tamarula gebie nna nu abittu ruyú tsitsina nu ridínaha, nuha axtala nu ttu latti chi tee geniha etua.
Nubiyú du nii nu abittu gwakana uinna sina‑ni, gwalikwea na nna gwaludelha na ata anka chulhaha. Niha kwesina lhe goniba lo layani lhe.”
’Atti esiaya neti benne daya yebáha, dedáya lheꞌe xiani kiaha lenia ka anjeli ge Tata Do Yebáha, nianna tti dhoa lo xxila nu raka lhalha ata innabiayaha.
Laꞌania nna iyá xeaba ka benne seꞌe yiesi lo yu‑ni etupake arloa. Neti nna ebesia lheꞌe luesike attiba runi nu reki lo ka neruha rebesina ka chivaha lheꞌe ka neruha.
Laꞌania nna neti benne ankaa nu rinnabiaha, upeya ka benne seꞌe daka ná baniha: “Lebiꞌi chiba uka len Tata kiaha le. Gwaltáxxi kini dhile nu tse chi gaꞌananie dhi ka benne rinnabie; delába nu chi gaꞌananie dhile attili lani kwe yiesi lo yu‑niha.
Kumu neti tti bituniaha, lebiꞌi nna gwa betebale nu utoa nna tti bebisia indaha, lebiꞌi nna gwa betebale inda uꞌuyaa nna tti rekia ankaa attiba ttu benne dittu, lebiꞌi nna gwa beyaxibale neti lisile.
Anágaba tti biyasati xoa, lebiꞌi nna gwa betebale nu bikua nna tti úniaha, lebiꞌi nna gwa biyúbale neti. Anágaba tti uttaa lisiyyaha, lebiꞌi nna gwa bitabale betegíale neti.”
Ka benne ruin tseha nna ekabike kia, innáke: “Tata Xisi to, ¿nuka bilentu lu rituinlu nna gwa bennabatu nu utolu lhe nuka bilentu lu rebisilu inda nna gwa betebatu inda uꞌuyalu?
Lhe anágaba, ¿nuka bilentu lu rekilu attiba ttu benne dittu nna gwa beyaxibatu lu lisitu? Lhe ¿nuka biyasinlu xolu nna gwa betebatu nu bikulu?
Anágaba lhe ¿nuka bilentu lu ranilu o telu lisiyya nna gwa bitabatu betegíatu lu?”
Neti benne ankaa nu rinnabiaha nna ekabia geke, upeya ke: “Netiru ria, atti bete nále len ttu ka betsi to geriꞌi, ka benne labí ra xxeni leke, attisidiba len netiba nuha bete nále.”
Nianna tti upeya ka nu seꞌe daka ná yattiha: “¡Lebiꞌi ka nu ralhale urixxi ukinni Tata Do Yebáha, gwalibietta kweꞌa nna gwaltsia lo gi nu satíaba rite loniha, delába gi nu chi re tse kini tsia nu xxegwiha loni itupa lenna ka anjeli geniha!
Kumu neti tti bituniaha, lebiꞌi nna labí betele nu goa nna tti bebisia indaha, lebiꞌi nna labí betele inda iꞌiyaa.
Anágaba tti rekia ankaa attiba ttu benne dittu, lebiꞌi nna labí betele ata eyaꞌanaa nna tti biyasati xoa, lebiꞌi nna labí betele nu ukua. Anágaba tti úniaha lhe tti uttaa lisiyyaha lhe, lebiꞌi nna labí betegíale neti.”
Laꞌania nna ekabikana kia, innákana: “Tata Xisi to, ¿nuka bilentu lu rituinlu lhe rebisilu inda lhe? ¿Nuka bilentu lu rekilu attiba ttu benne dittu o si rekilu riyasinlu xolu? Lhe anágaba, ¿nuka bilentu lu ranilu o telu lisiyya, riꞌitu nna a bete nátu len kwinalu?”
Laꞌania nna ekabia gekani, upeya kana: “Netiru ria: tti abittu bete nále len ttu ka betsi to geriꞌi‑ni, ka benne abittu ra xxeni leke, len neti nuha abittu bete nále.”
Nianna tti ra Jesús‑ni:
―Luesi ka nu ruin satsa‑ni, tsiaba ka nuní ata uyúkana elha disa ttu dia liiha; ka nu ruin tseha nna eyyabakana ata aka benkana ttu dia liiha.
Atti chi uluxani Jesús‑ni unnebie iyá nu reeha, nianna tti ree ka benne rudhetinieha:
―Lebiꞌi gwa yúbale, a chupa ubisaba nuní riyasa kini isia laní Pascua. Laꞌania neti benne daya yebáha, utekana neti lasi ná ka nu utákana neti lo ya kurusiha.
Ka nu loni ge ka bixxudiha lhe [ka nu ruleꞌekinna ka benne nu ra lo bia bennabi bodhaꞌan Moisés‑ni] lhe anágaba ka benneola ge ka nu Israel‑ni bitupakana laliꞌa ge yoꞌo ata do Caifás nu anka bixxudi xeniha,
bitupakana nna botsiꞌinu lekani gasina udaxxukana Jesús‑ni nna uttikane.
Ttaka ra luesikani:
―Bittu uinriꞌi nuha tti raka laníha kini ka utsatsariꞌi ka benne.
Jesús‑ni doe lheꞌesi Betania lheꞌe lisi Simón nu uka latini yiesu nu tee láni lepra.
Nianna tti bisin ttu nuila denna ttu reꞌe to ankana ge íyya ragalha. Íyya ragalhaha tee láni alabastro. Lheꞌe reꞌe toha taꞌa seti nu rure ixixxi. Setiha daka xxattana. Nianna bedo ttatta nuilaha setiha iki Jesús‑ni tti doe go yettaha.
Tti bilani ka benne rudhetini Jesús‑ni nu ben nuilaha, nianna bisaꞌakanie nna ráke:
―¿Beaka kwentaba bedelha lattina seti‑na?
A bettoꞌochilana nuná yaxi; belhuha nna betena nuha len ka benne dii abittu geke tee.
Ttaka Jesús‑ni yube nu ra ka benneha, nianna tti ree ke:
―¿Beaka rinnele ge nuila‑ni? Nuní chi benna ttu nu tse len neti.
Kumu ka benne dii abittu geke tee satíaba tseꞌe ka benne‑na len lebiꞌi, neti nna labí satía dhoa len lebiꞌi.
Nuila‑ni begadina seti‑ni ikia. Benna kini odú tsena neti ki igatsia ganna chi uttiaha.
Ttu ka benne tsiꞌinu (12) rudhetini Jesús‑ni nu tee láni Judas Iscariote, ugíana ata seꞌe ka nu loni ge ka bixxudiha
nna rana ka nuha:
―¿Tti kixale neti ki utea Jesús‑ni lasi nále?
Ka nuha nna rákana na:
―Utetu rerua (30) belhiu plata lenlu.
Debá laꞌania nna udulo Judas‑ni regila leni gasina utene lasi ná ka nu uttikaneha.
Sá neru ge laní Pascua tti ro ka benne Israel‑ni yettaxtila nu abittu kua dii dia ikiniha, laꞌania ubiga ka benne rudhetini Jesús‑ni ata dueha nna ráke bie:
―¿Gá raka lelu sentu irse kini goriꞌi laní Pascua‑ni?
Lee nna ree ka benneha:
―Gwaltsia lheꞌe yiesi‑na nna gwaligá ttu benne biyú do naa: “Aní ra maestruha: Chiba dabiga isia ura kia. Lheꞌe lisilu‑ni raka lasia goa irse ge laní Pascua len ka benne rudhetinia‑ni.”
Aníha uka nna ka benne rudhetinieha benbake atti tteba raba Jesús‑ni, ugíabake gwenke irse ge laní Pascuaha.
Tti chi ulha sáha nna bebiga Jesús‑ni roꞌo mexaha len ka benne tsiꞌinu (12) rudhetinieha.
Laka yuꞌuke go irseha nna ree ka benneha:
―Netiru ria, nuxa ttúle nuní utele neti lasi ná ka nu uttikana neti.
Ka benneha nna yalhá bedú siꞌi xxattana leke tti biyienkanie nu reeha, nianna tti uduloke ttu ttubake unnaba tisake bie, ráke:
―¿Si bittuba neti nuná xa tata?
Lee nna bekabie, ree ke:
―Nu ugutuna len neti lheꞌe ttúba yeꞌena‑ni, lana nuha utena neti lasi ná ka nuha.
Neti benne daya yebáha eyaꞌabaa attiba chi gaꞌanna lo ka yetsi ge Tata Do Yebáha. Ttaka nna, ¡gwalíchiru le nu utena neti lasi ná ka nu uttikana neti! Tserula saríana na ganna abittu ulina, a laa kila ulina.
Nianna ra Judas nu utene lasi ná ka nuha:
―¿Si bittuba netiba nuná xa maestru?
Lee nna bekabie ree na:
―Luba chi raxa.
Laka yuꞌuke goha nna tti bedaxxu Jesús‑ni yettaxtilaha nna begwebie Tata Do Yebáha ixkixaru. Nianna tti ulhaꞌabie lheꞌe benneha nna begwebie ka benne rudhetinieha nna ree ke:
―Gwaludaxxu nna gwaligo. Benne‑ni anke bela latia.
Iki de nuha nna tti bedaxxue xiga taꞌa vinuha nna begwebie ixkixaru Tata Do Yebáha, nianna tti begwebie ka benneha nna ree ke:
―Gwaliꞌiya iyále nuní,
kumu nuní ankana reni kia. Reni kia‑ni rugwena lidhaka tisa chi bodhaꞌan Tata Do Yebáha len ka benne. Reni‑ni ilalina kini ixe ka benne ixú elha xen lasi ge ka tulha ruinke.
Neti ria le: debá nnanna labíru iꞌiyaa vinu‑ni, gannaliba chi bisia sá iꞌiyaa vinu kubi len lebiꞌi ata rinnabia Tata kiaha.
Tti chi seꞌeke iki iꞌiyaha, nianna ra Jesús‑ni ka benne rudhetinieha:
―Nnolha iyábale isatsale udhá ikile neti. Akaba attiba chi unne Tata Do Yebáha lo ka yetsi geeha, tti ree: “Neti uttibaa nu reki lo ka neruha nna ka neruha nna isatsa ttebakana.”
Rágaba Jesús‑ni:
―Ttaka iki de chi beyaka bania lo elhuttiha, laꞌania nna eyaꞌa gaaya enerua lole esinaa daka Galilea‑ni, delola nna esiale.
Pedro‑ni nna rane:
―Meskiba adí ka nuní udhá ikikani lu, neti labí udhá ikia lu.
Lee nna ree Pedro‑ni:
―Netiru ria: nnolha atti lanila kwesi chinkaha, lu tsunna libela chi bedhea lelu a ridí roꞌolu deki ankabienlu neti.
Pedro‑ni nna rana Jesús‑ni:
―Neti meskila gattia lenlu, labí innía deki labí ankabiati lu.
Aníha‑gaba ra adí ka benne rudhetinieha.
Nianna tti dia Jesús‑ni len ka benne rudhetinieha ttu latti ata tee láni Getsemaní, nianna ree ke:
―Nii gwaltseꞌe, laka neti tsiaya innea len Tata Do Yebáha.
Nianna chebie Pedro‑ni lhe a chupa ka xiꞌin biyú Zebedeo‑ni nna tti uduloe bedú siꞌina lebie lhe bedú xxattane lhe.
Nianna tti ree kana:
―Neti yalhá siꞌi du lasia. Gwanalu chiba gattia rakati. Nii gwaltseꞌe nna gwaltseꞌe tenná len neti, bittu gaꞌadhile.
Nianna tti biruꞌune a latti daka aná nna tti bettudhi loe lo yu nna unnebie len Tata Do Yebáha, ree:
―Tata to kia, nu diru innálu benchi kini abittu uyúa elha disa satea‑ni. Ttaka labí nu innía aka, sinuki nu innába kwinalu aka.
Nianna tti beyekie ata seꞌe ka benne tsunna rudhetinieha nna gwaxxake ka benneha teꞌadhilake. Nianna tti ree Pedro‑ni:
―¿Si niba ttu ura laa udaale tseꞌe tennále len neti?
Gwaltseꞌe tenná lhe gwalinnaba len Tata Do Yebáha, kini abittu dhi yie nu xxegwiha le nna eyadi gaale. Gwalí galá lebiꞌi gwa rakabinle tseꞌe tennále, ttaka bela latile‑na labí ridaana uchíana.
Nianna tti dedheyye attu libe nna bedennee len Tata Do Yebáha nna ree:
―Tata to kia, ganna abíba aka kualu nu satea‑ni, laꞌania nna nu innába kwinalu aka.
Tti bedeyekie attu libe dedheyye ata seꞌe ka benneha, nianna gwadixxakagabe ke dedeteꞌadhigabake kumu de taꞌa xxattake bisiela.
Niha‑ba bodoseꞌebie ke nna dedheyye gwenne len Tata Do Yebáha beyonna libe. Bodeki adakabe ka tisa ka nu chi ree benneha.
Tti bedeyekie attu libe ata seꞌe ka benne rudhetinieha nna ree ke:
―¿Si sa teꞌadhibale? Neti benne daya yebáha, chiba bisia ura nuní utekana neti lasi ná ka nu ruin tulha.
¡Chinka gwaleyadha nna gwaletía! ¡Ne nu utena neti lasi ná ka nu uttikana netiha chi daa naa!
Sa dula Jesús‑ni rinnebie tti bisin Judas nu selana lheꞌe ka benne tsiꞌinu (12) rudhetinieha. Bisin lenna ixeru ka nu denkana espada lhe yaga lhe. Ka nu loni ge ka bixxudiha lhe ka nu anka benneola ge ka nu Israel‑ni lhe, lakana udhelhakana ka nuha.
―Nu ibigaa goa xxaganiha, lana nuha udaxxule.
Nianna ubiga tteba Judas‑ni ata du Jesús‑ni nna rane:
―¡Padiuxi, maestru!
Nianna tti utona xxage.
Labie nna ree na:
―Betsi to, tsa ttela ben nu dalu uinlu.
Nianna tti ubiga ka nu daa lennaha nna bedaxxu ttebakana Jesús‑ni.
Ttaka ttu ka benne du len Jesús‑ni nna ulea ttebe espada geeha nna uchúe naga nu riben lo sina ge bixxudi xeniha.
Jesús‑ni nna ree benneha:
―¡Tasiekilu! Bogaꞌa espada gelu‑na lheꞌe xoni, kumu ka nu ruttikana len espada, len nunágaba gattikana.
¿Si rakinlu labí aka kia innabaa len Tata kiaha kini idhelhe ixe juisiru ka anjeli ki odiláke neti loora tte nnanna?
Ttaka ganna gaxia ka benneha, laꞌania nna, ¿galasina ki aka nu ra lo ka yetsi ge Tata Do Yebáha ata rigixxiꞌa ra deki teeki satea aní?
Looraha tteba nna ra Jesús‑ni ka nu chi bedaxxukaneha:
―¿Beaka ttiba ttu nu daa gwedaxxu ubana dale gwedaxxu neti, denle espada lhe yaga lhe? Ki ttu ttu sába ridúa roꞌo yotu‑na ruleꞌenia le nna abí chiga bedaxxule neti.
Ttaka iyá nuní raka kini rado tisa ge nu unne ka profetaha lo ka yetsi ge Tata Do Yebáha.
Nianna iyába ka benne rudhetini Jesús‑ni bexunnike nna a ttúbe bedúke.
Ka nu bedaxxukana Jesús‑ni nna deche ttebakane arlo Caifás nu anka bixxudi xeniha. Niha chi tupa ka nu ruleꞌekinna ka benne nu ra lo bia bennabi bodhaꞌan Moisés‑ni lhe chi tupa ka benneola ge ka nu Israel‑ni lhe.
Ttaka Pedro‑ni nna idittuliba danalhane axtaliba bisinna laliꞌa ge yoꞌo ata do bixxudi xeniha. Utaꞌabana nna urena len ka nu seꞌe gweyú roꞌo yoꞌoha kini ilenna bixa aka.
Ka nu loni ge ka bixxudiha lhe ka benneolaha lhe adíru ka nu runi elhuxtisi ge ka nu Israel‑ni rigilakana ka nu uin lekani ki usiakana iki Jesús‑ni ttu bixa. Aníha ki tee roꞌokani ukinnikane nna uttikane.
Ttaka labí udaakana, meskiba bika betso dúkana ixe ka nu ben lekani. Delola nna bisia a chupakana nna
rákana:
―Nubiyú du nii rana: “Neti gwakaba kia uttampaa yotu ge Tata Do Yebáha nna delo tsunna ubisaba nna chi elhidhaa na.”
Bixxudi xeniha nna udú liina nna rana Jesús‑ni:
―¿Bíunni rusia ka nuní ikilu? ¿Si lagwa gwekabilu ge nu rákana‑ni?
Ttaka Jesús‑ni siiba uke, labí bekabie. Bixxudi xeniha nna rane:
―Tata Do Yebaa benne anka baniha rudettia rinnabaa lenlu, utixxiꞌa, ¿si lu ankalu Cristu Xiꞌin benneha?
Jesús‑ni nna bekabie, ree:
―Luba chi raxa. Anágaba neti upegabaa le deki neti benne daya yebáha, debá nnanna chi ilenle neti dhoa daka ná ben ge Tata Do Yebaa benne ra tsitsi leeha lhe ilágabinle neti dedáya yebáha lheꞌe beaha.
Nianna tti ulhi triba xo bixxudi xeniha uchedana nuha. Nianna tti rana ka nu seꞌe niha:
Lebiꞌi nna, ¿bí rakinle?
Ka nuha nna bekabikana, rákana:
―Ralhaba nuná gattina.
Nianna tti udulokana bettuttu xxenkani loe, attu chupakana nna bedhenkane nna attu chupakana nna uleakana gi roꞌe.
Nianna tti rákane:
―Cristu, unne yaꞌachu, ¿núnna bedhenna lu ganna?
Laka raka nuha, Pedro‑ni nna laliꞌa ge yoꞌoha‑ba dona. Nianna tti ubiga ttu ka nuila riben sina niha, rana na:
―Lu lhe danalhagabalu Jesús ge Galilea‑ni.
Ttaka lana labí uxí roꞌoni arlo iyá ka nuha deki ankabienne. Rálana:
―Bi yu neti bí ge nuná rinnelu.
Tti chi deyyana eriana roꞌo yoꞌoha, nianna tti bedeláni attu nuila riben sinaha Pedro‑ni. Nianna ra nuha ka nu seꞌe niha:
―Anágaba nuní danalhagabana Jesús ge Nazaret‑ni.
Ttaka lana nna labí bededí roꞌoni, axtala rana:
―¡Yuru Tata Do Yebáha, labí ankabiati nubiyú‑na!
Attu sattiruba nna chi bedebiga ka nu seꞌe niha ata du Pedro‑ni nna redeakana na:
―Gwalí galá, gaxa lu selagabalu len ka nu danalhakana Jesús‑ni, kumu reyakabia tteba elha rinne gelu.
Lana nna rana:
―Gwalígati xa; labí ankabiati nubiyú‑na. Tata Do Yebáha ugwebie neti elha disa ganna abíba liiti.
Looraha tteba nna uresi chinkaha.
Nianna gwadú tteba le Pedro‑ni ge nu ra Jesús‑ni tti rabie na: “Lanila kwesi chinkaha, lu tsunna libela chi bedhea lelu labí ridí roꞌolu deki ankabienlu neti.” Nianna beria ttebana ata du naa, nna uresibana ttibaxkaba leni de releninna.
Tti chi ugwani dilaha nna iyába ka nu loni ge ka bixxudiha lhe ka benneola ge ka nu Israel‑ni lhe, iyábakana bedaꞌa roꞌokani deki gattiba Jesús‑ni.
Nianna tti bexxikakane nna chekane gwagaꞌakane lo Pilato nu rinnabiaha.
Judas nu betena Jesús‑ni lasi ná ka nu loni ge ka bixxudiha lhe lasi ná ka benneola ge ka nu Israel‑ni lhe, tti bilenna deki chiba bekinnikana Jesús‑ni ki gattie, nianna chi bodúna na ge nu bennaha nna ugía ttebana bodekina rerua (30) belhiu plata nu begwekana naha,
nna rana ka nuha:
―Neti tulha xxeniba nuná benia betea lasi nále ttu benne labí bi benie.
Ttaka ka nuha nna bekabilakana, rákana:
―¡Deloxa, labí yu riꞌitu! ¡Naba biyú!
Nianna gwadelha ttebana ka belhuha lheꞌe yotuha nna tti biriana diana gwalhuꞌu tuu yienni.
Ka nu loni ge ka bixxudiha nna bedigakana ka belhuha nna rákana:
Aníha uka nna bedaꞌa roꞌokani goꞌokana len belhuha xulali nu tee láni Ata Riria Ka Yedhu, kini xulaliha ixúna igatsi ka nu dittu.
De nuha nna axtaba nnanna beyaꞌan lá xulaliha Xulali Nu Biyoꞌo Len Reni.
Aníha ki gwado tisa ge nu unne profeta Jeremías‑ni, tti ree: “Bedaxxubakana rerua (30) belhiu plataha. Ttanía nuha ulea ka nu Israel‑ni lidhaka benne gattiha.
Nianna tti betekana nuha kini biyoꞌo xulali ata riria ka yedhuha. Benbakana attiba raba Tata Xisiha neti”,  aníha ra Jeremías‑ni.
Jesús‑ni nna bisin lenkane arlo Pilato nu rinnabiaha. Nuha nna unnaba tisane, rane:
―¿Si lu ankalu nu rinnabia ge ka benne Israel‑ni?
Lee nna bekabie geni, ree:
―Luba chi ra deki nuná ankaa xa.
Ka nu loni ge ka bixxudiha lhe ka benneola ge ka nu Israel‑ni lhe, tti seꞌekana rukinnikane arlo Pilato‑ni, lee nna kwachiruba bekabie gekani.
Nianna tti ra Pilato‑nie:
―¿Si gwa riyieninlu? Ttaníli nu rusiakana ikilu.
Ttaka Jesús‑ni nna niba ttu tisa laa bekabie. De nuha nna nu rinnabiaha rugía yaꞌabana de labí rekabie geni.
Kua risiaba laní Pascua, Pilato nu rinnabiaha labinna rodilána ttu ka nu tee lisiyya. Rebeabana nu rakaba le yiesiha eria.
Laꞌania nuha yaya ttu nubiyú lisiyya. Iyába ka benne yuke ge nu benna. Nubiyúha lána Barrabás.
Tti chi tupa ka benne niha, nna unnaba tisa Pilato‑ni kana, rana:
―¿Nú raka lele odiláya? ¿Si odiláya Barrabás‑ni ak? ¿Odiláya Jesús nu tee láni Cristu‑ni ak?
Aníha ra Pilato‑ni kumu chiba yuna deki de ritisibakinna Jesús‑ni nna gwagaꞌakane loni.
Laka do Pilato‑ni ata rinnabianaha nna udhelha nuila geniha ttu rresona geni, rana na: “Bittu ugaꞌa nálu len nubiyú‑na. Labí bixa ben nuná. Kumu de lana nna neti yalhá elha disa biyúa bitsiati ttu ela.”
Ttaka ka nu loni ge ka bixxudiha lhe ka benneola ge ka nu Israel‑ni lhe, biriꞌaba lenkana uxí yiekana ka nu saa niha kini ka nuha nna unnabakana kini olhána Barrabás‑ni nna Jesús‑ni nna unnabakana kini gattie.
Nu rinnabiaha nna unnaba tisana kana attu libe, rana kana:
―Delo ixpa ka nuní, ¿nú ka nuní raka lele odiláya?
Lakana nna rákana:
―Barrabás‑na bodilaa.
Pilato‑ni nna rana kana:
―Jesús nu rale Cristu‑ni nna, ¿bíla anka nu unia len nuní ganna?
Iyábakana bekabikana, rákana:
―¡Betá nuná lo ya kurusi!
Nianna ra Pilato‑ni kana:
―¿Beaka? ¿Bí nu satsa ben nuní?
―¡Betá nuná lo ya kurusi!
Tti ute den Pilato‑ni deki labí dhaana lo ka nuha, kumu adíla rigiyyakana, nianna tti bedaxxuna inda nna utí náni arlokani nna rana kana:
―Labí udelhale kweꞌa elhutti ge nubiyú‑ni. ¡Naba gwaluyú!
Iyábakana bekabikana, rákana:
―Kweꞌebatu lhe kweꞌe ka xiꞌintu‑niba tsia elhutti ge nuná.
Nianna bolhába Pilato‑ni Barrabás‑ni. Jesús‑ni nna udhelhana ki bekulhakane, nianna tti botene lasi ná ka nu utákane lo ya kurusiha.
Ka soldadu ge Pilato nu rinnabiaha chekana Jesús‑ni lheꞌe guskadu ata ridona ruinna elhuxtisiha. Nianna tti bottupakana adí ka soldaduha abiꞌiba kweꞌe Jesús‑ni.
Uleakana ka xoeha nna begukukane ttu lari xiná.
Nianna tti benkana ttu corona yetsi nna uluꞌukana nuha ikie nna begwekane ttiba ttu vara ge nu rinnabia den ná benbie, nianna tti bedú xibikani arloe ruxisikana gebie, rákane:
―¡Xxeni ra lelu xa nu rinnabia ge ka nu Israel!
Nianna tti ruttuttu xxenkani loe nna rudaxxukana vara denieha nna riginkana nuha ikie.
Iki de chi bedhakakane aníha, nianna tti utuakana lari xiná nukueha nna bogukukane ka xoeha, nianna tti chekane kini utákane lo ya kurusiha.
Tti biriakana dia lenkana Jesús‑ni, nianna betiꞌakana ttu benne lheꞌesi Cirene lábie Simón. Benneha bedo doelhakane ki bije kurusi ge Jesús‑ni.
Nianna tti bisinkana ttu latti ata tee láni Gólgota. (Gólgota dienna innána Bega Iki Nu Yatti.)
Niha begwekana Jesús‑ni vinu nu dia kuana ilhá ikini ki iꞌiye, ttaka iki de chi bennixxie nuha nna birua uka lebie iꞌiye nuha.
Iki de chi betákane lo ya kurusiha, nianna bedelhakana suerti kini elhaꞌakana ka xoeha, kini ulaꞌana nupaxakana galhakana edíkana ka nuha.[Aníha ki gwado tisa ge nu unne benne uke profeta ge Tata Do Yebáha, tti ree: “Belhaꞌabakana ka xoaha nna bedelhakana suerti ge ka nuha.”]
Nianna tti useꞌekana biyú tsitsibakane.
Daka xekie betákana ttu breta dia letra loni ata rigixxiꞌa bí ge taabie lo ya kurusiha. Lo bretaha dia ra: “Nuní ankana Jesús nu rinnabia ge ka benne Israel‑ni.”
Betákana Jesús‑ni lhe betágabakana a chupa ka ubana lo ka ya kurusi, ttúna daka ná banie nna attúna nna daka ná yattie.
Ka nu rite ata taabieha nna ruttába ikikani rulisa xxattakane,
rákana:
―Lu ralu deki ottampalu yotu‑na nna delo tsunna ubisaba chi elhidhalu na. ¡Ganna si gwalíginlu ankalu Xiꞌin Tata Do Yebáha, titúbalu benchu ki lhaalu lo ya kurusi‑na nna beyadichu!
Aníha‑gaba ruin ka nu loni ge ka bixxudiha lhe ka nu ruleꞌekinna ka benne nu ra lo bia bennabi bodhaꞌan Moisés‑ni lhe aníha‑gaba ruin ka fariseo‑ni lhe ka benneola ge ka nu Israel‑ni lhe; ruxisigabakana gebie, rákana:
―¡Ka benne subi gwa bodilána, ttaka lana nna a raka geni elaa titúbana lo ya kurusi‑na! ¡Ganna gwalíginna ankana nu rinnabia ge ka nu Israel‑ni, eyadichuna lo ya kurusi‑na, laꞌania nna riꞌitu gweyya letu geni!
Bexxen leni ge Tata Do Yebáha, nnanna nna odiláchue na ganna gwalíga rakanie geni. Kumu rana: Neti ankaa Xiꞌin Tata Do Yebáha.
Anágaba ka ubanaha, ka nu taagabakana lenie lo ka ya kurusiha, rulisagabakane.
Itúba yiesi lo yu‑ni udulo bechulha, udulo bechulha retin tsiꞌinu (12) nna axtaliba retin tsunnaha beyani.
La uraha‑gaba nuha, uresiꞌa Jesús‑ni itú lebie, ree:
―Elí, Elí, ¿lama sabactani? ―Tisa‑ni dienna innána: Tata Do Yebaa kia, Tata Do Yebaa kia, ¿beaka rudhá ikilu neti?
―Profeta Elías‑niba nuná raxina.
Looraha nna ttu ka soldadu du niha biresu ttebana gwaxxína ttu xunu nna bodibidhana nuha len vinu idí. Nianna tti bexxikana nuha lo ttu iyyaxtila nna bedona nuha roꞌo Jesús‑ni kini iꞌiye nuha.
Adí ka nu seꞌe niha nna rákana:
―Naa la taachuna si gwetedilaa Elías‑ni na lo ya kurusi‑na.
Ttaka Jesús‑ni nna uresiꞌe attu libe idisa, nianna tti bechú lebie.
Looraha tteba nna bireda lari daa lheꞌe yotuha, chubaa tíba ukana, udulona xekini nna axtaba xaniꞌani bireda. Yiesi lo yu‑ni nna bixú. Ka íyya bartoha nna bilaꞌa lheꞌekani.
Biyaligaba ka yieru baa nna beyaka ben ixeru ka benne chi uttiha, delába ka benne chi ulesi Tata Do Yebáha ki akake gebie.
Ka benneha beriake lheꞌe ka yieru baaha nna iki de chi beyaka ben Jesús‑ni lo elhuttiha, laꞌania nna betaꞌa ka benne beyaka baniha lheꞌe yiesi leꞌaha, delába Jerusalén‑ni, nna niha beleꞌe loke len ixe ka benne.
Soldadu nu baninna adí ka soldaduha, du lenna attu chupa ka soldadu ruyúkana Jesús‑ni. Ka soldaduha tti bilákinna chi rixúha lhe iyá nu chi ukaha lhe, nianna usi xxattakinna nna rákana:
―Benne‑niligaba nna gwalí anke Xiꞌin Tata Do Yebáha.
Ixeba ka benne nuila, delába ka benne danalhake Jesús‑ni desdeba Galilea‑ni kini bete náke lenbie, ka benneha idittuliba seꞌeke gwelanni.
Lheꞌe ka benneha sela María Magdalena lhe María nan ge Jacobo‑ni lhe José‑ni lhe; niha‑gaba sela nan ge ka xiꞌin Zebedeo‑ni lhe.
Tti chi ulha sáha nna bisin ttu benne biyú tee gebie. Benneha lábie José. Lee anke benne lheꞌesi Arimatea. Benneha ukagabe ttu ka benne bedhetini Jesús‑ni.
José‑ni ugíe arlo Pilato‑ni nna bennabe Jesús‑ni ki ukatsie benneha. Pilatuha nna udhelha ttebana kini botekana benneha len José‑ni.
José‑ni nna bedíbe Jesús‑ni nna tti bottesie benneha ttu lari nari xú.
Nianna bekatsie Jesús‑ni lheꞌe yieru baa kubi geeha. Yieru baaha ucheꞌenie na lheꞌe ttu íyya daa niha. Nianna iki de chi bekatsie Jesús‑ni nna tti bottulhue ttu íyya xeni kini bedheabie roꞌo yieru baaha, nianna tti deyye.
Ata bigatsi Jesús‑ni re María Magdalena‑ni lhe attu María‑ni lhe; seꞌeke daka arlo yieru baaha.
Beyeki sáha, la sá tti reyaka le ka benne Israel‑ni, ka nu loni ge ka bixxudiha lhe ka fariseo‑ni lhe bisinkana lo Pilato‑ni
rákana na:
―Tata xisi to, riꞌitu rexxa letu ge nu ruin leniha tti sa anka bennaha, rana: “Ganna chi uka tsunna ubisa uttiaha, iki de nuha nna eyaka benbaa attu libe.”
De nuha nna rinnabatu len kwinalu kini idhelhalu ka nu tseꞌe tsitsikana ki uyúkana roꞌo yieru baaha axtaliba ganna chi beyonna ubisaha, laꞌanialiba nna ebiꞌettakana kumu ni kina tsia ka nu bedhetinaha nna salea sigákana nu yattiha. Nianna tti tsekikana gákana ka benne deki beyaka benba nuha lagwi ge ka benne chi uttiha. Laꞌania nna adírula xeni aka gwen lasi inne ka nuha attichula gwen lasi unne nuha sisiꞌa tteha.
Pilato‑ni nna rana kana:
―Naba seꞌe ka soldadu ka nu uyúkana roꞌo yieru baaha. Gwaliche kana nna gwaludhea tsitsi roꞌo yieru baaha. Gwaluinba ttiba rudhakaba lele kini tsaya tsitsi roꞌoni.
Aníha uka nna diakana gwadhea tsitsikana íyya nu yaya roꞌo yieru baaha nna beseꞌekana ka soldaduha ki uyú tsitsikana roꞌo nuha.
Iki de chi ute sá tti reyaka le ka benne Israel‑ni, tti chi ugwani dila bedú niꞌa xumanuha, dia María Magdalena‑ni lenie attu María‑ni diake gwalannike roꞌo yieru baaha.
Ttiruba ttu nnelaba bixú idí kumu ttu anjeli ge Tata Xisiha ugwadie dabie yebáha. Bisie nna ubige roꞌo yieru baaha nna utue íyya yaya roꞌo nuha nna tti udoe ikini.
Raka lhalhabe attiba raka lhalha tti rapi edha‑na lhe sitsi túba anka xobie ttiba begi.
Ka soldadu ka nu seꞌe ruyúkana roꞌo yieru baaha, rixidinibakana de usikinna ge anjeliha, nna tuttíruba bechulhakinna ttiba ttu nu yatti ukakana.
Anjeliha nna unnebie, rabie ka benne nuilaha:
Lanúru benneha tee nii kumu chiba beyaka ben benneha atti tteba chi reeha. Gwaltáruga gwalugía ata utixxakaneha.
Nnanna nna jeru tte gwaleyya gwasattixxiꞌani ka benne bedhetinieha deki chiba beyaka ben benneha lagwi ge ka benne chi uttiha nna chi deyye daka Galilea‑ni daneru gaabie nna niha ilenlee. Neti nuníba daya ugixxiꞌen le.
Aníha‑ba uka nna jeru tteba deyya ka benne nuilaha beruꞌunake roꞌo yieru baaha, rasibakanie lhe redeakabakanie deyyake gwattixxiꞌakanie ka benne bedhetinieha.
Ttiru nna ttu nnelaba uka xxe Jesús‑ni arlo ka benne nuilaha nna begwebie ke padiuxi. Lake nna ubiga ttebake gwatesike lheꞌe ka niꞌeha nna bedú xibike arloe.
Jesús‑ni nna ree ke:
―Bittu gasinle. Gwaltsia nna gwaligasi ka betsi to kiaha, delába ka benne bedhetiniaha, gwaligasi ke tsiake daka Galilea‑ni, niha ilákanie neti.
Laka deyuꞌu ka benne nuilaha neda deyyake, ttu chupa ka soldadu ka nu seꞌe gweyú roꞌo yieru baaha deyya ttebakana lheꞌesiha nna gwattixxiꞌakinna ka nu loni ge ka bixxudiha ge iyába nu chi ukaha.
Ka nu loni ge ka bixxudiha nna bitupa ttebakana unne lenkana ka benneola ge ka nu Israel‑ni nna bedaꞌa roꞌokani begwekana ka soldaduha ixeni belhiu.
Nianna tti rákana ka nuha:
―Aní innále: Ka nu bedhetini Jesús‑niba bitakana lo rela tti teꞌadhituha nna beteleabakana benne yattiha.
Ganna eyona Pilatu benne rinnabiaha ge nuní, riꞌitu gwanneba lentue kini lebiꞌi nna abittu isela elha gaa gele.
Aníoka nna ka soldaduha uxíbakana belhuha nna benbakana ttiba raba ka bixxudiha kana. De nuha nna nu ra ka soldaduha laꞌania, nuha‑ba sa ra ka nu Israel‑ni axtaba nnanna.
Iyába ka benne sinea bedhetini Jesús‑ni diake daka Galilea‑ni iki iꞌiya ata chi rabie keha.
Tti chi bilákanie bie, nianna bedú tteba xibike arlobie; ttaka attu chupake nna rudúbana ke, labí yuke ganna gwalíttiga lee nuha.
Jesús‑ni nna ubige ata seꞌekeha nna ree ke:
―Tata Do Yebáha chiba betebie lo neda len neti kini innabiaya yebáha lhe yiesi lo yu‑ni lhe.
De nuha nna gwaltsia lheꞌe iyá xea ka yiesi seꞌe yiesi lo yu‑ni nna gwaluseꞌe ka benne kini udhetike ka tisa kia‑ni nna gwalugadi ke inda lhe. Tti ugadile ke indaha nna udettile lá Tata Do Yebáha lhe lá Xiꞌinieha lhe lá Espíritu geeha lhe.
Anágaba nna gwaluleꞌe kanie kini udoke tisa ge iyá nu chi bodhaꞌanaa len lebiꞌi uinke. Neti nna ttu ttu sába gwadúbaa len lebiꞌi axtaliba ganna chi lhuxa yiesi lo yu‑ni. Amén.
Nii ridulo ka tisa ka nu rigixxiꞌakana ge Jesucristu benne anka Xiꞌin Tata Do Yebáha.
Ukaba atti tteba ra lo yetsi ben profeta Isaías‑ni. Lo yetsiha rinne Tata Do Yebáha rulise Jesús‑ni, ree:
Neti idhelhaa ttu benne tsie nnerue lolu kini kixxiꞌe ka tisa kia‑ni.
Benneha idhalie neda gelu.
Lo yu bisi ata lanú benne seꞌe, niha riyien tsiꞌi benneha rinnebie idisa, ree:
“Gwalegixxa tse neda ge benne anke Xxanariꞌiha.
Gwalolixxa neda kini dhabie.”
Aníha‑ba ben Juan benne rugadi indaha tti ugwekie lo yu bisiha, rigixxiꞌanie ka benne kini odúna ke nna odaxxuke neda ge Tata Do Yebáha, nianna gadike inda kini anáchu nna ixú elha xen lasi ge ka tulha ruinkeha.
Iyába ka benne seꞌe lheꞌesi Jerusalén‑ni lhe ka benne seꞌe itúba daka Judea‑ni lhe, risinke ata reki Juan‑ni, rigixxiꞌake ge ka tulha ruinke nna rugadie ke inda lheꞌe yoo Jordán‑ni.
Juan‑ni itsa xo camellu‑ba uka xoe nna udhí lheꞌebie ttu yieti. Nu xixxi ge betsirúba lhe kutsittaba lhe utobie ugwekie
nna rigixxiꞌanie ka benne, ree ke:
Gwalí galá neti tti rugadia le inda, suna indaba rixúti, ttaka benneha nna ugadie le Espíritu ge Tata Do Yebáha.
Lheꞌe ka sáha‑gaba udá Jesús‑ni lheꞌesi Nazaret, re nuha daka Galilea. Nianna bisine nna begadi Juan‑nie inda lheꞌe yoo Jordán‑ni.
Tti lo reria Jesús‑ni lheꞌe indaha, nianna bilánie biyali yebáha nna Espíritu ge Tata Do Yebáha attiba ttu becha ugwadie betedhoe ikie.
Nianna tti biyien tsiꞌi ttu benne unnebie yebáha, ree bie:
―Lu ankalu Xiꞌinia rakati gelu; lu ankalu benne ruꞌu lasia.
Nianna che tteba Espíritu ge Tata Do Yebáha Jesús‑ni daka lo yu bisiha, ata lanú benne seꞌe.
Niha ugwekie chua (40) ubisa ata reki ka nimala ixxi. Niha‑gaba ben nu xxegwiha dhi yiene nna ka anjeliha‑ba bete náke lenbie.
Iki de chi utixxakana Juan‑ni lisiyya, Jesús‑ni nna deyye daka Galilea rigixxiꞌanie ka benne ka tisa tse, delába rigixxiꞌe gasina ki akake benne innabia Tata Do Yebáha ke.
Nianna ree ka benneha:
―Chiba gwa dona sá gaꞌanani Tata Do Yebáha lhe chigaba dabigana innabie. De nuha nna gwalodúna le nna gwaltsia lele ge ka tisa geeha.
Tti ute Jesús‑ni roꞌo indatoo ge Galilea‑ni, niha bilánie Simón‑ni lenna betsini Andrés‑ni yuꞌukana rudelhakana yexxa ge ka belhaha lheꞌe indaha, kumu ankakana benne rudaxxu belha.
Jesús‑ni nna ree kana:
―Gwaltá gwetenalha neti. Neti nna unia kini akale ka nu gaxile ka benne ki udaxxuke neda ge Tata Do Yebáha.
Looraha tteba nna beseꞌe bixxibakana ka yexxa gekaniha nna diakana danalhakane.
A lattiruba bededábie nna bedelánie Jacobo‑ni lenna betsini Juan‑ni. Ka nuha ankakana xiꞌin Zebedeo. Seꞌekana lheꞌe barcu gekaniha reyoinkana ka yexxa ka nu rudaxxu lenkana belhaha.
Nianna uxi ttebe kana. Lakana nna bedhá bixxiba ikikani tata gekaniha lo barcuha lenie ka nu ren sina gekaniha, nianna dia ttebakana danalhakana Jesús‑ni.
Tti bisin Jesús‑ni lenie ka benne rudhetinieha lheꞌesi Capernaum‑ni, la sá tti reyaka le ka benne Israel‑ni, utaꞌa ttebe lheꞌe yoꞌo ata rudhetike ka tisa ge Tata Do Yebáha nna uduloe ruleꞌenie ka benne seꞌe niha.
Ka benneha nna rebanabakanie ge nu ruleꞌenie keha kumu rinnebie ttiba rinne ttu uxtisi rapa lo neda, labí tti rinne ka nu ruleꞌekinna ka benne nu ra lo bia bennabi bodhaꞌan Moisés‑ni.
Lheꞌe yoꞌo ata rudhetike ka tisaha, niha re ttu nubiyú yuꞌu latini ttu espíritu satsa.
Nubiyúha nna unnena idisa, rana:
―¡Begwelha riꞌitu! ¡Bittu etegaꞌa gelu len riꞌitu, lu Jesús ge Nazaret! ¿Si dalu gwetseꞌe loo riꞌitu? Neti gwankabiabati lu. ¡Lu ankalu benne chi ulesi Tata Do Yebáha!
Jesús‑ni nna bedhaka dise espíritu satsaha, ree nuha:
―¡Bedhea roꞌolu nna beria lati nubiyú‑ni!
Espíritu satsaha nna bekubi xxattana nubiyúha nna ribesiꞌa layabana beriana latini.
Iyába ka benne seꞌe niha bebanabakanie nna rinnaba tisa luesike, ráke:
―¿Bíunni raka? ¡Nubiyú du‑ni rulaꞌana attu tisa kubi! ¡Xxeniba ra leni nna axtaba ka espíritu satsa‑na rudokana tisa ge nu rana!
Nianna ttu nnelaba ugwadhi tisa ge Jesús‑ni nna ka benne seꞌe itúba daka Galilea‑ni rinneke ge nu runieha.
Atti beriake lheꞌe yoꞌo ata rudheti ka benne Israel‑ni ka tisa ge Tata Do Yebáha, Jesús‑ni lenie Jacobo‑ni lhe Juan‑ni lhe dia ttebake lisi Simón‑ni lhe Andrés‑ni lhe.
Nan ge nuila ge Simón‑ni teba benneha yuꞌu xxatte xilhaa. Nianna utixxiꞌakinna Jesús‑ni ge benneha.
Atti chi ugwadi tatubisa‑na loꞌeyya‑na, tti chi daa ratti loha, laꞌania nna iyába ka benne yuꞌu isagwe latike lhe ka benne yuꞌu latike espíritu xxegwi uchekana ke ata du Jesús‑ni.
Nianna itúba yiesiha bitupa roꞌo yoꞌo ata dueha.
Jesús‑ni nna beyonie ixeba ka benne rani yuꞌu latike iyá looba isagwe lhe bebeabie ixeba ka espíritu xxegwi yuꞌu lati ka benne lhe. Labí begwelhe inne ka espírituha kumu yúbakana nú anke.
Dila tteba ugwadha Jesús‑ni. Sa rulaꞌaruba chulhaha birie die roꞌesiha nna bisine ttu latti ata lanú benne seꞌe. Niha ulhapie tisa len Tata Do Yebáha.
Simón‑ni lhe ka benne seꞌe lennaha, diake satilake bie.
Tti gwaxxakake benneha nna ráke bie:
―Iyába ka benne chi rekike ugila lu.
Lee nna ree ke:
―Tsiariꞌi lheꞌe adí ka yiesi seꞌe gaxxaba nii kini lheꞌe ka nuná kixxiꞌagabaa ka tisa ge Tata Do Yebáha, kumu de nuha‑la daya.
Itúba Galilea‑ni reki Jesús‑ni rigixxiꞌe ka tisa ge Tata Do Yebáha lheꞌe ka yoꞌo ata rudheti ka benne seꞌe niha ka tisa geeha lhe anágaba nna rebeagabe ka espíritu xxegwi yuꞌu lati ka benneha lhe.
Ttu benne biyú raka latie yiesu nu tee láni lepra, bisine ata du Jesús‑ni nna bedú xibie arlo benneha nna ree bie:
―Tata to, ganna lu aka lelu, gwadaabalu eyoinlu neti.
Jesús‑ni nna gwatuaba lebie benneha nna tti belhí nábie utane lati benneha nna ree bie:
―Gwaka galá lasia. ¡Nnanna, chinka beyaka!
Looraha tteba nna betúa yiesuha lati benneha nna beyaka ttebe.
Nianna bedhelha tteba Jesús‑nie deyye nna bodhaꞌan tsitsie, ree benneha:
―Biyú gelu. Anuttu nu kixxiꞌenlu. Sun tteba nna ugía gwatso du arlo bixxudiha nna uche úna nu daa lolu utelu ge Tata Do Yebáha de chi beyarilu. Beni attiba ra lo bia bennabi bodhaꞌan Moisés‑ni. Aníha kini uyú lo ka benne deki chiba betúa isagwe‑na latilu.
Ttaka benne biyúha nna adíla benie. Tti berie niha deyye nna iyába ka benne utixxiꞌanie ge nu chi ben Jesús‑ni. De nuha nna birua uka gaꞌa Jesús‑ni la saa lheꞌe ka yiesi seꞌe niha. Ka roꞌesiha‑liba ridúe ata lanú benne seꞌe. Ata dueliba risina ka benne daa lheꞌe iyába ka yiesiha.
Iki de chi ute ttu chupa ubisaha nna bedesin Jesús‑ni lheꞌesi Capernaum‑ni attu libe. Sun tteba bina ka benne deki chi doe lheꞌe yoꞌoha,
nianna bitupa tteba ixeruke. Laxkala axtaba roꞌo puertaha birua rakanike. Jesús‑ni nna rigixxiꞌanie ke ka tisa ge Tata Do Yebáha.
Nianna tti bisin ttapa ka benne biyú nujake ttu benne daa yatti latie ata dueha.
Ttaka kumu de tupa xxatta galá benne roꞌo yoꞌoha, laxkala bi uka gaꞌake len benne raniha kini isinke ata du Jesús‑ni. Nianna tti ugwapike iki yoꞌoha nna utuake ttu chupa ka texa ki udo belea ttu lhixxaba ata dueha. Aníha‑ruba kini uka ulhidake benne raniha xue lo ttu breta.
Tti bilani Jesús‑ni gwa riaba le ka benneha deki gwadaabe eyonie benne daa yatti latieha, nianna tti ree benneha:
―Xiꞌini to kia, nnanna chiba bixú elha xen lasi ge ka tulha gelu‑na.
Niha‑gaba seꞌe ttu chupa ka nu ruleꞌekinna ka benne nu ra lo bia bennabi bodhaꞌan Moisés‑ni. Ka nuha nna belaba lhiꞌu lekani, rakakinna:
“¿Beaka rinne nu du‑ni aní? Rilhida gaabana Tata Do Yebáha tti rinnena aná. Lanú nu aka geni dhina elha xen lasi ge ka tulha ruin ka benne, sunruba Tata Do Yebáha gwaka gebie dhie elha xen lasi gekani.”
Ttaka Jesús‑ni nna ute da ttebanie deki rulaba lhiꞌu lekani aníha. Nianna tti unnaba tise kana, ree:
―Lebiꞌi nna, ¿beaka rulaba lhiꞌu lele aná?
Gwalinnáruga, ¿bí nuha nu sattiru gariꞌi benne daa yatti latie‑ni? ¿Si gariꞌe: “Chiba bixú elha xen lasi ge ka tulha gelu‑na” ak? o ¿gariꞌe: “Beyadha nna bodaxxu nu xualu loin‑na nna bedá”?
Nianna tti ra Jesús‑ni benne daa yatti latieha:
―Lu rulisaa. Beyadha nna bodaxxu nu xualu loin‑na nna beyya lisilu.
Benne daa yatti latieha nna beyadha ttebe nna bodaxxue breta xue loniha nna berie lo iyába ka nu seꞌe niha. Ka nuha nna iyábakana bebanakinna, rákana:
―¡Xxeniba ra le Tata Do Yebáha! ¡Niru tsa labí chi bilenriꞌi aka luesi nu uka‑ni!
Iki de nuha nna bederia Jesús‑ni dedheyye roꞌo indatooha nna iyába ka benne risinke ata dueha. Labie nna ruleꞌenie ke ka tisa ge Tata Do Yebáha.
Tti utebie die, nianna bilánie Leví  xiꞌin biyú Alfeo‑ni dona ata rukixakana belhiu nu daa lo ka benne rigixake ge Roma. Nianna tti ree na:
―Utá betenalha neti.
Nianna udú lii ttebana nna gwanalhane.
Uka nuha, tti chi do Jesús‑ni go yetta lheꞌe lisi Leví‑ni, ixeba ka gwekixa lhe adíru ka nu tekinna lákani deki ankakana ka nu ruin satsa seꞌegabakana lenie go yetta. Anágaba nna seꞌegaba ka benne rudhetinieha. Kumu ixeba chi raka ka benne danalhake bieha.
Ka nu ruleꞌekinna ka benne nu ra lo bia bennabi bodhaꞌan Moisés‑ni, delába ka nu ankakana fariseo, tti bilákinna dobie go yetta len ka gwekixaha lhe ka nu ruin satsaha lhe, nianna tti rákana ka benne rudhetinieha:
―¿Beakala maestru gele‑na nna robe yetta len ka gwekixa‑na lhe len ka nu ruin satsa‑na lhe?
Tti biyienin Jesús‑ni nu rákanaha, nianna tti ree kana:
―Ka nu abittu rani‑na, ka nuná labí riyasakin nuná nu eyoinna kana, sinuki ka nu rani‑nala nuná riyasakinna nu eyoinna kana. Neti laa dagaa raxia ka nu ruin nu dika ixú, sinuki dalaa kini raxia ka nu ruin satsa.
Atti bilani ka benne deki ka nu rudhetini Juan benne rugadi indaha lhe ka nu rudhetini ka fariseo‑ni lhe, ka nuha rutteba ubina lheꞌekani, labí rokana yetta, nianna tti ugía ka benneha nna gweasike Jesús‑ni:
―¿Beakala ka nu rudhetini Juan‑ni lhe ka nu rudhetini ka fariseo‑ni lhe rutteba ubina lheꞌe ka nuná, ka nu rudhetinlu‑na nna labí rutte ubina lheꞌe ka nuná?
Nianna bekabi Jesús‑ni, ree kana:
―¿Laaba ganna labí dika utte ubina lheꞌe ka benne biyaxi kini tseꞌeke dhaꞌaha, laka sa du nu kwiti rutsá nániha lenke? Neti ria: laka sa du nu kwitiha lenke labí dika utte ubina lheꞌeke.
Ttaka ganna chi bisia sá tti itua nu kwitiha, anúruna dho lenke, laꞌanialigaba nna chi utte ubina lheꞌeke.
’Anágaba lanú ttu benne do rotábie ttu roꞌo lari kubi roꞌo xo yaxxu geeha. Kumu ganna aníha unie, laꞌania nna iyalhiba roꞌo lari yaxxuha, nianna adíla satsa ireda xoeha,
lhe nigaba lanú ttu benne do rigaꞌabie vinu kubi lheꞌe ka yieti yaxxu. Kumu ganna aníha unie, vinu kubiha, ganna chi úlana, laꞌania nna itsúba nuha yietiha nna ilaliba vinuha lhe tseꞌe loogaba yietiha lhe. Laxkala vinu kubiha teeki itaꞌa nuha lheꞌe ka yieti kubi.
La sá tti reyaka le ka benne Israel‑ni, laꞌania ute Jesús‑ni lheꞌe ka xuxtila seꞌe niha len ka benne rudhetinieha. Ka benneha nna uduloke richekuke iki ka xuxtilaha.
Ka fariseo‑ni nna rákane:
―¡Biyúruga! ¿Beaka ruin ka nu rudhetinlu‑na nu abittu gaꞌanna uinriꞌi lheꞌe ka sá atti reyaka leriꞌi?
Lee nna bekabie, ree kana:
―¿Si ni tsa abittu chi belabale lo yetsi ge Tata Do Yebáha ata rigixxiꞌa bí ben David‑ni ttu libeha? Yule benneha itupa lenie ka benne ugweki lenie laꞌania, tti bituinkeha nna biyasakanie nu goke.
Laꞌania utaꞌa David‑ni lheꞌe yotu ge Tata Do Yebáha atti anka Abiatar‑ni bixxudi xeni. Nianna utoe ka yettaxtila ka nu chi riesike ankake sun tteba ge Tata Do Yebáha, anágaba nna begwegabe ka benne seꞌe lenie laꞌania ki utoke benneha, delába utoke ka yettaxtila ka nu labí gaꞌanna go attu benne subi, sunruba ka bixxudiha gwaka gokana benneha.
Jesús‑ni nna rágabe kana:
―Ka sá tti reyaka leriꞌi‑na ukakana ki riꞌi ixuinriꞌi kana, laa uligariꞌi kini nu innála ka sá‑na uinriꞌi.
De nuha nna neti benne daya yebáha, netiba ankaa xxana ka sá reyaka leriꞌi. De nuha nna gwa teeba lo neda kia innía bixa dika uinriꞌi lheꞌe ka sá reyaka leriꞌi.
Ka fariseo‑ni nna rulhatsibakana ge Jesús‑ni ganna gweyonie benneha la sá tti reyaka lekaniha, kini anáchu nna tee roꞌokani bixa usiakana ikie.
Nianna tti ra Jesús‑ni benne daa yatti neeha:
―Udú lii nna utá udú lagwi‑ni.
Nianna tti unnaba tise kana, ree kana:
―¿Bí gaꞌanna uinriꞌi lheꞌe ka sá tti reyaka leriꞌi? ¿Si uinriꞌi latsiru ak? ¿O uinriꞌi nu satsa ak? ¿Si odiláriꞌi ttu benne? ¿O ugwelhariꞌi gattie ak?
Ttaka lakana siiba ukakana, labí bekabikana gebie.
Jesús‑ni nna risaꞌabanie rulannie lo ka nu seꞌe abiꞌiba kweꞌeeha nna siꞌiba bedúna lebie kumu de ruin tsitsi lastokani, labí ria lekani. Nianna tti ree benne biyúha:
―Belhí nálu.
Benneha nna belhí tteba nábie nna beyaka tteba nuha.
Tti beria ka fariseo‑ni lheꞌe yoꞌoha nna unne tteba lenkana ka nu tákana Herodes‑ni, kumu regila lekani gaxasina uinkana kini uttikana Jesús‑ni.
Jesús‑ni nna beruꞌune deyye len ka benne rudhetinieha daka roꞌo indatooha nna ixe juisiru ka benne ge Galilea‑ni danalhake bie.
Anágaba ka benne daa itúba daka Judea‑ni lhe Jerusalén‑ni lhe ka benne daa daka Idumea lhe ka benne seꞌe attu ladu yoo Jordán‑ni lhe. Anágaba nna dágaba ka benne seꞌe abiꞌiba kweꞌe yiesi Tiro lhe Sidón lhe. Ixe juisiru ka benneha, tti biyienkanie iyá nu runieha nna danalhake bie.
De nuha nna ra Jesús‑ni ka benne rudhetinieha udú tseke ttu barcu kini tsapie loni ki abittu ukí yaꞌa ka benne bie.
Kumu de ixe galá ka benne chi beyonie, de nuha nna iyába ka benne raka latike ttu bixa, xua‑niba iki luesike diake kweꞌebie kumu de raka leke sattanke latie.
Ka espíritu satsa yuꞌu lati ka benne, atti rilákin nuha Jesús‑ni nna ribesiꞌabakana rudú xibikani arloe, rákane:
―¡Lu ankalu Xiꞌin Tata Do Yebáha!
Ttaka labie nna bedhaka dise ka espíritu satsaha kini abittu kixxiꞌakana nuxa anke.
Iki de nuha nna ugwapi Jesús‑ni iki iꞌiyaha, nianna uxie ka benne uka lebie gaxie. Ka benneha nna ubigake kweꞌebie.
Nianna tti bekwebie tsiꞌinuke (12) kini tseki lenke bie lhe kini idhelhe ke tsiake kixxiꞌake ka tisa ge Tata Do Yebáha.
Anágaba nna begwegabe ka benneha lo neda ki eyoinke ka benne rani lhe ki ebeake ka espíritu xxegwi yuꞌu lati ka benneha lhe.
Nii dia lá tsiꞌinu (12) ka benne bekweeha, delába, Simón benne utixxagabe lábie Pedro,
lhe Jacobo‑ni lenie betsie Juan‑ni. Ka benne‑ni ankake xiꞌin Zebedeo. Lagabake nuha utixxe láke Boanerges. (“Boanerges” dienna innána ka nu ruꞌu be idisa.)
Bekwegabe Andrés, lhe Felipe, lhe Bartolomé, lhe Mateo, lhe Tomás, lhe Jacobo xiꞌin Alfeo, lhe anágaba Tadeo, lhe Simón benne rágabakana Zelote,
lhe bekwegabe Judas Iscariote nu betene lasi ná ka nu bettikaneha.
Iki de nuha nna beyeki Jesús‑ni besine lheꞌe yoꞌoha, nianna bedetupa tteba ixeru ka benne. Laxkala niba yetta laa uka go lenie ka benne chi bekwebieha.
Tti bina ka benne raka luesieha ge nu runieha, nianna ugíake kini saxíke bie kumu ráke rakaba ikie.
Ttaka ka nu ruleꞌekinna ka benne nu ra lo bia bennabi bodhaꞌan Moisés‑ni, delába ka nu daa Jerusalén‑ni, ka nuha nna rákana deki Beelzebú nu anka xxana ka espíritu xxegwiha‑ba yuꞌu lati Jesús‑ni, laxkala Beelzebú‑niba rixuin Jesús‑ni kini rebeabie ka espíritu xxegwi yuꞌu lati ka benne.
Nianna tti uxi Jesús‑ni ka nu rinne aníha nna utixxiꞌanie kana ttu tisa. Aníha benie kini utte dákana bí diani nu raka lebie kixxiꞌanie kana, nianna tti ree:
―Laa gwakaga ge nu xxegwiha ebeana ka luesi xxegwi‑niha.
lhe ganna ttixka ka benne seꞌe lheꞌe ttu yoꞌo seꞌe laꞌake de ritilha len luesike, laꞌania nna labíru aka tseꞌe ka benneha tutupa.
Anágaba nu xxegwiha, ganna itilha lenna ka luesi xxegwi‑niha, laꞌania nna labíru aka dhona tutupa len ka nuha. Ganna aníha uinna, laꞌania nna chiba bisia sá ge nuha lhuxana.
’Anágaba lhe lanú nu aka geni gaꞌana lheꞌe yoꞌo ge ttu nubiyú ankana tipa kini lhanana nu seꞌe lheꞌe yoꞌo ge nuha, ganna ttixka abíba udaxxuna nubiyú anka tipaha ladeꞌa tte nna uxxikana nuha. Kumu gannaliba chi xikinna nubiyúha, laꞌanialiba nna gwaka geni lhanana nu seꞌe lheꞌe lisi nuha.
’Netiru ria: gwadíba Tata Do Yebáha elha xen lasi ge iyába nu satsa uni ka benne lhe ge iyába nu satsa inneke lhe,
ttaka ganna ttu benne inne satse ge Espíritu ge Tata Do Yebáha, benneha ttu tsala labí ixú elha xen lasi gebie, sinuki ttu dia liiba uja benneha yua ge nu inneeha.
Aníha ra Jesús‑ni kumu ka nu ruleꞌekinna ka benne nu ra lo bia bennabiha rálakana deki espíritu satsaba yuꞌu latie.
Nianna tti bisin nan ge Jesús‑ni lhe ka betsieha roꞌo yoꞌo ata do Jesús‑ni ruleꞌenie ka benne. Roꞌo yoꞌoha‑liba useꞌe ka nan geeha nna udhelhake kini belisakana Jesús‑ni.
Ka benne seꞌe abiꞌiba kweꞌeeha nna unneke, ráke bie:
―Ne nan geluha lhe ka betsiluha lhe ka danluha lhe, seꞌeke roꞌo yoꞌo‑ni regilake lu.
Lee nna bekabie ree:
―¿Nú rale deki anka nan kia lhe betsia lhe?
Nianna tti belannie lo ka benne seꞌe abiꞌiba kweꞌeeha nna tti ree:
―Gwaluyúruga, ka benne seꞌe‑nila nuní ankake nan kia lhe betsia lhe.
Kumu nuxaba benne ganna runie nu ruꞌu le Tata Do Yebáha, benneha nuha anke betsia lhe danaa lhe nan kia lhe.
Jesús‑ni bededuloe attu libe rodoleꞌenie ka benne ka tisa ge Tata Do Yebáha roꞌo indatooha nna ixe juisiru ka benne bedetupake abiꞌiba kweꞌebie. Laxkala teeki ugwapie lo ttu barcu daa lo indaha nna udoe lheꞌe nuha. Ka benne tupaha nna roꞌo indaha‑liba seꞌeke rudo nagake gebie.
Ixeba nu rigixxiꞌanie ke. Aníha benie ki utte dáke bí diani nu raka lebie kixxiꞌanie keha, nianna tti ree ke:
―¡Gwaludoruga nagale! Ttu nubiyú ruin sina biriana diana gwedelha xuxtila.
Tti dana gwedelha xuaha nna adí benneha utse roꞌo nedaha, nianna tti biginni ka binniha, nna bediga ttebakana benneha.
Attu chupe nna utse lo íyya attaꞌa ata labí gwadilo yu do. Benneha nna gwa beꞌeyu ttebe kumu de labí rea xua yuha niha.
Ttaka tti biria tatubisaha nna bettebe benneha kumu de labí lhiꞌu dia lhue, de nuha nna ubisi tteba benneha.
Attu chupe nna utse lheꞌe yietsiha, ttaka yietsiha biyelhabana nna belhiubinna benneha. Laxkala labí xua bete benneha.
Ttaka adí benneha nna gwa ubinnibe ata do yu tse. Benneha nna yalhá lheꞌe beꞌeyue lhe biyelhe lhe. Laxkala tseba betebie lena. De rerua (30) lhe de gayuna (60) lhe de gayua (100) tteba xua bekudhi iki ttu ttu ka xuxtilaha.
Nianna tti ra Jesús‑ni ke:
―¡Ata sia nagale, gwaludo nagale ganna gwankale nu dika iyienini!
Atti chi beyaꞌan Jesús‑ni sun ttúbe lenie ka benne tsiꞌinu rudhetinieha (12) lhe attu chupa ka benne seꞌe gaxxaba ata dueha lhe, nianna tti unnaba tisake bie, ráke bie:
―¿Bí diani nu ralu tti utixxiꞌalu ge benne dia gwedelha xuxtilaha?
Labie nna ree ke:
―Lebiꞌiligaba nna gwagixxiꞌabin Tata Do Yebáha le nu labí chi yu adí ka benne, delába gwa ruinba Tata Do Yebáha kini tte denle gasina innabie ka benne. Ttaka ka benne abittu chi rinnabie, neti bixxi kweꞌeba rinnea tti rigixxiꞌania ke nuní,
kini meskiba gwa rulannike nna labí ilákanie,
aníha kini ka eyekike nna odaxxuke neda ge Tata Do Yebáha,
lee nna dhie elha xen lasi geke.
Nianna tti ree ka benneha:
―¿Si lagwa gwa rite denle bí diani nu utixxiꞌaya ge benne dia gwedelha xuxtilaha? ¿Galasina tte denle adíru ka nu kixxiꞌania le ganna?
Benne rudelha xuxtilaha anke benne rigixxiꞌe ka tisa ge Tata Do Yebáha.
Ka xua utsa kweꞌe nedaha nna ankake ka benne biyienkanie ka tisaha. Ttaka daa tteba nu xxegwiha nna rebea ttebana ka tisaha lheꞌe lastoke; delába ruinna kini rexulhakanie ka tisa chi biyienkanieha.
Adíke nna ankake ttiba ka xua utsa lo íyya attaꞌaha. Tti biyienkanie ka tisaha nna ittaba bedúna leke nna bedaxxu ttebake ka tisaha.
Ttaka kumu de labí chi begwe lhu ka tisaha lheꞌe lastoke, de nuha nna sattiruba ria leke ge Tata Do Yebáha, nna atti chi rateke ttu bixa elha disa o lhe atti chi ridú nookana ke de ria leke ka tisaha, laꞌania nna reyadi gaa ttebake.
Alhe ka benneha nna ankake attiba ka xua utsa lheꞌe yietsiha. Gwa riyienbakanie ka tisaha,
ttaka ka elhaxchacha iki geke tee yiesi lo yu‑ni lhe de rudo xxattana leke gatta geke, lhe anágaba lhe de ruꞌu xxatta leke ge adíru nu tee yiesi lo yu‑ni, nuha‑la rudoruna leke ruinke, de nuha nna richúbana lo ka tisaha. Laꞌania nna labí ruin ka tisaha sina lheꞌe lastoke kini uin tseke.
Adíke nna ankake attiba ka xua ubinni lo yu tseha. Ka benneha nuha riyienkanie ka tisaha nna bedaxxuke ka tisaha. Laxkala gwa ruinba ka tisaha sina lheꞌe lastoke. Ka benneha nuha ankake attiba ka xuxtila bete de rerua (30) lhe de gayuna (60) lhe de gayua (100) lhe.
Rágaba Jesús‑ni kana:
―Ttu gi rudenna ki ilenriꞌi, laa taxxígariꞌi nuha kini uttudhiriꞌi ttu almoti ikini o ukatsiriꞌi na xan ata rattariꞌiha. ¿Laaba ganna teeki udoriꞌi nuha gwetsá ki udenna geriꞌi?
Anágaba labí ttu bixa tee gatsi nu abittu ilenriꞌi lhe labí ttu bixa raka sigá abittu iriana la loo.
¡Ata sia nagale, gwaludo nagale ganna gwankale nu dika iyienini!
Lhe rágabe kana:
―Gwaludo tsitsi nagale gasina rutte dale nu rinnea‑ni, kumu ttu luesi nu rurixxibiale rugwele ka benne, ttu luesi nuha‑gaba orixxibia Tata Do Yebáha otebie gele. Benneha nna adírula xxeni otebie gele.
Kumu nu gwa tee geniha, gwadí chiettirula nuha nna nu abittu tee geniha nna axtala nu ttu latti chi tee geniha etua.
Jesús‑ni rágabe:
―Tata Do Yebáha atti rinnabie ka benne, elha rinnabia geeha raxxína na len nu ruin ttu benne dia gwedelha xuxtila.
Benneha rattabe raꞌadhie rela nna rani nna radhabe. Xua bedelheha nna rela resába dia benneha reꞌeyue lhe riyelhe lhe. Benne bedelha xuaha nna labí yue gasina raka,
kumu titúba yuha reꞌeyu lena loni. Ladeꞌaxa riria lhaga to ge xuaha, nianna tti ribea ikie. Iki deliba nuha nna tti chi ruꞌu lheꞌebie.
Ganna chi bigatsi xuxtilaha, laꞌania nna udaxxu tteba iyyarsela ge benne bedelha xuxtilaha kini egitse benneha kumu chiba bisia sá exú benneha. Aníha‑ba raka atti rinnabia Tata Do Yebáha ka benne.
Jesús‑ni rágabe:
―¿Gasina ruleꞌe tti rinnabia Tata Do Yebáha ka benne? ¿Bí nuha rulaꞌa tti rulaꞌa elha rinnabia geeha?
Tata Do Yebáha atti rinnabie ka benne, elha rinnabia geeha ankana ttiba ttu besi ge kuana muxtasa riyada lo yu. Besiha‑la nuha ankana nuxkaꞌa toru delo iyá ka besi reꞌeyu yiesi lo yu‑ni.
Ttaka iki de chi riyada besiha nna gwa reꞌeyubana. Nianna rixenba kuanaha nna xxenirula rakana attichula adí ka kuana yaꞌa. Xxeniba raka ka náni, laxkala axtaba ka binni‑na ratsiakana xula geni.
Ixeba luesi ka tisa‑ni bixúni Jesús‑ni ki unnebie. Aníha benie kini tte dani ka benne nu raka lebie kixxiꞌanie ke. Utixxiꞌabanie ke nu dika dhaake tte dákanie.
Labí lhixxa rá utixxiꞌanie ke sinuki utixxiꞌabe nu raxxíbana len nu raka lebie uleꞌenie ke. Ttaka ka benne rudhetinieha, tti due sun len ka benneha‑ba nna gwa rigixxiꞌabanie ke bí diani iyá tte nu reeha.
―Eteriꞌi lo indatoo‑ni kini eriariꞌi roꞌoni daka nu reha.
Niha‑ba bokaꞌanke ka benne ixe danalhaha nna aníha‑ba dedo Jesús‑ni lo barcuha, dechekane. Danalhagaba adíru ka barcu.
Ttaka ttiruba ttu nnelaba bisia ttu be idí nna bedhú liina lo indatooha nna utaꞌana lheꞌe barcuha. Laxkala chi tteba ruin nuha xxudina lhiꞌu lheꞌe indaha.
Ttaka Jesús‑ni nna tebe teꞌadhie daka xan barcuha kuni ikie ttu lari. Ka benne rudhetinieha nna bodibenke bie, ráke bie:
―¡Maestru! ¿Si bi gwa retabinlu ka tsapiriꞌi inda‑ni nna gattiriꞌi?
Nianna tti ugwadhe bedhaka dise beha nna ree indatooha:
―¡Siiba beyaka!
Laꞌania nna udú sii tteba beha nna tsaba bebe sii lo indaha.
Nianna tti ra Jesús‑ni ke:
―¿Beaka rasinle? ¿Beaka a ruxxen lele kia?
Ttaka lake yalhá usikanie, nianna tti ra luesike:
―¿Nú anka benne‑ni nna axtaba be‑na lhe indatoo‑na lhe rudokana tisa gebie?
Beteba Jesús‑ni lenie ka benne rudhetinieha lo indatooha nna bisinke daka lo yu ge ka benne Gadara.
Tti ugwadie lo barcuha nna biria tteba ttu nubiyú yuꞌu ttu espíritu satsa latini, biriana ata seꞌe ka baa ge ka benne yattiha, nianna tti betetsána Jesús‑ni.
Lheꞌe ka baaha‑ba reyaꞌan nubiyúha. Nurula ridaana uxxikana na, niruba len cadena.
Ixe lidú chi bexxikake ka niꞌa náni len cadena, ttaka richú ttebana ka cadenaha nna niruba ttu benne a ridee loni.
Rela resába rekina iki ka iꞌiyaha lhe lagwi ge ka baaha ribesiꞌana lhe ruingaba gwe latini len ka íyya lhe.
Idittuli daa Jesús‑ni bilenne, nianna biresu ttebana gwatsáne nna bedú xibini arloe.
Nianna tti unnena idisa, rane:
―¡Bittu etegaꞌa gelu len neti, Jesús Xiꞌin Tata Do Yebaa benne ra xxeni leeha! ¡Rinnabaa lenlu, benchi lo niꞌa ge Tata Do Yebáha bittu ugwelu neti elha disa!
Aníha rana kumu Jesús‑ni chi unnebie, ree:
―¡Espíritu satsa, beria lati nubiyú‑ni!
Nianna tti unnaba tise na nna ree na:
―¿Bí lálu?
Lana nna bekabina, rana:
―Legión‑ba lá neti, kumu ixe riꞌitu raka.
Nianna unnaba ditiba nubiyúha len Jesús‑ni kini abittu ebeabie ka espíritu satsaha latini nna odelhe kana attu ta subi.
Gaxxaba kweꞌe iꞌiya do niha yuꞌu ixeru ka kuchi, yuꞌukana go.
Laxkala ka espíritu satsaha nna unnaba ditibakana lenie, rákane:
Jesús‑ni nna gwa begwelhabe kana. Nianna beria tteba ka espíritu satsaha lati nubiyúha nna gwataꞌakana lati ka kuchiha. Ttiba ttu chupa mili ka kuchiha raka. Ka nuha nna biria resu ttebakana gwatsettikana roꞌo ttu íyya daa niha nna biginnikana lheꞌe indatooha nna ugwapikana inda.
Ka nu seꞌe gweyú ka kuchiha nna boxunni ttebakana deyyakana gwattixxiꞌakana nuha lheꞌesiha lhe utixxiꞌakinna ka benne seꞌe lheꞌexxi itúba ka niha. Ka benneha nna biria ttebake gwalannike bixa nuha chi uka.
Tti bisinke ata du Jesús‑ni nna bilákanie nubiyú beria ka espíritu xxegwiha latini, tseba chi bedo ikini lhe chiba nuku xoni dona. Nianna yalhá usikanie.
Ka benne bilákanie nu gwate nubiyú uyuꞌu espíritu xxegwi latiniha lhe nu gwate ka kuchiha lhe, ka benneha nna utixxiꞌagabakanie adí ka benne.
Nianna tti unnaba ditibake len Jesús‑ni kini eriabie lo yu gekeha nna eyye attu ta subi.
Atti beyapi Jesús‑ni lo barcuha nna nubiyú beria espíritu xxegwiha latini nna unnaba ditibana lenie kini ugwelhe na sanalhane.
Ttaka lee nna labí uka lebie nna ralee na:
―Beyya lisiluha ata seꞌe ka benne geluha, nna utixxiꞌa kanie iyá nu chi ben Tata Xisiha lenlu lhe utixxiꞌa kanie gasina gwatua lebie lu.
Nubiyúha nna bedá ttebana deyyana. Nianna udulo ttebana utixxiꞌana itúba daka Decápolis ge iyá nu chi ben Jesús‑ni lenna, nna iyába ka benne binake nuha nna bebanabakanie.
Iki de chi beyapi Jesús‑ni lo barcuha nna betebie lo indatooha, besine roꞌoni daka nu reha. Nianna bedetupa tteba ixe juisiru ka benne kweꞌebie. Labie nna roꞌo indaha‑liba udúe.
Nianna tti bisin ttu ka nu baninna yoꞌo ata rudheti ka benne Israel‑ni ka tisa ge Tata Do Yebáha. Nubiyúha lána Jairo. Tti bilenna Jesús‑ni due niha, nianna biyachuna nna bedú xibini arloe,
nna unnaba ditibana lenie, rane:
―Nuila to kiaha chi tteba gatti biꞌiniha. Uyáchi nna ixxua nálu ikibi kini eyakabi nna abittu gattibi.
Nianna udá tteba Jesús‑ni die lenna.
Ixe juisiru ka benne danalhake bie nna rukí yaꞌanibake bie.
Lagwi ge ka benne danalhaha sela ttu benne nuila chi anka tsiꞌinu (12) ida ridobie reni.
Yalhá chi gwatebie ugíe lo ixeba ka nu runi ramedi nna chiba beyá iyába nu tee gebie betseꞌe loobie. Ttaka labí reyake; rutseꞌe loo nna adíla diana rudialhana gebie.
Tti bine ge Jesús‑ni, nianna diabie sele lagwi ge ka benne danalhaha, nianna tti ubige daka kweꞌe Jesús‑ni gwattáne roꞌo lari nuku benneha,
kumu rakanie: “Kwadiba roꞌo xoe sattánaa nna gweyakabaa.”
Laxkala atti gwattáne roꞌo xo Jesús‑ni nna loora tteba udú sii reni ridoeha, nianna ute danie deki chiba beyake.
Jesús‑ni nna tti ute danie deki nu tsitsi ra leeha chi beyoinna ttu benne, nianna tti bodeki loe rulannie lo ka benne danalhaha nna ree ka benneha:
―¿Núnni chi betettanna roꞌo xoa‑ni?
Ka benne rudhetinieha nna ráke bie:
―Sa ralu, ¿núnni betettanna roꞌo xoa? Ki gwa yu xeabalu aníli rukí yaꞌa ka benne riꞌi.
Ttaka Jesús‑ni nna rulannibe abiꞌiba kweꞌebie kini ilánie nuxa nuha gwattána na roꞌo xoeha.
Benne nuilaha nna kumu yube nu chi ukaha, aníha uka nna itú rasibanie lhe itú rixidibe ubige nna bedú xibie arlo Jesús‑ni, nianna tti utixxiꞌanie bie iyá tte.
Labie nna ree benne nuilaha:
―Xiꞌini to, de ugía lelu deki gwadaabaa eyonia lu, de nuha nna gwa beyakabalu. Nnanna nna xen su lasi beyya. Chiba betúa nu ridakalu‑na.
Sa dula Jesús‑ni rinnebie, ttiru chi bisia ka nu daa lisi Jairo‑ni, rákana Jairo‑ni:
Ttaka Jesús‑ni labí bedo nage ge nu ra ka nuha, nianna ree Jairo‑ni:
―Bittu gasinlu; sun tteba ugía lelu.
Nianna udá ttebe die nna lanúru nu begwelhe tsia lenie. Sunruba Pedro‑ni lhe Jacobo‑ni lhe Juan betsi Jacobo‑ni chebie.
Tti bisinke roꞌo yoꞌo ge Jairo‑ni, nianna bilánie chi risatsa ka benne lhe bilánie ka benne ribesike lhe relen xxattakanie lhe.
Atti chi uteꞌe lheꞌe yoꞌoha nna ree ka benneha:
―¿Beaka análi ruinle lhe beaka ribesi xxattale lhe? Nuila to‑ni labí utti biꞌin‑ni, teꞌadhiba biꞌin‑ni.
Ttaka ka benne seꞌe niha, nna ruxisilake gebie. Lee nna nu benlee nna bebealee iyábake, nianna tti uteꞌe ata tee nuila toha. Uteꞌe len ka tata nan gebiha lhe len a tsunna ka benne cheeha lhe.
Nianna tti bedaxxue ná nuila toha nna unnebie, ree:
―Talita kumi. ―Talita kumi dienna innána: Nuila to, neti rulisaa lu, beyadha.
Looraha tteba beyadha nuila toha nna bedá ttebabi, kumu chiba ankinbi tsiꞌinu (12) ida. Ka benne seꞌe niha nna uka tébakanie lhe yalhá bebanakanie lhe.
Ttaka Jesús‑ni nna bodhaꞌan tsitsibe ree ke anuttu nu kixxiꞌakanie ge nu chi ukaha lhe rágabe ke:
―Gwalugo nuila to‑ni yetta.
Bedába Jesús‑ni ata dueha nna deyye lheꞌesi Nazaret ata uka lasieha nna deyyagaba ka benne rudhetinieha lenie.
Tti bisia sá tti reyaka le ka benne Israel‑ni, nianna utaꞌa Jesús‑ni lheꞌe yoꞌo ata rudhetike ka tisa ge Tata Do Yebáha nna uduloe ruleꞌenie ka benne. Ixeba ka benne seꞌe rudo nagake gebie nna bebanabakanie, nianna ra luesike:
―¿Gá gwaxxí nuní nu raka gen‑ni? Lhe, ¿bí elha rieni nuní rapa nuní? Lhe anágaba lhe, ¿gá gwaxxína ka milagru ruinna‑ni?
¿Laaba nuníba nuha nu ruin ka mexaha lhe ka xxilaha lhe? Lana ankana xiꞌin biyú María‑ni, lhe anágaba lhe rakana betsi Jacobo‑ni lhe José‑ni lhe Judas‑ni lhe Simón‑ni lhe. Anágaba lhe, ¿laaba lheꞌesi geriꞌi‑nigaba seꞌe ka danniha lhe?
De nuha nna bituxxukinna gebie.
Nianna ra Jesús‑ni kana:
―Ttu benne anke profeta, gaxaba diabie gwa rugwebakana lidhake. Ttaka ka nu lheꞌesi geeha lhe ka nu raka luesieha, lhe anágaba ka nu seꞌe lheꞌe yoꞌo geeha lhe, labí rugwekana lidhaka benneha.
De nuha nna labí uka uni Jesús‑ni ni ttu milagru lheꞌesi geeha, sunruba ttu chupa ka benne rani uxxua nábie ikike nna beyonie ke.
Lee nna bebanabanie gekani kumu de labí ria lekani gebie.
Iki de nuha nna tti ugwekie lheꞌe iyába ka yiesi seꞌe abiꞌiba niha beleꞌenie ka benne.
Jesús‑ni bottupe ka benne tsiꞌinu (12) rudhetinieha nna udhelhe chupa chupa ka benneha. Begwebie ke lo neda ki ebeake ka espíritu satsa yuꞌu lati ka benne.
Nianna rabie ke:
―Bittu ichele nu ixuinle neda. Suna garroti gebale ichele. Nigaba bittu uja chuba gele lhe nigaba bittu ujale nu gole lhe anágaba bittugaba iche yieti belhiu gele.
Suna gwaracha gebale gwalulea lhe bittugaba ichele chupa kwe xole lhe.
Rágabe ke:
―Gaxaba lheꞌe yoꞌo ata isinle, niha‑ba gwaltseꞌe. Axtaliba ganna chi eriale lheꞌesiha, laꞌanialiba nna edále lheꞌe yoꞌo ata bisinleha.
Ganna lheꞌe ttu yiesi abittu ulabikana le lhe abittu udo nagakani ge nu kixxiꞌenle kana, laꞌania nna gwaleria lheꞌe yiesiha nna gwalukubi biste niꞌale, kini nuha unna liina deki Tata Do Yebáha labí uyuꞌu lee nu benkana. [Netiru ria, ganna chi bisia sá uin Tata Do Yebáha elhuxtisi ge ka benne seꞌe yiesi lo yu‑ni, laꞌania labí ttela elha disa tsitsi uyú ka benne ge Sodoma lhe ka benne ge Gomorra lhe, attichula elha disa uyú ka nu abittu ulabikana leha.]
Lhe anágaba lhe bebeagabake ixe ka espíritu xxegwi yuꞌu lati ka benne lhe rigabigabake seti lati ka benne rani nna gwa reyakabake.
Herodes nu rinnabiaha binana ge Jesús‑ni kumu lheꞌe iyába ka yiesi chi ugwadhi tisa ge nu runieha. Ttu chupa ka benne ráke:
―Juan benne rugadi indaha‑ba nuná chi beyaka benbie lagwi ge ka benne chi uttiha. De nuha nna ridaabie runie ka milagru.
Adíkana nna rákana:
―Elías‑niba nuná.
Adíkana nna redenákana:
―Ttu ka profeta useꞌe itú nu reha‑ba nuná.
Tti biyienin Herodes‑ni nu ra ka benneha, nianna tti rana:
―Juan nu begadi indaha‑ba nuná, delába nu udhelhaa kini uchúkana ikiniha. Labana nuná chi beyaka benna lagwi ge ka benne chi uttiha.
17-18 Kumu kwinaba Herodes‑ni udhelhana gwadaxxukana Juan‑ni nna bexxikakana na lheꞌe lisiyyaha. Aníha benna de utisa Juan‑ni na delo niꞌa ge de bedo lenna Herodías nu anka nuila ge betsini Felipe‑ni. Bituxxuin Herodes‑ni kumu de ra Juan‑ni na: “Labí gaꞌanna edo lenlu nuila ge betsilu‑na.”
De nuha nna bedo le nuilaha Juan‑ni nna benna uttina na, ttaka labí udaana,
kumu Herodes‑ni usibinna Juan‑ni, kumu yúbana deki benneha anke ttu benne runie nu dika ixú lhe ankagabe ge Tata Do Yebáha lhe. De nuha nna biyú tsitsibana Juan‑ni nna atti rudo nagani ge benneha, nna gwa ruꞌuba leni ge nu rigixxiꞌanie naha, meskiba tti riyieninna nu rinneeha nna rudú chupana leni.
Ttaka tti bisia sá gwadoni Herodes‑ni ida, laꞌania nna uxina adíru ka nu yala riseꞌe kweꞌeniha lhe ka nu loni ge ka soldaduha lhe anágaba ka nu ra xxeni lekani seꞌe Galilea‑ni lhe, kini iꞌiya gokana lenna. Laꞌania nna Herodías‑ni, delába nuila ge Herodes‑ni, upana lo neda benna nu rulaba leniha.
Tti lo seꞌe ka Herodes‑ni roꞌo mexaha, laꞌania nna utaꞌa xiꞌiniunná Herodías‑ni ata seꞌekanaha nna udulona ruyaꞌana. Herodes‑ni nna uyuꞌuba leni lhe ka nu seꞌe lenna roꞌo mexaha lhe. Nianna tti rana nuila kwitiha:
―Unnababa bixaba raka lelu, neti nna gutebaa nuha gelu.
Nianna tti bodhaꞌan tsitsi tisa geni len nuilaha, rana nuha:
―Bixaba raka lelu innabalu nna gutebaa na gelu. Meskiba salhe ka lo yu ata rinnabiaya‑ni utea gelu.
Nuilaha nna beria ttebana deyyana nna rana nan geniha:
―¿Bíla innabaa ganna?
Nan geniha nna rabie na:
―Bega iki Juan nu rugadi indaha unnaba.
Nianna rigába nuila kwitiha betaꞌana ata re Herodes nu rinnabiaha, nianna tti rana na:
―Looraha tte nnanna raka lasia taxxílu bega iki Juan nu rugadi indaha nna kuꞌulu na lheꞌe ttu yeꞌena nna utelu na len neti.
Meskiba bedú siꞌi xxattana le Herodes‑ni, ttaka de chi bodhaꞌan tsitsi tisa geni len nuilaha lhe de chi biyienin ka nu seꞌe lennaha lhe, aníoka nna labí uka dhu disana utena nu rinnaba nuilaha.
Nianna tti udhelha ttebana ttu soldadu kini tsia nuha taxxína bega iki Juan‑ni.
Soldaduha nna ugía ttebana gwachúna bega iki Juan‑ni lheꞌe lisiyyaha. Nianna tti beguꞌuna bega iki benneha lheꞌe ttu yeꞌena nna bogwena nuila kwitiha. Nuila kwitiha nna botena nuha len nan geniha.
Atti chi bina ka benne rudhetini Juan‑ni nu chi ukaha, nianna ugía ttebake gwaxíke benne yattiha nna bekatsike benneha.
Atti besin ka apóstol‑ni ugíake gwattixxiꞌakanie ka benne ka tisa ge Tata Do Yebáha, nianna betupa ttebake len Jesús‑ni nna utixxiꞌakanie bie ge iyá nu benke lhe iyá nu beleꞌekanie ka benneha lhe.
Jesús‑ni nna ree ke:
Aníha ree ke kumu ata seꞌekeha ixeba benne risia lhe redá lhe, laxkala niba neda a rapake goke.
Aníha uka nna bedaxxuke barcu nna sun labake diake ata lanú benne seꞌe.
Ttaka ixeba ka nu bilákinna ke diake nna beyoinbiabakana ke. Nianna biria ttebakana lheꞌe iyába ka yiesi seꞌe niha, nna niꞌabakani diakana bisinkana ata isinkeha. Laxkala chila seꞌekana niha atti bisinke.
Tti ugwadi Jesús‑ni lo barcuha nna bilánie chi re xxatta benne niha. Nianna gwatua lebie ke kumu seꞌebake attiba ka neru to anú tee tsekina lokani. Nianna tti uduloe ixeba nu beleꞌenie ke.
Ttaka chi galá dia ubisa‑na nuha, nianna tti ubiga ka benne rudhetinieha nna ráke bie:
―Ttiruba chi dia ura nuní lhe gwea nna ata seꞌeriꞌi‑ni yu bisiba nuní, labí bixa tee nii.
Bedhelhala ka benne‑ni kini eyyake ata sia ka yoꞌo lheꞌexxi o si lheꞌe ka yiesi to seꞌe abiꞌiba ata seꞌeriꞌi‑ni kini tayoꞌoke nu goke.
Ttaka labie nna bekabilee, ree ka benneha:
―Lebiꞌiba gwalugwe ka benne‑ni nu goke.
Ka benne rudhetinieha nna bekabike, ráke:
―¿Gasina tayoꞌotu nu go ka benne‑ni? Ixeni belhiu iyasinriꞌi; ge chupa gayua (200) sá sina teeba nuha iseꞌe loo kini iyoꞌo nu go ka benne‑ni.
Jesús‑ni nna ree ke:
―¿Balha yettaxtila chele? Gwatayúchu.
Atti chi gwalannikeha nna ráke bie:
―Ne gayuruba yettaxtila nna a chupa ka belha nna.
Jesús‑ni nna ree ke:
―Gwaloseꞌe ka benne‑ni dhi dhi lo ixxi binni yaꞌa‑ni.
Nianna dhi dhiba beseꞌe ka benneha, benne beseꞌeba de gayua (100) lhe benne beseꞌeba de tsieyona (50) lhe.
Nianna tti bedaxxu Jesús‑ni gayu ka yettaxtilaha lhe a chupa ka belhaha nna tti belhidha loe yebáha nna begwebie Tata Do Yebáha ixkixaru. Nianna tti ulheꞌe lheꞌe ka benneha nna begwebie ka benne rudhetinieha, kini ka benneha nna utidhike benneha len ka benne seꞌe niha. Aníha‑gaba benie len chupa ka belhaha, ulheꞌe lheꞌe ka nuha nna begwebie iyá tteke.
Iyábake utoke axtaba beyielakanie.
Iki de chi utokeha nna bottuparulake a tsiꞌinu (12) sumi ka yettaxtila roꞌo salhaꞌa bexxaha lhe nu bexxa ge ka belhaha lhe. Besá tí ka sumiha.
Ttiba ttu gayu mili ka benne biyúha utoke.
Iki de nuha nna ben Jesús‑ni kini beyapi ka benne rudhetinieha lo barcuha ki eneru gaake eyyake nna esinke roꞌo indatooha daka nu reha, daka ata re lheꞌesi Betsaida, laka lee nna richú tise ka benne seꞌe niha.
Tti chi beyaka uchú tise ka benneha, nianna tti ugwapie iki ttu iꞌiya do niha kini unne lenbie Tata Do Yebáha.
Atti chi ulhaha nna lagwi indatooha‑li chi deyya barcu ata deyya ka benne rudhetinieha. Jesús‑ni nna ttúbe beyaꞌane yu bisi.
Tti bilánie yalhá rate xxatta ka benne rudhetinieha ki rodháke barcuha, kumu daka arlo barcuha‑la retetsuꞌu beha, lee nna tti chi daa tsaniha, dedábie ata dedá ka benneha, redábie lo indaha, runie etebie loke.
Tti bilákanie bie dedábie lo indaha, nianna ukakanie ganna nu du elaba nuha. Nianna uresiꞌake,
kumu iyábake rilákanie nuha nna rasibakanie. Jesús‑ni nna unne ttebe, ree ke:
―¡Tsitsi gwalikweki lele! ¡Bittu gasinle! ¡Netiba nuní!
kumu lake ituaba a rite dákanie ge nu uka tti begobie ka benne yettaxtilaha, kumu sa yayaba ikike.
Iki de chi beteke lo indatooha nna besinke lo yu ge Genesaret. Nianna begalhake barcuha roꞌo indatooha.
Sun tteba ugwadike lo barcuha nna beyoinbia tteba ka benne seꞌe niha Jesús‑ni.
Nianna ugweki tteba ka benne seꞌe niha lheꞌe iyába ka yiesi seꞌe abiꞌiba niha kini raxxíke ka benne rani nna richeke ka benneha rixuakanie ke lo breta, risin lenke ka benneha ata runake du Jesús‑ni.
Gaxaba dia Jesús‑ni, sila ritebie lheꞌe ka yiesi xkaꞌa to lhe sila ritebie lheꞌe ka yiesi elha lhe, o sila ritebie ka lheꞌexxi ata seꞌe ka benne lhe, ata ritebieha niha ruseꞌeke ka benne raniha roꞌo ka neda nna rinnabake len Jesús‑ni, kini ugwelhe kwadiba roꞌo lari nukueha udaxxu ka benneha kini eyakake. Aníha‑ba ruin ka benne raniha rudaxxuke roꞌo xoeha nna reyaka ttebake.
Ka fariseo‑ni lhe attu chupa ka nu ruleꞌekinna ka benne nu ra lo bia bennabi bodhaꞌan Moisés‑ni, ka nuha dákana lheꞌesi Jerusalén‑ni, nna ubigakana ata du Jesús‑ni.
Tti bilákinna tsigaba anka ná ttu chupa ka benne rudhetini Jesús‑ni tti roke yetta; delába labí utí náke, labí benke ttiba labini ka benneola ge ka nu Israel‑ni ruinkana, de nuha nna riguakana balaꞌana ge ka benneha.
Kumu ka fariseo‑ni lhe adíru ka nu Israel‑ni, sa ruinbakana ttiba ben ka benneola gekaniha. Ka benneola gekaniha labí kwenta go ka nuha yetta ganna abíba chi utí nákani,
lhe anágaba tti resinkana riakana ugoꞌo lheꞌeyya, labí kwenta gokana yetta ganna abíba chi utí nákani. Ixerugaba nu labikinna ruinkana: ttibanka teeki kíkana ka kanti lhe ka xiga [ka nu rixúkinna kini riꞌiyakana lheꞌekani] lhe anágaba adíru ka nu anka ge bronce ka nu rixúkinna ki rigaꞌakana elho lheꞌekani. [Lhe anágaba, aloba teeki kíkana ka nu riseꞌekana loni tti rokana yetta.]
De nuha nna ka fariseo‑ni lhe ka nu ruleꞌekinna ka benne nu ra lo bia bennabiha, unnaba tisakana Jesús‑ni, rákane:
―¿Beakala ka nu rudhetinlu‑na labí ruinkana nu bodhaꞌan ka benneola geriꞌiha uinriꞌi? Ka nuná itupa tsigaba anka nákani rokana.
Lee nna bekabie ree kana:
―Lebiꞌi xa fariseo, labí liinle. Delo tisaba ruinle deki ankale benne tse. Gwalíbani profeta Isaías‑ni tti unnena lo ka yetsi ge Tata Do Yebáha ge nu ruinle. Lo ka yetsi geeha rabie:
Ka nuní len roꞌoruba ka nuní rákana
deki ria lekani neti,
ttaka labí gwalíkinna rakakinna kia.
Kwentaruba rudú xibikani arloa,
kumu nu anka ge benne seꞌe yiesi lo yu‑niba ruleꞌekana,
labí nu anka kia nuná ruleꞌekinna ka benne.
Kumu lebiꞌi rudhanbale labíru ruinle nu bodhaꞌan Tata Do Yebáha uinriꞌi, ge nu labin ka benne seꞌe yiesi lo yu‑nila rudoruna lele ruinle, [delába rudorulana lele rigíle ka kanti lhe ka xiga ka nu riꞌiyale lheꞌekinna, lhe anágaba nna ixerugaba ka luesi nuná labinle ruinle].
Rágabe kana:
―¡Lebiꞌi, kattipa lheꞌe ruinle! ¡Riguꞌuba niꞌale nu bodhaꞌan Tata Do Yebáha uinriꞌi nna rudorulana lele ruinle nu chi labinle ruinle!
Ki yule Moisés‑ni bodhaꞌanna rana: “Tsia lele ka tata nan gele”
Ttaka lebiꞌi nna rálale: “Ttu benne gwakaba gebie gee ka tata nan geeha: Labí aka utea nu tee kia‑ni len lebiꞌi, kumu iyába nu dika utea len lebiꞌi, Tata Do Yebáha‑la chi gaꞌanati ugwea bie nuní.”
Aníha ruinle kini benneha nna abitturu utee nu daa loe ugwebie ka tata nan geeha.
Aná tte nuná nna riguꞌu niꞌale ka tisa bodhaꞌan Tata Do Yebáha delo niꞌa ge nu rodhaꞌan len luesile ruinle lhe anágaba nna ixeerugaba ka luesi nuní labinle ruinle.
Nianna tti bedeaxi Jesús‑ni ka benne saa niha attu libe nna redeabie ke:
―Gwaludo naga iyále kia nna gwalutte da nu innía‑ni.
Labí nu roriꞌi rutsigana riꞌi arlo Tata Do Yebáha, sinuki nu riria lheꞌe lastolariꞌi nuná rutsigana riꞌi arlo benneha.
Tti bedá Jesús‑ni ata seꞌe ka benne tupa niha, nianna besine lheꞌe yoꞌoha. Ka benne rudhetinieha nna unnaba tisake bie bixa diani nu utixxiꞌanie keha.
Nianna ree ke:
―¿Si anágaba lebiꞌi, si abittugaba rite denle nu ria‑ni? ¿Si lagwa gwa rite denle deki iyába nu roriꞌi‑na laa nunága nuná rutsigana riꞌi arlo Tata Do Yebáha?
Kumu laa lheꞌe lastogariꞌi dia nu roriꞌi, lheꞌe tuꞌebariꞌi dia nuná, delola nna rebeabariꞌi nuná.
Tti ra Jesús‑ni aníha, benna liie deki iyába nu roriꞌi ankana nari.
Rágabe:
―Nu riria lheꞌe lastolariꞌi nuná rutsigana riꞌi arlo Tata Do Yebáha,
kumu lheꞌe lastolariꞌi nuná riria nu satsa rulaba leriꞌi,
lhe nágaba nuná riria nu ruinriꞌi ttixka rido lenriꞌi nu abittu anka latselariꞌi,
lhe nágaba nuná riria nu ruinriꞌi tti risáriꞌi nu subi subi,
lhe anágaba lheꞌe lastogabariꞌi riria nu rixegwiriꞌi ki ruinriꞌi elhutti,
[lhe ruinriꞌi ubana lhe].
Lhe anágaba lheꞌe lastogabariꞌi nuná riria nu raka xxatta leriꞌi gatta geriꞌi,
lhe nágaba nuná riria iyá nu abittu anka tse,
lhe nágaba riria ka gwen lasi,
lhe iyá nu satsa ridá leriꞌi ruinriꞌi,
lhe anágaba, lheꞌe lastogabariꞌi riria nu ritisin luesiriꞌi,
lhe nágaba nuná riria nu rinne satsariꞌi ge ka benne,
lhe nágaba nuná riria elha ttaba ruinriꞌi,
lhe nágaba nuná riria nu ruinriꞌi tti a re itá ikiriꞌi.
Iyá nu satsa ruinriꞌi‑na, lheꞌe lastobariꞌi raka xxe nuná. Iyá nuní ruinna kini rutsigana riꞌi arlo Tata Do Yebáha.
Bedába Jesús‑ni ata dueha, nianna tti die daka Tiro lhe Sidón lhe. Tti chi bisine niha, nna uteꞌe lheꞌe ttu yoꞌo. Labí uka lebie nuxa unana deki doe niha, ttaka labí uka dhoe gatsi,
kumu bina tteba ttu benne nuila do ttu xiꞌiniunne yuꞌu ttu espíritu satsa latini, bine deki do Jesús‑ni niha. Nianna ugía ttebe nna bedú xibie arlo Jesús‑ni.
Benne nuilaha nna unnaba ditibe len Jesús‑ni kini ebeabie espíritu satsa yuꞌu lati xiꞌiniunneha. Benne nuilaha labí anke nu Israel, sinuki benneha dabie daka Sirofenicia
Ttaka Jesús‑ni nna bekabie ge benneha, ree:
―Begwelhaxa eyielani ka xiꞌinia‑ni, delába ka benne Israel‑ni. Kumu labí anka tse udaxxua yettaxtila nu dika go ka xiꞌinia nna udelhaa na lo ka beku to‑na.
Benne nuilaha nna bekabie ree:
―Gwalí galenlu, xa tata. Ttaka yulu axtala ka beku to‑na gwa redigagaba ka bia to‑na ka yettaxtila roꞌo yuya riginni xaniꞌa mexa ge ka nuto‑na.
Jesús‑ni nna ree benneha:
Atti besin benne nuilaha lisieha nna gwaxxake xiꞌiniunneha tena, chiba beria espíritu xxegwiha latini.
Tti beyeki Jesús‑ni beriabie Tiro, nianna deyye daka Sidón nna betebie daka Decápolis ki besine roꞌo indatoo ge Galilea‑ni.
Nianna bisin lenkana ttu benne ata du Jesús‑ni. Benneha anke kwechu lhe labí rilí roꞌe innee lhe. Nianna unnabakana len Jesús‑ni ki ixxua nábie iki benneha kini eyake.
Jesús‑ni nna bekwitta lenie benne biyúha ata seꞌe ka benne ixeha, nianna tti begaꞌa xubene lheꞌe ka naga benneha. Nianna tti bettuttu xxenie lo xubene nna utane lo lhuse.
Nianna tti belhidha loe begíe gwetsáha nna benné lebie, nianna tti unnee, ree:
―¡Efata! ―Efata dienna innána: ¡Gwaleyali!
Looraha tteba beyali ka naga benneha lhe bolhána lhuseha nna tseba unnebie.
Jesús‑ni nna ree ka benne seꞌe niha:
―Nuttu nu kixxiꞌenle ge nu chi uka‑ni.
Ttaka meskiba bika ree ka benneha bittu kixxiꞌake ge nu benieha, ttaka ka benneha nna adíla benke utixxiꞌabake.
Iyábake bebana xxattakanie nna ráke:
―¡Tseba anka iyá nu runie! ¡Redhalie naga ka benne anka kwechu lhe redhalie roꞌo ka benne ankake biría lhe!
Attu sá bedetupa ixe juisiru ka benne ata du Jesús‑ni, ttaka labí nu goke tee. Nianna tti uxie ka benne rudhetinieha nna ree ka benneha:
―Ratua lasia ka benne seꞌe nii, kumu chiba uka tsunna ubisa seꞌeke len neti nna birula tee bixa goke.
Ganna suna anába ankake edhelhaa ke ki eyya lisike, laꞌania nna ka satú leke, kumu adí ka benne‑ni idittuba dáke.
Ka benne rudhetinieha nna bekabike, ráke:
―¿Gála saxxíriꞌi nu go ka benne‑ni? Ki lo yu bisiba nuní seꞌeriꞌi.
Nianna ra Jesús‑ni ke:
―¿Balha yettaxtila chele?
Lake nna bekabike ráke:
―Gasirubake chetu xa.
Nianna benie kini beseꞌe ka benne tupa niha lo yu nna tti bedaxxue gasi ka yettaxtilaha nna iki de chi begwebie ixkixaru len Tata Do Yebáha, nianna tti ulhaꞌabie lheꞌe ka yettaxtilaha nna begwebie ka benne rudhetinieha kini kidhike benneha ge iyá ka benne seꞌe niha. Ka benne rudhetinieha nna aníha‑ba benke.
Ka benneha chegabake ttu chupa ka belha to nna iki de chi begwe Jesús‑ni ixkixaru len Tata Do Yebáha, nianna tti redee ka benne rudhetinieha kidhigabake ka belhaha kini go ka benne seꞌe niha.
Iyába ka benneha utobake axtaba beyielakanie nna bottuparulake a gasi ka sumi ka benne roꞌo salhaꞌa bexxaha.
Tu ttu ttapa mili ka benneha utoke. Nialiba nna tti bodhíbie ka benneha deyyake.
Lee nna beyapi ttebe lo barcuha lenie ka benne rudhetinieha nna bisinke daka Dalmanuta.
Tti bisin ka fariseo‑ni ata du Jesús‑ni, nianna udulo ttebakana uxaka lenkane. Raka lekani unie ttu milagru. Aníha ruinkana kini kuꞌukane prueba ki ulaꞌa ganna gwalí Tata Do Yebáha udhelhe bie.
Jesús‑ni nna benné lebie nna ree:
―¿Beaka raka le ka benne seꞌe nnanna ilákanie unia ttu milagru? Netiru ria: labí unia bixa ttu milagru ki ilákanie.
Ka benne rudhetinieha nna bixulhabakanie icheke nu goke, sunruba ttu túbi yettaxtila cheke lo barcuha.
Nianna ra Jesús‑ni ke:
―Gwaluyú gele ka iyietile kua dii ge ka fariseo‑ni lhe kua dii ge Herodes‑ni lhe.
Nianna tti ra luesike:
―Ganna de abíba yettaxtila cheriꞌi, de nuha‑ba nna rabie riꞌi aná.
Ttaka Jesús‑ni nna ute dábanie nu rákeha, nianna tti ree ke:
―¿Beaka ra luesile deki labí yettaxtila tee? ¿Si itua ttu a rite denle lhe a rutte dale nu ria‑ni? ¿Laa tuttíruba yaya ikile?
¿Laaba gwa yuꞌuba iyya lole nna a rilenle lhe gwa siaba nagale nna a riyieninle? ¿Si lagwa gwa radú lele
tti ulhaꞌaya lheꞌe gayu ka yettaxtila uto gayu mili ka benneha? Laꞌania, ¿a balha sumi besá ka yettaxtila roꞌo salhaꞌa bottupaleha?
Lake nna bekabike, ráke:
―A tsiꞌinu sumi (12).
Nianna redenee:
―Atti ulhaꞌaya lheꞌe gasi ka yettaxtila uto ttapa mili ka benneha nna, ¿a balha ka sumiha besá ka yettaxtila roꞌo salhaꞌa bottupaleha?
Lake nna bekabike, ráke:
―A gasi sumi.
Nianna ree ke:
―¿Ganna aníha nna beakala a rite denle?
Tti besin ka Jesús‑ni lheꞌesi Betsaida, ka benne ge niha nna bisin tteba lenke ttu benne lo xua ata du Jesús‑ni, nianna unnaba ditibake lenie kini kane ka iyya lo benneha.
Lee nna bedaxxu ttebe ná benne lo xuaha nna uleabie benneha roꞌo yiesiha. Nianna tti bettuttu xxenie kini utabie ka iyya lo benneha lhe uxxua nábie ikie lhe, nianna tti unnaba tise benneha, ree:
―¿Si bi gwa chi relenlu ttuxkaꞌa to?
Benneha nna belannie nna ree:
―Chiba reláti ka benne, ttaka rulaꞌabati ke ttiba ttu yaga ridá.
Nianna tti bedegan Jesús‑ni ka iyya lo benneha attu libe. Laꞌanialiba nna chi beyaka ka iyya loeha nna belá tsenie iyá tte.
Nianna tti bedhelha Jesús‑ni benneha deyye lisie nna ree bie:
―Abittu sataꞌalu lheꞌesi‑ni [lhe abittugaba kixxiꞌenlu ka benne seꞌe lheꞌesi‑ni lhe].
Delola nna bederia Jesús‑ni dia lenie ka benne rudhetinieha, diake daka ta seꞌe ka yiesi to seꞌe daka Cesarea ge Filipo. Tti yuꞌuke nedaha nna unnaba tise, ree ke:
―¿Nú ra ka benne deki ankaa?
Ka benneha nna bekabike, ráke:
―Ttu chupa ka benne ráke deki lu ankalu Juan benne begadi indaha nna attu a chupake nna redenáke deki lu ankalu Elías, nna adíke nna ráke: “Ttu ka benne uka profeta ge Tata Do Yebáha‑ba nuná.”
―Lebiꞌi nna, ¿núla rale deki ankaa?
Pedro‑ni nna bekabina rana:
―Lu ankalu Cristu benne chi gaꞌanani Tata Do Yebáha idhelhe.
Jesús‑ni nna bodhaꞌan tsitsie, ree ke:
―Anuttu nu gale deki neti ankaa Cristu.
Nianna tti udulo Jesús‑ni rabie ke:
―Neti benne daya yebáha teeki tate xxattaa uyúa elha disa. Ka benneola geriꞌiha lhe ka nu loni ge ka bixxudiha lhe, anágaba ka nu ruleꞌekinna ka benne nu ra lo bia bennabi bodhaꞌan Moisés‑ni lhe, ka nuha kuꞌu niꞌakani neti lhe uttikana neti lhe. Ttaka iki de chi beyonna ubisa uttiaha, laꞌania nna eyaka benbaa attu libe.
Lhixxa rába utixxiꞌe nuha. Laxkala Pedro‑ni uxine attu ta subi nna utisane.
Ttaka lee nna bodeki loe ata seꞌe adí ka benne rudhetinieha nna bedhaka dise Pedro‑ni, ree na:
―¡Ubiꞌetta kweꞌa xa nu xxegwi! Kumu lu nu anka ge ka benne seꞌe yiesi lo yu‑niba do ikilu; labí do ikilu nu anka ge Tata Do Yebáha.
Nianna tti uxie iyába ka benne seꞌe niha lhe ka benne rudhetinieha nna ree ke:
―Ganna nuxa ttúle raka lele etenalhale neti, teeki eria iki eria lele, meskila bixa satele nna gwaludaxxu kurusi gele nna gwaltá gwetenalha neti.
Kumu ttu benne ganna abittuba raka lebie bixa satebie de etenalhe neti, benneha nnittilee, delába labí aka ben benneha arlo Tata Do Yebáha. Ttaka benne eria iki eria lebie meskila bixa satebie delo niꞌa kia lhe delo niꞌa ge ka tisa ge Tata Do Yebáha lhe, benneha gwalálee.
Kumu, labí ixú nuha ganna ttixka ttu benne dhaabie uin gebie iyá nu seꞌe yiesi lo yu‑ni, ttaka arlo Tata Do Yebáha nna tsia nnittilee.
Nigaba labí aka geriꞌi goꞌoriꞌi elha nabani geriꞌi, kini anáchu aka benriꞌi ttu dia lii arlo Tata Do Yebáha.
Kumu ganna ttu benne ettunie kia lhe ettunie ge ka tisa kia‑ni arlo ka nu chi ruin satsa seꞌe nnanna, lhe chi rudhá ikikani Tata Do Yebáha, anágaba neti benne daya yebáha ettugabati gekani ganna chi dedáya lheꞌe xiani ge Tata kiaha len ka anjeli geeha.
Rágaba Jesús‑ni ke:
―Netiru ria: ttu chupale seꞌele nii nnanna labí chi uttile axtaliba ganna chi bilenle isia Tata Do Yebáha innabie lhe ra tsitsi lebie lhe.
Iki de chi ute xxupa ubisaha nna tti ugwapi Jesús‑ni iki ttu iꞌiya xeni do niha, chebie sun Pedro‑niba lhe Jacobo‑ni lhe Juan‑ni lhe. Niha besea lobie arlokani.
Ka xoeha raka lhalhabakana lhe sitsi túba  beyakakana lhe. Ni ttú benne do yiesi lo yu‑ni dhaabie otsitsie ttu lari atti beyaka ka xo Jesús‑ni laꞌania.
Lengwa chi belaꞌakinna uka xxe Elías‑ni lhe Moisés‑ni lhe, seꞌeke gwenne len Jesús‑ni.
Pedro‑ni nna rana Jesús‑ni:
―Maestru, ¡gwen tte uka seꞌetu nii! Usiatu tsunna ka yoꞌo lhaga gele: ttu gelu nna ttu ge Moisés‑ni nna attu ge Elías‑ni nna.
Aníha‑ba rana kumu de labí yuna bixa innána de si rasilakinna.
Nianna tti bebe tteba ttu bea ata seꞌekeha. Lheꞌe beaha nna biyien tsiꞌi ttu benne unnebie, ree:
―Benne‑ni anke Xiꞌinia lhe rakati gebie lhe. Ge benne‑ni gwaludo nagale.
Ttiruba nna ttu nnelaba benitti loo ka benneha, laxkala atti bodeki lokani belannikana abiꞌiba kweꞌekani nna nurua ka benneha bilákinna, a sunruba Jesús‑ni du niha.
Tti deyyake reyadike lati iꞌiyaha nna ra Jesús‑ni kana:
―Nuttu nu kixxiꞌenle ge nu bilenle‑ni axtaliba ganna neti benne daya yebáha chi beyaka bania attu libe lagwi ge ka benne chi uttiha, laꞌanialiba nna chi dina kixxiꞌale.
Nianna tti unnaba tisake Jesús‑ni, ráke bie:
―¿Beakala ka nu ruleꞌekinna ka benne nu ra lo bia bennabi bodhaꞌan Moisés‑ni nna rákana deki Elías‑ni teeki esie ladeꞌa tte, niala nna tti isia Cristuha?
Jesús‑ni nna bekabie, ree kana:
―Gwalí galá deki Elías‑ni esie ladeꞌa tte ki oseꞌe tsebie iyá nu seꞌe. Ttaka ganna aníha aka nna, ¿beakala ra lo ka yetsi ge Tata Do Yebáha deki neti benne daya yebáha teeki sate xxattaa lhe kuꞌu niꞌakani neti lhe?
Ttaka neti ria, Elías‑ni chiba bita benneha nna bedhakabakane attiba ukaba lekani, benbakana attiba chi gaꞌanna lo ka yetsi ge Tata Do Yebáha satebie.
Tti besin Jesús‑ni lenie a tsunna ka benneha ata seꞌe adíru ka benne rudhetinieha, nianna gwaxxakake ixe juisiru ka benne chi tupake abiꞌiba kweꞌe ka benneha. Niha‑gaba seꞌe ka nu ruleꞌekinna ka benne nu ra lo bia bennabi bodhaꞌan Moisés‑ni. Ka nuha ridaka lenkana ka benne rudhetinieha.
Ka benne seꞌe niha nna tti chi bilákanie dedá Jesús‑ni nna iyábake bebanakanie, nianna biresu ttebake gwatsáke bie ki gwagweke bie padiuxi.
Jesús‑ni nna unnaba tise ka benne rudhetinieha, ree ke:
―¿Bíunna ridaka lenle ka nuná?
Ttu benne sela lheꞌe ka benne tupa niha nna bekabie ree:
―Xa tata maestru, laa chea xiꞌin biyúa‑ni len kwinalu. Yuꞌu ttu espíritu xxegwi latibi nna bodhaꞌanna bi biría, nuní runi ki bittu raka innebi.
Gaxaba dubi rettina gebi nna tti rurixxi lona bi ribeana kuchina roꞌobi, lhe raka rriba lo layabi. Nianna tti rodá yaga ttebana latibi. Chi unnabaa len ka benne rudhetinlu‑ni kini ebeake espíritu xxegwi‑ni latibi, ttaka labí udaake.
Jesús‑ni nna ree ka benneha:
―¡Aalexa nu a ria leni! ¿Nukalila sa dhua len lebiꞌi? ¿Nukalila sa utto uchíaya ge nu ruinle? Daka aní gwataxxí nu kwiti‑na.
Nianna tti gwaxxíke nu kwitiha, ttaka tti bilani espíritu yuꞌu lati nu kwitiha Jesús‑ni, nianna bexxidi ttebana nu kwitiha, nna betesina na lo yu, lhe ribeana kuchina roꞌoni lhe.
Jesús‑ni nna unnaba tise tata ge nu kwitiha, ree benneha:
―¿Si isá chi ridakabi nuní?
Benneha nna bekabie ree:
―Attiliba ankabi nutoha xa.
Ixe lidú chi bedelhana bi lo gi lhe bedelhana bi lheꞌe inda lhe, ruinna uttina bi. Laxkala ganna gwaka gelu uinlu ttu bixa, gwatuachi lelu riꞌitu lhe betechi nálu len riꞌitu.
Jesús‑ni nna bekabie ge benneha, ree:
―¿Gasina nuha nna innálu: “Ganna gwaka gelu”? Neti ria, nu ria leniha gwakaba iyába nu innabana.
Tata ge nu kwitiha nna unne ttebe idisa, ree:
―¡Gwa ria galá lasia! ¡Rinnabaa len kwinalu, akachi lenlu neti kini tsia chiettiru lasia!
Tti bilani Jesús‑ni adíla chi rituparu ka benne, nianna bedhaka dise espíritu satsaha, ree nuha:
―¡Espíritu kwechu lhe biría lhe, neti rulisaa lu! ¡Beria lati nu kwiti‑ni nna bitturu etetaꞌalu latini!
Espíritu satsaha nna ribesiꞌabana, nianna tti bodoxxidi xxattana lati nu kwitiha attu libe, niala nna tti beriana. Nu kwitiha nna ttiba ttu nu yatti beyaꞌanna, laxkala ixeba ka benne ráke deki uttibana.
Ttaka Jesús‑ni nna bedaxxue ná nu kwitiha nna bechidhe na. Nu kwitiha nna beyadha ttebana bedúna.
Iki de nuha nna utaꞌa Jesús‑ni lheꞌe ttu yoꞌo. Tti chi due niha sun lenbe ka benne rudhetinieha, nianna tti unnaba tisa ka benneha, ráke bie:
Lee nna bekabie, ree ke:
―Luesi espíritu xxegwi‑na labí kwenta eria nuná, ganna abíba innabariꞌi len Tata Do Yebáha [lhe ganna abíba utte ubina lheꞌeriꞌi lhe].
Bedábake ata seꞌekeha nna beteke daka Galilea‑ni, ttaka Jesús‑ni nna labí raka lebie una ka benne deki rekike niha,
kumu lee raka lebie uleꞌenie ka benne rudhetinieha, nianna ree ke:
―Neti benne daya yebáha utekana neti lasi ná ka nu uttikana neti, ttaka ganna chi beyonna ubisa uttiaha, laꞌania nna eyaka benbaa attu libe.
Ttaka lake nna labí rite dákanie ge nu reeha nna rasibakanie innaba tisake bie.
Tti chi besinke lheꞌesi Capernaum, atti chi seꞌeke lheꞌe yoꞌoha nna unnaba tisa Jesús‑ni ka benne rudhetinieha, ree ke:
―¿Bí ge nuha ridaka len luesile tti deyuꞌuriꞌi nedaha?
Ttaka lake nna siiba ukake labí bekabike, kumu atti deyuꞌuke nedaha ridaka len luesike ge nuxake ankake nu ra xxeniru leni.
Nianna tti urebie nna uxie ka benne tsiꞌinu (12) rudhetinieha nna ree ke:
―Ganna nuxa ttúle raka lele akale nu loni delo iyále, benne ake nu loniha labí unie deki ra xxeni lebie, akalee nu ixúni iyále.
Nianna tti bedaxxue ttu nuto bedúe nuha lagwi geke nna tti ulhenie biꞌiniha nna ree ke:
―Nuxaba benne de ria lebie neti, ganna ulabie ttu luesi nuto‑ni, neti nuha rulabi benneha, nna benne ulabie netiha, laa netiga nuha rulabie, Tata kia benne udhelhe netiha, benneha nuha rulabie.
Juan‑ni nna rana Jesús‑ni:
―Maestru, chi bilentu ttu nubiyú reki naa rudettina lu tti rebeana ka espíritu xxegwi yuꞌu lati ka benne. Ttaka riꞌitu nna chi besunatu kini abitturu uinna aná, kumu de labí rekina len riꞌi.
Ttaka Jesús‑ni nna ree kana:
―Bittu usunale ebeana ka espíritu‑na. Kumu lanú ttu benne do rudettie neti tti runie ttu milagru, delo nna eyekie innebie kia.
Kumu benne abittu riguꞌu niꞌe riꞌi, benneha gwa dube len riꞌi.
Netiru ria, nuxaba benne ganna utebie kwadiba ttu xiga inda iꞌiyale de ankale benne ria lele neti, de nu unieha nna gugweba Tata Do Yebáha benneha nu tse ralhe dhie.
’Nuxaba benne ganna unie dhi yiebie ttu ka benne abittu ra xxeni leke; delába ttu ka benne ria leke neti, ganna benneha unie dhi yiebie ttu ka benneha ki uinke nu satsa, netiru ria, tserula taríane uxxigakana yienie ttu íyya ge mulinu nna udelhakane lheꞌe indatooha.
Ganna nálu‑na abittuba daa siina, nnelaba ruinlu ttu bixa nu satsa lenna, tsa ttela uchú nuná, kumu tserula taríana lu esinlu ata aka benlu ttu dia liiha anka choku nálu, a laa kila esinlu len ixpa lhaꞌa nálu ata uyúlu elha disa tsialu lo giha, delába gi nu abittuba reyola loniha nu satíaba rite loniha.
[Niha labí ratti ka bedua‑na, lhe nigaba labí reyola lo giha lhe.]
Lhe anágaba niꞌalu‑na ganna abittuba ridú siina, nnelaba ruinlu ttu bixa nu satsa lenna, tsa ttela uchú nuná, kumu tserula saríana lu esinlu ata aka benlu ttu dia liiha anka choku niꞌalu, a laa kila esinlu len ixpa lhaꞌa niꞌalu ata uyúlu elha disa nna iruꞌunalu tsialu lo giha, gi nu abittu reyola loniha, nu satíaba rite loniha.
[Niha labí ratti ka bedua‑na lhe nigaba labí reyola lo giha lhe.]
Anágaba ganna iyya lolu‑na rixuinlu na ki ruinlu ttu nu satsa, tsa ttela ulea nuná kumu tserula taríana lu esinlu ata rinnabia Tata Do Yebáha suna len ttu lhaꞌaba iyya lolu, a laa kila esinlu leni ixpa lhaꞌa lolu ata uyúlu elha disaha nna iruꞌunalu tsialu lo giha.
Niha labí ratti ka bedua‑na lhe nigaba labí reyola lo giha lhe.
’Kumu iyába ka benne, giha nuha uinna ki tsettike ixe ttiba ttu deti.
Deti‑na tseba anka nuná, ttaka ganna deti‑na itua ixe geni, laꞌania nna, ¿gasina uinriꞌi kini eyona ixe? De nuha nna latsiru gwaluni. Elha ruin gele‑na akana attiba ttu deti. Ttiba deti‑na rugwena ixí ge ttu elho, aníha‑ba lebiꞌi latsiru gwaltseꞌe, bittu ttilha len luesile.
Bedába Jesús‑ni Capernaum nna diabie daka Judea, daka attu ladu roꞌo yoo Jordán‑ni. Nianna bedetupa tteba ixeru ka benne abiꞌiba kweꞌebie. Lee nna attiba chi labinie runie nna bededulo ttebe rodoleꞌenie ka benneha ka tisa ge Tata Do Yebáha.
―¿Si gwaka udhá iki ttu nubiyú nuila geni?
Lee nna bekabie gekani ree:
―¿Bíla ra lo bia bennabi bodhaꞌan Moisés‑ni len lebiꞌi?
Lakana nna bekabikana rákane:
―Lo bia bennabi bodhaꞌan Moisés‑ni, gwa rugwelhabana deki nubiyúha gwakaba ilhidhana ttu yetsi ata inná lo nuha deki gwakaba elaꞌana len nuila geniha. Laꞌania nna gwakaba udhá ikini nuilaha.
Jesús‑ni nna ree kana:
―Moisés‑ni bodhaꞌan galábie aka aníha kumu de lebiꞌi labí rieninle.
Ttaka Tata Do Yebáha, ttili ure yiesi lo yu‑niha, nuila lhe nubiyúba lhe benie ka benne.
De nuha nna teeki udhana nubiyúha ka tata nan geniha nna utsá náni len nuila geniha
kini akakana ttisidiba ttúba benne. Laxkala labíru ankakana chupa, sinuki ttúba benne chi akakana.
Laxkala ka nu chi beketi Tata Do Yebáha, labí dika etsila ttu benne kana.
Tti chi seꞌeke lheꞌe yoꞌoha nna bedennaba tisa ka benne rudhetinieha bie attu libe ge nu chi unneeha.
Jesús‑ni nna rabie ke:
―Ganna si ttu nubiyú udhá ikini nuila geniha nna edo lenna attu nu subi, laꞌania nna satsaba nuha chi uin nubiyúha.
Lhe anágaba nuilaha, ganna si udhá ikini nubiyú geniha nna edína attu nubiyú subi, satsagaba nuha chi uin nuilaha.
Bisingaba ka benne len ka nuto kini uxxua ná Jesús‑ni ikikabi, ttaka ka benne rudhetinieha nna rudhaka disalake ka benne cheke ka biꞌiniha.
Tti bilani Jesús‑ni ruin ka benneha aníha, nianna bituxxunie nna ree ke:
―Gwalugwelha ka binto‑na itakabi len neti nna abittu usunale. Kumu ka benne ruinke tti ruin ka binto‑na, luesi ka benne‑na ralhake akake ka benne innabia Tata Do Yebáha ke.
Netiru ria, ganna ttu benne abíba unie tti runi ttu nuto ugwelhe innabia Tata Do Yebáha bie, benneha labí ake nu innabia Tata Do Yebáha.
Nianna tti rudaxxue ka bintoha rilhenie kabi nna tti rixxua nee ikikabi, rinnabe elha nabani gekabi len Tata Do Yebáha.
Chiba dha Jesús‑ni tsie, ttiruba nna gwexunniba bisin ttu nubiyú nna bedú xibini arloe nna rane:
―Maestru, lu ankalu benne tse. Unáchu, ¿bíla anka nu unia kini satíaba aka bania arlo Tata Do Yebáha?
Jesús‑ni nna bekabie geni, ree:
―¿Beaka ralu deki ankaa benne tse? Lanú ttu benne do anke benne tse, sunruba Tata Do Yebáha gwanke benne tse.
Lu chiba yulu nu bokaꞌan Tata Do Yebáha uinriꞌi, tti ree:
Bittu akalu nu runi elhutti,
lhe bittu dho lenlu nu abittu anka latselalu,
lhe anágaba bittu lhanalu,
lhe bittu kwentaba usialu iki ka benne deki benke ttu bixa,
lhe tsiagaba lelu ka tata nan gelu lhe.
Nubiyúha nna bekabina gee, rane:
―Maestru, ttili ankaa nu kwiti toha chi rudoa tisa ge iyá nu ralu‑na.
Jesús‑ni nna begíabie loni nna besiꞌinie na, nianna tti rabie na:
―A sun tte attu nu riyasa uinlu: beyya nna bettoꞌo iyá nu tee gelu nna belhiu ge nuha nna begwe ka benne abittu geke tee. Ganna lu uinlu aníha, laꞌania nna gwattaba elha tse gelu yebáha. Laꞌanialigaba nna chinka utá betenalha neti.
Ttaka nubiyúha, tti biyieninna nu rabie naha, nianna siꞌiba bedúna leni deyyana kumu de tee xxatta geni.
Nianna tti belanni Jesús‑ni abiꞌiba kweꞌebie nna ree ka benne rudhetinieha:
―Gáruba tsitsi anka ki isin ka nu tee gekinna akakana benne innabia Tata Do Yebáha.
Ka benne rudhetinieha nna bebanabakanie ge nu reeha. Jesús‑ni nna redeabie ke:
―Xiꞌini to, ka benne ruxxen leke ge nu tee geke, gáruba tsitsi anka ki isinke akake benne innabia Tata Do Yebáha.
Adírula satti gaꞌa ttu camellu lheꞌe yieru do xan ttu yoxa attichula gaꞌa ka benne tee geke ki akake nu innabia Tata Do Yebáha.
Ka benne rudhetinieha nna adikala rebanakanie, nianna ra luesike:
―Ganna aníha nna, ¿nú tteba dhaana esin lenna Tata Do Yebáha?
Nianna tti belanni Jesús‑ni loke nna ree ke:
―Len ka benne seꞌe yiesi lo yu‑ni abittu galá aka, ttaka len Tata Do Yebáha iyába gwakaba.
Pedro‑ni nna udulona rane:
―Biyúruga, riꞌitu chiba bedhá ikitu iyába nu tee getu nna danalhatu lu.
Jesús‑ni nna bekabie ree:
―Netiru ria, nuxaba benne ganna bedhá ikie yoꞌo geeha lhe ka betsieha lhe ka daneha lhe ka tata nan geeha lhe, anágaba ganna bedhá ikie nuila geeha lhe ka xiꞌinieha lhe ka lo yu geeha lhe de danalhe neti, lhe de ria lebie ka tisa ge Tata Do Yebáha lhe,
benneha, nnanna doe yiesi lo yu‑ni gayua (100) libe‑la edíe nu bedhá ikieha, delába edíe ka yoꞌo lhe ka betsie lhe ka dane, lhe anágaba edíe ka tata nan gee lhe edíe ka xiꞌinie lhe ka lo yu gee lhe, anágaba meskila sanookane urio lákane, ttaka nu si daa nna satíaba aka benbie arlo Tata Do Yebáha.
Ttaka ixe ka nu ra xxeni lekani nnanna, laꞌania nna eyakakana ka nu abittu ra xxeni lekani, nna ka nu abittu ra xxeni lekani nnanna, ka nuha‑la eyakakana ka nu ra xxeni lekani laꞌania.
Yuꞌubake neda diake Jerusalén‑ni nna daneruba Jesús‑ni lo ka benne rudhetinieha. Ka benneha nna rebanabakanie lhe itú rasibakanie danalhake bie. Nianna tti bedeaxie sun ka benne tsiꞌinuha‑ba (12) nna utixxiꞌanie ke nu satebie.
Nianna ree ke:
―Gwaluyúruga, chiba diariꞌi isinriꞌi Jerusalén‑ni. Neti benne daya yebáha nna chiba dabigana utekana neti lasi ná ka nu loni ge ka bixxudiha lhe lasi ná ka nu ruleꞌekinna ka benne nu ra lo bia bennabi bodhaꞌan Moisés‑ni lhe. Ka nuha nna urixxi ukinnibakana neti kini gattia, nianna tti uttekana neti lasi ná ka nu abittu ankakana nu Israel.
Ka nuha nna uxisikana kia lhe ukulhakana neti lhe, anágaba nna uttuttugaba xxenkani loa, nianna tti uttikana neti. Ttaka ganna chi eyonna ubisaha, laꞌania nna eyaka benbaa attu libe.
Jacobo‑ni lhe Juan‑ni lhe, lakana ankakana xiꞌin Zebedeo‑ni. Ixpabakana ubigakana ata du Jesús‑ni nna rákane:
―Maestru, raka letu uinlu nu innabatu.
Lee nna ree kana:
―¿Bí raka lele unia?
―Ugwelhachilu riꞌitu kwiatu gaxxa kweꞌelu ganna chi esinlu yebáha ata innabialuha, ttutu dhotu daka ná benlu nna attutu nna dhotu daka ná yattilu.
Jesús‑ni nna ree kana:
―Lebiꞌi labí yule nu rinnabale‑na. ¿Si gwadaale uyúle luesi elha disa uyúa‑ni lhe si gwadaale satele luesi nu satea‑ni lhe?
Lakana nna rákane:
―Ila. Gwadaa galátu.
Lee nna ree kana:
―Gwalí galá, gwadaabale uyúle luesi elha disa uyúa‑ni lhe satele nu satea‑ni lhe,
ttaka nu rale deki ugwelhaa le kwiale, ttúle daka ná bania lhe attule daka ná yattia lhe, labí neti ralhaa ugwelhaa le kwiale niha, sinuki nuná ankana ge ka benne chi gaꞌanani Tata Do Yebáha kwiake kweꞌa niha.
Tti biyienini a tsii ka benne rudhetinieha nu rinnaba Jacobo‑ni lhe Juan‑ni lhe, nianna bisaꞌakanie len ka benneha.
Jesús‑ni nna beyaxie ke nna ree ke:
―Lebiꞌi gwa yúbale, ka nu rinnabia lheꞌe ka yiesi dittu‑na, rinnabiabakana ka benne gekani attiba rakaba lekani lhe anágaba ka nu ra xxeni lekani seꞌe lheꞌe ka yiesi‑na, nu rábakana raka.
Ttaka lebiꞌi labí aná dika udhaka luesile. Lebiꞌi nu uinlale, ganna nuxa ttúle raka lele akale nu ra xxeni leni delo iyále, benne inná xxeni leha, benneha‑la ake benne ixúni adíle,
lhe anágaba benne raka lebie ake nu loni gele, lalee ake attiba ttu nu toꞌo lo sina ixúe ute nábie len iyá ttele.
Kumu anágaba neti benne daya yebáha laa dagaa yiesi lo yu‑ni ki ixúti ka benne uinke nu innía, sinuki dalaa kini ixúa ute náya lenke lhe daya kini gattia kixaa ge ka tulha ruin ka benne, ki odiláya ixeke.
Bisinba Jesús‑ni lenie ka benne rudhetinieha lhe ixe juisiru ka benne lheꞌesi Jericó. Tti chi deyyake eriake lheꞌesiha, roꞌo neda deyyakeha re ttu nubiyú a raka ilenna, rinnabana belhiu. Nubiyúha lána Bartimeo. Bartimeo‑ni ankana xiꞌin ttu benne tee lábie Timeo.
Tti ute den Bartimeo‑ni deki Jesús ge Nazaret‑niba nuha utee niha, nianna tti unnena idisa, rana:
―¡Jesús benne datia David, gwatuachi lelu neti!
Nianna ixeba ka benne bedhaka disake nubiyúha kini eyaka siina, ttaka lana nna adíla idisa uresiꞌana, rana:
―¡Benne datia David, gwatuachi lelu neti!
Nianna tti uleda Jesús‑ni nna udhelhe kini gwalisake na. Ka benneha nna gwaxxíke benne lo xuaha nna ráke bie:
―Tsitsi uleki lelu nna udú lii. Chi raxie lu.
Benneha nna bedelha bixxie lari nukueha nna gintsaba udú liie, nianna tti die ata du Jesús‑ni.
Jesús‑ni nna unnaba tise benneha, ree bie:
―¿Bí raka lelu udhakaa lu?
Benne xua loeha nna ree:
―Maestru, raka lasia eyali ka iyya loa‑ni.
Lee nna ree benneha:
―Chinka beyya. De ugía lelu deki gweyakabalu, de nuha nna chiba beyakalu.
Looraha tteba beyali ka iyya lo benneha, nianna dia ttebe danalhe Jesús‑ni.
ree ke:
―Gwaltsia lheꞌe yiesi to re arloriꞌi‑ni. Ganna chi utaꞌale lheꞌe yiesi‑na nna saxxaka ttebale nalha ttu burru to, ttu nu lanú nu chi udona kweꞌeni. Gwalidhasi yienni nna gwaltá lenna.
Ganna nuxa innaba tisana le, gana le: “¿Beaka ridhasile yien burru to‑na?” Aní gwaligá na: “Jesús benne anke Xxanariꞌiha‑ba riyasanie nuní, delola nna gwetedhaꞌan tte gee na.”
Nianna dia ttebake nna gwaxxakabake burru toha, nalhana roꞌo nedaha, gaxxaba roꞌo ttu yoꞌo. Nianna tti udhasike yienni.
Ttu chupa ka nu seꞌe niha nna unnaba tisakana, rákana:
―¿Bíunna ruinle? ¿Beaka ridhasile yien burru to‑na?
Ka benneha nna bekabibake atti tteba ra Jesús‑ni ekabike. Aníha uka nna gwa begwelhabakana ke decheke bia toha.
Tti besin lenke burru toha ata du Jesús‑ni, nianna utsilake ka xokeha kweꞌe bia toha nna tti udoe kweꞌeba.
Ixegaba ka benne utsilake ka xokeha lo neda ata dia Jesús‑ni ritebie nna adíke nna utitsake lo ka yaga daa niha nna utsilake lo nedaha.
Ka benne daneruke arloeha lhe ka benne danalhake bieha lhe, ka benneha nna ribesiꞌabake ráke bie:
¡Xxeniba ra lelu!
¡Karubárulu! ¡Lu ankalu benne udhelha Tata Xisiha!
¡Karubárulu! ¡Lu innabialu ttiba unnabia tata geriꞌi David‑ni!
¡Xxeniba ra le Tata Do Yebáha!
Tti utaꞌa Jesús‑ni lheꞌesi Jerusalén‑ni nna dia ttebe ata do yotuha nna bilánie abiꞌiba kweꞌe yotuha iyá nu raka niha, ttaka kumu chi galá diora nuha, de nuha nna bedá ttebe len ka benne tsiꞌinu rudhetinieha (12) deyyake daka Betania.
Beyeki sáha, tti beriake lheꞌesi Betania, ugwetti bituin Jesús‑ni.
Nianna tti bilánie du ttu ya higu axtaru nu reha gwa siaba lhaga geni. Lee nna dia ttebe ata du yagaha ganna gwa sia higu loni. Ttaka bi gwaxxake ni ttu higu lo nuha, sunruba lhaga geni sia, kumu labí higu chi rebia laꞌania.
Nianna tti ree yagaha:
―¡Debá nnanna niruba attu higu a kwiaru lolu, laxkala lanúru nu gona nu xixxi gelu!
Ka benne rudhetinieha nna biyienbakanie nu reeha.
Tti bisinke lheꞌesi Jerusalén‑ni nna utaꞌa tteba Jesús‑ni laliꞌa yotuha nna udulo ttebe bochesue iyá ka nu seꞌe gwettoꞌoha lhe ka nu yuꞌu ugoꞌoha lhe. Berixxi logabe ka mexa ge ka nu rotsea belhiha lhe ka xxila ge ka nu seꞌe gwettoꞌo ka bechaha lhe.
Anágaba labíru begwelhe ka benne tteke laliꞌa yotuha nujake yua.
Nianna rigixxiꞌanie ka benneha ree ke:
―¿Laaba ganna lo ka yetsi ge Tata Do Yebáha dia ra: “Yoꞌo kia‑ni ixúe kini iyá xea ka benne seꞌe yiesi lo yu‑ni ilhapike tisa len neti”?
Biyienbakin ka nu loni ge ka bixxudiha lhe ka nu ruleꞌekinna ka benne nu ra lo bia bennabi bodhaꞌan Moisés‑ni nu ra Jesús‑ni, nianna tti begila lekani kini gaxasina uinkana uttikane, kumu rasibakinna gebie kumu de iyába ka benne rebanabakanie ge nu ruleꞌenie keha.
Tti chi ulha sá nna beriaba Jesús‑ni Jerusalén‑ni lenie ka benne rudhetinieha deyyake.
Beyeki dilaha nna dia Jesús‑ni lenie ka benne rudhetinieha nna uteke gaxxaba ata du ya higuha. Nianna bilákanie yagaha, chi ubisi nuha itupa lhu‑ni.
Nianna tti gwadú le Pedro‑ni nna rana Jesús‑ni:
―Maestru, belanniruga ya higu utisaluha, chiba ubisina.
―Gwaluxxen tsitsi lele ge Tata Do Yebáha.
Netiru ria, nuxaba benne ganna ttixka gabie iꞌiya do naa: “Ubiꞌetta ata dolu‑na nna ugía gwaxxudi lheꞌe indatoo‑na”, benne inná aníha abittu udú chupana lebie tti innee aníha, sinuki tuttíruga tsia tsitsi lebie deki gwakaba nu reeha, laꞌania nna gwakaba nu rinnabeha.
Laxkala de nuha nna ria le, iyába nu innabale len Tata Do Yebáha tti rinnele lenie, gwaltsia lele deki chiba uxíle nu unnabaleha, laꞌania nna gwadíbale nuha,
lhe anágaba tti seꞌele rilhapile tisa len Tata Do Yebáha, gwalidhí elha xen lasi ge ttu benne ganna ritilha lenlee, kini anágaba nna Tata gele benne do yebáha gwadígabe elha xen lasi ge ka tulha ruinle.
[Kumu ganna lebiꞌi abíba dhile elha xen lasi ge ttu benne, anágaba Tata gele do yebáha, labígaba dhie elha xen lasi ge ka tulha ruinle.]
Tti bedesinke Jerusalén‑ni nna laka reki Jesús‑ni ata do yotuha, nianna tti ubiga ka nu loni ge ka bixxudiha lhe ka nu ruleꞌekinna ka benne nu ra lo bia bennabi bodhaꞌan Moisés‑ni lhe, anágaba ubigagaba ka benneola ge ka nu Israel‑ni,
nianna unnaba tisakana, rákane:
―¿Bí lo neda nuná rapalu kini ruinlu ka nu ruinlu‑na? ¿Núla betena lo neda gelu kini ruinlu nuná?
Jesús‑ni nna bekabie, ree kana:
―Anágaba neti innaba tisagabaa le ttu bixa. Ganna ekabile ge nu innaba tisaa le‑ni, laꞌania nna neti gwagixxiꞌagabania le nú betena lo neda len neti kini runia ka nu runia‑ni.
Gwalinná sanga, ¿nú iki biria ki begadi Juan‑ni ka benne inda? ¿Si iki Tata Do Yebáha ak? ¿Iki ka benne seꞌe yiesi lo yu‑ni ak?
Lakana nna ra luesikani:
―Ganna gariꞌi na: “Tata Do Yebáha‑ba udhelhe benneha”, laꞌania nna innána: “¿Beaka laa a ugía lele ge benneha ganna?”
Bittugaba aka geriꞌi gariꞌi na: “Ka benneba udhelhake benneha.”
Aníha rákana kumu rasibakinna ge ka benne kumu iyábake ria leke deki Juan‑ni gwalíga uka benneha profeta ge Tata Do Yebáha.
Aníha uka nna bekabikana ge Jesús‑ni, rákane:
―Labí yutu nuxa udhelhana benneha.
Lee nna bekabie gekani, ree:
―Anágaba neti bittugaba kixxiꞌania le nú rutena lo neda len neti kini runia ka nu runia‑ni.
Nianna tti udulo Jesús‑ni utixxiꞌanie ka nu loni ge ka nu Israel‑ni ttu tisa. Aníha benie kini utte dákana bí diani nu raka lebie kixxiꞌanie kana. Nianna tti ree:
―Ttu benne biyú beyade ka ya uva lo yu geeha, nianna tti bedheabie abiꞌiba roꞌo yuha lhe ulekie ttu xieru ata idí uvaha. Anágaba nna bengabe ttu yoꞌo ttu nu yadha kini dho benne ulatsie ki anuttu nu salhidana uvaha. Nianna tti bete ganne yuha len ka nu kwenkana nuha, lee nna biriabie die idittu.
Atti chi bisia sá exú uvaha nna udhelhe ttu ka benne riben lo sina geeha kini tsie ata seꞌe ka nu riben lo yuha ki utekana nu ralhe dhie ge lo yuha.
Ttaka ka nu riben lo yu geeha bedaxxulakana benne udhelheha nna uyalakane. Nianna suna anába anke bedhelhakane.
Nianna tti bededhelhe attu benne riben lo sina geeha, ttaka lakana nna bodosíalakana benneha íyya nna ulhaꞌakana ikie lhe besiala lekanie lhe.
Nianna tti bededhelhe attue, ttaka benneha bettilakane. Iki de nuha nna udhelharugabe ixeeruke, ttaka ttu chupa ka benneha uyakana ke nna attu chupake nna bettibakana ke.
Nianna a sunruba xiꞌin biyúeha bexxa, benne rakanie geeha. Debá benneha udhelhe kumu rakanie: “Xiꞌinia‑niligaba nna gweyya lekanie.”
Ttaka ka nu riben lo yu geeha, tti bilákinna xiꞌin biyúeha, nianna ra luesikani: “Lana nuní eyaꞌanna lo yu‑ni. Uttiriꞌi na kini eyaꞌanriꞌi len yu‑ni.”
Nianna tti bedaxxukana benne kwitiha nna bettikane nna tti bedelhakane roꞌo yu ata daa ka ya uvaha.
Nianna tti ra Jesús‑ni kana:
¿Si lagwa chi belabale lo ka yetsi ge Tata Do Yebáha ata dia ra:
Íyya nu uluꞌu niꞌa ka nu rukuakana yoꞌoha,
íyyaha‑la nuha chi bisinna beyakana nu rixúru;
Tata Xisiha‑ba benie kini uka aní,
nna rebanabinriꞌi rilenriꞌi nu benie?
Ka nu loni ge ka nu Israel‑ni, kumu ute dábakinna deki labakana nuha betani Jesús‑ni nu unneeha, de nuha nna ruinkana doelha udaxxukane, ttaka de rasikinna ge ka benne, de nuha nna labí beyaxakinna udaxxukane. Laxkala nna du bixxibe deyyakana.
Nianna tti udhelhakana ttu chupa ka fariseo lhe ttu chupa ka nu tákana Herodes‑ni lhe, kini tsia ka nuha ata du Jesús‑ni nna innaba tisakane ttu bixa kini ibixxinie bixa innábie kini aníha‑chu nna tee roꞌokani ukinnikane.
Ka nuha nna bisinkana, rákane:
―Maestru, gwa yúbatu deki lu rinnebalu nu ankaba gwalí, labí retabinlu ge nu inná ka benne, kumu labí rulannilu ttixa anka ka benne. Lu ruleꞌebinlu ka benne neda ge Tata Do Yebáha attiba ankaba geni. Gwelha unáchu, ¿si gwa gaꞌanaba kixariꞌi belhiu nu daa loriꞌi kixariꞌi len César nu rinnabia xeniha, o abittuba ak? ¿Si gwagixariꞌi belhuha, o abittuba ak?
Ttaka lee nna ute da ttebanie nu rulha lekaniha, nianna tti ree kana:
―¿Beaka ruinle ki ichekua ki ibixxiti bixa innía? Nii gwalute ttu belhiu ki ugíaya loni.
Nianna tti begwekane belhuha. Labie nna ree kana:
―¿Nú lo nuní du lo belhiu‑ni lhe nú lá nuní dia xaniꞌa nuní lhe?
Lakana nna bekabikana, rákana:
―Lá César nu rinnabia xeniha‑ba nuní dia lo nuní.
Nianna bekabi Jesús‑ni, ree kana:
―Ganna aníha nna gwalugweba César‑ni nu anka geni. Anágaba Tata Do Yebáha nna gwalugwegabe nu anka gebie.
Nianna bebanabakinna gebie.
Nianna bisin ttu chupa ka saduceo ata du Jesús‑ni. Ka nuha rákana deki labí reyaka ben ka benne chi uttiha. Nianna tti unnaba tisakane, rákane:
―Maestru, Moisés‑ni bodhaꞌane lo yetsi lenriꞌi, ree: “Ganna ttu nubiyú chi betsá náni, nianna gattina nna anúba xiꞌinni aka len nuila geniha, laꞌania nna teeki edí betsiniha nuila bidabiha kini anáchu nna ka xiꞌini aka len nuilaha nna eyakakana ttisidiba xiꞌin benne chi uttiha.”
Ttu lidú useꞌe gasi betsi ka nubiyú. Nu xxeniha betsába náni, ttaka uttibana nna lanú xiꞌinni uka len nuila geniha.
Nianna bedí nu berupaha nuila bidabiha, ttaka bedeattigaba nuha nna anúgaba xiꞌinkani bedeaka. Aníha‑gaba gwadite nu beyonnaha.
Aníha‑ba gwate iyába gasi betsikani, lanú xiꞌinkani uka len nuilaha. Iki de nuha nna uttigaba nuilaha.
Nnanna nna unáchu, ganna chi bisia sá eyaka ben ka benne chi uttiha, ¿núla nuila gekani eyaka nuilaha, ki iyába gasi betsikani udo lenkana nuha?
Jesús‑ni nna bekabie, ree kana:
―Lebiꞌi rinittibale nu gweala rale, kumu de labí yule nu ra lo ka yetsi ge Tata Do Yebáha lhe labí yule tsitsiba ra lebie lhe.
Kumu ganna chi bisia sá eyaka ben ka benne chi uttiha, laꞌania nna nuila lhe nubiyú lhe labíru dina otsá ná ka benneha, nigaba uketike ka xiꞌinkeha kumu eyakabake attiba ka anjeli seꞌe yebáha.
Nu rariꞌi ge ka benne chi uttiha ganna gweyaka benke, nnanna kixxiꞌania le: Lebiꞌi, ¿si lagwa chi belabale lo yetsi ben Moisés‑ni ata rigixxiꞌe ge xxiti rite loniha? Lheꞌe xxitiha nuha unne Tata Do Yebáha, ree Moisés‑ni: “Neti ankaa Diosi ge Abraham‑ni lhe ge Isaac‑ni lhe ge Jacob‑ni lhe.”
Laxkala Tata Do Yebáha labí anke Diosi ge ka benne chi uttiha, lee anke Diosi ge ka benne anka bani. De nuha nna lebiꞌi labí yule ge nu rale‑na.
―Delo iyá ka tisa bodhaꞌan Tata Do Yebáha uinriꞌi, ¿nú ka nuha dakaru?
Jesús‑ni nna bekabie geni, ree na:
―Dakaru tisa nu ra: “Lebiꞌi ka benne datiale Israel, gwaludo nagale. Tata Do Yebáha, ttúba benneha anke Xxanariꞌi, lanúru nu attu do
lhe anágaba ra: akinle ge Tata Do Yebaa benne anka Xxanaleha itú iki itú lele.”
Tisa nu berupa bodhaꞌan Tata Do Yebáha uinriꞌi, nuha nna rana: “Akinle ge attu benne atti tteba rakabin gele.”  Labí attu tisa tee nu dakaru bodhaꞌane uinriꞌi tti nu ra ka tisa‑ni.
Nu ruleꞌenna ka benne nu ra lo bia bennabiha nna rana:
―Tseba bekabilu xa maestru. Gwalíbinlu ralu deki ttúba Tata Do Yebáha do, lanú nu attu do,
lhe anágaba nu ralu akinle ge Tata Do Yebáha itú iki itú lele lhe akagabinle ge ka benne atti tteba rakabin gele. Ka tisa‑nila dakaru attichula ka úna lhe ka nimala ruttiriꞌi, ruteriꞌi len Tata Do Yebáha.
Jesús‑ni nna tti ute danie deki tseba bekabi nu ruleꞌe lo bia bennabiha, nianna tti ree na:
―Lu chi tteba duna akalu benne innabia Tata Do Yebáha lu.
Debá laꞌania nna lanúru nu beyaxinna innaba tisana Jesús‑ni ge attu bixa.
Laka du Jesús‑ni laliꞌa yotuha ruleꞌenie ka benne ka tisa ge Tata Do Yebáha, nianna ree ke:
―¿Galasina nna ka nu ruleꞌekinna ka benne nu ra lo bia bennabi bodhaꞌan Moisés‑ni nna rálakana deki David‑ni ukana xutto Cristuha?
Ki kwinaba David‑ni tti yuꞌu Espíritu ge Tata Do Yebáha latini nna Espírituha beni kini unnena, rana:
Tata Do Yebáha ree Cristu benne runie neti mandaduha:
“Utá udo daka ná ben kia.
Niiba dholu axtaliba ganna chi beseꞌa ka nu abittu raka uyúkana lu, kini ulealu ikikani.”
Ki ganna kwinaba David‑ni utixxana lá Cristuha benne runie na mandadu, ¿galasina nna uka David‑ni xutto Cristuha ganna?
Ixeru ka benne rudo nagake ge Jesús‑ni nna ruꞌuba leke ge nu rigixxiꞌeha.
Jesús‑ni nna ree ka benne tti due ruleꞌenie keha:
―Gwaluyú gele len ka nu ruleꞌekinna le nu ra lo bia bennabi bodhaꞌan Moisés‑ni, kumu ka nuná ruꞌu lekani rekikana len ka xalho ttuni lhe ruꞌu lekani latsiru ga ka benne kana padiuxi atti retiꞌake kana lo ka neda‑na,
lhe anágaba ruꞌugaba lekani kwiakana lo ka xxila tseru seꞌe lheꞌe ka yoꞌo ata rudhetiriꞌi ka tisa ge Tata Do Yebáha, lhe ruꞌugaba lekani kwiakana ata anka tseru tti riakana go yetta.
Anágaba nna riguagabakana ka yoꞌo ge ka nuila bidabi‑na, nna ukadiba riseꞌekana isá rilhapikana tisa len Tata Do Yebáha kini rudheakana lo nu ruinkanaha. Ka nuná adírula elha disa tsitsi uyúkana laꞌania.
Jesús‑ni doe ttu libe laliꞌa yotuha gaxxaba ata sia ka nu riguꞌu ka benne úna lheꞌekani nna rulannie gasina riguꞌukana belhiu. Ixe ka nu tee gekani risinkana riguꞌukana ixeni belhiu lheꞌe ka nuha.
Ttaka ttu benne nuila bidabi abittu gebie tee, bisine nna uluꞌe chupa ka belhiu to, ka nu lattiruba lidhakakani tee.
Jesús‑ni nna uxie ka benne rudhetinieha nna ree ke:
―Netiru ria, benne nuila bidabi‑ni anke benne abittu gebie tee nna xxenirula daka belhiu uluꞌe attichula nu chi uluꞌu iyá ka nu chi uluꞌu belhiu,
kumu ka nuná uluꞌubakana belhiu nu rexxaba gekani, ttaka benne nuila‑ni anke benne abittu gebie tee nna uluꞌube iyába belhiu tee gebie nu dika ixúnie ki aka banie.
Tti bedá Jesús‑ni roꞌo yotuha nna ttu ka benne rudhetinieha nna ree bie:
Jesús‑ni nna bekabie geni, ree na:
―¿Si gwa rilenlu ka yoꞌo xeni sia nii? Ka nuní tseꞌe loobakana. Niruba ttu íyya gekani laa eyaꞌanna iki luesini; iyábakana itampabakana.
Tti do Jesús‑ni iki iꞌiya ata daa ka ya olivuha daka ata yeki lo yotuha, laꞌania nna sun labe unnaba tisa Pedro‑ni lhe Jacobo‑ni lhe Juan‑ni lhe Andrés‑ni lhe, rákane:
―Utixxiꞌen riꞌitu, ¿nuka aka nu ralu‑na lhe bí aka kini unna liina deki chi dabiga aka nu ralu‑na?
Jesús‑ni nna bekabie, ree kana:
―Gwaluyú gele bittu tsia lele ge ka nu ruin lekani,
kumu ixe ka nu isia uinkana ttisidiba netiba nuha ankakana, nianna tti innákana: “Neti ankaa Cristu.” Laꞌania nna ixeba ka benne dhi yiekana.
’Atti unale deki chi yuꞌu ka yiesi ritilha len luesikani lhe daa tisa deki ruin ka yiesi itilha len luesikani lhe, bittu gasinle kumu teeki aka aníha. Ttaka labí chi bisia ura lhuxa yiesi lo yu‑ni laꞌania,
kumu ka yiesi elha‑na ebiꞌi noo luesikani ttilhakana lhe ka nu rinnabia‑na ebiꞌi noogaba luesikani, lhe anágaba gattibani yiesi lo yu‑ni ixú lhe isiagaba ubina lhe. Laꞌania nna si dhuloruba ka benne uyúke elha disa.
’Lebiꞌi nna gwaluyúla gele, kumu teeki tagaꞌakana le lo ka uxtisi lhe ukulhagabakana le lheꞌe ka yoꞌo ata rudhetiriꞌi ka tisa ge Tata Do Yebáha lhe axtala arlo ka nu rinnabia xeni tatso dúkana le delo niꞌa kia, kini aníha nna lebiꞌi kixxiꞌenle kana kia.
Ttaka atti lanila lhuxa yiesi lo yu‑ni, teeki chadhi ka tisa ge Tata Do Yebáha lheꞌe iyába ka yiesi seꞌe itúba yiesi lo yu‑ni.
Tti udaxxukana le nna sagaꞌakana le arlo ka uxtisiha, abittu uchacha ikile bixa innále looraha. Suna gwalekabiba tisa ute Espíritu ge Tata Do Yebáha len lebiꞌi, kumu laa lebiꞌiga nuha innele, Espírituha‑ba nuha inne.
Laꞌania eyeki ka benne ebiꞌi noo luesike. Ka nu raka betsikaniha utekana ka betsikaniha lasi ná ka nu uttikana ka nuha, lhe aníha‑gaba uin ka xxudiha len ka xiꞌinkaniha. Ka xiꞌinkaniha nna eyekikana ebiꞌi nookana ka xxudikaniha nna uinkana kini gatti ka benneha.
Lebiꞌi nna iyába ka benne utía di lekani le delo niꞌa ge ria lele neti. Ttaka benne dhaabie dhu tsitsie lo neda kia axtaliba ganna chi uluxa iyá nu akaha, benneha gwalábe.
’Ttaka lebiꞌi isia sá ganna chi ilenle aka ttu nu tuttíruga satsa ata labí dina akana, delába ge nu satsa utixxiꞌa profeta Daniel‑ni. (Ata rulabale ka tisa‑ni, gwalutte da nu rákana.) Ganna chi ilenle aka nu satsaha, laꞌania nna ka nu seꞌe daka Judea‑ni teeki uxunnikana tsapikana iki ka iꞌiya sia niha,
nna nu dona iki yoꞌo geniha abittu eyadina, lhe nigaba etaꞌana lheꞌe yoꞌoha saleana ttu bixa,
lhe nu dia lheꞌexxiha bittu eyyana lheꞌe yoꞌo geniha saxxína jabana geniha.
¡Gwalíchiru le ka benne nuila ata nuja xiꞌinke laꞌania, lhe denke ka nuto rasi lhe!
Gwalinnaba len Tata Do Yebáha ki abittu aka nuní tti raka idilhaha,
kumu elha disa tsitsi nuha uyú ka benne lheꞌe ka sáha, ttu elha disa nu labí chi uka itú uleki Tata Do Yebáha yiesi lo yu‑ni, laꞌanialiba nna aka nuha lhe nigaba labíru aka luesi elha disaha nu si daa lhe.
Kumu Tata Do Yebáha, ganna ttixka abíba odatsie ka sáha, laꞌania nna niru ttú benne labí lhaabie, iyábake gattike. Ttaka lee odatsie ka sáha kumu de rakanie ge ka benne chi bekwebie.
’Ganna nuxa gana le laꞌania: “Gwalulanniruga, ne benne anka Cristuha du nii”, o si innána: “Gwalugíaruga, ne bie du naa”, abittu tsia lele ge nu inná aníha.
Kumu isia ka nu labí gwalí ankakana Cristu lhe isia ka nu labí gwalí ankakana profeta ge Tata Do Yebáha nna uinkana ka milagru lhe uinkana ttu bixa nu dika ebanani ka benne geni. Aníha uinkana kini dhi yiekana ke. Gaxa axtala ka benne chi bekwe Tata Do Yebáha ki akake gebie, axtala ka benneha dhi yiekana ki tsia leke gekani.
Laxkala lebiꞌi gwaluyú gele. Nnannali chi rigixxiꞌania le iyá nu aka laꞌania.
’Iki de chi ute ka sá tti uyú ka benne elha disaha, laꞌania nna echulha lo tatubisa‑na nna nanto beo‑na nna labíru kuꞌubie xiani.
Ka beli sia gwetsáha nna iginnibakana lo yu lhe adíru ka nu ra xxeni lekani seꞌe gwetsáha igubigabakana.
Laꞌania nna neti benne daya yebáha, iláni ka benne neti dedáya yebáha lheꞌe beaha ra tsitsi lasia lhe raka lhalhaba xiani kia lhe.
Nianna tti idhelhaa ka anjeli kiaha itú tte yiesi lo yu‑ni, axtaba ata riluxa yebáha lhe axtaba ata riluxa yiesi lo yu‑ni lhe. Idhelhaa ke kini tsiake ottupake ka benne chi bekwe Tata Do Yebáha.
’Gwalutte dáruga ge ya higuha. Nuha ganna chi renettu ka lo náni lhe reria ka lhaga geni lhe, laꞌania nna chi yule deki chiba dabigana etaꞌa iyya.
Netiru ria, atti isia sá aka iyá ka nuní, ka benne seꞌe nnanna labí chi uttike laꞌania.
Yebáha lhe yiesi lo yu‑ni tseꞌe loobakana, ttaka ka tisa chi ria‑ni teekiba aka nu ra ka benne‑ni.
’Ttaka la sá lhe la ura aka nuha, lanú nu yuna, ni ka anjeli ge Tata Do Yebáha yuke lhe nigaba neti benne ankaa Xiꞌinieha a yua, sunruba Tataha yue.
’De nuha nna gwaltseꞌe tsitsi lhe gwaltseꞌe ubeda lhe [gwalinne len Tata Do Yebáha lhe] kumu lebiꞌi labí yule nukaxa aka nuha.
Gwaluni attiba beni ttu benne birie die idittu nna bedhaꞌane yoꞌo geeha len ka nu reni lo sina geeha. Ttu ttu ka nuha begwebie kana sina ralhakana uinkana, nna nu ridú ridhalina lhe rodheana roꞌo yoꞌoha nna ree nuha: “Ulanni tsitsilu roꞌo yoꞌo kia‑ni kini anuttu nu gaꞌa.”
Laxkala lebiꞌi gwaltseꞌe ubeda kumu labí yule nukaxa esia xxana yoꞌoha, si esie chi dia ralha o esie riluela, o esie atti chi ribesi ka chinka‑na lhe o si esie tti chi daa tsani lhe,
kini ni kina ttu nnelaba esie nna etexxake le teꞌadhile.
Nu xpeya le‑ni, nunígaba upeya iyá ka benne: ¡Gwaltseꞌe tenná!
A chupa ubisaba riyasa isia laní Pascua tti ro ka benne Israel‑ni yettaxtila nu abittu kua dii sela lheꞌeni. Ka nu loni ge ka bixxudiha lhe ka nu ruleꞌekinna ka benne nu ra lo bia bennabi bodhaꞌan Moisés‑ni, ka nuha regila lekani bixa ibixxini Jesús‑ni innee kini aníha‑chu nna tee roꞌokani udaxxukane nna uttikane.
Ttaka lakana nna ra luesikani:
―Bittu uinriꞌi nuha tti raka laníha kini ka utsatsariꞌi ka benne.
Jesús‑ni doe lheꞌesi Betania lheꞌe lisi Simón nu uka latini yiesu nu tee láni lepra. Tti doe go yettaha bisin ttu nuila denna ttu reꞌe to ankana ge íyya ragalha. Íyya ragalhaha tee láni alabastro. Lheꞌe reꞌe toha taꞌa seti nu rure ixixxi nu raka xxatta yaxi. Setiha ankana tagaꞌa ge ttu yaga tee láni nardo. Nuilaha nna ulhaꞌana reꞌe toha nna bedo ttattana seti taꞌa lheꞌe nuha iki Jesús‑ni.
Ttu chupa ka nu seꞌe niha, nna bisaꞌakinna nna ra luesikani:
―¿Beaka kwentaba bedelha lattibana seti‑na?
A bitoꞌochila nuná gwate tsunna gayua (300) denario. Belhuha nna dhi ka benne dii ata abittu tee geke.
Nianna rinnekana ge nuilaha.
Jesús‑ni nna ree kana:
―Naa la rena. Bittu innele geni, kumu ttu nu tse nuní chi benna len neti.
Ka benne dii abittu geke tee satíaba tseꞌe ka benne‑na len lebiꞌi nna gwakaba gele ute nále len ka benne‑na tti aka lele, ttaka neti labí satía dhoa len lebiꞌi.
Nuila‑ni benba nuní nu ukaba geni; chi beguꞌu gaana seti rure ixixxi‑ni latia kini igatsia ganna chi uttiaha.
Netiru ria, itúba yiesi lo yu‑ni gaxaba lheꞌe ka yiesi ata kixxiꞌa ka benne ka tisa kia‑ni, kixxiꞌagabake ge nuila‑ni. Aníha kini sadú le ka benne ge nu benna‑ni.
Judas Iscariote, ttu ka benne tsiꞌinu rudhetini Jesús‑ni (12), ugíana gwanne lenna ka nu loni ge ka bixxudiha kini utena Jesús‑ni lasi nákani.
Lakana nna bedeakabakinna ge nu rana kanaha, nianna bisia roꞌokani ugwekana na belhiu. Lana nna udulo ttebana begila leni ki gaxasina utena Jesús‑ni lasi nákani.
Sá neru ge laní Pascua tti ro ka benne Israel‑ni yettaxtila nu abittu kua dii dia ikiniha lhe laꞌaniagaba nuha ruttike ka neru reꞌeni to roke laníha, nianna tti unnaba tisa ka benne rudhetini Jesús‑ni, ráke bie:
―¿Gá raka lelu tsiatu sentu irse ki goriꞌi laní Pascua‑ni?
Lee nna udhelhe chupa ka benne rudhetinieha nna ree ke:
―Gwaltsia lheꞌe yiesi‑na. Naa etiꞌale ttu nubiyú dedána denojana ttu reꞌe inda nna gwaltsia gwasanalha na.
Ata etaꞌanaha, niha gwaligasi xxana yoꞌoha: “Aní ra maestruha: ¿Gon‑na do ttu cuartu ata go irse lania ka benne rudhetinia‑ni irse ge laní Pascua?”
Xxana yoꞌoha nna uleꞌenna le yoꞌo nu do berupa kuaha. Niha chi do tse ttu cuartu xeni. Lheꞌe nuha gwaluin irse ki goriꞌi.
Tti chi ralhaha nna bisin Jesús‑ni len ka benne tsiꞌinu rudhetinieha (12).
Tti chi seꞌeke roꞌo mexaha go irse, nianna tti ree:
―Netiru ria, delo iyále seꞌele go len neti roꞌo mexa‑ni nuxa ttúle nuní utele neti lasi ná ka nu uttikana neti.
Lake nna bedú siꞌi ttebana leke nna ttu ttubake unnaba tisake Jesús‑ni, ráke:
―¿Si bittuba neti nuná xa tata?
Lee nna bekabie, ree ke:
―Delo iyá tsiꞌinule (12) seꞌele nii, ttúle nu rugutule lheꞌe ttúba yeꞌena‑ni len neti, lana nuha utena neti lasi ná ka nu uttikana netiha.
Neti benne daya yebáha eyaꞌabaa attiba chi gaꞌanna lo ka yetsi ge Tata Do Yebáha. Ttaka gwalíchiru le nu utena neti lasi ná ka nu uttikana neti. Tserula saríana na ganna abittu ulina, a laa kila ulina.
Laka seꞌeke goha nna bedaxxu Jesús‑ni yettaxtilaha nna begwebie Tata Do Yebáha ixkixaru. Nianna tti ulhaꞌabie lheꞌe benneha nna begwebie ka benne rudhetinieha nna ree ke:
―Gwaligo yettaxtila‑ni. Benne‑ni anke bela latia.
Iki de nuha nna tti bedaxxue xiga taꞌa vinuha nna begwebie ixkixaru Tata Do Yebáha, nianna tti begwebie ka benneha nna iyábake uꞌuyake vinuha.
Nianna tti ree ke:
―Nuní ankana reni kia rugwena lidhaka tisa chi bodhaꞌan Tata Do Yebáha len ka benne. Reni‑ni ilalina kini odilána ixe ka benne.
Netiru ria, debá nnannaba riꞌiya vinu‑ni, labíru iꞌiyaa na, gannaliba chi besinaa ata rinnabia Tata Do Yebáha, laꞌanialiba nna edeꞌeyaa vinu kubi attu libe.
Iki de chi bilhake ttu leꞌa to, nianna tti biriake diake iki iꞌiya ata daa ka ya olivuha.
Tti chi seꞌeke iki iꞌiyaha, nianna ra Jesús‑ni ka benne rudhetinieha:
―Nnolha iyábale isatsale udhá ikile neti. Akaba attiba chi unne Tata Do Yebáha lo ka yetsi geeha, tti ree: “Neti uttibaa nu reki lo ka neruha nna ka neruha nna isatsa ttebakana.”
Rágaba Jesús‑ni:
―Ttaka iki de chi beyaka bania lo elhuttiha, laꞌania nna eyaꞌa gaaya enerua lole esinaa daka Galilea‑ni, delola nna esiale.
Pedro‑ni nna rane:
―Meskiba adí ka nuní udhá ikikani lu, neti labí udhá ikia lu.
Jesús‑ni nna rabie na:
―Netiru ria, nnolha tti lanila kwesi chinkaha chupa libe, lu tsunna libela chi bedhea lelu abittu ridí roꞌolu deki ankabienlu neti.
Ttaka Pedro‑ni nna ttu dúbana rana:
―Meskiba gattia lenlu, labí innía deki labí ankabiati lu.
Aníha‑gaba ra adí ka benneha.
Nianna dia Jesús‑ni len ka benne rudhetinieha ttu latti ata tee láni Getsemaní, nianna ree ka benneha:
―Nii gwaltseꞌe, laka neti tanne lania Tata Do Yebáha.
Chebe Pedro‑ni lhe Jacobo‑ni lhe Juan‑ni lhe, nianna tti uduloe bedú siꞌina lebie lhe bedú xxattane lhe.
―Yalhá siꞌi du lasia. Gwanalu chiba gattia rakati. Nii gwaltseꞌe nna bittu gaꞌadhile.
Lee nna biruꞌune attu latti daka aná nna bedú xibie bere loe lo yu, nianna tti unnabe len Tata Do Yebáha kini gaa godilábe bie lo nu sateeha.
Nianna ree:
―Tata to kia, nu diru innálu, benchi kini abittu uyúa elha disa‑ni, kumu lu gwakaba gelu uinlu iyá. Ttaka labí nu innía aka, sinuki nu innába kwinalu aka.
Tti beyekie ata seꞌe ka benne tsunnaha nna gwaxxake ke teꞌadhilake. Nianna tti ree Pedro‑ni:
―Simón Pedro, ¿si teꞌadhibalu? ¿Si bi gwa udaalu dho tennálu kwadiba ttu ura?
Gwaltseꞌe tenná lhe gwalinnaba len Tata Do Yebáha kini abittu dhi yie nu xxegwiha le nna eyadi gaale. Gwalí galá, lebiꞌi gwa rakabinle tseꞌe tennále, ttaka bela latile‑na labí ridaana uchíana.
Nianna tti bedeyekie attu libe nna gwadinne lenbie Tata Do Yebáha, bodeki adakabe ka tisa nu chi ree benneha.
Tti bedeyekie besine ata seꞌe ka benneha attu libe nna gwadixxakagabe ke dedeteꞌadhigabake kumu de taꞌa xxatta loke bisiela nna abígaba yuke bixa ekabike gebie.
Tti beyekie besine ata seꞌe ka benneha nu beyonna libeha, nianna tti redeabie ke:
―¿Si sa tebale teꞌadhile? ¡Ttanába! Chinka gwaleyadha, kumu neti benne daya yebáha chiba bisia ura nuní utekana neti lasi ná ka nu runi tulha.
¡Chinka gwaleyadha nna gwaleyaa! ¡Ne nu utena neti lasi ná ka nu uttikana netiha, chi daa naa!
Sa dula Jesús‑ni gwenne, ttiru chi bisin Judas nu selana lheꞌe ka benne tsiꞌinu (12) rudhetinieha, dia lenna ixe ka nu denkana yaga lhe espada lhe. Ka nuha udhelha ka nu loni ge ka bixxudiha lhe ka nu ruleꞌekinna ka benne nu ra lo bia bennabi bodhaꞌan Moisés‑ni lhe, anágaba diagaba ka benneola ge ka nu Israel‑ni.
Judas nu utena Jesús‑ni lasi ná ka nu udaxxukaneha nna chi rana ka nuha:
―Nu ibigaa goa xxaganiha, lana nuha. Gwaludaxxu na nna gwaluxxika na kini abittu elána.
Aníoka nna tti bisin Judas‑ni ata du Jesús‑ni nna tti ubigana nna rane:
―Maestru.
Nianna tti utona xxage.
Ka nuha nna bedaxxu ttebakane nna dechekane.
Ttaka ttu ka benne du len Jesús‑ni nna ulea ttebe espada geeha nna uchúe naga nu riben lo sina ge bixxudi xeniha.
Nianna ra Jesús‑ni kana:
―¿Beaka ttiba nu daa gwedaxxu ubana dale gwedaxxu neti denle espada lhe yaga lhe?
Ki ttu ttu sába dua len lebiꞌi ruleꞌenia le ka tisa roꞌo yotu‑na nna abí chiga bedaxxule neti. Ttaka teeki aka aní kini saxxína nu ra lo ka yetsi ge Tata Do Yebáha.
Looraha nna iyába ka benne rudhetinieha ttúbe bedúke nna bexunnilake.
Sunruba ttu nu kwiti diana danalhana Jesús‑ni, nukuna ttu lari nna lariha‑ba biyaxxukinna.
Ttaka lana nna belhá bixxina lari nukunaha nna tuntubana bexunnina.
Nianna bisin lenkana Jesús‑ni arlo bixxudi xeniha nna betupa tteba iyába ka nu loni ge ka bixxudiha lhe ka benneola ge ka nu Israel‑ni lhe anágaba ka nu ruleꞌekinna ka benne nu ra lo bia bennabi bodhaꞌan Moisés‑ni lhe.
Pedro‑ni nna idittuliba danalhana Jesús‑ni bisinna laliꞌa yoꞌo ata do bixxudi xeniha, nna niha‑ba urena len ka nu riseꞌe gweyú roꞌo lisi bixxudi xeniha rutsaꞌana roꞌo tee.
Ka nu loni ge ka bixxudiha lhe iyába ka nu runi elhuxtisi ge ka nu Israel‑ni, yuꞌukana regila lekani bixa usiakana iki Jesús‑ni kini anáchu tee roꞌokani uttikane, ttaka labí raxxakakana ttu bixa.
Ttu chupakana udú liikana nna rusiakana ikie nu labí lii nna rákana:
―Riꞌitu biyienintu rana: “Neti uttampaa yotu‑ni, yotu nu ben ka benne seꞌe yiesi lo yu‑ni. Nianna delo tsunna ubisaba nna chi elhidhaa attu yotu nu labí uin ka benne seꞌe yiesi lo yu‑ni.”
Ttaka nigaba aníha nna labí raxxína turoꞌo len nu rinnekanaha.
Nianna tti udú lii bixxudi xeniha lagwi ge ka benne tupa niha nna rana Jesús‑ni:
―¿Bíunni rusia ka nuní ikilu? ¿Si lagwa gwekabilu ge nu rákana‑ni?
Ttaka Jesús‑ni siiba uke, labí bekabie geni. Nianna tti bedennaba tisa bixxudi xeniha bie attu libe, rane:
―¿Si lu ankalu Cristu Xiꞌin benne anke leꞌaha?
Lee nna bekabie geni, ree:
―Ila, neti galá. Lebiꞌi gwalábinle neti benne daya yebáha dhoa daka ná bani ge benne ra tsitsi xxatta leeha lhe ilágabinle neti dedáya yebáha lheꞌe bea.
Tti biyienin bixxudi xeniha nu ra Jesús‑ni nna ucheda bixxiba xoni kini ulaꞌa deki riseꞌenna, nianna tti rana:
―Nuruala riyasinriꞌi nuxa kixxiꞌana bixa ben nuní.
Ki kwinaba lebiꞌi chi biyienin nagale rorexxa gaalana Tata Do Yebáha. Lebiꞌi nna, ¿bí rakinle?
Nianna iyábakana bedaꞌa roꞌokani rákana deki ralhaba Jesús‑ni gattie.
Attu chupakana nna udulokana bettuttu xxenkani lo Jesús‑ni lhe bettokana loe lhe rudhenkane lhe. Nianna tti rákane:
―Unne yaꞌachu, ¿núnni rudhenna lu?
Lhe anágaba ka nu riseꞌe gweyú roꞌo yotuha ribeagabakana gi roꞌe.
Pedro‑ni nna duna rre laliꞌa yoꞌo ge bixxudi xeniha, nianna tti ute ttu ka nuila riben sina lheꞌe yoꞌoha,
nna tti bilen nuha Pedro‑ni dona kweꞌe giha rutsaꞌana, nianna belanni tseaxabana loni nna tti rana na:
―Iyágabalu danalhalu Jesús ge Nazaret‑ni.
Pedro‑ni nna labí uxí roꞌoni nna rálana nuilaha:
―Deloxa, labí yua bí ge nuná rinnelu.
Nianna tti deyya Pedro‑ni eriana roꞌo yoꞌoha [nna uresi tteba chinkaha].
Tti bedeláni nuilaha na attu libe, nianna redeana ka nu seꞌe niha:
―Nubiyú du nii, ttu ka nu danalhakana Jesús‑niba nuní.
Ttaka lana nna attu libe, labí bededí roꞌoni. Nianna attu sattiruba nna ka nu seꞌe niha nna redeakana Pedro‑ni:
―Gwalíba lu ankalu ttu ka nu selalu nuná, kumu lu ankalu ge Galilea.
Lana nna rana:
―Gwalígatixa, labí ankabiati nubiyú rale‑na. Tata Do Yebáha ugwebie neti elha disa ganna abíba liiti.
Looraha nna bedebesi chinkaha attu libe. Nianna tti gwadú le Pedro‑ni nu ra Jesús‑ni na tti ree na: “Lanila kwesi chinkaha chupa libe, lu beyonna libela chi bedhea lelu abittu ridí roꞌolu deki ankabienlu neti.” Nianna tti uresi tteba Pedro‑ni.
Pilato‑ni nna unnaba tisane, rane:
―¿Si lu nuní ankalu nu rinnabia ge ka benne Israel‑ni?
Labie nna bekabie geni, ree na:
―Luba chi ra deki nuná ankaa xa.
Kumu ka nu loni ge ka bixxudiha ixeba nu rusiakana ikie,
de nuha nna bedennaba tisa Pilato‑nie attu libe, rane:
―¿Si lagwa gwekabilu? Biyúruga ixeba nu rusia ka nuní ikilu.
Ttaka Jesús‑ni nna labí bekabie geni. De nuha nna Pilato‑ni rugía yaꞌabana de labí rekabie.
Kua risiaba laní Pascua rodilaa Pilato‑ni ttu ka nu tee lisiyya. Nu rakaba le ka benne olhána.
Laꞌaniagaba tee ttu nubiyú lisiyya lána Barrabás. Tena lisiyya len adí ka luesini. Lakana beseꞌe disakana lo ka uxtisi nna benkana elhutti.
Nianna ixeru ka benne bisinke ata do Pilato‑ni nna unnabake lenna kini odilána ttu nu tee lheꞌe lisiyya attiba labinna ruinna ttu ttu ida.
Nianna tti bekabi Pilato‑ni gekani, rana kana:
―Lebiꞌi benne Israel, ¿si gwa raka lele odiláya nu rinnabia gele‑ni?
Aníha ra Pilato‑ni kumu rite dábinna deki ka nu loni ge ka bixxudiha, de ritisibakinna Jesús‑ni nna gwagaꞌakane loni.
11-12 Nianna tti redea Pilato‑ni kana attu libe:
―Nianna, ¿bí raka lele udhakaa nu tenle láni nu rinnabia gele?
Lakana nna ribesiꞌakana idisa, rákana:
―¡Betá nuná lo ya kurusi!
Ttaka Pilato‑ni nna rana kana:
―¿Beaka? ¿Bí nu satsa ben nuní?
Ttaka lakana nna adíla idisa ribesiꞌakana, rákana:
―¡Betá nuná lo ya kurusi!
Ttaka Pilato‑ni, de ruinna kini eyaꞌan tsena len ka benne, aníoka nna bolhána Barrabás‑ni beria nuha lisiyya. Nianna tti udhelha Pilato‑ni bekulhakana Jesús‑ni. Iki de nuha nna botene lasi nákani kini utákane lo ya kurusi.
Nianna che ka soldaduha bie laliꞌa guskadu ata do nu rinnabia ge Roma‑ni. Niha bottupakana iyá xea ka soldaduha
nna tti begukukane ttu lari xiná chulha. Nianna benkana ttu corona yetsi nna uluꞌukana ikie
nna udulo ttebakana delo tisaba rinnekana idisa, rákane:
―¡Xxeni ra lelu xa nu rinnabia ge ka nu Israel!
Nianna tti riginkana ikie len ttu vara ge nu rinnabia lhe ruttuttu xxenkani loe nna tti riyettakana rudú xibikani arloe.
Iki de chi bedhaka xiikaneha, nianna tti bebeakana latie lari xináha nna bogukukane ka xoeha, nianna tti uleakane ki utákane lo ya kurusiha.
Nianna tti dia lenkana Jesús‑ni nna bisin lenkane ttu latti ata tee láni Gólgota. (“Gólgota” dienna innána: Bega Iki Nu Yatti.)
Niha begwekane vinu chixxina nu xixxi tee láni mirra, ttaka lee nna labí uka lebie iꞌiye vinuha.
Nianna tti betákane lo ya kurusiha. Ka soldaduha nna bedelhakana suerti kini elhaꞌakana ka xo Jesús‑ni kini ulaꞌana nú ka xoeha eche ttu ttukana.
Retin jaa dila nuha betákane lo ya kurusiha.
Nianna tti betákana ttu breta xekie ata rigixxiꞌa bí lo niꞌa ge betákane lo ya kurusiha. Lo bretaha dia ra: “Nuní ankana nu rinnabia ge ka benne Israel.”
Betágabakana a chupa ka nubiyú lo ka ya kurusi. Ka nuha benkana ubana. Ttúna betákana daka ná banie nna attuna nna betákana daka ná yattie.
[Aníha ki gwado tisa ge nu ra lo ka yetsi ge Tata Do Yebáha, ata dia ra: “Betselabakane len ka nu ruin tulhaha.” ]
Ka nu rite ata taabieha nna ruttába ikikani rulisa xxattakane, rákana:
―¡Kaxa! ¡Lu ralu deki ottampalu yotu‑na nna delo tsunna ubisaba chi elhidhalu na!
¡Ganna gwalíginlu nna titúbalu benchu ki lhaalu lo ya kurusi‑na nna beyadichu!
Aníha‑gaba ruin ka nu loni ge ka bixxudiha lhe ka nu ruleꞌekinna ka benne nu ra lo bia bennabi bodhaꞌan Moisés‑ni, rulisa xiikane nna ra luesikani:
―Ki ka benne subi gwa bodilána, ttaka lana nna a raka geni lhaa titúbana lo ya kurusi‑na.
¡Ki rana deki ankana Cristu nu rinnabia ge ka benne Israel‑ni, gwelha eyadichuna ki ilenriꞌi, kini anáchu nna riꞌi tsia leriꞌi!
Anágaba axtagaba ka nu taa len Jesús‑ni lo ka ya kurusiha rulisagabakane.
Tti chi begwena retin tsiꞌinuha (12) itúba yiesi lo yu‑ni bechulha nna axtaliba retin tsunnaha beyani.
La uraha‑gaba nna uresiꞌa Jesús‑ni itú lebie, ree:
―Eloi, Eloi, ¿lama sabactani? ―Tisa‑ni dienna innána: Tata Do Yebaa kia, Tata Do Yebaa kia, ¿beaka rudhá ikilu neti?
Adí ka nu seꞌe niha, tti biyienkinna nu unneeha, nianna ra luesikani:
―Gwaludoruga nagale, chi raxina profeta Elías‑ni.
Nianna tti biresu tteba ttu nubiyú du niha gwaxxína ttu xunu nna bodibidhana nuha len vinu idí, nna tti bexxikana nuha lo ttu iyyaxtila nna bedona nuha roꞌo Jesús‑ni ki iꞌiye. Nianna rana:
―Naa la taana. Ulannichuriꞌi si gwita Elías‑ni echidana na lo ya kurusi‑na.
Jesús‑ni nna uresiꞌe idisa, nianna utti ttebe.
Looraha nna bireda lari daa lheꞌe yotuha, chubaa tí uka nuha biredana. Udulo xekini nna axtaba xaniꞌani bireda.
Soldadu nu baninna ttu gayua (100) ka soldadu ge Roma‑ni, nuha duna gaxxaba arlo Jesús‑ni nna tti biyieninna uresiꞌe lhe tti bilenna gasina uttie, nianna tti unnena, rana:
―Nubiyú‑ni gwalíba anka nuní Xiꞌin Tata Do Yebáha.
Seꞌegaba ttu chupa ka benne nuila, idittuliba seꞌeke rulannike. Lheꞌe ka benneha sela María Magdalena lhe Salomé lhe. Niha‑gaba du María nan ge José‑ni lhe Jacobo nu gwexxaha lhe.
Ka benne nuila‑ni nuha gwanalhake Jesús‑ni lhe bete náke lenbie tti rekie daka Galilea‑ni. Ata seꞌeke gwelanniha, niha‑gaba seꞌeru ixe ka nuila ka benne ugía lenke bie Jerusalén‑ni.
Tti chi ulha sá viarna, la sáha nuha chi reseꞌe tse ka benne Israel‑ni ki udaxxuke sá reyaka lekeha,
laꞌania nna ugía José benne lheꞌesi Arimatea, benneha labí usinie gwatteꞌe lo Pilato‑ni kini rennabe echide Jesús‑ni lo ya kurusiha. José‑ni anke ttu ka nu resá lagwi ge ka nu runi elhuxtisi ge ka benne Israel‑ni lhe anágaba dogabe ribede isia sá innabia Tata Do Yebáha.
Tti utixxiꞌen soldaduha na deki gwalíba chi utti Jesús‑ni, nianna bote ttebane len José‑ni.
José‑ni nna uyoꞌona ttu lari sibi nna tti bechidana Jesús‑ni nna bottesine lheꞌe lariha, nianna gwakatsine lheꞌe ttu baa ucheꞌenna lheꞌe ttu íyya daa niha. Nianna tti bottulhuna ttu íyya nna gwadheana roꞌo yieru baaha.
María Magdalena‑ni lhe María nan ge José‑ni lhe, lake bilákanie ata bigatsi Jesús‑ni.
Tti chi ute sá tti reyaka le ka benne Israel‑ni, María Magdalena‑ni lhe Salomé‑ni lhe María nan ge Jacobo‑ni lhe uyoꞌoke ixe loo ka nu rure ixixxi kini sattabike lati Jesús‑ni.
La dila bedulo xumanuha nna dila tteba si dáruba riria tatubisa‑na, dia ka benne nuilaha ata bigatsi Jesús‑ni.
Laka yuꞌuke nedaha nna ra luesike:
―¿Núru nuha kuana íyya yaya roꞌo yieru baaha ganna?
Aníha ráke kumu yalhá xeni anka íyyaha. Ttaka atti belannike roꞌo yieru baaha nna bilákanie chiba bisila íyyaha.
Tti utaꞌake lheꞌe yieru baaha nna bilákanie do ttu nubiyú kwiti nukuna ttu xo ttuni. Sitsi túba anka xoniha nna dona daka ná bani ge yieru baaha. Ka benne nuilaha nna yalhá usikanie.
Nubiyúha nna rana ke:
―¡Bittu gasinle! Lebiꞌi regilale Jesús ge Nazaret benne betákana lo ya kurusiha. Benneha chiba beyaka benbie. Lanúrue tee nii. Gwalulanniruga ata utixxakaneha.
Gwaleyya nna gwaligasi ka benne rudhetinieha lhe gwaligasi Pedro‑ni lhe, daka Galilea‑nila chi deyye daneru gaabie nna niha‑liba ilenlee, attiba chi rabie le tti sa reki lenleha.
Ka benne nuilaha nna boxunni ttebake beriake roꞌo yieru baaha kumu rasibakanie lhe rixidibake lhe. Lanú nu utixxiꞌakanie kumu de si rasilakanie.
[La sá tti bedú niꞌa xumanuha, beyaka ben Jesús‑ni. Tti chi daa tsaniha, ladeꞌa tte beleꞌe loe len María Magdalena‑ni, benne bebeabie gasi ka espíritu xxegwiha latie.
Benne nuilaha nna ugíe gwattixxiꞌanie ka benne gwanalhake Jesús‑ni tti do benbieha. Ka benneha seꞌeke du siꞌi leke lhe ribesike lhe.
Tti biyienkanie deki anka benba Jesús‑ni lhe deki chi bilen María‑nie lhe, lake nna laa ugía leke ge benneha.
Delola nna attu ya lela bodolaꞌa lo Jesús‑ni len a chupa ka benne gwanalhake bieha. Ka benneha yuꞌuke neda diake lheꞌexxi.
Ka benneha nna beyekike gwattixxiꞌakanie adí ka benneha, ttaka nigaba ge ka benne chupaha a ugía leke.
Iki deliba nuha nna tti beleꞌe lo Jesús‑ni len ka benne sineaha tti yuꞌuke go yettaha. Utise ke kumu de ttu tsaba labí ridielhake tsia leke ge ka benne chi bilákanie bie deki beyaka banie.
Nianna tti ra Jesús‑ni ke:
―Gwaltsia itú tte yiesi lo yu‑ni nna gwalikixxiꞌani iyá ka benne ka tisa ge Tata Do Yebáha.
Ka benne tsia leke neti nna gadike inda, ka benneha godilába Tata Do Yebáha ke. Ttaka ka nu abittu tsia lekani neti, urixxi ukinnibe kana.
Ka nuní ka milagru uni ka nu tsia lekani neti: neti udettikana tti ebeakana ka espíritu xxegwi yuꞌu lati ka benne, lhe anágaba innegabakana attu tisa subi,
lhe meskiba udaxxukana ttu belha nna labí kisiꞌa nuha kana, lhe anágaba ganna iꞌiyakana bixa ttu nu dia venenu ikini labí bi dhakakana lhe ttixka ixxua nákani iki ka benne rani nna gweyakaba ka benneha.
Iki de unne Jesús benne anke Xxanariꞌiha len ka benne sinea bedhetinieha, nianna tti beyapie deyye yebáha nna besine udoe daka ná ben ge Tata Do Yebáha.
Ka benne bedhetinieha nna biriabake rigixxiꞌake ge Jesús‑ni iyá laduba nna labe due rute nábie lenke, lhe anágaba len ka milagru ruinkeha rulaꞌa deki nu rigixxiꞌakeha, nu gwalíba anka nuha. Amén]
Ixe ka benne chi benke ukuake latsiru lo yetsi ka tisa ata rigixxiꞌa ge nu ben Jesús‑ni lagwi geriꞌi.
Ukaba atti tteba chi utixxiꞌa ka benne sisiꞌa tte bilákanie nu ukaha, nianna tti bixúke lo sina ge Tata Do Yebáha utixxiꞌake ka tisa geeha.
Anágaba neti xa tata Teófilo, iki de chi ugwekia ulea liia gaxattiga siná udulo desdeli sisiꞌa tteha, nianna ukati ukuaya ka tisa‑ni latsiru lo yetsi kini idhelhaa na len kwinalu,
Tti uka Herodes‑ni nu rinnabia daka Judea, laꞌania udo ttu benne uke bixxudi utta lábie Zacarías. Benneha sele lheꞌe ttu dhi ka bixxudi nna uke luesi bixxudi uka benne utta lábie Abías. Benne nuila ge Zacarías‑ni lábie Elisabet. Benneha datiagabe ka benne datiake Aarón‑ni; delába Aarón benne sisiꞌa tte uke bixxudi ge ka benne Israel‑ni.
Zacarías‑ni lhe Elisabet‑ni lhe ixpabake ankake benne ruin tse arlo Tata Xisiha. Rudo tsitsibake tisa gebie, ruinbake iyába nu rabie. Laxkala labí bixa ge ritisake.
Ttaka nna lanú xiꞌinke raka, kumu nan Elisabet‑ni labí uka uja xiꞌin benneha. Gwea nna chigaba dia raxxuke laꞌania.
Ttu sá ulha ka bixxudi, ka nu selakana len Zacarías‑ni, kini uinkana sina ge Tata Do Yebáha lheꞌe yotuha.
Uinkana attiba chi gaꞌanna runi ka bixxudiha. Laꞌania nna gwaxxína ulha Zacarías‑ni utaꞌabie lheꞌe yotuha ata daa bekú ge Tata Xisiha kini kuꞌubie sen yala.
Laka rite yalaha lo bekúha nna ka benne tupake laliꞌa roꞌo yotuha nna seꞌebake rilhapike tisa len Tata Xisiha.
Nuha‑ba raka nna attiruba chi uka xxe ttu anjeli ge Tata Xisiha bisie udúe daka ná ben ge bekú ata rite yalaha.
Tti bilani Zacarías‑ni anjeliha nna uka tee lanie lhe usigabanie lhe.
Ttaka anjeli ge Tata Xisiha nna rane:
―Zacarías, bittu gasinlu kumu Tata Xisiha chiba biyieninie ge nu rinnabalu lenie, de nuha nna benne nuila gelu, Elisabet‑ni, chi utebie ttu xiꞌinlu. Nutoha nna kixxalu lábi Juan.
Lu nna edeaka tábinlu lhe anágaba nna ixegaba ka benne tseꞌe ittake lenlu ganna chi uli bintoha,
kumu xiꞌinluha akabi benne xxeni arlo Tata Do Yebáha. Labí iꞌiyabi vinu, nigaba attu bixa ttu nu dika udhusinna bi. Sa nujala nan gebiha bi chi isia Espíritu ge Tata Do Yebáha tsuꞌe itúba latibi.
Labi odekibi ixe ka benne Israel ki odaxxuke neda ge Tata Do Yebaa benne anke Xxanakeha.
Lagababi nuha nnerubi kini idhalhibi neda ge Tata Xisiha; kweki lebi attiba uleki le Elías‑ni lhe inná tsitsi lebi attiba uná tsitsi le benneha. Aníha kini oseꞌe tsebi ka tataha len ka xiꞌinkeha lhe uinbi kini ka nu abittu rudokana tisa ulaba lekani attiba rulaba le ka nu ruin latsiru. Aníha uinbi kini oseꞌe tsebi ka benne kini anáchu chi seꞌeke ubeda Tata Xisiha ganna chi isiabie yiesi lo yu‑ni.
Zacarías‑ni nna unnaba tise anjeliha, ree benneha:
―¿Gasina ki aka xen lasia deki gwalí aka nu ralu‑na? Kumu neti chiba ankaa benneola lhe anágaba benne nuila kia‑ni lhe.
Anjeliha nna bekabie nna ree:
―Neti láya Gabriel. Doa rixúa runia nu ra Tata Do Yebáha. Labie udhelhe neti kini inne lania lu, kixxiꞌania lu ka tisa tse.
Ttaka lu nna de labí ria lelu ge ka tisa kia‑ni, de nuha nna eyaꞌanbalu biría; labí aka innelu. Axtaliba ganna chi bisia sá tti chi sadona aka nu ria‑ni, laꞌanialiba nna eyaka ennelu.
Laka raka nuha nna ka benne seꞌe laliꞌa ge yotuha nna seꞌebake ubeda eria Zacarías‑ni. Chiba rudúna ke de anúbie reriaxxi ata daa bekúha.
Ttaka tti chi berieha nna labíru raka innebie ulise ka benne seꞌe niha. Laꞌanialiba nna tti ute dákanie deki bixa beleꞌeni Tata Do Yebáha bie lo bekúha, laxkala gwatebie aníha. A sunruba rutá nábie ruleꞌenie ka benneha nna aníha‑ba beyaꞌane biría.
Tti chi bedaꞌa sá gebie benie sina lheꞌe yotuha, laꞌania nna deyye lisie.
Iki de chi ute nuha nna birua bisá nna attiruba chi beleꞌe nuja xiꞌini nan Elisabet‑ni. Delo gayu beo labí birie yoꞌo. Nianna rabie:
“Aní chi ben Tata Xisiha. Gwatua lebie neti kini abitturu uxisi ka benne kia de lanú xiꞌinia raka.”
Tti chi uka xxupa beo nna Gabriel benne anke anjeli ge Tata Do Yebáha dedheyye bededhelha Tata Do Yebáha bie lheꞌe ttu yiesi re daka Galilea‑ni. Yiesiha tee láni Nazaret.
Niha do ttu nuila ribani reꞌeni, chi banani ttu nubiyú‑na. Nubiyúha tee láni José. Nuha datiana David, benne unnabie ka benne Israel‑ni itú nu reha. Nuila ribaniha tee láni María.
Tti utaꞌa anjeli ge Tata Do Yebáha ata do María‑ni, nianna rabie na:
―¡Padiuxi, nuila! Tata Xisiha gwa duba lenie lu. [Delo iyá ka benne nuila, lu nuná akaru lenie lu.]
Ttaka María‑ni tti biyieninna ka tisa unne anjeliha nna uka télinna, nianna rakinna: “¿Bí dien benne‑ni unnee aná?”
―María, bittu gasinlu, kumu Tata Do Yebáha‑ba aka lenie lu.
Nnanna nna uja xiꞌinlu nna gali ttu nuto biyú to. Nubiyú toha nna kixxalu lábi Jesús.
Nutoha akabi benne inná xxeni lebi nna kixxakana lábi Xiꞌini Benne ra xxeni lebie do yebáha. Tata Do Yebaa benne anke Xxanariꞌiha nna unie kini innabiabi attigaba unnabia David benne uke benneola gebiha,
lhe anágaba nna ttu dia liiba innabiabi ka benne Israel‑ni. Labí lhuxa loo elha rinnabia gebi.
María‑ni nna unnaba tisana anjeliha, rane:
―¿Gasina aka nu ralu‑na ki anúgaba nubiyú chi do lania?
Anjeliha nna bekabie geni, ree:
―Espíritu ge Tata Do Yebáha‑ba isiabie tsuꞌe latilu. Nianna Tata Do Yebáha, len nu ra tsitsi leeha unie kini tsuꞌu attiba ttu xula ge ttu bea ikilu. Laxkala binto galiha nna akabi gebie nna kixxakana lábi Xiꞌin Tata Do Yebáha.
Anágaba benne raka luesiluha, delába Elisabet‑ni, benneha chigaba gali xiꞌinie meskiba chi anke benneola. Labie rákana deki lanú xiꞌinie aka, ttaka nnanna nna chi aka xxupa beo‑ni du benneha nuje benne.
Aníha aka kumu Tata Do Yebáha labí tee ttu bixa abí aka ge benneha unie; iyába gwakaba ge benneha unie.
Nianna ra María‑ni:
―Neti ankabaa benne rixúni Tata Xisiha. Uinbe len neti nu chi ralu‑na.
Nianna tti bedá anjeli ge Tata Xisiha, deyye.
Ttu chupa ubisaba chi ute nna bediuba tteba le María‑ni diana iki ka iꞌiya ata re ttu yiesi daka Judea.
Tti bisinna lheꞌe yiesi toha nna utaꞌana lheꞌe yoꞌo ge Zacarías‑ni nna begwena Elisabet‑ni padiuxi.
Tti biyienin Elisabet‑ni tsiꞌi María‑ni begwene padiuxi, nuto nujeha nna bitá ttebabi lheꞌebie, laꞌania nuha bisia Espíritu ge Tata Do Yebáha uyuꞌe lati Elisabet‑ni,
nianna tti unnebie idisa, ree:
―¡Tata Do Yebáha chi ukaru lenie lu tti adí ka benne nuila lhe anágaba akagaba lenie binto nujalu‑na!
Neti nna, ¿nú ankaa nna axtaba nan ge Benne runie neti mandaduha, axtaba benneha dabie gwelanni neti?
Kumu suna biyienbati tsiꞌilu nna binto nujaa‑ni bitá ttebabi lheꞌa de bedeakinbi.
¡Karubárulu ugía lelu deki gwakaba iyá nu chi ra Tata Xisiha lu!
María‑ni nna rana:
Itú iki itú lasia runia ki ra xxeni le Tata Xisiha
lhe anágaba yalhá itta du lasia de bodilábie neti.
Kumu Tata Do Yebáha chi bilánie neti labí ra xxeni lasia lhe anágaba ankagabaa benne rixúnie lhe.
Laxkala debá nnanna nna iyába ka benne innáke: “¡Karubáru nuila‑na!”
Kumu Tata Do Yebaa benne ra tsitsi leeha, xxeniba anka nu chi benie len neti.
Benneha nari xúba anke
lhe satíaba ratua lebie ka benne ria leke bie
Betseꞌe loogabe nu rulha le ka nu ruin ttaba
lhe riguabie ka nu ra tsitsi lekinna ata ribiakana rinnabiakana
nna ka benne labí ra xxeni leke nna rugwebie lidhakake.
Ka benne rituinke abittu bi geke tee nna bete tame geke
nna ka nu tee gekinna nna suna anába beseꞌebie kana.
Bete nábie len ka benne Israel‑ni, delába ka benne rixúnie ruinke nu ree.
Labí bexxulha lebie a satua lebie ke,
kumu aníha chi rabie ka benne uka xuttoleha.
Rabie deki satíaba satua lebie Abraham‑ni lhe ka benne datiake benneha lhe.
María‑ni nna niha‑ba beyaꞌanna udona len Elisabet‑ni ttiba tsunna beo. Deloliba nna deyyana besinna lisini.
Tti chi gwadona beo gali xiꞌin nan Elisabet‑ni, nianna uli ttu nuto biyú to.
Tti bina ka benne seꞌe gaxxaba ata doeha lhe ka benne raka luesieha lhe, tti binake deki chi gwatua le Tata Do Yebáha bie betebie ttu xiꞌinie, laꞌania nna bedeakakin benneha lenie.
Tti chi uka xxunu ubisa uli bintoha, nianna bitupake uchúke lo bela lati biꞌiniha kini unna liina deki chi ankabi ge Tata Do Yebáha. Benbake attiba chi ra lo bia bennabi ge ka benne Israel‑ni. Nianna ruinke kixxake lá bintoha Zacarías ttiba lá tata gebiha.
Ttaka nan gebiha nna rabie:
―¡Labí gatta lábi aná! Juan‑ba gatta lábi.
Ka benne tupa niha nna bekabike gebie, ráke:
―Lanú benne datialu do lábie aná.
Nianna tti betten náke tata ge bintoha, ki unnaba tisake bie bixa raka lebie gatta lá bintoha.
Benneha nna unnabe ttu breta kini unie loni. Lo nuha nna benie ree: “Juan‑ba gatta lábi.” Nianna iyábake bebanakanie.
Tti lo benie nuha nna beyali tteba roꞌobie nna beyaka tteba bennebie. Nianna tti unnebie ree:
―¡Xxeniba ra le Tata Do Yebáha!
Iyába ka benne seꞌe gaxxa ata do yoꞌo gekeha nna bebanabakanie. Anágaba ka benne seꞌe itúba daka iki ka iꞌiya sia daka Judea‑ni rinnegabake ge iyá nu chi ukaha.
Iyába ka benne binake ge nuha nna rulaba leke, ráke:
―¿Nú isina binto‑na akabi ganna?
Aníha ráke kumu rite dákanie deki Tata Xisiha‑ba nuha du lenie bintoha.
Zacarías tata ge bintoha, tti bisia Espíritu ge Tata Do Yebáha uyuꞌe itúba latie, nianna tti uduloe unnebie ka tisa bete Espírituha, nianna ree:
¡Xxeniba ra le Tata Do Yebáha benne anka Xxana ka benne Israel‑ni,
kumu chi bisiabie kini odilábie ka benne gebie!
Chi udhelhe ttu benne ra xxeni lebie ki odilábie riꞌi.
Benbe attiba rabie itú ttuha tti bixúnie roꞌo ka profeta geeha kini unneke nu unieha.
Rabie deki odilábie riꞌi lo ná ka nu abittu raka uyúkana riꞌiha lhe lo ná ka nu rutía di lekani riꞌiha lhe.
Chi rabie deki satua lebie ka benne uka xuttoriꞌiha;
labí uxxulha lebie nu chi reeha.
Nuní unnebie len Abraham‑ni, benne uke xuttoriꞌiha,
delába tti rabie deki odilábie riꞌi lo ná ka nu abittu raka uyúkana riꞌiha
kini anáchu nna anutturu nu ge gasinriꞌi ganna chi ixúriꞌi uinriꞌi nu reeha.
Uinriꞌi ttiba runi ttu benne chi beyarie lhe runie nu dika ixú lhe.
Aníha‑ba uinriꞌi itúba tseꞌeriꞌi aka benriꞌi.
Lu nna xa xiꞌini to, kixxakana lálu profeta ge Benne ra xxeni lebie doe yebáha,
kumu lu tsialu nnerulu idhalilu neda ge Tata Xisiha, useꞌe tselu ka benne laka isie.
Kixxiꞌenlu ka benne Israel‑ni deki gwadíbe elha xen lasi ge ka tulha chi benke lhe godilábe ke lhe,
kumu Tata Do Yebaa geriꞌiha ratua xxatta lebie riꞌi.
Yebáha‑li udhelhe ttu benne anka xiani dabie gwelanni riꞌi
kini udanie iki ka benne seꞌeke ata anka chulha lhe ruxunnigabana geke gattike lhe.
Aníha kini kuꞌubie riꞌi neda ata tseꞌe tseriꞌi lenie.
Nuto ge Zacarías‑ni nna diaba biꞌiniha rixenbi lhe ribe yala lebi lhe. Itúba uka biꞌiniha tania, lo yu bisi ata lanú benne seꞌe, niha‑ba udobi. Attiliba chi bisia sá beleꞌe lobi len ka benne Israel‑ni, laꞌanialiba nna biriabi ugwekibi.
Uka nuha tti uka César Augusto‑ni nu rinnabia itúba Roma, laꞌania nuha udhelhana ttu yetsi len ka benne seꞌe itúba ata rinnabianaha, rinnabana eyadha láke kini yuna balhaxa ka benne chi seꞌe.
Laꞌania nuha sisiꞌa tte beyadha lá ka benne. Laꞌaniagaba anka Cirenio‑ni nu rinnabiana daka Siria.
Nianna iyába ka benne teeki beyyake lheꞌesi ataliba ulikeha kini gwate láke.
Laxkala de nuha nna José‑ni teeki bedábie lheꞌesi Nazaret. Anka nuha ttu yiesi rena daka Galilea. Nianna deyye besine lheꞌesi Belén. Yiesiha nna dedebena daka Judea ata uli David‑ni. Niha‑ba beyya José‑ni kumu anke benne datiabie David‑ni
kini gwate lábie lenie María benne nuila geeha. Chi du benneha nuje benne.
Ttaka gwaxxína, tti lo seꞌeke niha, chi gwadona gali xiꞌin María‑ni.
Laꞌania nna uli xiꞌin sisiꞌa tte gebie. Ulibi ata ruꞌu ka kuꞌuna biaha. Iki de tti chi beyaka uli bintoha nna bottesi tteba María‑ni biꞌiniha lari nna utixxe bi lheꞌe ata ruꞌu nu ro ka nimalaha. Ata ruꞌu ka kuꞌuna biaba ulibi kumu labíru ukanike eyaꞌanke lheꞌe yoꞌo do lheꞌe yiesiha ata reyaꞌana ka benne yuꞌu neda.
Gaxxaba Belén‑ni reyaꞌana ka benne rekike lo ka neru to gekeha, ruyúke ka nuha lo rela lheꞌexxiha.
Ttiruba nna ttu nnelaba chi uka xxe ttu anjeli ge Tata Xisiha ata seꞌe ka benneha. Tti uyuꞌu xiani ge Tata Xisiha abiꞌiba ata seꞌekeha, nianna usi xxattakanie.
Ttaka anjeliha nna ree ke:
―Bittu gasinle, kumu neti daya ugixxiꞌen le ttu tisa tse, tisa nu dika odú ittana le iyába ka benne.
Lheꞌesi ata uli David‑ni, nasá chi uli ttu benne ki odilábie ka benne. Labie anke Cristu lhe anke Xxanariꞌi lhe.
Attiruba ttu nnelaba chi uka xxe adíru ka anjeli daa yebáha useꞌeke kweꞌe anjeli du gwenneha nna rulhake ge Tata Do Yebáha, ráke:
¡Xxeniba ra le Tata Xisiha doe yebáha!
¡Yiesi lo yu‑ni nna tseba tseꞌe ka benne uinke nu ruꞌu lebie!
Nuha‑ba ra ka anjeliha, nianna beyapike deyyake yebáha. Ka benne seꞌe lo ka neruha nna ra luesike:
―Eyaꞌachuriꞌi lheꞌesi Belén‑ni, salanniriꞌi nu chi uka niha, nu chi utixxiꞌani Tata Xisiha riꞌi.
Bediuba tteba leke deyyake. Tti besinke niha nna gwaxxakake María‑ni lenie José‑ni lhe bintoha lhe, yuꞌubi lheꞌe ata ruꞌu nu ro ka kuꞌuna biaha.
Tti bilákanie bintoha, laꞌania nna utixxiꞌake iyá nu chi ra anjeliha ke ge biꞌiniha.
Nianna iyába ka benne biyienkanie ge nu utixxiꞌa ka benne reki lo ka neruha nna bebanabakanie.
Ttaka María‑ni nna rudhá tsitsiba lebie iyá nuha nna ttu ttu sába rulaba lebie ge nuha.
Ka benne reki lo ka neruha nna beyekibake deyyake rulhake ge Tata Do Yebáha lhe ráke deki xxeniba ra lebie. Aníha ráke de bebanakanie ge nu biyienkanieha lhe ge nu bilákanieha lhe, kumu ukaba atti tteba chi utixxiꞌani anjeliha ke.
Atti chi gwadona xxunu ubisaha nna uchúke lo bela latibi attiba ra lo bia bennabi ge ka benne Israel‑ni. Laꞌania nna utixxake lá biꞌiniha Jesús attiba chi ra anjeliha María‑ni atti lanila uje biꞌiniha.
Tti chi bisia sá eyarike arlo Tata Do Yebáha attiba chi ra lo bia bennabi bodhaꞌan Moisés‑ni, laꞌania uche María‑ni lhe José‑ni nutoha lheꞌesi Jerusalén‑ni. Ucheke biꞌiniha kini gwatso duke bi arlo Tata Xisiha.
Benbake attiba chi ra lo bia bennabi bodhaꞌan Tata Xisiha ata dia ra: “Iyába ka nuto ka nu sisiꞌa tte galikana, ganna ankakana nubiyú to, laꞌania nna teeki iriesikana ki akakana ge Tata Xisiha.”
Aníha uka nna ugíake gwateke ka nu bani to ttiba ttu úna, beteke nuha len Tata Xisiha. Benbake attiba ra lo bia bennabi geeha ata dia ra: “Utele chupa ka bexu to o chupa ka becha to.”
Laꞌaniagaba do ttu benne biyú lheꞌesi Jerusalén‑ni, labie Simeón. Anke ttu benne ruin tse lhe rudo tsitsirue tisa ge Tata Do Yebáha lhe. Benneha dobie ubeda nukaxa idhelha Tata Do Yebaa benne odú itte le ka benne Israel‑ni. Espíritu ge Tata Xisiha gwa duba lenie Simeón‑ni
nna chi rabie benneha labí gattie axtaliba ganna chi bilánie isia Cristu, benne chi gaꞌanani Tata Xisiha idhelhe. Laꞌanialiba nna gattie.
Espírituha nna chebie Simeón‑ni die yotu la sáha. Laꞌaniagaba bisin ka tata nan ge Jesús‑ni lenbi kini uinke nu ra lo bia bennabiha.
Nianna tti bedaxxu Simeón‑ni nutoha nna uxxua lo nábie bi nna ulhapie tisa len Tata Do Yebáha, ree:
Nnannaligaba xa Tata Xisi to, chi uka nu ráluha.
Neti benne rixuinlu, chibanka ugwelhalu neti gattia,
kumu ixpa laꞌaba loa chi biláti benne udelhalu kini odilábie riꞌitu.
Benneha chi gaꞌaninlu idhelhalu lo iyá ka benne seꞌe yiesi lo yu‑ni.
Anke ttiba ttu xiani udanie iki ka nu abittu ankakana nu Israel;
nna ka benne gelu nna delába ka benne Israel‑ni, unie kini inná xxeni leke.
José‑ni lenie nuila geeha nna bebanabakanie tti biyienkanie nu ra Simeón‑ni ge bintoha.
Laꞌania nna unnaba Simeón‑ni kini aka len Tata Do Yebáha ke. Nianna tti rana María nan ge nutoha:
―Binto‑ni chi gaꞌanabi deki ukinnibi lhe odilábi ixe ka benne Israel‑ni lhe anágaba nna akabi ttu benne kuꞌu niꞌakani bi,
kumu de udobi be nu satsa rulaba le ixe ka benne. Anágaba lu nna uyúlu elha disa ge nu udhakakana bi. Attiba ttu nu gaꞌa espada lheꞌe lastoni, aníha‑ba akalu.
Roꞌo yotuha‑gaba du ttu benne nuila lábie Ana. Benneha anke profeta ge Tata Do Yebáha. Anke xiꞌiniunná Fanuel benne datiabie ttu dhi ka benne datiake benne utta lábie Aser. Ana‑ni chi anka benneha ttu nanto to laꞌania. Kwiti tte benneha betsá nábie, ttaka gasi idaruba udo lenie nubiyú geeha nna uka ttebe bidabi.
Looraha‑gaba bisine ata do yotuha. Rugwebie ixkixaru len Tata Do Yebáha. Nianna udulobie utixxiꞌe ge Jesús‑ni arlo ka benne seꞌe ubeda odilá Tata Do Yebáha Jerusalén‑ni, delába ka benne Israel‑ni.
José‑ni lhe María‑ni lhe, iki de chi benke iyá nu chi gaꞌanna lo bia bennabi bodhaꞌan Tata Xisiha, laꞌania nna beyekike deyyake nna besinke lheꞌesi Nazaret. Nazaret‑ni ankana yiesi geke nna rena daka Galilea.
Binto Jesús‑ni nna diaba biꞌiniha rixenbi lhe ribe yala lebi lhe. Aníha‑gaba nna diagababi ridoruinbi xiani lhe raka len Tata Do Yebáha bi lhe.
Ka tata nan ge Jesús‑ni ttu ttu idaba riake lheꞌesi Jerusalén‑ni tti risia laní Pascua.
Tti chi ukani Jesús‑ni tsiꞌinu (12) ida, laꞌania nna dia lenke bi Jerusalén‑ni attiba chi labikanie riake laní.
Iki de tti chi ute laníha nna beyekike dedáke, ttaka binto Jesús‑ni nna beyaꞌanba biꞌiniha lheꞌesiha. Ka tata nan gebiha nna bi ute dákanie deki niha‑ba beyaꞌan bintoha.
Rakakanie ganna lheꞌe adíru ka benne dedaaba desela biꞌiniha. Laxkala nna beyuꞌubake neda ttu sá, ttaka tti begilake biꞌiniha ata dedá ka benne raka luesikeha lhe ka benne ankabiakanieha lhe
lanú biꞌiniha gwaxxakake. Aníha uka nna beyekibake deyyake Jerusalén‑ni ugila bi.
Ukaliba tsunna ubisaha nna gwaxxakake bi dobi roꞌo yotuha lagwi ge ka nu ruleꞌekinna ka benne nu ra lo bia bennabi bodhaꞌan Tata Do Yebáha len Moisés‑ni. Rudo nagabi ge ka nuha lhe rinnaba tisabi kana lhe.
Iyába ka nu seꞌe rudo nagakani gebi rebanabakinna ge elha rieni do ikibi lhe rebanabakinna ge ka tisa rekabibi ge ka nuha lhe.
Tti bilani ka tata gebiha bi dobi len ka nuha, bebanabakanie. Laꞌania nna ra nan gebiha bi:
―Xiꞌini to, ¿beaka bedhakalu riꞌitu aná? Tata gelu‑ni lhe neti lhe yalhá chi rudúna riꞌitu rekitu ugila lu.
Jesús‑ni nna bekabibi gebie, rabi:
―¿Beaka regilale neti? ¿Si bi gwa yule deki rakarula doelha udo lasia nu anka sina ge Tata kiaha?
Ttaka lake nna labí bette dáke bixa diani nu ra biꞌiniha ke.
Laꞌania nna deyyababi len ka tata nan gebiha besinke lheꞌesi Nazaret. Niha‑ba udobi bedobi tisa ge ka benneha ge iyába nu ráke bi. Nan gebiha nna rudhá tsitsiba lebie ge iyá nu ukaha.
Jesús‑ni diababi rixenbi lhe rido chiettirugabinbi xiani lhe. Anágaba Tata Do Yebáha lhe ka benne lhe, ruꞌugaba leke elha ruin gebi.
Tti chi uka tsinu (15) ida rinnabia Tiberio César‑ni itúba Roma, Poncio Pilato‑ni nna rinnabiana daka Judea‑ni, Herodes‑ni nna rinnabiana daka Galilea‑ni, betsini Felipe‑ni nna rinnabiana daka Iturea lhe daka Traconite lhe. Benne tee lábie Lisanias nna rinnabie daka Abilinia.
Anás‑ni lhe Caifás‑ni nna ankakana ka bixxudi xeni. Laꞌania nna belisa Tata Do Yebáha Juan, xiꞌin Zacarías‑ni, dona lo yu bisi ata lanú benne seꞌe.
Nianna utena itúba daka roꞌo yoo Jordán‑ni rigixxiꞌenna ka benne kini odúna ke ge nu ruinke nna odaxxuke neda ge Tata Do Yebáha nna gadike inda, kini anáchu dhi benneha elha xen lasi ge ka tulha ruinke.
Ukaba attiba ra profeta Isaías‑ni tti unnebie lo ka yetsi ge Tata Do Yebáha, ree:
Lo yu bisi ata lanú benne seꞌe, niha riyieni tsiꞌi ttu benne rinnebie idisa, ree:
“Gwalegixxa tse neda ge benne anke Xxanariꞌiha;
gwalolixxa neda kini dhabie.
Iyába ata re ka xieru‑na nna esákana.
Ka iꞌiya‑na lhe ka sitta xua xea‑na lhe eságabakana kini eyaka lapa.
Ka neda kwalha‑na nna eseꞌe lhixxakana;
anágaba ka neda anka satsa‑na, eyaka lapakana,
kini anáchu nna iyá ka benne ilákanie benne idhelha Tata Do Yebáha kini odilábie ke.”
―¡Aalexa nu ruin satsa! ¡Lebiꞌi ankale ttiba ka belha‑na! ¿Nú chi rana le deki gwalále lo elha disa tsitsi nu chi dabigana ute Tata Do Yebáha gele?
Gwaluni nu dika ixú ganna xa. Aníha kini uleꞌe deki gwalí chi ankale benne bodúna le ge nu ruinle nna bodaxxule neda ge Tata Do Yebáha. Abittu tseꞌele ulaba lhiꞌu lele akinle: “¡Riꞌitu gwalábatu, kumu de ankatu benne datiatu Abraham‑ni!” Netiru ria, Tata Do Yebáha ganna aka lebie, gwakaba gebie eyonie ka íyya duꞌuya nii kini eyakakana benne datia Abraham‑ni; a laa kila iyasanie le.
Anágaba nna chigaba du tse iyyatteha kini ichúna itupa lhu ka yaga. Laxkala iyába ka yaga ka nu abittu utekana nu xixxi tse, ka nuha chúbakana nna iruꞌunakana tsiakana lo giha. Aníha‑ba nuha satele ganna abíba uinle nu dika ixú.
Ka benneha nna rinnaba tisake Juan‑ni, ráke:
―Ganna aníha nna, riꞌitu, ¿bíla anka nu uintu ganna?
Juan‑ni nna bekabina geke, rana:
―Ganna ttu benne seꞌe chupa xobie, teeki utebie ttu nuha len attu benne abittu xobie tee; lhe ganna ttu benne tee lena robie, teeki kidhie nuha ugwebie benne abittu gebie tee.
Bisingaba ttu chupa ka gwekixa kini gadikana inda. Nianna rákana Juan‑ni:
―Maestru, riꞌitu nna, ¿bíla anka nu uintu ganna?
Lana nna rana kana:
―Abitturu ukixale yani lo nu chi gaꞌanna ukixale.
Unnaba tisagaba ttu chupa ka soldadu, rákana:
―Riꞌitu nna, ¿bíla anka nu uintu?
Lana nna bekabina gekani, rana:
―Abittu uniasinle ka benne. Bittu uinle aníha ki kuale nu tee geke. Bittugaba kwenta usiale ikike deki benke ttu bixa. Gwaleyaka xenba lele ttixaruba gaxale.
Ka benne tupa niha nna rudo tsitsiba nagake kumu ribedake Cristu benne chi gaꞌanani Tata Do Yebáha idhelhe nna iyábake rulaba lhiꞌu leke rakakanie: “¿Si laaba Juan‑niba nuní anke Cristu?”
Ttaka Juan‑ni nna unnena rana iyába ka benne tupa niha:
―Gwalí galá neti tti rugadia ka benne inda, suna indaba rixúti, ttaka si dala attu benne tsitsirula ra lebie tti neti. Neti nna labí elha ralhaa idhasia lo ka gwaracha geeha. Benneha nuha ugadie le Espíritu ge Tata Do Yebáha lhe ugadie le gi lhe.
Chi den tse barkilu ge benneha kini uin tsebie xuxtilaha nna ganna chi bolhube sináha nna ottupe xuxtilaha nna ogaꞌabie xuaha ata regua tsebie benneha. Nianna tti udelhe tee ge xuaha lo gi nu satíaba rite loniha, nu abittu reyola loniha. Lebiꞌi nuha udhake aníha.
Iyá nuní unne Juan‑ni tti belisana ka benne beleꞌenna ke ka tisa tse bete Tata Do Yebáha.
Anágaba nna utisagaba Juan‑ni Herodes nu rinnabiaha, kumu de bedo lenna Herodías nu anka nuila ge betsini Felipe‑ni lhe utisagabana na ge adíru ka nu satsa bennaha.
Ttaka betseꞌe loona, iki de iyá nu satsa chi ben Herodes‑ni nna bedienrula geni: begaꞌalana Juan‑ni lheꞌe lisiyya de bedona na be ge nu ruinnaha.
Uka nuha tti rugadi Juan‑ni iyába ka benne inda, laꞌaniagaba udi Jesús‑ni inda. Laka dubie rilhapie tisa len Tata Do Yebáha, nianna biyali yebáha.
Laꞌania nna ugwadi Espíritu ge Tata Do Yebáha, anke attiba ttu becha nna betedhobie iki Jesús‑ni. Nianna biyien tsiꞌi ttu benne rinnebie yebáha, ree bie:
―Lu ankalu Xiꞌinia rakati gelu. Lu ankalu benne ruinlu nu ruꞌu lasia.
Jesús‑ni chi ankanie ttiba rerua (30) ida tti uduloe sina ge Tata Do Yebáha. Ra ka benne deki lee uke xiꞌin José nna datiabie Elí.
Elí nna uke xiꞌini Matat,
Matat nna uke xiꞌini Leví,
Leví nna uke xiꞌini Melqui,
Jana nna uke xiꞌini José,
José nna uke xiꞌini Matatías,
Matatías nna uke xiꞌini Amós,
Amós nna uke xiꞌini Nahum,
Nahum nna uke xiꞌini Esli,
Esli nna uke xiꞌini Nagai,
Nagai nna uke xiꞌini Maat,
Maat nna uke xiꞌini Matatías,
Matatías nna uke xiꞌini Semei,
Semei nna uke xiꞌini José,
José nna uke xiꞌini Judá,
Judá nna uke xiꞌini Joana,
Joana nna uke xiꞌini Resa,
Resa nna uke xiꞌini Zorobabel,
Zorobabel nna uke xiꞌini Salatiel,
Salatiel nna uke xiꞌini Neri,
Neri nna uke xiꞌini Melqui,
Melqui nna uke xiꞌini Adi,
Adi nna uke xiꞌini Cosam,
Cosam nna uke xiꞌini Elmodam,
Elmodam nna uke xiꞌini Er,
Er nna uke xiꞌini Josué,
Josué nna uke xiꞌini Eliezer,
Eliezer nna uke xiꞌini Jorim,
Jorim nna uke xiꞌini Matat,
Matat nna uke xiꞌini Leví,
Leví nna uke xiꞌini Simeón,
Simeón nna uke xiꞌini Judá,
Judá nna uke xiꞌini José,
Jonán nna uke xiꞌini Eliaquim,
Eliaquim nna uke xiꞌini Melea,
Melea nna uke xiꞌini Mainán,
Mainán nna uke xiꞌini Matata,
Matata nna uke xiꞌini Natán,
Natán nna uke xiꞌini David,
David nna uke xiꞌini Isaí,
Isaí nna uke xiꞌini Obed,
Obed nna uke xiꞌini Booz,
Booz nna uke xiꞌini Salmón,
Salmón nna uke xiꞌini Naasón,
Naasón nna uke xiꞌini Aminadab,
Aminadab nna uke xiꞌini Aram,
Aram nna uke xiꞌini Esrom,
Esrom nna uke xiꞌini Fares,
Fares nna uke xiꞌini Judá,
Judá nna uke xiꞌini Jacob,
Jacob nna uke xiꞌini Isaac,
Isaac nna uke xiꞌini Abraham,
Abraham nna uke xiꞌini Taré,
Taré nna uke xiꞌini Nacor,
Nacor nna uke xiꞌini Serug,
Serug nna uke xiꞌini Ragau,
Ragau nna uke xiꞌini Peleg,
Peleg nna uke xiꞌini Heber,
Heber nna uke xiꞌini Sala,
Sala nna uke xiꞌini Cainán,
Cainán nna uke xiꞌini Arfaxad,
Arfaxad nna uke xiꞌini Sem,
Noé nna uke xiꞌini Lamec,
Lamec nna uke xiꞌini Matusalén,
Matusalén nna uke xiꞌini Enoc,
Enoc nna uke xiꞌini Jared,
Jared nna uke xiꞌini Mahalaleel,
Mahalaleel nna uke xiꞌini Cainán,
Cainán nna uke xiꞌini Enós,
Enós nna uke xiꞌini Set,
Set nna uke xiꞌini Adán,
Adán‑ni nna uke benne ben Tata Do Yebáha.
Jesús‑ni chiba deyuꞌu Espíritu ge Tata Do Yebáha itúba latie bedábie roꞌo yoo Jordán‑ni deyye. Nianna deche Espírituha bie lo yu bisi ata lanú benne seꞌe.
Delo chua (40) ubisaha ben nu xxegwiha dhi yiene. Labí utobie yetta itúba ugwekie niha. Tti chi gwadona chua ubisaha, laꞌania nna tti ugwetti bitunie.
Nianna tti ra nu xxegwiha bie:
―Ganna si gwalíginlu ankalu Xiꞌin Tata Do Yebáha, usichu íyya re nii eyakana yettaxtila ki golu.
Jesús‑ni nna bekabie geni, ree:
―Lo ka yetsi ge Tata Do Yebáha dia ra: “Laa sunruga len yettaxtila aka ben ka benne.”
Nianna che nu xxegwiha bie iki ttu iꞌiya nna beleꞌenne ttu satti iyá ka yiesi ka nu ra tsitsi lekani seꞌe yiesi lo yu‑ni.
Nianna tti rane:
―Neti utea lo neda lenlu kini innabialu kana, anágaba lhe utea nu tse tee gekinna, kumu neti chi bisiakana lasi náya. Laxkala utebaa kana len benne rakaba lasia ugwea.
De nuha nna ganna si lu udú xibilu arloa nna utsá lolu neti, laꞌania nna iyába ka nu chi beleꞌa‑na akakana gelu.
Jesús‑ni nna bekabie geni, ree:
―Lo ka yetsi ge Tata Do Yebáha dia ra: “Suna arlo Tata Do Yebaa benne anke Xxanaluha, suna arlo benneha‑ba udú xibilu lhe suna nu innabe uinlu lhe.”
Nianna deche nu xxegwiha bie lheꞌesi Jerusalén‑ni nna tti ulhapine iki yotuha gwetsáli. Nianna rane:
―Ganna si gwalíginlu ankalu Xiꞌin Tata Do Yebáha, niili dulu nna ubinnichu lo yuha,
kumu lo ka yetsi geeha dia ra:
Tata Do Yebáha idhelhe ka anjeli geeha kini uyú tsitsike lu.
Udoni lo náke lu kini abittu tsuꞌu niꞌalu iki ka íyya.
Jesús‑ni nna ree na:
―Lo ka yetsiha‑gaba dia ra: “Bittu dhi yielu Tata Do Yebaa benne anke Xxanaluha.”
Jesús‑ni nna beyekie besine daka Galilea. Tsitsiba ra lebie de yuꞌu Espíritu ge Tata Do Yebáha latie. Nianna lheꞌe iyába ka yiesi seꞌe abiꞌiba niha, ugwadhi tisa ge nu runieha.
Labie nna lheꞌe ka yoꞌo ata rudheti ka benne Israel‑ni ka tisa ge Tata Do Yebáha, niha‑ba rekie ruleꞌenie ka benneha. Laxkala iyábake ráke:
―¡Xxeniba ra le benne‑ni!
Jesús‑ni beyye lheꞌesi Nazaret ata bixenieha. La sá tti reyaka le ka benne Israel‑ni utaꞌabie lheꞌe yoꞌo ata rudhetike ka tisa ge Tata Do Yebáha attiba labinie runie. Laꞌania utaꞌabie nna udúbie kini ulabe ka tisa ge Tata Do Yebáha.
Begwekane ka yetsi ben Isaías benne uke profeta ge Tata Do Yebáha. Tti udhalie lo ka yetsiha nna gwaxxake ata dia ra:
Espíritu ge Tata Xisiha yuꞌubie latia
kumu chi ulesie neti kini tsiaya kixxiꞌaya ka tisa tse len ka benne abittu tee geke
nna udhelhe neti kini odú tsea le ka benne du siꞌi leke,
lhe kixxiꞌania ka benne tee lisiyya deki gwalábake,
lhe anágaba nna edhalia iyya lo ka benne xua loke.
Udhelhagabe neti kini odiláya ka benne ruyúke elha disa ttixka bixa rudhakakana ke,
lhe kixxiꞌaya deki isia sá Tata Xisiha aka lenie ka benne.
Nianna tti bottesie yetsiha nna bogwebie benne rigua tsebie ka yetsiha nna tti bedoe. Iyába ka benne seꞌe niha nna doba loke bie.
Nianna tti unnebie, ree:
―Nasá chi bilenle uka nu belabaa lo yetsi‑ni.
Iyába ka benne seꞌe niha rinne tseke ge Jesús‑ni lhe rebanabakanie ge ka tisa tsagwi rinneeha. Lhe anágaba nna rinnaba tisa luesike, ráke:
―¿Laaba xiꞌin José‑niba benne‑ni?
Jesús‑ni nna ree ke:
―Gaxa gwa rakabinle gale neti ttu tisa tee nu rinne ka benne ráke: “Lu nu reyoni ka benne rani, la lu tte beyoin latilu”, o innále: “¿Beakala lheꞌesi gelu‑ni a ruinlu luesi nu chi binatu benlu lheꞌesi Capernaum‑ni?”
Nianna unne chiettirue, ree:
―Netiru ria, ni ttú profeta ge Tata Do Yebáha, a rulabikane lheꞌesi geeha.
Neti gwalígati xa, useꞌe galá ixe ka benne nuila bidabi lo yu ge Israel‑ni tti udo profeta Elías‑ni. Laꞌania labíru iyya uka delo tsunna ida nalhaha, nianna bisiaru ttu ubina itúba ata seꞌe ka benne Israel‑ni.
Ttaka Tata Do Yebáha, ni len ttú ka benne nuila bidabi ge Israel‑ni a udhelhe Elías‑ni kini ute náni len ka benneha. ¿Laaba ganna len nuila bidabi ge lheꞌesi Sarepta, delába yiesi re daka Sidón, laaba ganna len nuilaha‑la udhelhe na?
Aníha‑gaba tti udo profeta Eliseo‑ni, ixegaba ka benne useꞌe lo yu ge Israel‑ni, uka latike yiesu nu tee láni lepra. Ttaka ni ttú ka benneha a betúa yiesuha latike. ¿Laaba ganna Naamán benne doe lo yu ge Siria, benneha‑la gwa betúa yiesuha latie?
Tti biyienin iyá ka nu seꞌe gwedo naga lheꞌe yoꞌoha nu ra Jesús‑ni, nianna bisaꞌa xxattakinna
nna tti udú liikana uleakane roꞌo yiesiha, chekane roꞌo belhaꞌa du roꞌo yiesiha. Nuha rena iki ttu iꞌiya. Niha ruinkana uttulhukane.
Ttaka Jesús‑ni beyeki ttebe betebie lagwi gekani nna deyye.
Jesús‑ni beyadie besine lheꞌesi Capernaum. Nuha rena daka Galilea nna lheꞌe ka sá atti reyaka le ka benne Israel‑ni nna ruleꞌenie ke ka tisa ge Tata Do Yebáha.
Ka benneha nna rebanabakanie ge nu ruleꞌenie keha, kumu rinnebie ttiba ttu uxtisi rapa lo neda.
―¡Begwelha riꞌitu! ¡Bittu etegaꞌa gelu len riꞌitu, lu Jesús ge Nazaret! ¿Si dalu gwetseꞌe loo riꞌitu? Neti gwankabiabati lu. Lu ankalu benne chi ulesi Tata Do Yebáha.
Jesús‑ni nna bedhaka dise espíritu xxegwiha, ree na:
―¡Bedhea roꞌolu nna beria lati nubiyú‑ni!
Nianna uruꞌuna nu xxegwiha nubiyúha lo yu arlo iyába ka benne seꞌe niha. Nianna tti beria ttebana latini, labíru bixa bedhakana nubiyúha.
Iyába ka benne seꞌe niha uka télakanie nna rinnaba tisa luesike, ra luesike:
―¿Bí anka ka tisa rinne nubiyú du nii? ¡Xxeniba ra leni rulisana ka espíritu satsa‑na kini eriakana nna gwa rudobakana tisa geni reriakana!
Iyába ka benne seꞌe lheꞌe ka yiesi seꞌe itúba ka daka niha rinneke ge nu ruin Jesús‑ni.
Jesús‑ni beriabe lheꞌe yoꞌo ata rudheti ka nu Israel‑ni ka tisa ge Tata Do Yebáha nna gwateꞌe lisi Simón‑ni. Nan ge nuila ge Simón‑ni nna teba benneha ranie, yuꞌu xxatte xilhaa. Nianna unnabakana len Jesús‑ni kini eyonie benneha.
Jesús‑ni nna biyette arlo benne nuilaha, bedhaka dise xilháha nna beria ttebana lati benneha. Looraha tteba nna beyadha benneha nna benie nu utoke.
Atti chi chadi tatubisa‑na, iyába ka benne seꞌe ka benne rani geke, ka benne ridakake iyá looba isagwe, cheke ka benneha ata du Jesús‑ni. Jesús‑ni nna iki ttu ttu ka benneha rixxua nábie nna reyonie ke.
Lati ixegaba ka benne raniha beria ka espíritu xxegwiha, ribesiꞌabakana rákana:
―¡Lu ankalu Xiꞌin Tata Do Yebáha!
Ttaka Jesús‑ni nna rudhaka disalee ka nuha. Labí rugwelhe kana innekana, kumu yúbakana deki labie anke Cristu benne chi gaꞌanani Tata Do Yebáha idhelhe.
Tti ugwani dilaha, biria Jesús‑ni roꞌo yiesiha ata lanú benne risatsa. Ttaka ka benne regilake bie nna gwa bisinbake ata dueha. Ruinke ukwedake bie kini abittu eyye.
Ttaka lee nna ree ka benneha:
―Rakagaba doelha kixxiꞌania ka benne seꞌe lheꞌe adíru ka yiesi ka tisa tse, delába kixxiꞌania ke gasina ki akake benne innabia Tata Do Yebáha ke, kumu de nuha‑la udhelhe neti.
Aníha‑ba dia Jesús‑ni [daka Galilea‑ni] rigixxiꞌe ka tisa tseha lheꞌe ka yoꞌo ata rudheti ka benne Israel‑ni ka tisa ge Tata Do Yebáha.
Ttu lidú do Jesús‑ni roꞌo indatoo ge Genesaret. Yalhá ixe ka benne tupa niha, axtaba rukí yaꞌake bie de raka leke iyienkanie ka tisa ge Tata Do Yebáha.
Nianna bilani Jesús‑ni chupa ka barcu dákana roꞌo indaha. Lanú nu tee lheꞌekani, kumu ka benne rudaxxuke belhaha si ugwadilake rigíke ka yexxa gekeha.
Jesús‑ni nna ugwapie lheꞌe ttu ka barcuha nna unnabe len Simón nu anka xxana barcuha kini usigana nuha a latti lheꞌe indaha. Nianna tti udoe lheꞌe nuha. Niha‑liba doe nna uduloe ruleꞌenie ka benne tupa roꞌo indaha.
Tti chi beyaka unneeha, nianna ree Simón‑ni:
―Uche barcu‑ni ata re idila inda‑na nna gwaludelha ka yexxa gele‑na kini udaxxule belha.
Simón‑ni nna bekabina, rane:
―Betuelaba uyuꞌutu sina xa tata, nurula biyaxxuintu. Ttaka ganna aná ra kwinalu nna udelhachua ka yexxa‑ni.
Atti beyalhikana ka yexxaha nna desá tíba belha lheꞌe ka nuha. Chi tteba isúkana.
Nianna bettá nákani uxikana adíru ka nu seꞌe lheꞌe attu barcuha kini ugía ka nuha nna bete nákani lenkana. Laxkala ixpaba ka barcuha besá tíbakana belha. Chiba ruinkana xxudikana lheꞌe indaha kumu de dedá xxattakana idiꞌi.
Tti bilani Simón nu tegaba láni Pedro, tti chi bilenna nu chi ukaha, nianna tti bedú xibini arlo Jesús‑ni nna rane:
―¡Ubiꞌetta kweꞌa xa tata! Kumu neti ttu nu runi tulhaba ankaa.
Aníha rana kumu lana lhe adíru ka nu seꞌe lennaha yalhá bebanakinna de bedaxxu xxattakana belha.
―Bittu gasinlu. Debá nnanna nna labíru udaxxulu belha; ka bennela chi dhulolu gaxilu kini udaxxuke neda ge Tata Do Yebáha.
Nianna tti bebeakana ka barcuha roꞌo indaha nna beseꞌe bixxikana ka nuha nna dia ttebakana danalhakana Jesús‑ni.
Ttu sá do Jesús‑ni lheꞌe ttu ka yiesi seꞌe niha. Niha bisin ttu benne biyú sia xxatta latie yiesu nu tee láni lepra. Tti bilen benneha Jesús‑ni nna bere tteba loe lo yu nna unnabe len Jesús‑ni, ree bie:
―Tata xisi to, ganna lu aka lelu, gwadaabalu eyoinlu neti.
Nianna tti belhí ná Jesús‑ni utane lati benneha nna ree:
―Gwaka galá lasia. ¡Nnanna, chinka beyaka!
Loora rinne Jesús‑ni nna betúa tteba yiesuha lati benneha.
Nianna tti ra Jesús‑nie:
―Anuttu nu galu. Beyyala gwatso du arlo bixxudiha nna bete úna nu daa lolu utelu ge Tata Do Yebáha de chi beyarilu. Beni attiba raba lo bia bennabi bodhaꞌan Moisés‑ni. Aníha kini uyú lo ka benne deki chiba betúa isagwe‑na latilu.
Ttaka meskiba besuna Jesús‑ni nna adíla ugwadhi tisa ge nu runieha. Laxkala ixe ka benne ritupake kini rudo nagake gebie lhe ki reyonie ke ge bixaba isagwe ridakake.
Jesús‑ni nna reruꞌune ata anuttu benne risatsa kini rilhapie tisa len Tata Do Yebáha.
Ttu sá do Jesús‑ni ruleꞌenie ka benne ka tisa ge Tata Do Yebáha. Niha‑gaba betetseꞌe ttu chupa ka fariseo‑ni lhe betetseꞌegaba ttu chupa ka nu ruleꞌekinna ka benne nu ra lo bia bennabi bodhaꞌan Tata Do Yebáha len Moisés‑ni, ka nu daba lheꞌe iyába ka yiesi to seꞌe daka Galilea‑ni lhe daka Judea‑ni lhe ka nu daba lheꞌesi Jerusalén‑ni lhe. Jesús‑ni nna, kumu de du Tata Xisiha lenbie, de nuha nna tsitsiba ra lebie reyonie ka benne rani.
Nianna bisin ttu chupa ka nubiyú chekana ttu benne daa yatti latie xuakinne lo ttu breta. Ruinkana ugaꞌakana benneha lheꞌe yoꞌo ata du Jesús‑ni kini sattixxakana benneha arloe.
Ttaka de abí galá anka gaxa gaꞌa lenkana benneha kumu de tupa xxatta ka benne roꞌo yoꞌoha, aníoka nna ugwapi lenkana benneha iki yoꞌoha. Utuakana ttu chupa ka texa ki udo belea nna ulhidakana benne xua lo bretaha lagwi ge ka benne saa niha. Aníha benkana kini bisine arlo Jesús‑ni.
Tti bilani Jesús‑ni gwa riaba leke deki gwadaabe eyonie benneha, nianna ree benne raniha:
―Nnanna chiba bixú elha xen lasi ge ka tulha gelu‑na xa nubiyú.
Ka nu ruleꞌekinna ka benne nu ra lo bia bennabi bodhaꞌan Moisés‑ni lhe ka fariseo‑ni lhe belaba lhiꞌu lekani, rakakinna: “¿Nú anka nubiyú du‑ni nna rilhida gaana Tata Do Yebáha? Sunruba benneha gwa raka gebie ridíe elha xen lasi ge ka tulha ruin ka benne.”
Ttaka Jesús‑ni nna ute dábanie nu rulaba lekaniha, nianna unnaba tise, ree kana:
―Lebiꞌi, ¿beaka rulaba lele aná?
Gwalinnáchu, ¿bí nuha nu sattiru innáriꞌi? ¿Si innáriꞌi: “Chiba bixú elha xen lasi ge ka tulha gelu‑na” ak? o ¿innáriꞌi: “Beyadha nna bedá”?
Ttaka nnanna chi ulaꞌania le kini uyú lole deki neti benne daya yebáha, yiesi lo yu‑ni gwa teeba lo neda kia ki dhia elha xen lasi ge ka tulha ruin ka benne.
Nianna tti ree benne daa yatti latieha:
―Lu, rulisaa lu. Beyadha nna bodaxxu breta xualu loin‑na nna beyya lisilu.
Looraha nna beyadha tteba benne biyúha arlo iyába ka benne seꞌe niha nna bodaxxue breta nu uxue loniha. Nianna tti deyye lisieha, rulhe ree:
―¡Xxeniba ra le Tata Do Yebáha!
Iyába ka nu seꞌe niha bebanabakinna nna itú rasibakinna, rákana:
―Xxeniba ra le Tata Do Yebáha. Nasá chi bilenriꞌi uka ka elha tsagwi.
Iki de nuha nna beria Jesús‑ni lheꞌe yoꞌoha, nianna bilánie ttu gwekixa dona ata rukixakana belhiu nu daa lo ka benne rigixake ge Roma‑ni. Nu anka gwekixaha tee láni Leví. Nianna tti ra Jesús‑ni na:
―¡Utá, betenalha neti!
Delola nna ben Leví‑ni ttu laní ge Jesús‑ni lheꞌe lisiniha nna ixeru ka gwekixa lhe adíru ka benne lhe useꞌekana lenke go yetta.
Ttaka ka fariseo‑ni lhe anágaba ka nu ruleꞌekinna ka benne nu ra lo bia bennabi bodhaꞌan Moisés‑ni, udulokana rulisakana ka benne rudhetini Jesús‑ni, rákana ke:
―¿Beakala lebiꞌi nna riꞌa robale len ka gwekixa‑na lhe len ka nu ruin satsa‑na lhe?
Ttaka Jesús‑ni nna bekabie gekani, ree:
―Ka nu abittu rani‑na, ka nuná labí riyasakinna nu eyoinna kana, sinuki ka nu rani‑na nuná riyasakinna nu eyoinna kana.
Neti laa dagaa raxia ka nu runi nu dika ixú, sinuki dalaa raxia ka nu ruin satsa, kini odúna kana nna odaxxukana neda ge Tata Do Yebáha.
Nianna rákana Jesús‑ni:
―¿Beakala ka benne rudhetini Juan benne rugadi indaha lhe ka benne rudhetini ka fariseo‑ni, rutte xxatta ubina lheꞌeke, labí roke yetta lhe rilhapike tisa len Tata Do Yebáha lhe? ¿Beakala ka nu rudhetinlu‑ni nna riꞌa roba ka nuní?
Jesús‑ni nna bekabie gekani, ree:
―¿Laaba ganna labí aka gele uinle ki utte ubina lheꞌe ka benne biyaxike ki tseꞌeke dhaꞌaha ganna ttixka sa duba nu kwiti rutsá nániha lenke?
Ttaka ganna chi bisia sá itua nu kwitiha, anutturuna dho lenke, laꞌanialiba nna chi utte ubina lheꞌe ka benne seꞌe dhaꞌaha.
Utixxiꞌagabanie kana ttu tisa. Aníha benie kini utte dákana bí diani nu raka lebie kixxiꞌanie kanaha. Nianna tti ree:
―Lanú ttu benne do richúe salhaꞌa roꞌo xo kubi geeha nna otábie na roꞌo xo yaxxuha, kumu ganna aníha unie, laꞌania nna utseꞌe loobe xo kubiha. Anágaba nna lari kubiha laa gwetogin nuha edúna roꞌo lari yaxxuha.
Nigaba lanú ttu benne do rigeꞌe vinu kubi lheꞌe ka yieti yaxxu, kumu ganna aníha unie, laꞌania nna vinu kubiha, ganna chi galana nna itsúba nuha yietiha. Laꞌania nna ilaliba vinuha lhe tseꞌe loogaba yietiha lhe.
Laxkala teeki kaꞌake vinu kubiha lheꞌe ka yieti kubi.
Nigaba lanú ttu benne do riꞌe vinu yala, delo nna edeꞌogaba lebie iꞌiye vinu kubi, kumu ree: “Vinu yala‑na nuná riꞌaru ixí.”
La sá tti reyaka le ka benne Israel‑ni ute Jesús‑ni lheꞌe ka xuxtila seꞌe niha. Ka benne rudhetinieha nna richekuke iki ka xuxtilaha nna rixubi len náke benneha nna roke ka xua toha.
Nianna tti unnaba tisa ttu chupa ka fariseo‑ni ke, rákana ke:
―¿Beaka ruinle nu abittu gaꞌanna uinriꞌi la sá reyaka leriꞌi?
Jesús‑ni nna bekabie gekani, ree:
―¿Si lagwa chi belabale lo yetsi ge Tata Do Yebáha bí ben David‑ni? Yule benneha lhe ka benne dia lenieha lhe, ttu lidú bituinke nna
utaꞌabie lheꞌe yotu ge Tata Do Yebáha, nianna bedaxxue ka yettaxtila chi riesike ankake sun tteba ge Tata Do Yebáha, delába ka yettaxtila ka nu labí aka go attu benne subi, sunruba ka bixxudiha gwa gaꞌanna gokana benneha. ¿Laaba ganna David‑ni utobe benneha nna begwegabe ka benne dia lenieha kini utoke?
Rágaba Jesús‑ni kana:
―Neti benne daya yebáha, netiba ankaa xxana ka sá reyaka leriꞌi. De nuha nna gwa teeba lo neda kia innía bixa dika uinriꞌi lheꞌe ka sá reyaka leriꞌi.
Uka nuha tti bisia attu sá tti reyaka le ka benne Israel‑ni, laꞌania utaꞌa Jesús‑ni lheꞌe yoꞌo ata rudhetike ka tisa ge Tata Do Yebáha. Nianna udulobie ruleꞌenie ka benne seꞌe niha. Lheꞌe yoꞌoha‑gaba re ttu benne biyú daa yatti ttu lhaꞌa nábie.
Ka nu ruleꞌekinna ka benne nu ra lo bia bennabi bodhaꞌan Moisés‑ni lhe ka fariseo‑ni lhe seꞌekana rulatsikana ge Jesús‑ni ganna si gweyonie ttu benne rani la sáha, kini aníha‑chu nna tee roꞌokani bixa usiakana ikie.
Ttaka labie nna, kumu yu galábie nu rulaba lekaniha, nianna ree benne daa yatti neeha:
―Udú lii nna utá udú lagwi‑ni.
Benne biyúha nna udú lii ttebe die.
―Neti raka lasia innaba tisaa le ttu bixa. ¿Bí gaꞌanna uinriꞌi lheꞌe ka sá tti reyaka leriꞌi? ¿Si uinriꞌi latsiru ak? ¿O uinriꞌi nu satsa ak? ¿Si odiláriꞌi ttu benne o ugwelhariꞌi gattie ak?
Nianna tti bodeki loe belannie lo iyába ka benne seꞌe abiꞌiba kweꞌeeha nna rabie benne biyúha:
―Belhí nálu.
Aníha‑ba ben benneha nna beyaka tteba neeha.
Ttaka lakana nna yalhá bisaꞌa xxattakinna nna udulo ttebakana ra luesikani bixa udhakakana Jesús‑ni.
Laꞌania ttegaba nuha ugwapi Jesús‑ni iki ttu iꞌiya do niha, nianna ulhapie tisa len Tata Do Yebáha. Betuelaba udoe unnebie len benneha.
Tti chi ugwani dilaha nna uxie ka benne rudhetinieha. Nianna bekwebie tsiꞌinu (12) ka benneha. Ka benneha nuha utixxe láke apóstol.
Bekwebie
Simón benne utixxagabe lábie Pedro lhe
Andrés betsi Simón‑ni lhe
Jacobo‑ni lhe.
Anágaba bekwegabe Juan‑ni lhe
Felipe‑ni lhe
Bartolomé‑ni lhe
Bekwegabe Mateo‑ni lhe
Tomás‑ni lhe
Jacobo xiꞌini Alfeo‑ni lhe.
Anágaba bekwegabe Simón benne rákana Zelote lhe
Judas betsi Jacobo‑ni lhe.
Bekwegaba Jesús‑ni Judas Iscariote nu bettoꞌone lasi ná ka nu bettikaneha.
Tti beyadi Jesús‑ni len ka apóstol geeha iki iꞌiyaha, nianna tti betelede ttu latsi re niha. Niha chi tupa adíru ka benne rudhetinieha lhe ixe juisiru ka benne lhe, ka benne daba itúba ka daka Judea lhe ka benne daba lheꞌesi Jerusalén‑ni lhe ka benne daba itúba ka daka roꞌo indatoo ge Tiro lhe Sidón lhe. Bisia ka benneha kini udo nagake ge Jesús‑ni lhe anágaba ki eyonie ka isagwe ridakakeha lhe.
Ka benne ruyúke elha disa de yuꞌu ka espíritu satsa latike, ka benneha gwa reyakabake.
Aníha uka nna iyá xeaba ka benne raka leke sattanke lati Jesús‑ni, kumu de ra tsitsi lebie nna gwa ridaabe reyonie iyábake.
Jesús‑ni belannie lo ka benne rudhetinieha, nianna unnebie ree ke:
―Karubárule, lebiꞌi ka benne abí gele tee, kumu lebiꞌi nuná akale ka benne innabia Tata Do Yebáha.
’Karubárule, lebiꞌi ata seꞌele rituinle nnanna, kumu isia sá gobale nna eyielabinle.
’Karubárule, lebiꞌi ka nu ribesile nnanna, kumu isia sá nna gwedeakabinle.
’Neti benne daya yebáha, karubárule ganna ttixka delo niꞌa kia nna utía di lekani le lhe urio lákana le lhe. Karubárule ganna ttixka ulisa xxattakana le lhe anágaba nna ganna kuꞌu niꞌakani le innákana deki satsaba ruinle.
Gwalodú itta lele la sáha lhe egitta ebaa lele lhe, kumu lebiꞌi xxeniba anka nu dhile yebáha. Kumu ka nu rudhaka disakana le nnanna, anágaba bedhaka disa ka benneola gekaniha ka profeta ge Tata Do Yebáha itú ttuha.
’¡Gwalíchi lele, lebiꞌi ata yiela súbinle nnanna, kumu isia sá gattibale ubina!
’¡Gwalíchi lele ata ruxisile nnanna, kumu isia sá nna kwesibale de eleninle!
’¡Gwalíchi lele, lebiꞌi ttixka iyába ka benne rinne tseke gele! Kumu ttigaba ruinke rinne tseke gele nnanna, anágaba ben ka benneola gekeha len ka profeta gwen lasi ugweki itú ttuha.
’Ttaka lebiꞌi ka nu riyieninle rinnea, neti ria le: Akinle ge ka nu abittu raka uyúkana le. Latsiru gwaluin len ka nu ritisikinna le.
Gwalinnaba len Tata Do Yebába kini aka lenie ka nu rigekana ikile, lhe gwalinnabagaba lenie ge ka nu rudhaka gwekana le lhe.
Ganna si nuxa kweana gi xxagalu, bodekigaba attu lhaꞌa xxagalu kini kweana gi. Ganna si nuxa kuana jabana gelu‑na, begwegaba na mixa gelu‑na.
Ganna si nuxa innabana lu ttu bixa, begwe na nu rinnabanaha o si ganna nuxa udaxxuna nu anka gelu, abittu ennabalu nuha.
Ttiba raka lele uin ka benne len lebiꞌi, aníha‑gaba uinle lenke.
’Kumu ganna suna ka nu rakakinna gele‑naruba gwa rakinle gekani, laꞌania nna, ¿bíruala nu tse ruinle ganna? Ki ka nu runi tulha‑na, gwa rakagabakinna ge ka nu rakakinna gekani.
Lhe anágaba ganna suna len ka nu gwa raka uyúkana le, ganna suna len ka nunáruba gwa ruin tsele, laꞌania nna, ¿bíruala nu tse ruinle ganna? Ki ka nu runi tulha‑na anágaba ruin ka nuná.
Ganna si rute gannale len ka benne rakinle deki goteke gele, laꞌania nna, ¿bíruala nu tse ruinle ganna? Ki ka nu runi tulha‑na gwa ribeagaba ge luesi ka nuná, kumu ribedagabakana edíkana nu betekanaha.
Ttaka lebiꞌi, akinle ge ka nu abittu raka uyúkana le lhe uinle latsiru lenkana lhe. Anágaba nna ute gannale ge ka benne nna bittu tseꞌele kwedale deki gwedíle ge nu beteleha. Ganna aníha uinle, laꞌania nna xxeniba anka nu tse ralhale dhile, lhe anágaba nna akale xiꞌin Tata Do Yebaa benne ra xxeni leeha. Kumu benneha anke benne tse len ka nu abittu rugwekane ixkixaru lhe anke benne tse len ka nu runi satsa lhe.
Lebiꞌi nna satua lele ka benne; uinle attigaba ruin Tata geriꞌiha, ratua lebie riꞌi.
’Bittu innele ge ka benne innále: “¿Beaka anála ruinle?” kini Tata Do Yebáha nna abittugaba udhake le aníha. Abittu urixxi ukinnile ka benne; aníha nna kini abittugaba urixxi ukinni Tata Do Yebáha le. Gwalidhí elha xen lasi ge ka benne; aníha‑gaba Tata Do Yebáha gwadígabe elha xen lasi gele.
Gwalute nu tee gele len ka benne; aníha‑gaba Tata Do Yebáha gutegabe nu tee gebie len lebiꞌi. Tseba orixxibiabie otebie gele, odisá tíe lhe ukí giripie lheꞌe beduti gele, lhe anágaba odo bíe tti otebie gele kumu attigaba urixxibiale utele; aníha‑gaba orixxibiabie otebie gele.
Jesús‑ni nna utixxiꞌanie ka benne ttu tisa. Aníha benie kini utte dáke bixa diani nu raka lebie kixxiꞌanie keha. Nianna tti ree:
―Ttiba anka ttu benne xua loe, ¿si gwakaba gebie nnerue arlo attu benne xua loe? ¿Laaba ganna ixpabake iginnike lheꞌe ttu yieru?
Nigaba ka nu rudhetiha labí rakarula gekani tti benne ruleꞌenie kanaha. Axtaliba ganna chi uluxakinna bedhetikana, laꞌanialiba nna chi isinkana aka gekani tti raka ge benneha.
¿Beaka ridolu rulannilu biste yuꞌu lheꞌe iyya lo betsi to geriꞌiha, delo nna a ridoxalu ugíalu yaga yuꞌu lheꞌe iyya lolu‑na?
¿Galasina tee roꞌolu galu betsi to geriꞌiha: “Betsi to, begwelhaxa kweaya biste yuꞌu lheꞌe iyya lolu‑na”? Ki lu a rulannixalu tsapaba anka yaga yuꞌu lheꞌe iyya lolu. ¡Aaluxa nu rigí xú loni! Ladeꞌaxa ulea yaga yuꞌu lheꞌe iyya lolu‑na kini anáchu nna ilá tsenlu ki kwealu biste yuꞌu lheꞌe iyya lo betsi to geriꞌiha.
’Ttu yaga ganna abittu anka tse‑na, labí di ute nuha nu xixxi tse; nigaba yaga anka tseha, labí di ute nuha nu xixxi abittu anka tse.
Kumu kua ttu ttu ka yaga‑na ankabienriꞌi kana gasina anka nu xixxi ribia lokani. Kumu labí dika echidariꞌi higu lo ka ya yietsi‑na; nigaba elhidariꞌi uva lo ka ya titsa.
Benne re tse leeha, nu tse re lheꞌe lastoeha‑ba rinnebie nna nu re satsa leniha nna nu satsa re lheꞌe lastoniha‑gaba rinnena. Kumu riꞌi nu re lheꞌe lastobariꞌi, nuha‑ba rinneriꞌi.
’¿Beaka rale neti “Tata Xisi to” nna abígaba ruinle nu xpeya le?
Neti kixxiꞌarugania le gasina anka ttu benne dabie len neti nna riyieninie ka tisa kia‑ni, nianna rudoe tisa ge nu xpeye.
Benneha anke ttiba nubiyú bedona yoꞌo geniha iki ttu íyya. Ucheꞌenna lhiꞌu, nianna bekuana íyya abiꞌiba xan nuha kini udo tsitsina. Tti ubixxi inda roꞌo yoo tee niha, nianna gwatsuꞌuna idí kweꞌe yoꞌoha, nna niru latti a udaa indaha uttána nuha kumu tsitsiba do nuha iki íyyaha.
Ttaka benne riyieninie ka tisa rinnea‑ni nna ganna abíba rudoe tisa, benneha anke ttiba nubiyú bedona yoꞌo geniha nna labí ucheꞌenna ki ukuana íyya abiꞌiba xan nuha nna lo liaba bedona nuha. Ttaka tti bisá yoo tee niha inda nna gwatsuꞌuna idí kweꞌe yoꞌoha nna ubixxi tteba nuha. Tuttíruba betseꞌe loo indaha yoꞌoha.
Iki de chi uluxani Jesús‑ni utixxiꞌanie ka benne seꞌe gwedo nagaha, nianna deyye lheꞌesi Capernaum.
Lheꞌesiha do ttu soldadu nu baninna ttu gayua (100) ka soldadu ge Roma‑ni. Nubiyúha do ttu nu kwiti riben lo sina geni. Yalhá raka xxattinna ge nuha. Ttaka nu kwitiha ranibana, chi tteba duna gattina.
―Gwaltsia gwaligasi Jesús‑ni kini ite eyonie nu kwiti riben sina kia‑ni.
Ka nuha nna tti bisinkana ata du Jesús‑ni nna unnaba ditibakana loe, rákane:
―Benne rinnabie ka soldaduha gaxa gwa ralhaba benneha ute nálu lenbie,
kumu labie rakanie ge iyába ka benne geriꞌi lhe lagabe bedoe yoꞌo ata rudhetiriꞌi ka tisa ge Tata Do Yebáha.
Nianna dia tteba Jesús‑ni lenkana. Ttaka tti chi isinke gaxxaba ata do yoꞌo geniha, nianna chi udhelhana ttu chupa ka nubiyú seꞌe tse lennaha, kini tsiakana gákane:
―Aní ra soldadu nu bananie adí ka soldaduha: Uxí elha xen lasi xa tata xisi to, neti labí elha ralhaa gaꞌa kwinalu lheꞌe lisia‑ni.
Kumu de nuha nna labí beyaxati ita kwinaga neti lenlu. Náliba dulu unne nna gweyakaba nu kwiti riben lo sina kia‑ni.
Kumu neti ankagabaa nu rudoa tisa ge ka nu ra xxeniru lekani tti neti. Anágaba nna rinnabiagabaa adíru ka soldadu. Laxkala tti upeya ttu ka nuha: “Ugía niha”, nuha gwa riabana nna tti rodopeya attu ka nuha: “Utá nii”, nuha nna gwa ritabana, nna tti upeya benne riben lo sina kiaha: “Ben nu tee nii.” Benneha nna gwa ruinbe nu xpeyeha.
Tti biyienin Jesús‑ni nu ra nubiyúha nna bebanabanie geni. Nianna tti bodeki loe ree ka benne danalhake bieha:
―Netiru ria, delo iyá ka benne Israel‑ni, niru ttúke labí chi gwaxxakaa ria tsitsi leke tti ria le nubiyú‑ni.
Ka nu udhelhana ki betiꞌakana Jesús‑ni, tti besin ka nuha lheꞌe yoꞌoha, nna chi gwaxxakakana nu kwiti raniha, chiba beyakana.
Iki de nuha nna dia Jesús‑ni lheꞌe yiesi nu tee láni Naín. Diabie len ka benne rudhetinieha lhe anágaba diagaba ixe juisiru ka benne lhe.
Tti chi bisine gaxxa roꞌesiha, nianna tti bilánie chekana ttu benne yatti, diakana takatsikane. Ttúru nu kwitiha xiꞌin benne nuila anka bidabiha. Ixeba ka benne lheꞌesiha diake len benne nuilaha, danalhake benne yattiha.
Tti bilani Jesús‑ni benne nuilaha, nianna gwatua lebie benneha nna ree bie:
―Bittu kwesilu.
Nianna tti ubige utane roꞌo iꞌina ge nu kwitiha nna ka benne nujake benneha nna uleda ttebake. Nianna tti unnebie ree:
―Nu kwiti, lu rulisaa, beyadha.
Benne yattiha nna beyadha ttebe bedoe nna udulo ttebe rinnebie. Nianna tti bote Jesús‑ni benneha len nan geeha.
Iyába ka benne seꞌe niha usibakanie nna ráke:
―¡Gáruba ttipa xxeni ra le Tata Do Yebáha! Lagwi gebariꞌi chi ulea lo ttu profeta ra xxeni leni. Tata Do Yebáha chi bisiabie kini aka lenie ka benne gebie.
Lheꞌe iyába ka yiesi seꞌe daka Judea‑ni lhe lheꞌe adíru ka yiesi seꞌe abiꞌiba ka daka niha ugwadhi tisa ge nu ben Jesús‑ni.
Ka benne rudhetini Juan‑ni gwattixxiꞌakanie bie ge iyá nu chi ben Jesús‑ni. Nianna tti uxi Juan‑ni chupa ka benneha
nna udhelhe ka benneha ata du Jesús‑ni kini tannaba tisake benneha ganna si labie nuha benne chi gaꞌanna idhelha Tata Do Yebáha o teeki kwedake isia attu benne subi.
Tti bisin ka benne udhelha Juan‑ni ata du Jesús‑ni, nianna unnaba tisake, ráke bie:
―Juan benne rugadie indaha, udhelhe riꞌitu len kwinalu kini innaba tisatu lu ganna si lu nuná ankalu benne chi gaꞌanna idhelha Tata Do Yebáha o teeki kwedatu attu benne.
Tti lo seꞌe ka benneha niha, nna beyoin Jesús‑ni ixeru ka benne ge bixaba isagwe rateke lhe beyoingabe ka benne yuꞌu latike ka espíritu satsa lhe anágaba ixegaba ka benne a raka ilákanie bedhalie loke.
Nianna tti bekabie ree ka benneha:
―Gwaleyya nna gwalikixxiꞌen Juan‑ni nu chi biyieninle lhe nu chi bilenle runia lhe. Gwaligá na: “Ka nu xua lokaniha, chiba relákinna lhe ka nu ridá natsaha, chiba redá tsekana nna ka nu raka latikani yiesu lepra, chigaba reyakakana lhe anágaba ka nu anka kwechuha, chigaba reyienkinna nna ka nu chi uttiha nna gwa reyaka bengabakana. Anágaba ka benne dii abittu geke tee, chigaba riyienkanie ka tisa ge Tata Do Yebáha.”
Gwaligágaba na: “Karubáru benne abittu rudú chupana lebie de rilánie nu runia.”
―¿Bí biriale gwalannile lo yu bisi ata lanú benne seꞌe? ¿Si ugíale gwalannile ttu yettixtila ruttá beha ak?
Ganna abíba nna, ¿núla nuha gwagíale ganna? ¿Si ttu nubiyú nukuna xo raka lhalha loni? Koꞌo. Neti ria, ka nu rukukana ka xo tse raka lhalha loin‑na lhe redí baakana nu tse tee gekani, ka nuná lheꞌe ka yoꞌo ge ka nu rinnabia xeni‑naliba ralha ka nuná tseꞌekana.
Ganna abíba nna, ¿núla gwagíale ganna? ¿Si ttu profeta ge Tata Do Yebáha ak? Gwalí galá, neti ria, lebiꞌi biriale gwagíale ttu benne xxenirula ra lebie tti ttu benne anke profeta.
Ge Juan‑ni nuha rinne Tata Do Yebáha lo ka yetsi geeha tti rulise Xiꞌinieha, ree:
Neti idhelhaa ttu benne tsie nnerue lolu kini kixxiꞌe ka tisa kia‑ni.
Benneha idhalie neda gelu.
Netiru ria, delo iyá ka benne chi uli yiesi lo yu‑ni, lanú ttu benne do ra xxeniru lebie tti Juan‑ni. Ttaka delo iyá ka benne rinnabia Tata Do Yebáha ke, benne ra gwexxaru leeha, xxenirula ra lebie tti Juan‑ni.
Iyába ka benne lhe iyágaba ka gwekixaha lhe, tti biyienkanie nu ra Jesús‑ni, nianna tti bokinni ikike deki tseba anka nu rinnaba Tata Do Yebáha uinke. De nuha nna chi uxielhake begadi Juan‑ni ke inda.
Ttaka ka fariseo‑ni lhe ka nu ruleꞌekinna ka benne nu ra lo bia bennabi bodhaꞌan Tata Do Yebáha len Moisés‑ni, labí uxielhakana ugadi Juan‑ni kana inda. Tti benkana aníha, nuha beleꞌe deki uluꞌu niꞌakani nu raka le Tata Do Yebáha unie lenkana.
Nianna redená Jesús‑ni:
―¿Nú utsania ka benne seꞌe nnanna ganna? ¿Nú anka tti ankake?
Ankabake ttiba ka nuto‑na riseꞌekana rittakana ata raka iꞌiya ribesiꞌen luesikani, ra luesikani: “Riꞌitu gwa bekwesibatu ka iyyaxtila getu‑ni, ttaka lebiꞌi nna abígaba beyaꞌale, lhe anágaba gwa bilhagabatu leꞌa ge benne yatti, lebiꞌi nna abígaba uresile.”
Kumu bisia Juan benne rugadie indaha, benneha labí utoe yettaxtila, nigaba labí uꞌuye vinu. Lebiꞌi nna rálale: “Ttu espíritu ge nu xxegwiha‑ba yuꞌu lati nuná.”
Nnanna nna neti benne daya yebáha, bisiaya nna roa lhe riꞌiyaa lhe; lebiꞌi nna redenálale: “Nu du‑ni nna ankana ttu nu ro xxatta lhe ttu nu riꞌa lhe. Anágaba nna rutságabana ka gwekixa‑na lhe ka nu ruin tulha‑na lhe.”
Ttaka atti rilenriꞌi elha ruin ge ka xiꞌin Tata Do Yebáha, laꞌania nna rite denriꞌi deki elha rieni rapa Tata Do Yebáha nuha rapa ka benneha.
Ttu ka fariseo‑ni uxina Jesús‑ni lisiniha ki goe yetta lenna. Labie nna gwa ugíabe nna tti utaꞌabie lheꞌe yoꞌo geniha, nna udoe roꞌo mexaha.
Ttu nuila do lheꞌesiha daa tisa geni deki ruinna satsa. Tti bina nuilaha deki do Jesús‑ni lheꞌe lisi fariseo‑ni, nianna diana nna denna ttu reꞌe to ankana ge íyya ragalha. Íyya ragalhaha tee láni alabastro. Saa tíba reꞌe toha seti nu rure ixixxi.
Tti bisinna ata do Jesús‑ni, nianna biyachu ttebana urena kweꞌebie nna udulona ribesina, nna len inda gwina geniha‑ba bodibidhana ka niꞌeha, nianna tti bodibisina ka nuha len itsa ikiniha. Betságaba loni ka niꞌeha lhe utabina ka nuha seti dennaha lhe.
Fariseo nu uxina Jesús‑ni lisiniha, tti bilenna nu ruin nuilaha, nianna belaba lhiꞌu leni rakinna: “Ganna ttixka gwalígin nubiyú re nii deki ankana profeta ge Tata Do Yebáha, laꞌania nna gwa ute dálinna nú nuila nuní rigánna latini, ki nuila ruin satsaba nuní.”
Jesús‑ni nna bekabie ge fariseo‑ni ree na:
―Simón, upeya lu ttu nu upeya lu.
Simón‑ni nna bekabina gebie, rana:
―Unába xa maestru.
Nianna ree na:
―Ttu lidú useꞌe chupa ka benne dáke belhiu ge ttu nu ribea belhiu. Ttu benneha daabie gayu gayua (500) denario, attue nna daabie tsieyona (50).
Ttaka kumu abí galá ridaake kixake belhuha, aníha uka nna gwa uxíbana elha xen lasi ge ixpaba ka benneha; labí bekixana ke belhuha. Nnanna nna lu, unáchu, ¿nú ka benneha akarukanie ge nu uxína elha xen lasi gekeha?
Simón‑ni nna bekabina, rane:
―Neti rakati benne daabie ixenru belhuha, benneha nuha uxíruna elha xen lasi gebie.
Jesús‑ni nna ree na:
Nianna tti bodeki loe belannie nuilaha nna tti ree Simón‑ni:
―¿Si gwa rilenlu nuila re nii? Neti tti utaꞌaya lheꞌe lisilu‑ni, labí betelu inda kini ití ka niꞌaya‑ni. Yúruga nuila‑ni, chi utína ka nuní len inda gwina geni lhe chi bodibisina kana len itsa ikini lhe.
Anágaba nna abígaba utolu xxagaa atti bisiayaha. A beriarugalu nuila‑ni, ttili bisiayaha, birula chi bedú siina rutsá loni ka niꞌaya‑ni.
Lu nigaba a utabilu seti ikia. Yúruga nuila‑ni, chi utabina ttu nu rure ixixxi ka niꞌaya‑ni.
De nuha nna ria lu, raka xxattinna kia kumu de chi bixú elha xen lasi ge ixe ka tulha chi benna. Kumu ganna ttu benne lattiruba elha xen lasi rixú gebie, laꞌania nna lattirugaba raka siꞌin benneha attu benne.
Nianna tti ree nuilaha:
―Chiba bixú elha xen lasi ge ka tulha gelu‑na.
Atti biyienin adíru ka benne seꞌeke lenbie roꞌo mexaha nu rabie nuilaha, nianna uduloke rinnaba tisa luesike, ráke:
―¿Nú anka nuní nna ge iyába ka tulha‑na ridína elha xen lasi?
Ttaka lee nna unnerulee, ree nuilaha:
―De ugía lelu kia nna chiba bodilaa Tata Do Yebáha lu. De nuha nna xen su lasi beyya.
Iki de nuha nna ugwekiru Jesús‑ni len iyába ka benne tsiꞌinu (12) rudhetinieha lheꞌe iyába ka yiesi seꞌe niha. Rigixxiꞌe ka tisa tse, delába rigixxiꞌe gasina ki akake ka benne innabia Tata Do Yebáha ke.
Danalhagaba attu chupa ka benne nuila, ka benne beria ka espíritu satsa latike lhe beyakake ge ka isagwe ridakakeha lhe, delába danalha María benne tegaba lábie Magdalena. Benneha beria gasi (7) ka espíritu satsa latie;
lhe danalhagaba Juana nuila ge Chuza, Chuza nu baninna iyá nu tee ge Herodes‑ni. Anágaba danalhagaba Susana‑ni lhe adíru ka benne nuila lhe. Nu teeba geke rudaxxuke kini rute náke len Jesús‑ni itupa lenie ka benne rudhetinieha.
Ixe juisiru ka benne ririake lheꞌe ka yiesi gekeha nna diake ata du Jesús‑ni. Tti chi tupa ixe juisiruke, nianna utixxiꞌanie ke ttu tisa. Aníha benie kini utte dáke bí diani nu raka lebie kixxiꞌanie keha. Nianna tti ree:
―Ttu benne ruin sina birie die gwedelha xuxtila. Tti dabie rudelhe benneha nna ttu chupa ka xua toha utsake roꞌo nedaha. Tti ute ka benne lo nedaha nna beleabake iki benneha, nianna tti biginni ka binniha nna bedigabakana benneha.
Attu chupake nna utsake lo íyya attaꞌaha; ttaka atti beꞌeyu ka benneha nna ubisi ttebake kumu de labí lupa tee lo íyyaha.
Adí ka benneha nna utsake lheꞌe yietsiha. Ttaka tti beꞌeyu ka benneha nna biyelhagaba ka yietsiha nna belhiubakinna xua toha.
Ttaka adí ka benne ubinni ata do yu tseha. Ka benneha nna gwa beꞌeyubake nna yalhá lheꞌe lena beteke. Ttu ttu gayua (100) tteba xua bekudhi iki ttu ttu ka xuaha.
Nuha‑ba ra Jesús‑ni nna tti unnebie idisa, ree ka benne seꞌe niha:
―¡Ata sia nagale, gwaludo nagale ganna gwankale nu dika iyienini!
Ka benne rudhetinieha nna unnaba tisake bie, ráke:
―¿Bíla diani nu unnelu‑ni?
Jesús‑ni nna bekabie geke, ree:
―Lebiꞌiligaba nna gwagixxiꞌabin Tata Do Yebáha le nu labí chi yu adí ka benne, delába gwa ruinbe kini tte denle gasina innabie. Ttaka len adíru ka benne nna bixxi kweꞌeba rinnea, kini meskiba bika rulannike nna labí ilákanie lhe meskiba bika riyienkanie nna labí tte dákanie.
’Aní diani ka tisa‑ni innákana, delába xuxtilaha nuha anke ka tisa ge Tata Do Yebáha.
Ka xua utsa roꞌo nedaha nna ankake ka benne riyiencanie ka tisa ge Tata Do Yebáha, ttaka daa tteba nu xxegwiha nna rebea ttebana ka tisaha lheꞌe lastoke. Aníha ruinna kini abittu tsia leke lhe kini abittu odilá Tata Do Yebáha ke lhe.
Ka xua utsa lo íyya attaꞌaha nna ankake ka benne ittaba du leke, riyienkanie ka tisaha nna ria leke ka benneha. Ttaka kumu de abí galá chi begwe lhu ka tisaha lheꞌe lastoke, laxkala gwa riaba leke ttu satti, ttaka tti risia rateke ttu bixa, laꞌania nna reyadi gaa ttebake.
Ka xua utsa lheꞌe yietsiha nna ankake ka benne riyienkanie ka tisaha. Ttaka tti tee ka elhaxchacha iki geke lhe tti rudona leke gatta geke, anágaba lhe tti rite leke uinke nu raka yiesi lo yu‑ni, laꞌania nna iyá nuha runi kini bittu seꞌe tsitsike lo neda ge Tata Do Yebáha.
’Lanú ttu benne do rugalhe iki ttu gi nu rudani, delo nna uttudhie ttu bixa ikini kini abittu ilá o lhe ukatsie na xan ata ratteha. ¿Laaba ganna teeki udoe nuha gwetsá kini udenna ge ka benne gaꞌa lheꞌe yoꞌoha?
Nigaba labí ttu bixa tee gatsi nna abí eselana; nigaba ttu bixa raka sigá nna abí una ka benne geni lhe abittu iriana la loo lhe.
Laxkala gwaludo tsitsi nagale gasina rite denle nu rinnea‑ni, kumu ganna ttu benne gwa rite dábanie ka tisa kia‑ni, laꞌania nna gwate da chiettirulin benneha. Ttaka ganna ttu benne abíba rite danie, laꞌania nna iyála nu rakanie deki chi rite danieha, etua.
Nan ge Jesús‑ni lhe ka betsieha lhe diake ata dueha, ttaka labí uka ibigake arloe, kumu de tupa xxatta ka benne.
Ttaka ttu benne du niha nna utixxiꞌanie bie, ree:
―Ne nan geluha lhe ka betsiluha lhe seꞌeke roꞌo yoꞌo‑ni raka leke inne lenke lu.
Labie nna bekabilee ree:
―Ka benne gwa riyienkanie ka tisa ge Tata Do Yebáha nna rudoke tisa gebie, ka benne‑na nuná ankake nan kia lhe ka betsia lhe.
Ttu sá utaꞌa Jesús‑ni lenie ka benne rudhetinieha lheꞌe ttu barcu. Nianna ree ka benneha:
―Tteriꞌi lo indatoo‑ni kini iriariꞌi daka roꞌoni nu reha.
Nianna tti utaꞌake diake.
Laka yuꞌuke neda lo indaha nna utaꞌadhi Jesús‑ni nna ttiruba bisia ttu be idí lo indaha nna chi risá lheꞌe barcuha inda nna chi ruxunnina geke xxudike lhiꞌu.
Nianna gwadiben ttebake Jesús‑ni, ráke bie:
―¡Bebaniruga xa tata! ¡Karubá tsapiriꞌi inda‑ni nna gattiriꞌi!
Jesús‑ni nna ugwadha ttebe nna bedhaka dise beha lhe bedhaka dise nu ridú lii lo indaha lhe. Nianna siiba beyaka lo indatooha.
Nianna tti ree ka benne rudhetinieha:
―¿Gála gwa dule nu chi ria lele ge Tata Do Yebáha?
Ttaka lake nna itú rasibakanie lhe rugía yaꞌabake nna rinnaba tisa luesike, ráke:
―¿Nú anka benne du nii nna axtaba be‑na lhe axtaba inda‑na rulise nna gwa rudobakana tisa gebie?
Tti biriake roꞌo indaha nna bisinke lo yu ge ka benne Gadara. Gadara rena arlo Galilea‑ni daka roꞌo indaha nu reha.
Tti ugwadi Jesús‑ni lo barcuha, nianna betetsá ttu nubiyú ge lheꞌesiha bie, yuꞌu ka espíritu xxegwi latini. Chi usá labíru ruku xoni lhe labíru dona lheꞌe yoꞌo lhe. Saná lo ka baa ge ka benne yattiha, niha‑ba reyaꞌanna.
Atti bilen nubiyúha Jesús‑ni, nianna uresiꞌana idisa nna tti bedú xibini arloe nna unnena itú leni, rane:
―¡Jesús Xiꞌin Tata Do Yebaa benne ra xxeni leeha, bittu etegaꞌa gelu len neti! ¡Rinnabaa lenlu bittu ugwelu neti elha disa!
Aníha ra nubiyúha kumu Jesús‑ni chi rudhaka dise espíritu satsa yuꞌu latiniha kini eriana. Kumu ixe lidú resia nuha lati nubiyúha, laxkala meskiba bika ruxxikakana na len cadena lhe len ka iyya lhe, ttaka lana nna richúbana ka nuha, nianna tti ribea nu xxegwiha na lo yu bisi ata lanú benne seꞌe.
Jesús‑ni nna unnaba tise, ree na:
―¿Bí lálu?
Lana nna bekabina, rane:
―Legión‑ba lá neti.
Aníha tee láni kumu ixe ka espíritu xxegwi chi utaꞌa latini.
Lati ttu iꞌiya do niha yuꞌu ixeru ka kuchi rekikana ugila go. Laxkala ka espíritu xxegwiha nna unnabakana lenie ki ugwelhe kana sataꞌakana lati ka kuchiha. Lee nna “O” ba ree, begwelhabe betaꞌakana lati ka nuha.
Ka espíritu xxegwiha nna beriabakana lati nubiyúha nna gwataꞌakana lati ka kuchiha. Ttaka ka kuchiha nna biria resu tteba ka nuha ugwadikana nna biriakana roꞌo ttu íyya daa niha nna ubinnikana lheꞌe indaha. Nianna ugwapikana indaha nna uttibakana.
Ka benne ruyúke ka kuchiha, tti bilákanie nu chi ukaha, nianna boxunni ttebake deyyake gwattixxiꞌake nuha lheꞌesiha lhe gwattixxiꞌakanie ka benne seꞌe lheꞌexxi itúba ka niha.
Nianna biria tteba ka benne gwalannike nu chi ukaha. Tti bisinke ata du Jesús‑ni nna gwaxxakake nubiyú nu chi beria ka espíritu xxegwiha latini, dona arloe. Chi beyoku xoni lhe chi beriana ikini lhe. Nianna usilakanie.
Ka benne bilákanie nu ukaha nna utixxiꞌakanie ka benne gasina uka kini beyaka tse nubiyú uyuꞌu ka espíritu xxegwiha latini.
Nianna iyába ka benne seꞌe itúba daka lo yu ge Gadara, de rasi xxattakanie, de nuha nna unnabake len Jesús‑ni kini eriabie lo yu gekeha nna eyye attu ta subi. Aníha uka nna betaꞌa Jesús‑ni lheꞌe barcuha nna deyye.
Nubiyú beria ka espíritu xxegwiha latini nna unnabana len Jesús‑ni kini ugwelhe na tanalhane. Ttaka Jesús‑ni nna bekabie geni, ree na:
―Beyya lisilu nna utixxiꞌa iyá nu chi ben Tata Do Yebáha lenlu.
Nubiyúha nna itúba lheꞌesiha deyyana rigixxiꞌana nu chi ben Jesús‑ni lenna.
Tti beyeki Jesús‑ni lo indatooha besine, ixe juisiru ka benne chi seꞌeke ubede. Nianna redeakabakanie tti bilákanie besine.
Nuha‑ba raka nna tti bisin ttu nubiyú tee láni Jairo. Jairo‑ni baninna yoꞌo ata ritupa ka nu Israel‑ni rudhetikana ka tisa ge Tata Do Yebáha. Nubiyúha tti bisinna ata du Jesús‑ni nna bedú xibini arloe nna unnabana lenie kini tsie lisiniha
kumu xiꞌiniunnániha chiba ratti nuha. Ttúru nuha xiꞌiniunnáni do nna chila ankin nuha ttiba ttu tsiꞌinu (12) ida.
Jesús‑ni nna tti yuꞌe neda die, axtaba rukí yaꞌakane kumu ixe juisiru ka benne dia danalhake bie.
Lheꞌe ka benneha sela ttu benne nuila. Chiba uka ttu tsiꞌinu (12) ida ridobie reni nna iyába belhiu nu tee geeha chi betseꞌe looe de rekie lo ka nu ruin ramedi, ttaka ni ttú ka nuha a udaakana eyoinkane.
Benne nuilaha ubige daka kweꞌe Jesús‑ni nna gwattáne roꞌo lari nuku benneha. Looraha tteba nna udú sii tteba reniha.
Nianna tti ra Jesús‑ni:
―¿Núle nuní chi betettanle roꞌo xoa‑ni?
Ttaka iyábake ráke:
―Labí chi betettan riꞌitu roꞌo xolu.
Nianna ra Pedro‑ni:
―Ka benne danalhaniba nuní rukí yaꞌake lu xa tata.
Ttaka Jesús‑ni nna rabie:
―Nuxa nuní chi betettanna roꞌo xoa‑ni, kumu neti chi ute dati biria nu tsitsi ra lasia beyonia ttu benne.
Tti bilani benne nuilaha abíba aka igatsi nu benieha, nianna itú rixidibe ubige bedú xibie arlo Jesús‑ni. Utixxiꞌe lo iyába ka benne seꞌe niha bí lo niꞌa ge betettane roꞌo xo Jesús‑ni lhe utixxiꞌagabe deki tti loora bedaxxue roꞌo xo benneha nna beyaka ttebe.
Jesús‑ni nna rabie benneha:
―Xiꞌini to, de ugía lelu deki gwadaabaa eyonia lu, de nuha nna chiba beyakalu. Nnanna nna xen su lasiba beyya.
Sa dula Jesús‑ni rinnebie, ttiru chi bisin ttu nu udá lheꞌe lisi Jairo‑ni nna utixxiꞌenna na, rana na:
―Chi utti xiꞌiniunnáluha, laxkala bitturu uinlu doelha ichelu maestru‑ni.
Tti biyienin Jesús‑ni nu ra nubiyúha, nianna tti unnebie ree Jairo‑ni:
Tti utaꞌabie lheꞌe yoꞌo ge Jairo‑ni nna labí begwelhe gaꞌa nuxa lenie lheꞌe yoꞌoha, sunruba Pedro‑ni lhe Jacobo‑ni lhe Juan‑ni lhe ka tata nan ge nuila toha lhe.
Iyába ka benne seꞌe niha ribesike lhe relenkanie ge nuila toha. Ttaka Jesús‑ni nna ree ke:
―Bittu kwesile. Laa uttiga biꞌin‑ni, teꞌadhiba biꞌin‑ni.
Lakana nna bexisilakana gebie kumu yúbakana chiba utti nuila toha.
Nianna tti bedaxxue ná nuila toha nna tti unnebie idisa, ree:
―¡Nuila to, beyadha!
Nuila toha nna beyaka ben ttebabi nna beyadha ttebabi. Jesús‑ni nna rabie ka benne seꞌe niha ugoke bi yetta.
Ka tata nan ge nuila toha nna yalhá rebanakanie seꞌeke; ttaka Jesús‑ni nna ree ke:
―Anuttu nu kixxiꞌenle ge nu chi uka‑ni.
Jesús‑ni bottupe ka benne tsiꞌinu (12) rudhetinieha nna begwebie ke lo neda kini ebeake iyába ka espíritu xxegwi yuꞌu lati ka benne lhe ki ebeake ka isagwe yuꞌu latike lhe.
Nianna udhelhe ke ki tsiake kixxiꞌake gasina ki akake benne innabia Tata Do Yebáha ka benne lhe kini eyoinke ka benne rani lhe.
Nianna ree ke:
―Bittu ichele bixa ixuinle neda: bittu dhen garroti gele, nigaba uja chuba gele lhe nigaba uja nu gole o dhenle belhiu lhe. Bittugaba uja chupa kwe xole.
Gaxaba lheꞌe yoꞌo isinle, niha‑ba gwaltseꞌe, edálibale nna eriale niha.
Ganna lheꞌe ttu yiesi abittu ulabikana le, gwaleria lheꞌe yiesiha nna gwalukubi biste niꞌale kini nuha unna liina deki Tata Do Yebáha labí uyuꞌu lebie nu benkana.
Ka benneha nna biriake diake nna riteke lheꞌe iyába ka yiesi to seꞌe itúba ka niha. Rigixxiꞌakanie ka benne ka tisa tse lhe reyoinke ka benne rani lhe.
Herodes nu rinnabiaha, tti binana ge iyá nu ruin Jesús‑ni, nigaba a yuna bixa ulaba leni, kumu adí ka benne ráke deki Juan‑niba nuha chi beyaka benna lagwi ge ka benne chi uttiha.
Attu chupake nna redenáke: “Elías‑niba nuná besia.” Adíke nna redenáke: “Ttu ka profeta useꞌe itú nu reha‑ba nuná chi beyaka bani.”
Ttaka Herodes‑ni nna rana:
―Ki kwinaba neti udhelhaa uchúkana iki Juan‑ni, ¿núla ge nuná riyienti rinne xxattakana ganna?
De nuha nna Herodes‑ni yalhá re leni ilenna Jesús‑ni.
Tti beyeki ka apóstol udhelha Jesús‑ni, ka benneha nna utixxiꞌakanie bie bipaxa benke ata ugíakeha. Nianna suna labake dechebie nna beruꞌunake daka lo yu bisi ge lheꞌesi Betsaida‑ni.
Ttaka tti bina adíru ka benne deki rebie niha, nianna dia ttebake gwanalhake bie. Labie nna gwa belabibe ka benneha, nianna rigixxiꞌanie ke gasina ki akake benne innabia Tata Do Yebáha lhe anágaba nna reyonie ka benne rani lhe.
Ttaka atti chi kwe ubisa‑na loeyya‑na, ubiga ka benne tsiꞌinu rudhetinieha (12) ata dueha nna ráke bie:
―Bedhelhala ka benne tupa nii kini eyyake lheꞌe ka yiesi to‑na lhe lheꞌe ka yoꞌo lheꞌexxi ka nu sia abiꞌiba ka nii kini eyaꞌanke lhe ki kilake nu goke lhe. Kumu ata seꞌeriꞌi‑ni yu bisiba nuní, labí bi tee nii.
Lee nna rabie ke:
―Lebiꞌiba gwalugwe ka benne‑ni nu goke.
Ka benneha nna ráke:
―Bi den riꞌitu. Ne sunruba gayu ka yettaxtila nna chupa ka belha dentu. Laaruba ganna tsiabatu tayoꞌotu nu go iyá ka benne tupa nii.
―Tsieyona (50), tsieyona ka benne‑na gwaluseꞌe ttu ttu dhi.
Aníha‑ba benke nna beseꞌeke iyá ka benneha.
Jesús‑ni nna bedaxxue gayu ka yettaxtilaha nna a chupa ka belhaha, nianna tti belhidha lobie yebáha nna begwebie ixkixaru len Tata Do Yebáha, nianna tti ulhaꞌabie lheꞌe ka benneha. Begwebie ka benne rudhetinieha kini kidhike ugweke ka benne tupa niha.
Iyába ka benneha utoke nna beyielalibakanie. Nianna bottuparulake a tsiꞌinu (12) sumi ka roꞌo salhaꞌa bexxaha.
Ttu sá ttúba Jesús‑ni doe rilhapie tisa len Tata Do Yebáha. Niha‑gaba seꞌe ka benne rudhetinieha. Nianna tti unnaba tise ka benneha, rabie ke:
―¿Nú ra ka benne deki ankaa?
Lake nna bekabike, ráke:
―Ttu chupa ka benne ráke deki lu ankalu Juan benne begadi indaha. Attu a chupake nna ráke deki lu ankalu Elías. Adíke nna redenáke: “Ttu ka profeta useꞌe itú nu reha‑ba nuná, chi beyaka benna.”
Jesús‑ni nna rabie ke:
―Lebiꞌi nna, ¿núla rale deki ankaa?
Pedro‑ni nna bekabina, rana:
―Lu ankalu Cristu benne udhelha Tata Do Yebáha.
Ttaka Jesús‑ni nna bedhaꞌan tsitsie, ree ke:
―Anuttu nu kixxiꞌenle.
Nianna tti ree ke:
―Neti benne daya yebáha, teeki tate xxattaa uyúa elha disa. Ka benneola geriꞌi‑ni lhe ka nu loni ge ka bixxudiha, lhe anágaba ka nu ruleꞌekinna ka benne nu ra lo bia bennabi bodhaꞌan Moisés‑ni, ka nuha kuꞌuba niꞌakani neti lhe uttibakana neti lhe. Ttaka ganna chi beyonna ubisiha nna eyaka benbaa.
Nianna tti ree iyába ka benneha:
―Ganna nuxa ttúle raka lele etenalhale neti, teeki eria iki eria lele, meskila bixa satele nna udaxxu kurusi gele ttu ttu sá nna etenalhale neti.
Kumu ttu benne ganna abittuba raka lebie bixa satebie de etenalhe neti, benneha nnittilee, delába labí aka ben benneha arlo Tata Do Yebáha. Ttaka benne eria iki eria lebie etenalhe neti meskila bixa satebie de etenalhe neti, benneha gwalálee arlo Tata Do Yebáha.
Kumu, ¿bí ixú nuha ganna ttixka nuxa ttu benne dhaabie uin gebie iyá nu seꞌe yiesi lo yu‑ni, delo nna la labe nnittie arlo Tata Do Yebáha?
Kumu ganna ttu benne ettunie kia lhe ettunie ge ka tisa kia‑ni lhe, anágaba neti benne daya yebáha, ettugabati gebie ganna chi dedáya lheꞌe xiani kiaha lhe lheꞌe xiani ge Tata kia do yebáha, lhe lheꞌe xiani ge ka anjeli geeha lhe.
Neti gwalígati, ttu chupale ka nu seꞌele nii nnanna, axtaliba ganna chi ilenle innabia Tata Do Yebáha, laꞌanialiba gattile.
Iki de chi ute ttu xxunu ubisa unne Jesús‑ni nuha, nianna chebie Pedro‑ni lhe Juan‑ni lhe Jacobo‑ni lhe ugwapike iki ttu iꞌiya do niha kini ilhapie tisa len Tata Do Yebáha.
Laka dobie rinnebie len benneha nna besea lobie. Sitsi túba lhe rapi edha linníba lo xobie.
Nianna tti uka xxe chupa ka benne biyú unne lenke bie. Moisés‑niba nuha lenna Elías‑ni.
Ka benneha abiꞌiba ata seꞌekeha yuꞌu chába xiani, nianna rinne lenke Jesús‑ni ge elhutti chi gaꞌanna satebie lheꞌesi Jerusalén‑ni.
Pedro‑ni lhe a chupa ka benne seꞌe lenieha, yalhá chi daa bisiela loke, ttaka nna gwa udaabake useꞌe tennáke, nianna bilákanie xiani ge Jesús‑ni lhe ge a chupa ka benneha lhe.
Tti chi reruꞌuna ka benneha ata du Jesús‑ni, nianna unne Pedro‑ni, rane:
―¡Gwen tte uka seꞌetu nii xa tata! Usiatu tsunna ka yoꞌo lhaga gele: ttu gelu nna ttu ge Moisés‑ni nna attu ge Elías‑ni nna.
Laka duna rinnenaha, nianna tti bebe ttu bea ata seꞌekeha. Tti ute dákanie seꞌeke lheꞌe beaha, nianna tti usikanie.
Lheꞌe beaha nna biyien tsiꞌi ttu benne, unnebie ree:
―Benne‑ni anke Xiꞌinia lhe rakati gebie lhe. Ge benne‑ni gwaludo nagale.
Iki de chi biyienkanie tsiꞌi benne unneeha, laꞌania nna a sunruba Jesús‑ni bilákanie due niha. Lake nna siiba ukake; lanú nu utixxiꞌakanie ge nu bilákanieha.
Attu dilaha nna tti beyadike iki iꞌiyaha dedáke, ixe juisiru ka benne biriake gwatsáke Jesús‑ni.
Lheꞌe ka benneha sela ttu benne biyú nna unnebie idisa, ree:
―Biyúruttu nu kwiti kia‑ni xa tata maestru. Bichisilá ttúru nuní doti.
Ttu espíritu ge nu xxegwiha raꞌana latini lhe rukwesiꞌana na lhe rukwalhana na lhe anágaba ribeagabana inda kuchina roꞌoni lhe rigin xxattana na lo yu nna labí reriaxxina latini.
Chigaba unnabaa len ka benne rudhetinlu‑ni kini ebeake espíritu yuꞌu latin‑ni, ttaka labí udaake.
Jesús‑ni nna bekabie, ree ka benne rudhetinieha:
―¡Aalexa lebiꞌi, ka nu abí ria lele lhe abí du itá lele lhe! ¿Nukalila sa dhua len lebiꞌi lhe sa utto uchíaya nu ruinle lhe? Aní utá len nu kwiti gelu‑na.
Tti dia nu kwitiha ribigana ata du Jesús‑ni, nianna bedeguꞌuna espíritu xxegwiha na lo yu nna bere xxattana na íyya. Ttaka Jesús‑ni nna bedhaka dise nu xxegwi yuꞌu lati nu kwitiha, nianna beyonie na. Nianna tti rabie tata geniha:
―Ne nu kwiti geluha du nii.
Iyába ka benne seꞌe niha nna bebanabakanie ge nu xxeni ra le Tata Do Yebáha.
Laka seꞌe iyá ka benneha rebanabakanie ge iyá nu ruin Jesús‑ni, labie nna ree ka benne rudhetinieha:
―Gwaludo tsitsi nagale nu upeya le. Neti benne daya yebáha, teeki utekana neti lasi ná ka nu uttikana neti.
Ttaka lake nna labí rite dákanie bí ge nuha rinnebie, kumu Tata Do Yebáha labí chi begwelhe ki tte dákanie. Gwea nna rasigabakanie innaba tisake Jesús‑ni kini kixxiꞌe bixa diani nu reeha.
Nianna udulokana rulisa luesikani ra luesikani:
―Delo iyáriꞌi, ¿núriꞌi nuní ra xxeniru leriꞌi?
Ttaka Jesús‑ni nna ute dábanie nu rulaba lekaniha. Nianna tti bedaxxue ttu nuto nna bedúe na daka lhitte,
nianna ree:
―Benne ulabie nuto du‑ni de ria lebie neti, neti nuha ulabie lhe nuxaba benne ganna ulabie neti, benne udhelhe netiha nuha rulabie. Laxkala delo iyá ttele, benne abittu ra xxeni leeha, benneha‑la nuha anke nu ra xxeniru lebie.
Juan‑ni nna unnena, rana:
―Maestru, riꞌitu chi bilentu ttu nu reki naa, tti rudettina lálu nna rebeana ka espíritu xxegwi yuꞌu lati ka benne. Riꞌitu chi bentu usunatu kini abittu uinna aná, kumu de labí selana riꞌi.
Ttaka Jesús‑ni nna ree na:
―Bittu usunale, kumu benne abittu riguꞌu niꞌe nu ruinriꞌi, gwa duba benneha lenriꞌi.
Tti chi dabigana isia sá eyapi Jesús‑ni yebáha, nianna bebeki lebie tsie lheꞌesi Jerusalén‑ni.
Ladeꞌaxa udhelhe ttu chupa ka benne diake nneruke. Ka benneha nna utaꞌake lheꞌe ttu yiesi re daka Samaria kini kilake gaxa eyaꞌane.
Ttaka ka benne Samaria‑ni labí uka leke ulabike bie, kumu de ute dákanie daka Jerusalén‑nila diabie.
―Tata, ¿si gwaka lelu uintu ki iginni gi daa yebáha ki utseꞌe loona kana?
Ttaka Jesús‑ni nna beyekie nna bedhaka dise ke.
Nianna dia ttebake lheꞌe attu yiesi.
Laka yuꞌuke neda diake, nianna tti ra ttu benne Jesús‑ni:
―Tata, neti gwetenalhabaa kwinalu gaxaba tsialu.
Jesús‑ni nna bekabie ge benne unneeha, ree bie:
―Ka beda‑na siaba lisi ka nuná ata retaꞌakana lhe anágaba ka nu sia xxilakani reki lo be‑na siaba lixxuꞌin ka nuná ata rebiakana, ttaka neti, benne daya yebáha, labí do gaxa kixxa ikia.
Nianna tti redea Jesús‑ni attu benne:
―Utá, betenalha neti.
Benneha nna bekabie gebie, ree:
―Tata, begwelhaxa eyaꞌaya takatsia tata kiaha. Iki deliba nuha nna tti itaa etenalhaa lu.
Jesús‑ni nna bekabie ge benneha, ree:
―Begwelha ka nu yatti‑na ukatsikana ka nu yatti gekinna. Lu nna ugweki utixxiꞌen ka benne gasina ki akake benne innabia Tata Do Yebáha ke.
Attue nna redee Jesús‑ni:
―Neti gwetenalhabaa lu xa tata, deba nna begwelhaxa eyaꞌaya sachú tisaha ka benne seꞌe lheꞌe lisiaha.
Jesús‑ni nna bekabie ge benneha, ree:
―Benne rudaxxue xan belasuha, ganna sa rodekiba loe rulannie daka kweꞌebie, benneha labí nu ixú anke ata rinnabia Tata Do Yebáha.
Iki de nu chi ukaha nna tti bodokwe Jesús‑ni a gayuna bixxi tsiꞌinu (72) ka benne.  Ka benneha nuha udhelhe chupa chupake kini uneruke loe nna tteke lheꞌe iyába ka yiesi lhe ata chi gaꞌanna tsie lhe.
Nianna ree ka benneha:
―Yalhá ixeni lena tee exú, ttaka ka benne edíke lena‑ni ttu chuparubake raka, kumu ixeba ka benne seꞌe riyasakanie iyienkanie ka tisa ge Tata Do Yebáha, ttaka ka benne rigixxiꞌake ka tisa geeha, ttu chuparubake raka. De nuha nna gwalinnaba len Tata Do Yebáha, delába benne anke Xxana ka benne riyasakanie iyienkanie ka tisaha, kini idhelharue ka benne kixxiꞌakanie ke.
Lebiꞌi gwaltsia nna gwaluyúruga, neti ridhelhaa le attiba ttu nu ridhelhana ka neru xkaꞌa to diakana lagwi ge ka sageo.
Bittu dhen belhiu gele lhe nigaba uja beduti gele ata kuꞌule nu ixuinle lhe nigaba uja gwaracha gele, lhe anágaba bittu kwedale lo neda gale ka benne padiuxi.
Tti gaꞌale lheꞌe ttu yoꞌo, ladeꞌaxa gwaligasi ka benne seꞌe lheꞌe yoꞌoha: “Besiru gwaltseꞌe.”
Ganna lheꞌe yoꞌoha seꞌe ka benne gwa raka leke tseꞌe tseke len Tata Do Yebáha, laꞌania nna gwakaba nu rale ka benneha. Ttaka ganna abíba nna laꞌania nna labí aka nu unnabaleha.
Lheꞌe yoꞌo ata isinleha, niha‑ba gwaltseꞌe, lhe anágaba gwaliꞌaba lhe gwaligoba nu uteke, kumu ttu benne riben sina ralhaba benneha dhibie nu goe. Aná nna bittu eriale ttu yoꞌo nna saditaꞌale attu yoꞌo.
Atti isinle lheꞌe ttu yiesi ata gulabibakana le, gwaligo iyába nu usigakana lole
nna gwaleyoin ka benne rani seꞌe lheꞌe yoꞌoha lhe gwaligágaba ke: “Lebiꞌi, chiba dabiga isia sá innabia Tata Do Yebáha le.”
Ttaka ganna isinle lheꞌe ttu yiesi nna abíba ulabikana le, nianna gwaleria lo ka neda ge lheꞌesiha nna gwalinná:
“¡Axtaba biste ge lheꞌesi gele‑ni nu utá lasi niꞌatu, axtaba nuní rukubitu kini utte dale deki labí ben tsele len riꞌitu! Ttaka chi rigixxiꞌentu le deki chiba dabigana innabia Tata Do Yebáha.”
’¡Gwalíchi lele xa benne lheꞌesi Corazín! ¡Gwalíchi lele xa benne lheꞌesi Betsaida! Ganna lheꞌesi Tiro‑ni lhe lheꞌesi Sidón‑ni lhe chi uka ka milagru ka nu chi uka lheꞌe ka yiesi gele‑na, la nukala chi bodúna ka nuha nna bodaxxukana neda ge Tata Do Yebáha. Nianna tti uku xo ttipa gekani nna tseꞌekana lo tee ge gi, kini ulaꞌa deki gwalí chi bodúna kana.
Laxkala ganna chi isia sá tti uin Tata Do Yebáha elhuxtisi ge ka benne, laꞌania adírula tsitsi anka elha disa ugwebie le attichula elha disa tsitsi uyú ka benne ge Tiro‑ni lhe ge Sidón‑ni lhe.
Lebiꞌi nna ka benne lheꞌesi Capernaum, ¿si rakinle deki yebáha‑li eyapile? ¡Koꞌo, labí! ¡Lheꞌe belhaꞌa chulhaha‑li iginnile ata uyúle elha disa!
Nianna redeabie ka benne udhelheha:
―Benne udo nage gele, kia nuha rudo naga benneha nna benne abittu ulabie le, neti nuha abittu rulabi benneha nna benne a ulabie netiha nna benne udhelhe netiha nuha abittu rulabie.
Tti besin ka benne gayuna bixxi tsiꞌinu (72) udhelha Jesús‑ni, yalhá itta du leke, ráke:
―Tata, axtaba ka espíritu xxegwiha rudokana tisa getu tti bedettitu lálu.
Jesús‑ni nna rabie ke:
―Gwalí galá. Neti bilábati tti biginni nu xxegwiha dana yebáha, ttiba ttu edha biginnina.
Neti chi betea lo neda gele kini uleale iki ka belha lhe iki ka roꞌo chupa nna labí bi satele. Anágaba chi betea lo neda gele kini dhaale lo nu abittu raka uyúna riꞌiha, delába nu xxegwi ra tsitsi leniha.
Ttaka lebiꞌi, labí edeakinle de chi rudo ka espíritu xxegwiha tisa gele. Lebiꞌi, gwaledeakalinle kumu de chi dia lále yebáha.
Nuha‑ba ra Jesús‑ni tti bodú itta Espíritu ge Tata Do Yebáha lebie, nianna bedeakanie nna ree:
―Tata, kwinalu ankalu Xxana yebáha lhe yiesi lo yu‑ni lhe. Xxeni ra lelu kumu chi beleꞌelu iyá nuní len ka benne abí tte raka geke nna bekatsilu nuní len ka nu yu lhe len ka nu rite dárukinna lhe. Gwalí galá xa Tata, kumu aná uka le kwinalu aka.
Nianna ree kana:
―Tata kiaha iyába chi betebie lasi náya lhe anágaba lanú nu ankabienna neti benne ankaa Xiꞌinieha, sunruba Tataha gwankabianie neti lhe lanú nu ankabienna Tataha, sunruba neti benne ankaa Xiꞌinieha ankabiati benneha, lhe anágaba sunruba ka benne raka lasia uleꞌenia ke benneha ki uinbiake bie.
Nianna tti bodeki loe ata seꞌe ka benne rudhetinieha nna suna ka benneha‑ba rabie:
―¡Karubáru ka benne rilákanie nu rilenle‑ni!
Kumu neti ria le, ixe ka profeta lhe ixe ka nu rinnabia lhe, yalhá ukakinna ilákinna nu rilenle nnanna, ttaka labí bilákinna nuní. Ukagabakinna iyienikinna ka tisa riyieninle nnanna, ttaka labí biyienkinna.
Ttu ka nu ruleꞌekinna ka benne nu ra lo bia bennabi bodhaꞌan Tata Do Yebáha len Moisés‑ni ruinna kuꞌuna Jesús‑ni prueba. Nianna udú liina unnaba tisane, rane:
―Maestru, ¿bíla teeki unia ki aka bania ttu dia lii?
Jesús‑ni nna bekabie geni, ree:
―¿Bíla ra lo bia bennabi‑na? ¿Bíla rite denlu nu ra lo nuná?
Nu ruleꞌenna ka benne nu ra lo bia bennabiha nna bekabina, rana:
―Lo nuní dia ra: “Akinlu ge Tata Do Yebaa benne anka Xxanaluha itú iki itú lelu
Jesús‑ni nna rabie na:
―Tseba bekabilu. Ganna uinlu aní nna gwaka benbalu ttu dia lii.
Ttaka nu ruleꞌenna ka benne nu ra lo bia bennabiha nna ruinna deki bittuba rite denna. Nianna rana Jesús‑ni:
―¿Núla benne nuha akati gebie ganna?
Jesús‑ni nna bekabie geni, ree:
Lo nedaha‑gaba dia ttu bixxudi. Ttaka tti bilenna nubiyúha tena niha, lana nna bekwittalana nna utena diana.
Aníha‑gaba bedoin ttu levita, tti bisinna ata tee nubiyúha, tti bilenna benneha nna bodokwittagabana nna utena diana.
Ttaka ttu benne biyú ge Samaria, la lo nedaha‑gaba die. Tti bilánie nubiyúha tena niha, nianna gwatua lebie na
nna tti ubige ata tee nubiyúha, utabie seti lhe vinu lo ka gweha, nianna bechilhie lari lo ka nuha. Iki de nuha nna belhapie nubiyúha kweꞌe bia geeha nna dechebie na ata do ttu yoꞌo reyaꞌan ka benne yuꞌu neda. Niha‑ba biyúe na.
Beyeki dilaha nna ulea benne ge Samaria‑ni chupa ka belhiu nu anka lhiaxa ge chupa ubisa sina, begwebie xxana yoꞌoha nna ree nuha: “Biyú tsitsittu nubiyú‑ni. Ganna utseꞌe loorulu nna neti gwagixabaa gelu ganna chi besiayaha.”
Nianna ra Jesús‑ni nu ruleꞌenna ka benne nu ra lo bia bennabiha:
―Nnanna nna unáchu, delo iyunna ka nubiyú ute niha, ¿nú ka nuha rakinlu deki gwa ukakinna ge benne uya ka ubanaha?
Nu ruleꞌenna ka benne nu ra lo bia bennabiha nna bekabina, rane:
―Nubiyú nu gwatua leni benneha, lana nuha gwa ukinna gebie.
Jesús‑ni nna ree na:
―Nnanna nna lu beyya nna aníha‑gaba beni.
Jesús‑ni yuꞌubie neda die len ka benne rudhetinieha nna bisine lheꞌe ttu yiesi to re niha. Lheꞌe yiesi toha do ttu nuila lána Marta. Lana nna gwa belabibane lheꞌe lisiniha.
Marta‑ni do ttu xilani lána María. María‑ni nna ure ttebana arlo Jesús‑ni kini rudo nagani ge ka tisa rigixxiꞌeha.
Ttaka Marta‑ni si ruchachala ikini de tee xxatta sina geni lheꞌe yoꞌoha. Nianna tti ubigana, rana Jesús‑ni:
―Tata, ¿si abí gwa retabinlu kia? Nuila xilaa‑ni, suna netiba rodhaꞌanna sina‑ni. Usi na ute gaa náni len neti.
Ttaka Jesús‑ni nna bekabie geni, ree na:
―Lu xa Marta, ge ixeba nu ruchacha ikilu lhe ge ixeba riuba xxattinlu lhe.
Ttaka teela ttu nu rakaru doelha. María‑ni nna chi bekwena ttu nu anka tseru, delába rudo nagani ka tisa kia‑ni nna lanú nu kuana ka tisa‑ni lo náni.
Ttu lidú do Jesús‑ni ata rilhapie tisa len Tata Do Yebáha. Tti chi uluxanie unnebie len benneha, nianna tti ra ttu ka benne rudhetinieha bie:
―Tata, beleꞌenttu riꞌitu kini aka getu innetu len Tata Do Yebáha ttiba ben Juan‑ni beleꞌenie ka benne bedhetinieha.
Jesús‑ni nna ree ke:
―Tti innele len Tata Do Yebáha, aní innále:
Tata, riꞌitu rugwetu lidhakalu kumu ankalu Diosi.
Utá, unnabia riꞌitu.
Bete benne gotu ttu ttu sá.
Uxí elha xen lasi ge ka tulha ruintu
ttiba riꞌitu gwa ridíbatu elha xen lasi ge ka nu abittu ruin tsekana len riꞌitu.
Bittu ugwelhalu ixú yietu uintu nu satsa.
Nianna rágabe kana:
kumu si bisia tte ttu benne ankabientu dabie gwelanni riꞌitu, ttaka labí teeti bixa usigaa loe.”
Laaba ganna benne tee lhiꞌuha, lhiꞌuliba tebie nna ekabie innee: “Bittu utsetsinlu neti. Chiba yaya yoꞌo kia‑ni. Gwea nna chiba tee lania ka xiꞌinia‑ni. Labí aka chadhaa ki utea nu rinnabalu‑na.”
Neti ria, labí de do tse lenlu benneha nna chadhe utebie nu rinnabaluha; deruba nna ki abitturu utsetsinlu benneha, de nuha‑ruba nna gwayadhe nna utebie iyá nu rinnabaluha.
Laxkala neti ria le: gwalinnaba len Tata Do Yebáha, benneha nna gutebe nu rinnabaleha; gwalegila nna gwataxxakabale nu regilaleha. Gwalinne roꞌo yoꞌoha nna gwadhalibakana kini gaꞌale.
Kumu nuxaba benne ganna rinnabe ttu bixa nna gwa ridíbe nu rinnabeha lhe nuxaba benne ganna regilee ttu bixa nna gwa raxxakabe nu regileeha. Anágaba nna nuxaba benne ganna rinnebie roꞌo yoꞌoha nna gwa ridhalibakana raꞌabie.
’Ganna nuxa ttúle ankale xxudi, ¿si gugwele xiꞌinleha gona ttu belha raꞌaya lheꞌeni lo yu ganna ttixka innabana gona belha?
¿O si ganna ttixka innabana gona sitta, laa gugwegale nuha ttu roꞌo chupa ki gona?
Ki lebiꞌi ankalale nu runi satsa nna gwa rugwebale ka xiꞌinle‑na nu tse rinnabakana, ¿titiala Tata geriꞌi do yebáha, guteba benneha Espíritu geeha len ka benne ganna innabake lenbie?
Jesús‑ni daabie rebeabie ttu espíritu xxegwi yuꞌu lati ttu nubiyú. Nu xxegwiha benna kini beyaꞌan nubiyúha biría. Tti chi beriana lati nubiyúha nna benné ttebana. Ka benne seꞌe niha nna bebanabakanie tti bilákanie nuha.
Ttaka attu chupakana nna rálakana:
―Beelzebú nu anka xxana ka espíritu xxegwiha‑ba rixuin nuní kini rebeana ka espíritu xxegwi‑na.
Adíkana nna de ruinkana ki kuꞌukane prueba kini ulaꞌa ganna gwalí udhelha Tata Do Yebáha bie, de nuha nna unnabakana lenie unie ttu milagru.
Ttaka labie nna yuu gale nu rulaba lekaniha. Nianna tti ree kana:
―Ganna lheꞌe ttu yiesi seꞌe laꞌa ka benne de ritilha len luesike, laꞌania nna tseꞌe looba yiesiha lhe ganna ka benne seꞌe lheꞌe ttu yoꞌo seꞌe laꞌake de ritilha len luesike, laꞌania nna tseꞌe loogabake.
Anágaba nu xxegwiha, ganna do ttilhabana len ka luesi xxegwi‑niha, laꞌania nna labí aka geni innabiana ka nuha. Aní ria kumu lebiꞌi rale neti deki Beelzebú nu anka xxana ka espíritu xxegwiha‑ba rixúti kini rebeaya adí ka espíritu xxegwi‑na.
Ganna lebiꞌi rale deki neti rixúti Beelzebú‑ni ki rebeaya ka espíritu xxegwi yuꞌu lati ka benne, ganna rale aná nna ka benne gele‑na nna, ¿si nu xxegwiha‑gaba rixúkinna kini rebeakana ka espíritu xxegwi yuꞌu lati ka benne? Koꞌo, labí. Gwalinnaba tisarugakana. Ka nuná innákana ganna si gwalí nu rale‑na.
Neti, Tata Do Yebáha‑ba runie kini rebeaya ka espíritu xxegwi yuꞌu lati ka benne. Nu runia‑ni runna liina deki chiba bisia Tata Do Yebáha len lebiꞌi kini innabie.
’Ttixka ttu nubiyú ankana tipa nna duna denna espada geniha kini anuttu nu tattaꞌana lheꞌe yoꞌo geniha, laꞌania nna iyába nu tua tsenna lheꞌe yoꞌoha, lanú nu gaꞌa dhina nuha.
Ttaka ganna isina attu nu ankaruna tipa nna dhaana loni, nianna tti kuana lo náni espada nu dika odilána naha, nianna tti kuana iyá nu tee geniha nna kidhina nuha len ka benne.
’Laxkala nu abittu du lenna netiha, nuha riguꞌuba niꞌani neti nna nu abittu rute náni len neti ki ottupatu ka benne lo neda ge Tata Do Yebáha, nuha urio lálana ka benneha.
’Ttixka ttu espíritu satsa reriana lati ttu benne nna rekibana lo yu bisiha regilana ata eyaka leni, ttaka tti abíba raxxakanaha, nianna rana: “Eyekichilaa eyaꞌaya lisia ata biriayaha.”
Tti eyekina esinnaha nna laꞌania nna saxxakana benne beriana latieha chi doe anke ttiba ttu yoꞌo chi luba ra lheꞌeni lhe chi yapa te xea lheꞌeni lhe.
Nianna tti tsiana taxxína a gasi ka espíritu xxegwi, ka nu adírula satsa ruinkana tti lana. Nianna gaꞌakana tsuꞌukana lati benneha. Laꞌania nna adírula satsa uni benneha attichula tti benie sisiꞌa tteha.
Laka du Jesús‑ni ree aníha, nianna tti unne ttu benne nuila due lagwi ge ka benne tupa niha. Unnebie idisa, ree:
―¡Karubáru benne nuila bije lu lhe begasie lu lhe!
Ttaka lee nna bekabilee, ree:
―¡Karubárula ka benne ata gwa rudo nagake nu ra Tata Do Yebáha nna gwa rudoke tisa gebie lhe!
Tti chi rituparu ixe juisiru ka benne, nianna tti ra Jesús‑ni ke:
―Ka benne seꞌe nnanna satsaba ruinke de rinnabake unia ttu milagru xxeni kini unna liina deki Tata Do Yebáha udhelhe neti, ttaka labíru ulaꞌania ke bixa attu milagru, sunruba luesi nu gwate Jonás‑ni, sunruba luesi nuha gwalákanie.
Nuila unnabiana ka yiesi seꞌe daka Sabá, ganna chi isia sá uin Tata Do Yebáha elhuxtisi ge ka benne seꞌe yiesi lo yu‑ni, laꞌania nna eyadhana lo elhuttiha nna ukinnina ka benne seꞌe nnanna. Kumu lana idittuli dana nna betedo nagani ge elha rieni upa Salomón‑ni. Nnanna nna nii du ttu benne xxenirula ra lebie tti Salomón‑ni.
Anágaba ka benne useꞌe lheꞌesi Nínive‑ni, ganna chi isia sá uin Tata Do Yebáha elhuxtisi ge ka benne seꞌe yiesi lo yu‑ni, laꞌania nna eyadhagaba ka benneha lo elhuttiha nna ukinnike ka benne seꞌe nnanna. Kumu ka benneha gwa bodúbana ke ge nu benke nna bodaxxuke neda ge Tata Do Yebáha tti biyienkanie ka tisa utixxiꞌa Jonás‑ni. Nnanna nna nii du ttu benne xxenirula ra lebie tti Jonás‑ni nna a ria lele gebie.
’Lanú ttu benne do rugalhe iki ttu gi nu rudani, delo nna ukatsie ikini; nigaba ruttudhie ttu almoti ikini. ¿Laaba ganna teeki udoe nuha gwetsá kini iláni ka benne gaꞌa lheꞌe yoꞌoha?
Ka iyya lolu‑na ankakana ttiba ttu xiani ge latilu. Ganna ka iyya lolu‑na ankakana tse, delába ganna tseba rilákinna, laꞌania nna itúba latilu tsuꞌu xiani; ttaka ganna ka iyya lolu‑na abíba rilá tsekinna, laꞌania nna itúbalu aka chulha.
De nuha nna biyú gelu ni kina chulhaba anka xiani yuꞌu latilu.
Kumu ganna itúba latilu yuꞌu xiani, ganna abittuba chulha anka, laꞌanialigaba nna itúbalu aka yien chará uleꞌebalu ttiba rulaꞌa ttu nu yuꞌu xiani latini.
Tti chi uluxani Jesús‑ni unnebie, nianna tti uxi ttu fariseo‑nie lheꞌe lisiniha kini goe yetta lenna. Tti uteꞌe lheꞌe yoꞌoha, nianna udoe roꞌo mexaha.
Tti bilani fariseo‑ni deki labí utí ná Jesús‑ni ki goe yetta, nianna uka tébinna.
Ttaka Jesús‑ni nna ree na:
―Lebiꞌi ka fariseo, rochari tte xeaba latile, ruinbale ttiba nu rocharina kweꞌe xigaha lhe kweꞌe yeꞌenaha lhe, ttaka lhiꞌu lheꞌe lastole nna saa tíba nu satsa ruinle lhe nu riguale ge ttu benne lhe.
¡Aalexa nu yieti, a rieninle! ¿Si bi gwa yule deki benne benie latiriꞌiha, lagabe nuha benie lhiꞌu lheꞌe lastoriꞌi?
Lebiꞌi nu uinlale, itú iki itú lele gwalute nu tee gele len ka benne abittu geke tee kini aníha nna itú ttele eyarile.
’¡Gwalíchi lele xa fariseo! Lebiꞌi do tsitsiba lele rutele len Tata Do Yebáha tsii por ciento ge ka gwadhi bela lhe ge ka ruda lhe ge adíru ka kuana yaꞌa rexú gele. Ttaka nna rixxulhabinle uinle nu dika ixú lhe rixxulhabinle akinle ge Tata Do Yebáha lhe. Nuníla rakaru doelha uinle nna abittugaba udhanle utele nu chi ruteleha.
’¡Gwalíchi lele xa fariseo! Lebiꞌi ruꞌu lele kwiale lo ka xxila tseru seꞌe lheꞌe ka yoꞌo ata rudhetile ka tisa ge Tata Do Yebáha, lhe anágaba raka lele latsiru inne ka benne gake le padiuxi atti retiꞌake le lo ka neda‑na.
’¡Gwalíchi lele, lebiꞌi ka nu ruleꞌenle ka benne nu ra lo bia bennabi bodhaꞌan Moisés‑ni lhe lebiꞌi ka fariseo lhe! Lebiꞌi ankale attiba ttu baa abittu rilána tena, laxkala meskiba rite ka benne ruleake loni nna labí yuke bixa yuꞌu lhiꞌu yu.
Nianna tti bekabi ttu ka nu ruleꞌekinna ka benne nu ra lo bia bennabi bodhaꞌan Tata Do Yebáha len Moisés‑ni, rane:
―Maestru, tti ralu aná iyágaba getu nuná rinnelu.
Labie nna rabie kana:
―¡Anágaba lebiꞌi ka nu ruleꞌenle ka benne nu ra lo bia bennabi‑na, gwalíchi lele! Kumu lebiꞌi ttiba ttu yua idiꞌi nuná rudelhale kweꞌe ka benne tti ruinle doelha deki udoke tisa ge ttu nu labí dhaake udoke tisa geni, ttaka lebiꞌi nna niba ttu latti a raka lele udole tisa ge nu ruleꞌele‑na.
’¡Gwalíchi lele! Lebiꞌi rusiale ka yoꞌo tse iki ka baa ge ka profeta betti ka benneola geleha.
Len nuná runna liile deki gwa ruꞌuba lele nu ben ka benneola geleha, kumu lakana bettikana ka profetaha nna lebiꞌi nna rusiale ka yoꞌo to iki ka baa ge ka benneha.
’Laxkala Tata Do Yebáha, kumu de anke benne yuu, de nuha nna ree: “Neti idhelhaa ka profeta lhe ka apóstol lhe kini tsiake kixxiꞌakanie ka benne ka tisa kia, ttaka ttu chupake uttikana ke nna attu chupake nna dhu nookana ke.”
De nuha nna kweꞌe ka benne seꞌe nnannaba udelhe reni ge iyá ka profeta bettikana attili sisiꞌa tte ure yiesi lo yu‑niha.
Dhulona len Abel‑ni nna axtaba Zacarías benne bettikana ata daa bekú laliꞌa roꞌo yotu ge Tata Do Yebáha. De nuha nna neti ria, kweꞌe ka benne seꞌe nnannaba udelha Tata Do Yebáha reni ge ka benneha.
’¡Gwalíchi lele xa benne ruleꞌenle ka benne nu ra lo bia bennabiha! Lebiꞌi chi ben gele elha rieni rute Tata Do Yebáha; ttaka nigaba lebiꞌi a rite denle lhe nigaba a rugwelhale tte dani adíru ka benne raka leke tte dákanie.
Tti ra Jesús‑ni aníha,  ka nu ruleꞌekinna ka benne nu ra lo bia bennabiha lhe ka fariseo‑ni lhe yalhá bisaꞌa xxattakinna. Nianna udulokana bettisikinne nna ixeba nu unnaba tisakane.
Aníha ruinkana kini inittie bixa innábie kini anáchu nna tee roꞌokani usiakana ikie ge ttu bixa.
Laka du Jesús‑ni niha nna risiaru ixe juisiru ka benne nna ruleaniba luesike. Nianna tti uduloe rinnebie, ladeꞌaxa rulise ka benne rudhetinieha, rabie ke:
―Gwaluyú gele ka iyietile nu satsa ruin ka fariseo‑ni, kumu lakana riseꞌekana rákana: “Aní uinle”, ttaka lakana nna nu subila ruinkana. Ruinbakana ttiba ruin kua dii ria iki yiedi raka yettaxtila. Nuha lheꞌe itúba kuaha rilhidhana. Aníha‑gaba nuná ruin ka fariseo‑ni; iyába ka benne runnittikana.
Laxkala iyába nu unnele gatsiha, unaba ka benne ge nuha lhe nu unne sigá roꞌo naga luesile lheꞌe yoꞌoha, nu unneleha, iriagaba ka nu innekana nuha idisa kini iyienkin benne.
’Neti rulisaa le xa betsi to kia. Bittu gasinle ge ka nu uttikana le yiesi lo yu‑ni. Kumu lakana sun bela latibale dhaakana uttikana, iki de nuha nna labíru dhaa ka nuná bixa udhakakana le.
Neti kixxiꞌania le nú ge gasinle: Gwaligasilinle ge benne kuabie elha nabani gele yiesi lo yu‑ni, iki de nuha nna gwaka gebie udelhe le lo gi ata uyú ka benne elha disa ttu dia lii, ge benneha nuní gasinle.
’Ttibanka ka binni to‑na, ¿laaba ganna ukareꞌaba len chupa ka belhiu to chi ritoꞌo gayukaba? Ttaka meskiba abí tte daka ka binni toha, labí rixulhin Tata Do Yebáha gekaba.
Anágaba lebiꞌi, axtaba ka itsa ikile‑na babani benneha. Laxkala bittu gasinle kumu lebiꞌi dakarulale attichula ixe ka binni to.
’Neti ria: Nuxaba benne ganna dhi roꞌe arlo ka benne deki ria lebie neti, anágaba neti benne daya yebáha, gwadígaba roꞌa arlo ka anjeli ge Tata Do Yebáha deki gwalíba ria lebie neti.
Ttaka nuxaba benne ganna abíba dhi roꞌe arlo ka benne deki ria lebie neti, anágaba neti arlo ka anjeliha abittugaba dhi roꞌa deki ria lebie neti.
’Neti benne daya yebáha, nuxaba benne kue balaꞌana kia, gwadíba Tata Do Yebáha elha xen lasi ge benneha, ttaka nu inne satsana ge Espíritu ge Tata Do Yebáha, nuha labí dhie elha xen lasi geni.
’Ttixka ichekana le lheꞌe ka yoꞌo ata rudhetiriꞌi ka tisa ge Tata Do Yebáha, o tatso dúkana le arlo ka xueda lhe arlo ka uxtisi lhe, bittu uchacha ikile gasina ekabile gekani lhe o bí innále lhe.
Kumu ganna chi galhale inneleha, laꞌania nna Espíritu ge Tata Do Yebáha gutebe tisa len lebiꞌi kini ekabile gekani.
Ttu ka benne sela lheꞌe ka benne tupa niha, unnebie rabie Jesús‑ni:
―Maestru, usi betsiaha utena nu ralhaa dhia ge nu bodhaꞌan tata getuha riꞌitu.
Ttaka Jesús‑ni nna bekabie geni, ree:
―Xa nubiyú, lanú nu chi bedúna neti kini akaa xueda o ki akaa nu kidhia gele.
Rágabe ka benne seꞌe niha:
―Gwaluyú gele. Bittu udona lele gatta belhiu gele, kumu laa de gatta xxattaga gele nna aka benle.
Nianna utixxiꞌanie kana ttu tisa. Aníha benie kini utte dákana bixa diani nu raka lebie kixxiꞌanie kanaha, nianna tti ree:
―Udo ttu nubiyú utta geni. Bexú xxatta lena lo yu geniha.
Nianna belaba lhiꞌu leni, rana: “¿Galasina unia ganna? Labí doti gaxa ogaꞌaya iyá lena kia‑ni.”
Nianna tti rana: “¡Aan, chi yua gasina unia! Otampaa ka ata rigua tsea ka lena kia‑ni nna odixenrua kana, kini odisáya lheꞌekani iyá lena kia rexú lhe iyá nu tee kia lhe.
Nianna tti upeya la netiba: Betsi to, ixeniba nu tua tsenlu. Ixe ida uchía nuná. Nnanna nna udoba beyaka lelu lhe uto uꞌuya lhe bedí baa lhe.”
Ttaka Tata Do Yebáha nna ree na: “¡Aaluxa nu akaa elha rieni ikini! Loolha‑ni tteba gattilu nna nu tua tsenlu‑na nna, ¿núla ge nuná?”
Aníha‑ba sate ka nu ruttupa xxattakana elha tse gekani yiesi lo yu‑ni, ttaka arlo Tata Do Yebáha labí gatta ge ka nuná.
Nianna tti ra Jesús‑ni ka benne rudhetinieha:
―De nuha nna neti ria le: Bittu uchacha ikile bixa gole kini aka benle lhe nigaba uchacha ikile ge nu ukule lhe,
kumu rakarula doelha aka benriꞌi attichula nu goriꞌi lhe anágaba dakarula bela latiriꞌi attichula nu ukuriꞌi.
Gwalulanniruga ge ka beki‑na. Ka nuná labí riguꞌukana yiela, nigaba relapakana, nigaba labí tee ata rigua tsekana lena gekani. Laa kiga de nuha nna Tata Do Yebáha gwa rugobe kana. ¿Laaba ganna lebiꞌi dakarulale tti ka nu sia xxilakinna?
Anágaba nna meskiba bika ruchacha xxatta ikile, laa de nuha‑ga nna itiaruinle attu satti.
Ki ganna ttu bixa nuxkaꞌa to a ridaale uinle, ¿beakala ki ruchacha ikile ge adíru nu subi?
Ki Tata Do Yebáha aná rugukue ka ixxi to daa lheꞌexxi‑na, ka nuná nasá ankakana yaꞌa nna uxxe gwisá nna chiba tsiakana itekana lo gi, anágaba lebiꞌi ka nu a ria tsitsi lele, ¿laaba ganna adírula tse ugukue le?
Laxkala lebiꞌi bittu uchacha ikile ge bixa gole lhe bixa iꞌiyale lhe. Bittu udúna le ge nuná.
Kumu ge iyá nuní ruchacha iki ka benne seꞌe yiesi lo yu‑ni; ttaka lebiꞌi Tata gele do yebáha chiba yubie bí riyasinle.
Lebiꞌi nu uinlale gwaluinla doelha kini akale nu innabia Tata Do Yebáha, laꞌania nna gutebe adí nu riyasinle.
’Lebiꞌi ka benne chi ankale kia, bittu gasinle. Ttu chuparubale seꞌe, ttaka Tata gele do yebáha nna chi bedá lebie betebie lo neda gele kini innabie len lebiꞌi.
Gwaluttoꞌo nu tee gele nna gwalugwe ka benne abittu geke tee. Aníha gwaluni kini gatta elha tse gele yebáha. Gwaluni ttiba ttu nu rigua tsena nu tee geni lheꞌe ka beduti. Aníha‑ba lebiꞌi, gwalikua tse elha tse gele yebáha, elha tse nu abittu lhuxa loona, nigaba gaꞌa ubana ki lhanana na, nigaba labí tsali belha dilha ikini.
Kumu ata gatta elha tse geleha, niha‑ba udo lele.
’Gwaleseꞌe tse nna gwaledhí tsitsi lheꞌele lhe anágaba gwalugalha iki ka gi gele gwalidheni.
Gwaluni ttiba runi ka nubiyú riben sina seꞌekana ubeda xxanakaniha tti esia nuha ugíana dhaꞌa, kini sun tteba ganna chi besia nuha ukampana roꞌo yoꞌoha nna chi seꞌe tsekana kini idhalikana etaꞌa nuha.
Karubáru ka benne ren lo xxanakeha ganna tti chi esianaha nna etexxakana ke seꞌeke ubeda na. Netiru ria: La kwinaba lana oseꞌena ke roꞌo mexaha nna tti dhu liina kaꞌana elho goke.
Karubáru ka benneha ganna etexxakana ke seꞌeke ubeda na, meskiba esiana itú riluela o chi daa tsani.
Ttaka lebiꞌi gwalúnaruga, ganna ttixka xxana ttu yoꞌo chi yuna bí ura etechadi ubanaha yoꞌo geniha, laꞌania nna dho tennálana kini abittu ugwelhana nuha lhanana nu tee lheꞌe yoꞌo geniha.
Anágaba lebiꞌi, gwaltseꞌe ubeda, kumu neti benne daya yebáha, esiaya attila abittu ribedale neti.
Pedro‑ni nna unnaba tisane, rana:
―Tisa unnelu‑ni xa tata, ¿si suna riꞌibatu betenlu nuní aka, iyába ka benne ak?
Jesús‑ni nna ree na:
―¿Laaba ganna nu rudo tsitsina tisa ge xxananiha lhe ruinna attiba ankaba geni, laaba ganna lana nuha bodhaꞌan xxananiha na ki uyúna adí ka nu riben sina lheꞌe lisi nuha lhe kini ugona ka nuha ura geni lhe?
Karubáru benne ren sinaha ganna chi besia xxaneha nna etexxakane gwa ruinbe sina nu daa loe unie.
Neti gwalígati, xxaneha odhaꞌanbana lasi nábie kini uyúe iyá nu seꞌe geniha.
Ttaka ganna nubiyú riben sinaha ulaba lhiꞌu leni akinna: “Risába xxana sina‑ni, nu nuha resia.” Nianna tti dhulo ttebana gayana adíru ka nubiyú lhe ka nuila yuꞌu sinaha lhe, nianna tti dhona gona lhe iꞌiyana lhe dhusinna lhe.
Ttaka la sá attila abittu ribedanaha lhe ura attila abittu rakinna deki esia xxananiha, laꞌaniala nna iyyaba leni esia nuha. Nianna tti ugwe xxananiha na ttu elha disa tsitsi. Laꞌania nna tti kweana na nna udelhana na ata seꞌe adíru ka nu abittu rudokana tisa.
’Ganna ttixka nu riben sinaha gwa yúbana nu raka le xxananiha, ttaka ganna abíba rudona tisa ge nu rana na, nigaba a rudhá leni, laꞌania nna yalhá igulha nuha.
Ttaka ganna nu ren sinaha abíba yuna nu raka le xxananiha, nna ganna nu subila uinna nu dika kilana elha disa geni, ttaka kumu de abittu yuna nu raka le xxananiha, de nuha nna labí tte igulhana. Kumu ttixka ttu benne ridírue ixeni, ixenirugaba dho doelha benneha otebie. Anágaba ganna ttixka ttu benne ruxxen xxatta lekani gebie deki gwaka gebie unie ttu bixa, ixenirugaba nu innabakana uin benneha.
’Neti daya gwedo gi yiesi lo yu‑ni. Aní rakati chi itena.
Neti teeki satea uyúa ttu elha disa tsitsi. Laxkala itúba tee‑ni rudúna neti axtaliba ganna chi isia sá satea nuha, laꞌanialiba nna abitturu udúna neti.
Lebiꞌi, ¿si rakinle deki daya kini tseꞌe tse len luesi ka benne seꞌe yiesi lo yu‑ni? Neti ria le, labí. Neti dalaa kini delo niꞌa kia nna lhaꞌa lheꞌe luesi ka benne.
Kumu debá nnanna lhe nu si daa lhe, delo niꞌa kia nna gayu ka benne yuꞌu lheꞌe ttu yoꞌo tseꞌe ttilha len luesike, tsunnake ebiꞌi nooke a chupa ka benneha nna ka benne chupaha nna edebiꞌi nooke ka benne tsunnaha.
Xxudiha nna abittu aka uyúna xiꞌin biyúniha nna xiꞌin biyúha nna abittu aka uyúna xxudiniha; ixná nuilaha nna abittu aka uyúna xiꞌiniunnániha nna xiꞌiniunnániha nna abittu aka uyúna ixnániha. Ixná nubiyúha nna abittu aka uyúna xolisiniha nna xolisiha nna abittu aka uyúna ixná nubiyúha.
Jesús‑ni nna rágabe ka benne ixe juisiru tupa niha:
Anágaba tti daa be ka daka rreha nna redenále: “Ubisaba aka”, nna gwalíba nna rakaba ubisa.
¡Aalexa nu rigí xú loni! Gwa rite dábinle nu raka yiesi lo yu‑ni lhe nu raka gwetsá lhe; delo nna a rite denle nu raka nnanna.
’Kwinaba lebiꞌi gwalotte da gá tee nu dika ixú.
Kumu ttixka nu ritilha lenleha, diana tagaꞌana le lo uxtisi, laka yuꞌu lenle nuha neda diale, gwaluin doelha gwaleyoin leni kini abittu tagaꞌana le lo xuedaha nna xuedaha nna uttena le lo ná nu baninna lisiyyaha. Nuha nna ugaꞌana le lisiyya.
Neti ria: Labí lhaale lisiyyaha chiliba utixale iyá belhiu rinnabakanaha, laꞌanialiba nna ebeakana le niha.
Laꞌaniagaba seꞌe ttu chupa ka benne ata du Jesús‑ni. Ka benneha rigixxiꞌakanie bie deki Pilato‑ni chi udhelhana bettikana ka benne ge Galilea‑ni. Bettikana ke tti lo seꞌeke ruttike ka nimala uteke úna ge Tata Do Yebáha, nianna betselakana reni geke leni reni ge ka nimalaha.
Jesús‑ni nna bekabie ge ka benneha, ree:
―¿Si rakinle deki gwate ka benne ge Galilea‑ni aníha, kumu de ankake ka nu ruinru tulha tti adíru ka nu lheꞌesi gekeha?
Neti ria, labí. Anágaba lebiꞌi ganna abíba odúna le ge nu ruinle nna odaxxule neda ge Tata Do Yebáha, gattibale.
Anágaba ka benne sixunu (18) uttike tti ubixxi yoꞌo yadha xxattaha ikike, yoꞌo nu tee láni Siloé, ¿si rakinle tulha xxeniru ben ka benneha tti adíru ka benne seꞌe lheꞌesi Jerusalén‑ni?
Neti ria, labí. Anágaba lebiꞌi ganna abíba odúna le ge nu ruinle nna odaxxule neda ge Tata Do Yebáha, gattigabale.
Jesús‑ni utixxiꞌanie ka benne tupa niha ttu tisa. Aníha benie kini utte dáke bí diani nu raka lebie kixxiꞌanie ke. Nianna tti ree ke:
―Ttu nubiyú du ttu ya higu geni lheꞌe yu ata yadinna ka ya uvaha. Nianna ugíana gwalannina ganna gwasia lo nuha. Ttaka ni ttú higu bi tee lo nuha.
Aníha uka nna rana nubiyú ruyúna ka ya uvaha: “Biyúruga, chi uka tsunna ida ritaa retegiaya ganna gwasia nu xixxi lo ya higu‑ni; ttaka nna niru ttú higu a retexxakaa loni. Uchú balha nuní. ¿Beaka ki duna nna sunruba rulhenna lo yu‑ni?”
Ttaka nubiyú ruyúna yu geniha bekabina geni rana na: “Begwelhaba na dhuna attu ida xa tata. Neti gwaꞌana laꞌabaa xanni lhe gudelhabaa bebi to lhe,
ni kina gaa gutebana nu xixxi to. Ganna siligaba abittu utena, laꞌanialigaba nna ichúlu na.”
La sá tti reyaka le ka benne Israel‑ni, laꞌania du Jesús‑ni ruleꞌenie ka benne lheꞌe ttu ka yoꞌo ata rudhetike ka tisa ge Tata Do Yebáha.
Lheꞌe yoꞌoha re ttu nuila chiba uka sixunu (18) ida ranina de yuꞌu ttu espíritu xxegwi latini, axtaba bedona ruba kweꞌeni. De nuha nna labíru raka elína.
Atti bilen Jesús‑ni nuilaha, nianna tti uxie na nna ree na:
―Nuila, nnanna chiba beyakalu ge isagwe ridakalu‑na.
Nianna tti uxxua nábie kweꞌeni, loora nna belí tteba nuilaha. Nianna tti udulona rana:
―¡Xxeniba ra le Tata Do Yebáha!
Ttaka nubiyú rinnabiana lheꞌe yoꞌo ata seꞌekanaha nna biseꞌenna kumu de beyoni Jesús‑ni nuilaha la sá reyaka lekaniha. Nianna rana ka benne seꞌe niha:
―Gwa gaꞌanaba kwenriꞌi xxupa ubisa sina. Lheꞌe ka sá‑ni gwaltá ki eyakale, nna bittu itale ka sá atti reyaka leriꞌi ki eyakale.
Jesús‑ni nna bekabie geni, ree:
―¡Aalexa nu rigí xú loni! Lebiꞌi, ¿si lagwa gwa ridhasile iki ka kuꞌuna geleha o ka burru geleha ki tagiꞌale kana inda la sá tti reyaka leriꞌiha?
Nuila du‑ni nna ankana benne datiana Abraham‑ni. Chiba uka sixunu (18) ida den nu xxegwiha na. ¿Laaba ganna tseba anka elána lo ná nuha, meskila anka sá reyaka leriꞌi?
Tti ra Jesús‑ni aníha, ka nu abittu raka uyúkaneha bettubakinna; ttaka adíru ka benne seꞌe niha, nna iyábake redeakabakanie de rilákanie ka elha tsagwi runieha.
Jesús‑ni rágabe:
Tata Do Yebáha, tti rinnabie ka benne, elha rinnabia geeha ankana attiba ttu besi ge kuana muxtasa úda ttu benne biyú lo yu geeha. Tti beꞌeyunaha nna, bisinbana ukana ttu yaga xeni nna axtala ka binniha rusia lhixxuꞌinkani lo ka náni.
Nianna tti redenee attu libe:
―¿Bí nuha raxxína len nu raka tti rinnabia Tata Do Yebáha ka benne?
Elha rinnabia geeha ankana attiba kua dii bedaxxu ttu benne nuila nna bedelhe iki tsunna ya yiedi xuxtila kini ilhidhana lheꞌe itúba kuaha.
Nedaba yuꞌu Jesús‑ni die lheꞌesi Jerusalén‑ni nna ritebie lheꞌe ka yiesi elha lhe lheꞌe ka yiesi xkaꞌa to lhe ruleꞌenie ka benne ka tisa ge Tata Do Yebáha.
Nianna unnaba tisa ttu benne bie, rane:
―Tata, ¿si sunruba ttu chupa ka benne gwaka odilá Tata Do Yebáha ke?
Labie nna bekabie geke nna ree:
―Gwaluin doelha gwaligaꞌa roꞌo puerta suniha, kumu neti ria le, ixe ka benne raka leke gaꞌake niha, ttaka labí dhaake gaꞌake.
Kumu ganna chi ugwadha xxana yoꞌoha odheabie nuha, laꞌania nna lebiꞌi nna eyaꞌanbale laliꞌa ge yoꞌoha nna innále: “Tata to, udhalichi ki gaꞌatu.” Ttaka benneha nna ekabie gele innábie: “¡Neti labí yua gá benne le!”
Nianna tti dhulole innále: “Ki gwa utobatu lhe gwa uꞌuyabatu len kwinalu lhe anágaba ki gwa beleꞌebinlu riꞌitu ka tisa geluha lo ka neda ge lheꞌesi getuha.”
Ttaka benneha nna ekabilee gele innábie: “¿Laa chi xpeya le: Labí yua gá uka lasile? ¡Gwalibietta kweꞌa, lebiꞌi ka nu ruin satsa!”
Laꞌaniala nna dhulole kwesile lhe gorriba lo layale tti ilenle Abraham‑ni lhe Isaac‑ni lhe Jacobo‑ni lhe iyá ka profeta ge Tata Do Yebáha lhe seꞌeke ata rinnabieha; ttaka lebiꞌi nna beyaꞌanbale roꞌo yoꞌoha.
Kumu laꞌania isia ka nu dákana daka ata riria ubisa lhe daka ata rito ubisa lhe, ka nu dákana daka liaha lhe daka rreha lhe. Isia ka nuha ata rinnabia Tata Do Yebáha, tseꞌekana roꞌo mexa geeha go lenkane.
Laꞌania nna ka nu ra xxeni lekani nnanna, ka nuha akakana ka nu abittu ra xxeni lekani nna ka nu abittu ra xxeni lekani nnanna, laꞌania nna akakana ka nu inná xxeni lekani.
Looraha‑gaba bisin ttu chupa ka fariseo nna rákana Jesús‑ni:
―Beria nii kini Herodes‑ni ruinbana uttina lu.
Labie nna bekabie gekani, ree:
―Gwaleyya nna gwaligasi bedaha: “Neti suna nasába lhe suna uxxeha‑ba rebeaya ka espíritu xxegwi yuꞌu lati ka benne lhe reyonia ka benne rani lhe; gwisáha nna chiba iriꞌa lania sina runia‑ni.”
Ttaka neti teeki tsiaya neda kia nasá lhe uxxeha lhe attu sá lhe kini isinaa lheꞌesi Jerusalén‑ni. Kumu ttu benne anke profeta ge Tata Do Yebáha teeki gatti benneha lheꞌesi Jerusalén‑ni, labí dika gatti benneha attu ta subi.
’¡Eru geni xa benne ge Jerusalén! Lebiꞌi ruttile ka profeta ge Tata Do Yebáha lhe rusiale íyya ka benne ridhelhe ki risiake lheꞌesi gele‑ni rigixxiꞌake ka tisa gebie. Ixe lidú benia ottupaa le ttiba runi beraha rottupana ka xiꞌinniha reguꞌu lheꞌe xxilani kana, ttaka lebiꞌi nna labí uka lele.
Gwaluyúruga, a sun ttúba lheꞌesi gele‑na eyaꞌanna. Neti upeya le, labíru ilenle neti axtaliba ganna chi bisia sá tti innále: “¡Karubárulu dedálu kwenta ge Tata Xisiha!” Laꞌanialiba nna elenle neti attu libe.
Uka nuha tti bisia ttu sá tti reyaka le ka benne Israel‑ni, laꞌania ugía Jesús‑ni go yetta lisi ttu nu loni ge ka fariseo‑ni. Adíru ka fariseo‑ni nna rulhatsibakana gebie.
Arlogabe du ttu benne biyú yuꞌu latie gi.
Nianna unnaba tise ka fariseo seꞌe niha lhe ka nu ruleꞌekinna ka benne nu ra lo bia bennabi bodhaꞌan Tata Do Yebáha len Moisés‑ni, ree kana:
―¿Si gwa dika eyaka ttu benne rani la sá reyaka leriꞌi ak; o abittuba ak?
Ttaka lakana nna siiba ukakana; labí bekabikana. Nianna bedaxxue benne raniha nna beyonie bie, nianna ree bie:
―Beyya lisiluha.
Ka fariseo‑ni nna rabie kana:
Lakana nna labí beselakinna bixa ekabikana gebie.
Tti bilani Jesús‑ni adíru ka nu uxi fariseo‑ni lheꞌe lisiniha yuꞌukana rukwekana ka xxila seꞌe lagwiha kini tseꞌekana, nianna tti utixxiꞌanie kana ttu tisa. Aníha benie ki utte dákana bí diani nu raka lebie kixxiꞌanie kana, nianna tti ree:
―Ttixka nuxa gaxina lu tsialu dhaꞌa, bittu tadholu lo ka xxila seꞌe lagwiha, kumu ni kina delola isia ttu nu ra xxeniru leni tti lu.
Nianna tti isia benne uxie ixpaleha nna gabie lu: “Begwe benne du nii xxila dolu‑na kini dhobie.” Laꞌania nna itú rettubinlu edú liilu nna tarelu lo ka xxila seꞌe axta lo xubanaha.
Lu nu uinlalu, ganna ttixka gaxikana lu, ugíala gwache lo ka xxila seꞌe lo xubanaha kini ganna chi etelisa benne uxie lu lisieha nna gabie lu: “Betsi to, gaxxala nii utá udo.” Aníha‑la nna gwebanala lelu lo iyá ka nu seꞌe lenlu roꞌo mexaha.
Kumu ttu nu runi deki ra xxeni leni, nna elhida gaala Tata Do Yebáha nuha nna ttu benne rorexxa gaa lebie nna uinla Tata Do Yebáha ki inná xxeni lebie.
Rágaba Jesús‑ni nu uxine lisiniha:
―Ganna ttixka lu gaxilu ka benne ugolu xueke o irseke, bittu gaxilu ka nu do tse lenlu o ka betsilu, nigaba gaxilu ka benne raka luesilu, nigaba ka nu tee gekani seꞌe gaxxa ata doluha. Kumu ka nuha nna eyaxibakana lu, laꞌania nna niha‑ba chi okixalu nu begolu ka nuha.
Lu, nu uinlalu, ttixka utelu ttu elho, uxila ka benne abí geke tee lhe ka benne akaa ttu lhaꞌa niꞌake o náke lhe ka benne ridá natsa lhe anágaba ka benne xua loke lhe.
Aníha‑la nna gwa teela elha gwedeaka lasi gelu arlo Tata Do Yebáha kumu ka benneha labí aka geke egixake elho uteluha. Ttaka ganna chi bisia sá eyaka ben ka benne gwa benke nu dika ixúha, laꞌania nna gwa ralhalalu edílu ge nu beteluha.
Ttu ka nu do go yetta len Jesús‑ni, tti biyieninna nu unneeha, nianna rane:
―¡Karubáru benne edí baabie elho tee ata rinnabia Tata Do Yebáha!
Jesús‑ni nna rabie na:
―Ttu nubiyú benna ttu elho tse nna uxina ixe ka benne.
Tti chi bisia ura go irsekaniha, nianna udhelhana nubiyú riben sina geniha ki tsiana talisana ka nu chi biyaxiha, gana kana: “Gwaltá. Chiba tee elho.”
Ttaka nna iyábakana udulokana bedúkana tisa. Ttúna rana: “Si uxíbaa ttu lo yu kia nna nuha‑la raka doelha tsiaya gwelanni. Usittue dhichie elha xen lasi kia.”
Attuna nna rana: “Si uxíbaa gayu neda ka kuꞌuna kia nna si uttánalaa ka nuha. Usittue dhichie elha xen lasi kia.”
Attuna nna redenána: “Si betsába náya, de nuha nna labí aka dhaya.”
Nianna tti beyeki nu ren sinaha nna utixxiꞌenna xxananiha iyá nu ra ka nuha. Xxananiha nna yalhá biseꞌenna, nianna tti rana nubiyú ren sina geniha: “Begwe lelu ugía lo ka neda xeni‑na lhe lo ka neda xkaꞌa seꞌe lheꞌe yiesi‑ni. Gwaxxí ka benne abittu tee geke lhe ka benne reku niꞌa náke lhe anágaba ka benne xua loke lhe ka benne ridá natsa lhe. Usi ke itake.”
Laa bikaga isá chi uka nna chi bedesia nubiyúha nna rana xxananiha: “Chiba benia nu ráluha xa tata, ttaka nna riyasaru ki isá benne lheꞌe yoꞌo gelu‑ni.”
Nianna redea xxananiha na: “Ugía itú roꞌesi‑na lhe ugía ata riria ka neda dia ka lheꞌexxiha nna bedo doelha ka benne itake kini isá lheꞌe yoꞌo kia‑ni.
Kumu neti ria, ni ttú ka nu uxia sisiꞌa tteha a unnixxikana elho kia‑ni.”
Ixeba ka benne danalhake Jesús‑ni, nianna bodeki loe, ree ke:
―Ttu benne ganna raka lebie etenalhe neti teeki akarunie kia attichula ge tata geeha lhe ge nan geeha lhe. Anágaba akarulanie kia attichula ge nuila geeha lhe ge ka xiꞌinieha lhe ge ka betsieha lhe ge ka daneha lhe. Anágaba nna akarunie kia attichula gebie, kumu ganna abíba nna labí dika aka benneha benne udhetinia.
Anágaba benne ganna abíba uje kurusi gee etenalhe neti, delába ganna abíba eria iki eria lebie meskila bixa udhakakane de etenalhe neti, benneha labí dika ake benne udhetinia.
’Ganna ttixka nuxa ttúle raka lele udole ttu yoꞌo barto, ¿laaba ganna ladeꞌaxa teeki tseꞌele udhaka lele ttixa utseꞌe loole ge nuha, kini aníha‑chu nna aka xen lele ganna gwadaa belhiu geleha ulhuxale yoꞌoha?
Kumu ni kina dhulobale ukuale íyya xan nuha, delo nna abí dhaale ulhuxale na. Laꞌania nna iyába ka nu ilákinna nuha dhulokana uxisikana gele,
innákana: “Benne do nii uduloe rudoe yoꞌo ttinka, ttaka nna abígaba udaabie ulhuxe na.”
’Anágaba nna ganna ttixka ttu nu rinnabia ge ttu yiesi tsiana ttilhana len attu nu rinnabia ge attu yiesi, ¿laaba ganna ladeꞌaxa dhona udhaka leni ganna gwadaa tsii mili ka benne chenaha itilhake len galhia (20) mili ka nu che nu ritilha lennaha?
Anágaba lebiꞌi, ganna nuxa ttúle abittu udhá ikile iyá nu tee gele, laꞌania nna labí dika akale benne udhetinia.
’Detiha tseba anka nuha, ttaka ganna unnitti ixe geni, laꞌania nna labíru go nuha ixe.
Nigaba a ixúruna tsiana lo yu lhe nigaba a ixúruna tsiana lheꞌe ttu tiꞌa bebi, a sunruba ixúna iruꞌunana.
’¡Ata sia nagale, gwaludo nagale ganna gwankale nu dika iyienini!
Iyába ka gwekixa lhe ka nu daa tisa gekani deki ruin satsakana, iyábakana ribigakana ata du Jesús‑ni ki udo nagakani gebie.
Ka fariseo‑ni lhe ka nu ruleꞌekinna ka benne nu ra lo bia bennabi bodhaꞌan Moisés‑ni rinnekana ge Jesús‑ni, rákana:
―Nubiyú du nii anála ruinna, rulabibana ka nu runi tulha‑na lhe rogaba lenna ka nuná yetta lhe.
Nianna utixxiꞌani Jesús‑ni kana ttu tisa. Aníha benie ki utte dákana bí diani nu raka lee kixxiꞌanie kanaha. Nianna tti ree:
―Ganna ttixka nuxa ttúle seꞌe ttu gayua (100) ka neru gele nna udelhale ttu nuha, ¿laaba ganna useꞌe bixxibale a tta bixxi chennia (99) ka nuha lheꞌexxiha, nianna tsekile egilale neru bigannaha, axtaliba ki taxxakale na?
Ganna chi beselinle nuha, laꞌania nna edeaka tenle odelha xa yienle na.
Ganna chi besinle lisileha nna ottupa ttebale ka benne seꞌe tse lenle lhe ka benne seꞌe gaxxa ata seꞌeleha lhe, nianna gale ke: “Gwaledeaka tenle len neti, kumu chiba gwaxxakaa neru bigannatiha.”
Nianna ra Jesús‑ni:
―Neti ria le: Gattarula elha gwedeaka lasi yebáha ganna ttixka ttu benne runi tulha odúne nna odaxxue neda ge Tata Do Yebáha, gattarula elha gwedeaka lasi ge benneha attichula ge tta bixxi chennia (99) ka benne ruinke latsiru nna labí riyasa odúna ke nna odaxxuke neda ge Tata Do Yebáha.
Nianna redenágabe:
―Uindiriꞌi ganna ttu benne nuila tee tsii ka belhiu dinni gebie, nianna udelhe ttu ka nuha, ¿laaba ganna teeki ugalhe iki ttu gi lhe olhuba te xeabie lheꞌe yoꞌoha kini egile nuha, axtaliba ki eselanie na?
Ganna chi beselanie belhuha, laꞌania nna tti talise adíru ka luesi nuilee lhe ka benne seꞌe gaxxa ata doeha lhe, nianna gabie ka benneha: “Gwaledeaka tenle len neti kumu chiba beselati belhiu bedelhaaha.”
Nianna ra Jesús‑ni:
―Neti ria le: Aníha‑gaba gatta elha gwedeaka lasi ge ka anjeli ge Tata Do Yebáha ganna ttu benne ruin tulha odúne nna odaxxue neda ge Tata Do Yebáha.
Jesús‑ni nna rágabe:
―Ttu benne biyú useꞌe chupa ka xiꞌin biyúe.
Nu gwexxaha rana tata gekaniha: “Tata, ulhaꞌa lheꞌe iyá nu tee gelu‑na nna bete nu ralhaa dhia.” Nianna ulhaꞌabie lheꞌe nu tee geeha nna begwebie kana.
Bi bisá nuha nna chi bettupa nu gwexxaha nu ulhanaha nna biriana diana lheꞌe attu yiesi dittu. Niha‑ba gwatseꞌe loona belhiu ge nu chi uxínaha; benbana attiba rakaba leni.
Tti chi beyá nuha betseꞌe loona, nianna tti bisiaru ttu ubina lheꞌe yiesi ata donaha, nianna chi udulo biyasa geni.
Laꞌania nna tti ugíana gwadhona lo sina ge ttu ka nu tee geni do lheꞌe yiesiha. Nuha nna udhelhana na ata yuꞌu ka kuchi geniha kini uyúna ka nuha.
Ttaka lana yalhá rituinna nna ridá leni gona nu ro ka kuchiha, ttaka lanú rugwena na nu gona.
Niha‑ba dona nna tti botte dana nna rana: “Ixeba ka nu yuꞌu riben sina ge tata kiaha tee tamaba nu rokana. Neti nna doa nii rattia ubina.
Eyaꞌachilaa lisi tata kiaha nna upeye: Tatoo, neti chi betsetsia len Tata Do Yebáha lhe chi betsetsia len kwinalu lhe.
Nnanna labíru elha ralhaa gatta láya xiꞌinlu. Biyúba neti attiba ruyúlu ka benne yuꞌu sina gelu‑na.”
Aníha‑ba uka nna beguꞌuna neda deyyana lisi tata geniha.
Nu kwitiha nna rana: “Tata to kia, neti chi betsetsia len Tata Do Yebáha lhe chi betsetsia len kwinalu lhe. Labíru elha ralha neti gatta láya xiꞌinlu.”
Ttaka tata geniha nna rabie ka nu riben sina geeha: “¡Gwalugwe lele gwatalhea ttu xo tse nna gwaluguku na, lhe anágaba nna gwalikuꞌu ttu beꞌe náni lhe gwalikuꞌu gwaracha niꞌani lhe,
anágaba nna gwataxxí ttu gwirri to, ttu ka nu gwa rixenrukana nna gwalutti na kini goriꞌi uinriꞌi laní!
Kumu neti ukati chiba utti xiꞌinia‑ni, ttaka nnanna nna gwa besia benbana. Chiba binittina, ttaka nnanna nna chiba beselana.” Nianna tti uduloke laníha.
’Attu xiꞌin biyú xen ge uxtoha nna lheꞌexxiha‑ba rekina. Tti beyekina deyyanaha nna tti besinna gaxxa kweꞌe yoꞌoha nna biyieninna yuꞌu ka nu rulha lhe raka gweyaꞌa lhe.
Nianna tti uxina ttu ka nu riben sina ge tata geniha nna unnaba tisana nuha, rana na: “¿Bíunna raka?”
Nubiyúha nna rana na: “Laa betsiluha nuná besia. Tata gelu‑na chi benie doelha kini utti ttu gwirri to ttu ka nu gwa rixenru, kumu betsiluha gwa besia tsebana.”
Ttaka nubiyú xeniha nna yalhá bisaꞌa xxattinna. Birula raka leni etaꞌana yoꞌo. Aníha uka nna teeki biria tata geniha benie doelha loni ki betaꞌana yoꞌo.
Ttaka lana nna rana tata geniha: “Lu gwa yu xeabalu, ixe ida chi rixúa lo sina gelu nna ni tsa labí chi bedú disaa lolu; ttaka nna lu niba ttu chiva to abittu chi betelu len neti ki unia laní len ka nu kwiti do tse lania.
¡Nnanna nna besia xiꞌinlu‑na, chi gwatseꞌe loona belhiu geluha len ka nuila ruin satsa nna lu nna de elha gwedeaka lasi geni nna chi bettilu ttu gwirri rixen xxatta!”
Tata geniha nna bekabie geni, ree na: “Xiꞌini to kia, lu satíaba do lenlu neti nna iyába nu tee kia‑ni, gebalu nuní.
Ttaka nnanna nna raka doelha uinriꞌi laní lhe edeaka tenriꞌi kumu betsilu‑ni chiba uttina rakati, nnanna nna gwa besia benbana. Chiba binittina, ttaka nnanna nna chiba beselana.”
Jesús‑ni nna utixxiꞌagabanie ka benne rudhetinieha, ree ke:
―Udo ttu nubiyú utta xxatta geni. Nianna udogaba ttu nu uren sina geni. Nuha biyúna iyába nu tee geniha. Nianna ugía ka benne gwattixxiꞌakanie nu anka xxana sinaha, ráke nuha: “Nu ren lo sina geluha, kwentaba rutseꞌe loona nu tee geluha.”
Xxana sinaha nna uxina nubiyúha, rana na: “¿Bíunna rákana ruinlu? Loora tte nnanna raka lasia kixxiꞌenlu neti ttixa rudhálu sina kia‑na, kumu neti labíru raka lasia kwenlu uyúlu nu tee kia.”
Nu ren sinaha nna belaba tteba leni, rana: “¿Bíla anka nu unia ganna? Nnanna abíruba sina kia ute nu anka xxanaa‑ni, neti nna labíru lheaka ankaa ki kwenia ka lo yu. Gwea nna rettulati tsekia innabaa belhiu.”
Nianna rana: “Chi yua bí unia kini ganna chi uchúna neti sina, laꞌania nna chi tseꞌe ka benne gaxike neti lisike.”
Nianna tti udulona uxina ttu ttuba ka nu dákana ge xxananiha. Nu uxina sisiꞌa tteha nna unnaba tisana nuha, rana na: “¿Tti daalu ge uxto‑ni?”
Nuha nna bekabina, rana: “Laa daya ttu gayua (100) bega seti geni.” Nu reni sinaha nna rana na: “Ne yetsi ge nu daalu‑na tee nii nna begwe lelu nna udo bodo lo yetsi‑ni deki a suna tsieyonaba (50) daalu.”
Delola nna bedennaba tisana attu nuha, redeana na: “Lu nna, ¿tti daalu?” Nuha nna redenána: “Laa daya ttu gayua (100) uxtali xuxtila.” Nianna redeana nuha: “Ne yetsi ge nu daalu‑na tee nii nna udo bodo lo yetsi‑ni deki a suna a tta (80) uxtaliba daalu.”
Xxananiha nna bebanabinna ge elha siꞌinu ge nubiyú ren sina geniha. Kumu ka nu rudo lekani ge nu anka ge yiesi lo yu‑ni, resiꞌinurukana gasina uinkana tti ka benne chi ankake ge Tata Do Yebáha.
Nianna ra Jesús‑ni
―Neti rigixxiꞌania le, ixuinle nu tse tee yiesi lo yu‑ni kini tseꞌe tse lenle ka benne kini anáchu ganna chi beyá nu tseha, laꞌania nna chi seꞌe ka benne edíke le tti esinle lheꞌe ka yoꞌo sia ttu dia lii yebáha.
’Kumu ttu benne ganna ttixka uyú tsitsibe nu ttu latti tee geeha, aníha‑gaba unie ganna ttixka tee ixeni gebie, tsitsigaba uyúe nuha nna nu abíba uyú tsitsina nu ttu latti tee geniha nna, aníha‑gaba uin nuha ganna ttixka tee ixeni geni, abígaba uyú tsitsina nuha.
Laxkala ganna lebiꞌi abíba uyú tsitsile elha tse tee yiesi lo yu‑ni, anágaba nu gwalíga anka elha tse tee yebáha, ¿nú uxxen leni gele deki guyúle nuha?
Ganna abíba biyú tsitsile nu anka ge attu benne subi, laꞌania nna, ¿gasina uxxen lekani le deki guyú tsitsile nu dika aka gele?
’Lanú ttu benne do aka gebie kwenie sina lo chupa ka xxane, kumu itisibanie ttu nuha, nna attu nuha nna akanie geni o udo tsitsibe tisa ge ttu nuha nna attu nuha nna kuꞌuba niꞌe nu innána. Anágaba lebiꞌi labí aka gele kwenle lo sina ge chupa xxanale, delába labí aka ixúle ge Tata Do Yebáha lhe anágaba labí aka udogabana lele gatta xxatta belhiu gele.
Ttaka ka fariseo‑ni, kumu de raka galákinna ge belhiu, laxkala tti biyienkinna nu ra Jesús‑ni nna bexisilakana gebie.
Jesús‑ni nna rabie kana:
’Ka tisa dia lo bia bennabi bodhaꞌan Tata Do Yebáha len Moisés‑ni lhe ka tisa utixxiꞌa ka profeta ge Tata Do Yebáha lhe, debá tti bisia Juan‑ni gwa utixxiꞌaruke ka benneha. Iki de nuha nna chi uduloke rigixxiꞌake gasina innabia Tata Do Yebáha ka benne. Laxkala de nuha nna iyába ka benne chi ruinke doelha gaꞌake ki innabiabie ke.
’Yebáha lhe yiesi lo yu‑ni, adírula satti tseꞌe loo ka nuní attichula ttu tisa chikaꞌa to dia lo bia bennabi bodhaꞌan Tata Do Yebáha.
’Satsaba nuha uni ttu nubiyú ganna udhá ikini nuila geniha nna edína attu nuila subi. Anágaba nna satsagaba nuha uni ttu nubiyú ganna edína ttu nuila chi bedhá ikikani.
Jesús‑ni rabie:
―Udo ttu nubiyú utta xxatta geni. Yalhá lheꞌe udú xoni nna ttu ttu sába rugo tsena ka benne.
Udogaba ttu benne utta lábie Lázaro; uke ttu benne dii nna ubia xxatta yiesu itúba latie. Benneha ridobie roꞌo lisi nu tee xxatta geniha
nna raka lebie edige ka nu yuyya riginni xaniꞌa mexa ge nuha. Anágaba nna axtaba ka bekuha risinkana rilheꞌekana lo ka yiesu geeha.
Ttu sá nna uttiba benneha nna ka anjeli ge Tata Do Yebáha nna betexíbake bie nna besine kweꞌe Abraham‑ni. Nubiyú utta xxatta geniha nna uttigabana nna bigatsibana.
Tti lo ruyú nubiyú utta xxatta geniha elha disa ata seꞌe ka benne chi uttiha, nianna bechidha loni nna bilenna Abraham‑ni due idittu nna dúgaba Lázaro‑ni kweꞌebie.
Nianna unnena idisa, rane: “¡Tata Abraham, gwatuachi lelu neti! Udhelhachi Lázaro‑na unnucha lo xubenáni inda nna itana etedibidhana lo lhusaa kini yalhá rate xxattaa xuaya lo gi‑ni.”
Ttaka Abraham‑ni nna bekabie geni, ree na: “Xiꞌini to, bodhú lelu, lu gwa bedí baabalu nu tse tti udolu yiesi lo yuha; Lázaro‑ni nna labí gwaria tsena nuní tti udona niha. Ttaka nnanna xen su lasila dona nii; lu nna elha disala ruyúlu.
Gwea nna ttu belhaꞌa bartoba du lagwi geriꞌi. Laxkala ka benne seꞌeke daka ta seꞌetu‑ni ganna uinke tteke daka ta seꞌele‑na, labí aka geke. Nigaba ka benne seꞌeke daka ta seꞌele‑na, labí aka tteke daka nii.”
Nubiyú utta xxatta geniha nna rane: “Rinnabaa len kwinalu xa tata Abraham, edhelhachilu Lázaro‑na eyyana lisi tata kiaha.
Niha seꞌe a gayu ka betsia. Eyyana kini sattixxiꞌenna kana gasina uinkana kini anágaba lakana bittu esiakana nii ata ruyú ka benne elha disa.”
Ttaka Abraham‑ni nna rabie na: “Chiba denkana ka tisa bodhaꞌan Moisés‑ni lhe ka tisa bodhaꞌan ka profeta ge Tata Do Yebáha lhe. Niha udo nagakani ge nu ra ka tisaha.”
Nubiyúha nna bekabina, rana: “Gwalí galenlu xa tata Abraham. Ttaka ganna ttu benne yatti eyaka banie nna uleꞌe lobie lenkana, godúbana ka nuha nna odaxxukana neda ge Tata Do Yebáha.”
Ttaka Abraham‑ni nna rabie na: “Ki ge Moisés‑ni lhe ge ka profetaha a ria lekani, anágaba ge ka benne chi uttiha abígaba tsia lekani geke, meskiba ganna eyaka benke sattixxiꞌakanie kana.”
Jesús‑ni nna rabie ka benne rudhetinieha:
―Teekiba ixú yie ka benne uinke ttu bixa nu satsa, ttaka ¡karusiꞌiru nu dhi yiena ka benneha!
Tserula ganna uxxigakana yienni ttu íyya ge mulinu nna udelhakana na lheꞌe indatooha, a laa kila dhi yiena ttu ka nu abittu ra xxeni lekani seꞌe nii ki uinkana nu satsa.
¡De nuha nna gwaluyú gele!
’Ganna ttu betsi to geriꞌi utsetsinna lu, utisa na nna ganna ennabana elha xen lasi lenlu, uxí elha xen lasi geni.
Ganna gasi lidú utsetsinna lu lheꞌe ttu sá nna ganna iyába gasi lidúha isiana gana lu: “Chiba bodúna neti nna uxíchi elha xen lasi kia, labíru unia aná”, laꞌania nna lu uxíba elha xen lasi geni.
Ka benne rudhetini Jesús benne anke Xxanariꞌiha, ráke bie:
―Beni kini riꞌitu tsia tsitsiru letu Tata Do Yebáha.
Jesús‑ni nna ree ke:
―Ttibanka ttu besi to ge kuana muxtasa, ttu nuxkaꞌa toru anka nuha, aníha‑gaba nuná lebiꞌi, ganna ttuxkaꞌa to tte tsia lele Tata Do Yebáha, laꞌania nna gwakaba gele gale yaga du naa: “Belhupi ata yadalu‑na nna ugía beyada lagwi indatooha.” Yagaha nna gudobana tisa gele.
’Ganna ttixka nuxa ttule do ttu benne lo sina gele, ribenie lo ka yu geleha o rekie lo ka kuꞌuna bia geleha, nna ganna chi resie rie lheꞌexxiha nna, ¿si gweale benneha: “Aní bete bedoni kini golu yetta”?
Laaba ganna gálale benneha: “Beni irsea nna bedú tse kini kaꞌalu goa. Axtaliba ganna chi bekoa, laꞌanialiba nna chi aka gelu dholu golu lhe iꞌiyalu lhe.”
Anágaba lebiꞌi, ganna chi lhuxinle iyá nu chi ra Tata Do Yebáha uinle, laꞌania nna innále: “Riꞌitu benne abí dika ixúba ankatu, kumu benbatu nu daba lotu uintu.”
Tti yuꞌu Jesús‑ni neda die lheꞌesi Jerusalén‑ni nna utebie ata risá debaa Samaria‑ni len Galilea‑ni.
Nianna bisine lheꞌe ttu yiesi to. Lheꞌe yiesi toha nna biria tsii ka benne biyú raka yiesu latike. Yiesuha tee láni lepra. Ka nubiyúha idittuliba seꞌeke nna
uresiꞌake, ráke Jesús‑ni:
―¡Maestru Jesús, gwatuachi lelu riꞌitu!
Tti bilani Jesús‑ni ka benneha, nianna ree ke:
―Gwaleyya nna gwatatso du arlo ka bixxudiha.
Laka deyuꞌuke neda deyyakeha nna betúa yiesuha latike.
Ttu ka benneha nna tti chi bilánie betúa yiesuha latie, nianna beyekie ribesiꞌabie, ree:
―¡Xxeniba ra le Tata Do Yebáha!
Nianna bedú xibie arlo Jesús‑ni, tuttíruba bere lobie lo yu begwebie benneha ixkixaru. Benne beyekie betebie ixkixaruha, benneha anke benne ge Samaria.
Jesús‑ni nna rabie:
―¿Laaba tsiile nuná betúa yiesu‑na latile? ¿Nála a jaa ka nuha?
¿Si sunruba benne abittu anke benne Israel‑ni gwa beyekie begwebie Tata Do Yebáha ixkixaru?
Nianna ree nubiyúha:
―Bedú lii nna beyya lisiluha. Kumu de ugía lelu kia, de nuha nna gwa beyakabalu.
Ka fariseo‑ni unnaba tisakana Jesús‑ni rákane:
―¿Nukala dhu lo Tata Do Yebáha innabie?
Lee nna bekabie gekani, ree:
―Tti innabia Tata Do Yebáha labí ilenriꞌi tti innabieha.
Laxkala labí aka ge ka benne innáke: “Gwaluyúruga, nii chi rinnabie”, o innáke “Niha chi rinnabie”, kumu lebiꞌi labí yule. Tata Do Yebáha, lagwi gebale chi do benneha rinnabie.
Nianna ree ka benne rudhetinieha:
―Neti benne daya yebáha isia sá yalhá aka lele dhoa len lebiꞌi kwadiba ttu sá. Ttaka labí aka.
Nianna iria ka nu gákana le: “Niiba chi do benneha”, o “Niha‑ba chi due.” Tti gákana le aníha, bittu tsiale lhe nigaba tanalhale kana lhe.
Kumu ttiba runi edha‑na riguꞌu chábana xiani itúba gwetsáha tti rapina, aníha‑gaba neti benne daya yebáha ilá saaba ganna chi isia sá esiaya.
Ttaka ladeꞌaxa teeki uyú xxattaa elha disa lhe kuꞌu niꞌa ka benne seꞌe nnanna neti lhe.
Akaba attiba uka tti udo Noé‑ni, aníha‑gaba aka ganna chi isia sá esiaya, neti benne daya yebáha.
Ka benne useꞌe laꞌania utobake lhe uꞌuyabake lhe, anágaba nna betsába náke lhe beketigabake ka xiꞌinkeha lhe axtaliba tti bisia sá utaꞌa Noé‑ni lheꞌe barcuha, nianna bisá inda yiesi lo yu‑ni nna iyábake uttike.
Nuha‑gaba uka tti udo Lot‑ni. Ka benne useꞌe laꞌania utobake lhe uꞌuyabake lhe uyoꞌobake lhe bettoꞌobake lhe anágaba údagabake lena lhe besiagabake yoꞌo lhe.
Aníha‑ba aka ganna chi isia sá esiaya, neti benne daya yebáha.
’Ganna chi bisia sáha nna benne doe iki yoꞌoha nna ganna seꞌe ka lo irsine lheꞌe yoꞌoha, bittu eyadie kweabie ka nu seꞌe lheꞌe yoꞌoha nna benne die lheꞌexxiha, nna bittu eyye lheꞌe yoꞌo geeha.
Gwalodhú lele ge nu gwate nuila ge Lot‑ni.
Kumu benne rasinie ka satebie ttu bixa de etenalhe neti, benneha nnittilee, delába labí aka ben benneha arlo Tata Do Yebáha. Ttaka benne eria iki eria lebie etenalhe neti meskila bixa satebie, benneha nna gwalálee arlo Tata Do Yebáha.
’Neti ria le, ganna loolhaha chupa ka benne teke teꞌadhike lo ttúba taꞌa. Ttúbie echea bie nna attubie nna odhaꞌanbe.
Ganna chupa ka benne nuila yuꞌuke turoꞌo gwettu. Ttúbie echea bie nna attubie nna odhaꞌanbe.
[Ganna chupa ka benne biyú seꞌeke lheꞌexxiha, ttúbie echea nna attubie nna odhaꞌanbe.]
Nianna unnaba tisake bie, ráke:
―¿Gá aka nuní xa tata?
Lee nna bekabie geke, ree:
―Ttiba ruin ka chettu‑na tti rilákinna ata tee ttu nimala yatti, niha ritupakana. Aníha‑gaba ilenle ganna chi esiayaha.
Jesús‑ni utixxiꞌanie ka benne rudhetinieha ttu tisa. Aníha benie kini utte dáke deki satía teeki ilhapike tisa len Tata Do Yebáha, abittu edí lireke.
Nianna tti rabie ke:
―Lheꞌe ttu yiesi udo ttu xueda. Labí ria leni Tata Do Yebáha, nigaba a ria leni ka benne.
Lheꞌe yiesiha‑gaba nna udo ttu benne nuila bidabi riabie lo xuedaha, ree na: “Benchi lo niꞌa gelu xa tata. Beni elhuxtisi ge nu ritilha laniaha.”
Isába gwadána, labí bedo naga xuedaha ge benne nuilaha. Ttaka delola nna belaba leni, rana: “Meskiba a ria lasia Tata Do Yebáha lhe meskiba a ria lasia ka benne lhe,
ttaka nuila bidabi‑ni birula ribiꞌettana, dudi dúbana. Tserula ganna udo nagaa geni. Uinlaa elhuxtisi geni kini ibiꞌettana nii, kini guttisinna neti.”
Jesús benne anke Xxanariꞌiha nna ree:
―Gwaluyúruga bí ra xueda re satsa leniha.
Anágaba Tata Do Yebáha, ¿katte gwalu abí gwa unie elhuxtisi ge ka benne chi bekwebie ki akake gebie, ganna ttixka ka benneha rela resába seꞌeke rinnabake lenie? Lhe anágaba, ¿katte gwalu abí gwa udiuba lebie aka lenie ke?
Neti ria, nnela unie elhuxtisi ge ka benneha. Sun tteba nna neti benne daya yebáha ganna chi besiayaha, laꞌania nna yiesi lo yu‑ni, ¿si gwetexxakarua ka benne ria leke neti?
Ka nu rákana deki ankakana ka nu ruin tseru tti adí ka benne de nuha nna riguꞌu niꞌakani ke, ka nuha nuní utixxiꞌani Jesús‑ni kana ttu tisa, benie kini utte dákana bí diani nu raka lebie kixxiꞌanie kanaha. Nianna ree:
―Chupa ka nubiyú ugíakana ata do yotu ge Tata Do Yebáha gwalhapikana tisa lenie. Ttu nuha ankana fariseo, attu nuha nna ankana gwekixa.
Fariseo‑ni nna udúna rana: “Tata Do Yebáha kia, ixkixaru rugwea kwinalu kumu neti labí ankaa tti anka adí ka benne. Ka nuná ankakana ubana lhe ankakana ka nu abittu runi nu dika ixú lhe. Anágaba nna ankakana ka nu rido lenkana ka nuila subi subi lhe nigaba labí ankaa tti anka gwekixa du naa.
Neti rutte ubina lheꞌa chupa lidú lheꞌe ttuxmanu lhe rutegabaa len kwinalu tsii por ciento ge iyá belhiu ridía.”
Ttaka gwekixaha nna idittuliba duna nna nigaba a reyaxinna elhidha loni gwetsá. Sunruba rudhen roꞌo lastoni nna rana: “¡Tata Do Yebáha kia, gwatuachi lelu neti de ankaa benne runi nu satsa!”
Netiru ria, gwekixaha gwa bixúla elha xen lasi ge nuha deyyana besinna lisini; ttaka fariseo‑ni nna labí bixú elha xen lasi geni. Kumu ttu nu ruinna inná xxeni leni, elhida gaala Tata Do Yebáha nuha nna ttu nu rorexxa gaa leni nna uinlee kini inná xxeni leni.
Bisingaba ka benne cheke ka nuto geke kini ixxua ná Jesús‑ni ikikabi. Ttaka tti bilani ka benne rudhetinieha, nianna bedhaka disake ka benneha.
Nianna tti uxi Jesús‑ni ke, ree ke:
Netiru ria, ganna ttu benne abíba unie tti runi ttu nuto, ugwelhe innabia Tata Do Yebáha bie, benneha labí ake nu innabia Tata Do Yebáha bie.
Ttu ka nu loni ge ka nu Israel‑ni unnaba tisana Jesús‑ni, rane:
―Maestru, lu ankalu benne tse. Utixxiꞌachu, ¿bí anka nu unia kini satíaba aka bania arlo Tata Do Yebáha?
Jesús‑ni nna bekabie geni, ree na:
―¿Beaka ralu deki ankaa benne tse? Lanú ttu benne do anke benne tse, sunruba Tata Do Yebáha anke benne tse.
Lu chiba yulu nu bokaꞌan Tata Do Yebáha uinriꞌi tti ree: “Bittu dho lenlu nu abittu anka latselalu.
Nubiyúha nna rane:
―Ttili ankaa kwitiha gwa rudobaa tisa ge iyá nuná.
Tti biyieninie nu ra nuha, nianna bekabie geni, ree:
―Sa riyasabalu uinlu attu nu uinlu: bettoꞌo iyá nu tee gelu nna utidhi belhiu ge nu bettoꞌoluha nna begwe ka benne abittu geke tee. Ganna aníha uinlu nna gwattaba elha tse gelu yebáha. Laꞌanialigaba nna chinka utá, tenalha neti.
Ttaka tti biyienin nubiyúha nu reeha, nianna yalhá siꞌi bedúna leni kumu yalhá tee xxatta geni.
Tti bilani Jesús‑ni deki siꞌiba udú le nubiyúha, nianna ree:
―¡Gáruba tsitsi anka ki isin ka nu tee gekinna akakana benne innabia Tata Do Yebáha!
Adírula satti gaꞌa ttu camellu lheꞌe yieru do xan ttu yoxa attichula ttu nu tee geni gaꞌana akana nu innabia Tata Do Yebáha.
Ka nu biyienkinna nu reeha nna rákana:
―Ganna aníha nna, ¿nú dhaana esin lenna Tata Do Yebáha?
Jesús‑ni nna bekabie geni, ree:
―Nu labí ridaa ka benne seꞌe yiesi lo yu‑ni uinke, Tata Do Yebáha nna gwa ridaabe runie nuha.
Pedro‑ni nna rane:
―Riꞌitu chiba bedhá ikitu iyá nu tee getu nna danalhatu lu.
Labie nna bekabie gekani, ree:
―Netiru ria le, nuxaba benne ganna chi bedhá ikie yoꞌo geeha lhe nuila geeha lhe ka betsieha lhe ka tata nan geeha lhe o ka xiꞌinieha de anke benne rinnabia Tata Do Yebáha,
benneha xxenirula dhie yiesi lo yu‑ni nnanna, nu si daa nna satíaba aka benbie arlo Tata Do Yebáha.
Jesús‑ni uxie ka benne tsiꞌinu (12) rudhetinieha attu ta subi, nianna ree ke:
―Nnannaligaba nna tsiariꞌi lheꞌesi Jerusalén‑ni ata aka iyá nu ra lo ka yetsi ben ka profeta ge Tata Do Yebáha tti utixxiꞌake gasina teeki satea, neti benne daya yebáha.
Kumu teeki tagaꞌakana neti lo ná ka nu abittu ankakana nu Israel nna udhaka xiikana neti lhe ulisakana neti lhe. Anágaba uttuttu xxenkani loa lhe
ukulhakana neti lhe uttikana neti lhe. Ttaka ganna chi beyonna ubisaha nna eyaka benbaa.
Ka benne tsiꞌinuha (12) nna labí yuke bixa ge nuha rinnebie, kumu tee ttu nu rusuna na kini abittu rite dákanie nu reeha.
Uka nuha, tti chi dabiga Jesús‑ni isine lheꞌesi Jericó, roꞌo nedaha do ttu benne anke lo xua rinnabe belhiu.
Ka benneha nna ráke bie:
―Jesús ge Nazaret‑niba nuná ute nii.
Benneha nna uresiꞌa ttebe, ree:
―¡Jesús benne datia David, gwatuachi lelu neti!
Ka benne daneruha nna rudhaka disalake benneha ki eyaka siibie, ttaka benneha nna adírula idisa uresiꞌe, ree:
―¡Benne datia David, gwatuachi lelu neti!
Nianna uleda Jesús‑ni nna udhelhe kini gwaxxíkana benneha. Tti chi bisine ata du Jesús‑ni, nianna unnaba tise benneha, ree bie:
―¿Bí raka lelu udhakaa lu?
Benne lo xuaha nna bekabie, ree:
―Tata to kia, raka lasia eyali ka iyya loa‑ni.
Jesús‑ni nna rabie benneha:
―¡Bedhali ka iyya lolu‑na! Kumu de ugía lelu nna gwa beyakabalu.
Looraha nna belá ttebanie nna gwanalha ttebe Jesús‑ni. Nianna rinnebie ree:
―¡Xxeniba ra le Tata Do Yebáha!
Iyágaba ka benne danalhaha, tti bilákanie nu ukaha nna rágabake:
―¡Xxeniba ra le Tata Do Yebáha!
Tti utaꞌa Jesús‑ni lheꞌesi Jericó‑ni nna yuꞌubie neda ki ttebie lheꞌesiha.
Niha do ttu nubiyú tee xxatta geni lána Zaqueo, ankana xxana ka gwekixa.
Nubiyúha raka leni uinbiana Jesús‑ni, ttaka labí reꞌeyuna ilenna, kumu de danalha xxatta ka benne. Gwea nna Zaqueo‑ni ankabana ttu benne gwexxa, labí ankana baganti.
Laxkala de nuha nna bexunnina uneruna nna ugwapina lo ttu yaga du gaxxaba ata tte Jesús‑ni kini ilenne.
Tti bisin Jesús‑ni ata donaha, nianna bechidha loe gwetsá nna rabie na:
―Zaqueo, beyadi dhuti, kumu nnolha teeki eyaꞌanaa lisiluha.
Nianna gwexunniba beyadi Zaqueo‑ni nna ittaba du leni, belabina Jesús‑ni lisiniha.
Tti bilani ka nu danalhaha iyá nu ukaha, nianna iyábakana udulokana rinnekana ge Jesús‑ni, rákana:
―Gwaluyúruga, lisi ttu nu runi tulhaba nuná gwayaꞌanna.
Zaqueo‑ni nna udú liilana rana Jesús benne anke Xxanariꞌiha:
―Biyúruga xa tata, neti ugwea ka benne abittu geke tee salhe nu tee kia‑ni lhe anágaba lhe ganna si nuxa ttu benne chi bekixaa yani, ttapa lisiala odekia geke.
Jesús‑ni nna rabie na:
―Nasá chi bisia sá odilá Tata Do Yebáha ka benne seꞌe lheꞌe yoꞌo‑ni, kumu nubiyú du nii ankagabana benne datiana tata Abraham‑ni.
Iki de chi biyienin ka benne iyá nuní, nianna unneru Jesús‑ni utixxiꞌanie ke ttu tisa. Aníha benie kini utte dáke bí diani nu raka lebie kixxiꞌanie keha. Kumu de chi dubie gaxxaba Jerusalén‑ni, de nuha nna rakakanie ganna chi tteba innabia Tata Do Yebáha.
Aníha uka nna rabie ke:
―Ttu nubiyú ra xxeni leni diana attu yiesi dittu taxxí ladini kini innabiana. Iki deliba chi taxxí ladiniha, laꞌanialiba nna tti eyekina esinna.
Tti lani tsianaha nna uxina tsii ka nu riben sina geniha. Tu tulapaba begwena ka nuha belhiu nna rana kana: “Gwaltseki gwalurixxi len belhiu kia‑ni laka neti esiaya.”
Ttaka ka benne lheꞌesi geniha nna ritisibakanie nubiyúha. Nianna udhelhake ttu chupa ka nu ugíakana ata dia nubiyúha kini gákana ka uxtisi seꞌe niha: “Labí raka letu innabia nuná riꞌitu.”
Tti beyeki nubiyúha besinna iki de chi gwaxxí ladiniha, nianna tti udhelhana gwalisakana ka nubiyú bodhaꞌanna lenkana belhuha, kini uyúna ttixa belhiu chi ulhasu ttu ttukana.
Tti bisin nu uxí belhiu sisiꞌa tteha, nuha nna rana: “Tata xisi to, belhiu beteluha chi ugwanina a tsii libe.”
Lana nna rana nuha: “Tseba benlu. Lu ankalu ttu benne riben tselu sina. Kumu de gwa biyú tsitsibalu nu latti betea lenluha, de nuha nna utea lenlu kini innabialu tsii ka yiesi.”
Tti bedesina nu berupaha nna redenána: “Tata xisi to, belhiu beteluha chi ugwanina a gayu.”
Nubiyúha nna redeagabana nuha: “Anágabalu innabiagabalu gayu ka yiesi.”
Nu beyonnaha nna bisinna, rana: “Tata xisi to, ne belhiu beteluha tee nii. Utua tsebaa nuní. Lheꞌe ttu lari toba uluꞌa na,
kumu usibati gelu. Lu ankalu ttu benne ruin disalu kumu redílu nu labí betelu lhe redílu lena ata labí údalu lhe.”
Nu rinnabiaha nna rana: “¡Aaluxa nu ren sina re satsa leni! La len ka tisa gelu‑naba, kuaya balaꞌana gelu. Ki ganna gwa yúbalu deki ankabaa ttu nu ruin disa, redíbaa nu labí betea lhe redíbaa lena ata labí údaa lhe,
ganna aníha nna, ¿beakala nna a gwadhaꞌanlu belhiu kia‑na lheꞌe banku kini anáchu ganna chi besiaya nna odekilu na itupa len xiꞌinni?”
Nianna tti rana ka nu seꞌe niha: “Gwalikua belhiu‑na lo náni nna gwalute nuná len nu bedienna a tsii libe iki belhiu‑na.”
Ka nuha nna rákana na: “Ttaka nuní chiba den nuní a tsii xa tata.”
Ttaka nu rinnabiaha nna rana: “¿Bíla ge ria? Benne gwa biyú tsitsie nu bete Tata Do Yebáha, dhi chiettirula benneha; ttaka nu abittu biyú tsitsina nu bete benneha nna iyála nu chi tee geniha, etua.
Ttaka ka nu ritisikinna neti, ka nu abittu raka lekani akaa nu innabia gekani, aní gwataxxí kana nna gwalutti kana arloa.”
Iki de chi beyaka unne Jesús‑ni nuha, nianna uneru ttebe arlo ka benne nna ugwapibie die lheꞌesi Jerusalén‑ni.
Tti chi bisine gaxxaba roꞌesi Betfagé lhe Betania lhe, gaxxaba xan iꞌiya ata daa ka ya olivuha, nianna udhelhe chupa ka benne rudhetinieha,
rabie ke:
―Gwaltsia lheꞌe yiesi to re arloriꞌi‑ni. Tti gaꞌale roꞌesi to‑na nna taxxakale nalha ttu burru kwiti to nu labí chi udo ttu benne kweꞌeni. Gwalidhasi yienni nna gwaltá lenna.
Ganna nuxa innaba tisana le innána: “¿Beaka ridhasile yien nuná?”, gwaligá na: “Jesús benne anke Xxanariꞌiha, benneha‑ba riyasanie nuní.”
Ka benne rudhetinieha nna dia ttebake nna gwaxxakabake atti tteba ra Jesús‑ni.
Tti chi yuꞌuke ridhasike yien burru toha, nianna bisin ka benne anka xxana nuha nna unnaba tisake ka benneha, ráke:
―¿Beakala ridhasile yien burru to‑na?
Lake nna bekabike ge ka benneha, ráke:
―Kumu Jesús benne anke Xxanariꞌiha‑ba riyasanie nuní.
Nianna decheke burru toha ata du Jesús‑ni nna tti bedelhake ka xokeha kweꞌe bia toha nna bedoke Jesús‑ni kweꞌeba.
Tti chi isinke chadike liaxu iki iꞌiya ata daa ka ya olivuha, nianna iyába ka benne danalhake Jesús‑ni, de elha gwedeaka lasi nna uduloke uresiꞌake idisa rinneke ge nu tse ruin Tata Do Yebáha de rilákanie iyá ka milagru chi ben Jesús‑ni.
Nianna ráke:
―¡Karubáru benne rinnabia udhelha Tata Xisiha! ¡Yebáha‑li dabie nna useꞌe tsebie ka benne! ¡Xxeniba ra le Tata Xisiha doe yebáha!
Ttaka ttu chupa ka fariseo, ka nu selakana lheꞌe ka benne danalhaha nna rákana Jesús‑ni:
―Maestru, bedhaka disa ka nu rudhetinlu‑ni.
Ttaka Jesús‑ni nna bekabilee gekani, ree:
―Neti ria, ganna ka nuní eyaka siikana, laꞌania nna ka íyya‑nala kwesiꞌakana.
Tti chi bisine gaxxaba Jerusalén‑ni, nianna uresie geni tti bilánie na,
nianna rabie na:
―¡Eru geni xa lheꞌesi Jerusalén! Anágaba lu, kwadila nasá tte denlu gasina uinlu kini dho tselu len Tata Do Yebáha. Ttaka nnanna ttiba ttu nu yaya loni ankalu labí rite denlu.
Isia sá ka nu abittu raka uyúkana luha ebiꞌi nookana lu nna abiꞌiba kweꞌelu tseꞌekana. Tseꞌekana daka arlolu lhe tseꞌekana daka kweꞌelu utiakana.
Tuttíruba kweki tinnikana lu, itupa lenlu ka benne seꞌe lheꞌelu‑na. Niruba attu íyya laa odhaꞌankana iki luesini, kumu lu de labí betabinlu tti bisia Tata Do Yebáha odilábie lu.
Nianna utaꞌa Jesús‑ni laliꞌa ge yotuha nna uduloe bochesue ka nu yuꞌu gwettoꞌo niha.
Nianna ree kana:
―Tata Do Yebáha lo ka yetsi geeha ree: “Yoꞌo kia‑ni ixúe ki ilhapi ka benne tisa len neti”;
Ttu ttu sába ruleꞌeni Jesús‑ni ka benne roꞌo yotuha, ttaka ka nu loni ge ka bixxudiha lhe ka nu ruleꞌekinna ka benne nu ra lo bia bennabi bodhaꞌan Moisés‑ni lhe anágaba ka nu ra xxeni lekani ge yiesiha, rekikana regila lekani gasina uinkana kini uttikane.
Ttaka lakana labí reselakinna gasina uinkana, kumu iyába ka benne rudo tsitsiba nagake ge nu reeha.
Uka nuha, ttu sá laka du Jesús‑ni roꞌo yotuha ruleꞌenie ka benne lhe rigixxiꞌanie ke ka tisa tse lhe, nianna tti bisin ka nu loni ge ka bixxudiha, dia lenkana ka nu ruleꞌekinna ka benne nu ra lo bia bennabi bodhaꞌan Moisés‑ni lhe ka benneola ge ka nu Israel‑ni lhe,
rákane:
―Utixxiꞌen riꞌitu, ¿Bí lo neda nuná rapalu ki ruinlu aná? ¿Nú betena lo neda gelu ki raka gelu ruinlu aná?
Jesús‑ni nna bekabie gekani, ree:
―Anágaba neti innaba tisagabaa le ttu bixa nna gwalinná sanga:
¿nú iki biria ki begadi Juan‑ni ka benne inda? ¿Si iki Tata Do Yebáha ak? ¿Iki ka benne seꞌe yiesi lo yu‑ni ak?
Lakana nna udulo ttebakana rinne len luesikani, rákana:
―Ganna ekabiriꞌi innáriꞌi: “Tata Do Yebáha‑ba udhelhe benneha”, laꞌania nna innána: “¿Beakala a ugía lele gebie ganna?”
Ttaka ganna innáriꞌi: “Ka benneba udhelhake benneha”, laꞌania nna ebiꞌi nooba ka benne riꞌi nna usiake riꞌi íyya, kumu iyábake chiba yuke deki Juan‑ni uke ttu profeta ge Tata Do Yebáha.
Aníha uka nna bekabikana rákana:
―Labí yutu nuxa udhelhana benneha.
Nianna ra Jesús‑ni kana:
Nianna udulo Jesús‑ni utixxiꞌanie ka benne seꞌe niha ttu tisa. Aníha benie kini utte dáke bí diani nu raka lebie kixxiꞌanie ke. Nianna tti ree:
―Ttu nubiyú beyadana ka ya uva lo yu geniha. Nianna bete gannana yuha len ttu chupa ka nu kwenkana sina lo nuha. Nianna tti biriana diana isá lheꞌe attu yiesi dittu.
Tti chi bisia sá rexú uvaha nna udhelhana ttu nu riben lo sina geniha ki tsia nuha tannabana len ka nuha kini utekana nu ralhana dhina ge lo yuha. Ttaka ka nu riben lo yuha nna uyalakana nubiyúha nna suna anába ankana bedhelhakana na.
Nianna bededhelha xxana yuha attu nu riben sina geniha. Ttaka aníha‑gaba bododhakakana nuha, uyagabakana na lhe belisa xxattakana na lhe, nianna suna anába ankana bededhelhakana na.
Nianna tti bededhelhana nu beyonnaha, ttaka ka nu riben lo yuha nna nuha‑gaba bododhakakana nuha, bedeongabakana nuha gwe, nianna tti bebeakana nuha roꞌo yuha.
’Ukachiba nna ra xxana yuha: “¿Bíla anka nu unia ganna? Nnanna nna idhelhabaa xiꞌini biyúa‑ni, benne rakati gee‑ni, ni kina gaa benne‑niligaba gweyya lekanie.”
Ttaka tti bilani ka nu riben lo yuha xiꞌin biyúniha, nianna ra luesikani: “Nu daa‑ni nuní eyaꞌanna lo yu‑ni. Uttiriꞌi na kini eyaꞌanriꞌi len yu‑ni.”
Aníha uka nna uleakana benne kwitiha roꞌo yuha nna bettikane.
Nianna ra Jesús‑ni:
―Nnanna nna, ¿si gwa yule bí udhaka xxana ka ya uvaha ka nu riben lo yu geniha?
¿Laaba ganna tsiabana nna tettina ka nuha, nianna tti utena yu geniha len ka benne subi?
Tti biyienin ka benne seꞌe niha nu reeha, nianna ráke:
―¡Gaxa laa innákaba Tata Do Yebáha!
Ttaka Jesús‑ni nna belannie loke, nianna tti ree ke:
―Ganna aníha nna, ¿bíla diani nu ra lo ka yetsi ge Tata Do Yebáha ata dia ra:
Íyya nu uluꞌu niꞌa ka nu rukuakana yoꞌoha,
íyyaha‑la nuha chi bisinna beyakana nu rixúru?
Laxkala nuxaba benne ganna ibixxie iki íyya nu uluꞌu niꞌakaniha, tuttíruba iyuya benneha lhe anágaba ganna ttixka íyyaha iginnina iki ttu benne utsutsa tána benneha.
Laꞌania tteba runi ka nu loni ge ka bixxudiha lhe ka nu ruleꞌekinna ka benne nu ra lo bia bennabi bodhaꞌan Moisés‑ni, ruinkana udaxxukana Jesús‑ni kumu yúbakana labakana nuha betanie tisa unneeha. Ttaka labí beyaxakinna udaxxukane kumu rasibakinna ge ka benne.
Nianna tti udhelhakana ttu chupa ka nu tsiakana gwelhatsi, ukadiba uin ka nuha deki benne tseba ankakana, nianna innaba tisakane ge ttu bixa. Aníha uinkana kini ibixxinie bixa innábie, kini aníha‑chu nna tee roꞌokani tagaꞌakane lo ka uxtisi.
Ka nuha nna unnaba tisakane, rákana:
―Maestru, riꞌitu yutu deki nu rinnelu‑na lhe nu ruleꞌelu‑na lhe tseba anka nuná. Anágaba nna ttúba rulannilu iyába ka benne. Lúligaba nna ruleꞌenlu ka benne neda ge Tata Do Yebáha attiba ankaba geni.
Nnanna nna unáchu, ¿si gwa gaꞌanaba kixariꞌi belhiu nu daa loriꞌi kixariꞌi len César nu rinnabia xeniha ak; abittuba ak?
Ttaka Jesús‑ni nna ute dábanie ge nu rulha lekani udhakakaneha, nianna tti ree kana:
―Gwaluleꞌechuin neti ttu belhiu. ¿Nú lo nuná du lo belhiu‑na lhe nú lá nuná dia xaniꞌa nuná lhe?
Lakana nna bekabikana, rákane:
―Lá César‑niba nuní dia lo nuní.
Nianna rabie kana:
―Ganna aníha nna, gwalugweba César‑ni nu ankaba geni. Anágaba Tata Do Yebáha, gwalugwegabe nu ankaba gebie.
Iki de nuha nna ubiga ttu chupa ka saduceo ata du Jesús‑ni. Ka nuha labí ria lekani deki gwa reyaka benba ka benne chi uttiha.
Nianna tti unnaba tisakane, rákana:
―Maestru, Moisés‑ni bodhaꞌane lenriꞌi lo yetsi, ree: “Ganna ttu nubiyú do lenna nuila, nianna gattina nna anúba xiꞌinni aka len nuila geniha, laꞌania nna teeki edí betsiniha nuila bidabiha kini ka xiꞌinni aka len nuilaha nna eyakakana ttisidiba xiꞌin benne chi uttiha.”
Ttu lidú useꞌe gasi betsi ka nubiyú. Nu xxeniha betsába náni nna, ttaka uttibana nna lanú xiꞌinni uka len nuila geniha.
Nianna bedí nu berupaha nuilaha, ttaka bedeattigaba nuha nna anúgaba xiꞌinni bodhaꞌanna.
Nuha‑gaba bedeoni nu beyonnaha nna aníha‑gaba bedeoni adí ka nuha. Beyába iyá gasi betsikani utti nna anúgaba xiꞌinkani uka len nuilaha.
Iki de nuha nna uttigaba nuilaha.
Nnanna nna unáchu, ganna chi bisia sá eyaka ben ka benne chi uttiha nna, ¿núla nuila gekani eyaka nuilaha ganna, ki iyába gasikana udo lenkana nuha?
Jesús‑ni nna bekabie, ree kana:
―Ka nu seꞌe yiesi lo yu‑ni rutsába nákani lhe ruketibakana ka xiꞌinkani lhe.
Ttaka ka nu ralhakana tseꞌekana attu yiesi lo yuha lhe ralhakana eyaka benkana tti eyaka ben ka benne chi uttiha, ka nuha labíru dina otsá nákani, nigaba uketikana ka xiꞌinkaniha.
Aní aka kumu labíru aka gattikana attu libe. Eyakabakana attiba anka ka anjeli ge Tata Do Yebáha lhe akagabakana ka xiꞌin Tata Do Yebáha de beyaka benkana lo elhuttiha.
Kwinagaba Moisés‑ni tti bilánie rite xxiti bisiha, laꞌania benna liibie deki ka benne chi uttiha gwa reyaka benbake, kumu ree: “Tata Xisiha anke Diosi ge Abraham‑ni lhe ge Isaac‑ni lhe ge Jacob‑ni lhe.”
Laxkala Tata Xisiha labí anke Diosi ge ka benne yattiha; labie anke Diosi ge ka benne anka bani. Kumu len benneha iyába ka benne gwanka benke.
Nianna tti unne ttu chupa ka nu ruleꞌekinna ka benne nu ra lo bia bennabi bodhaꞌan Moisés‑ni nna rákane:
―Tseba anka nu ralu‑na, xa maestru.
Nianna labíru beyaxakinna bixa innaba tisakane.
Jesús‑ni nna unnaba tise kana, ree:
―¿Galasina nna ra ka benne deki David‑ni ukana xutto Cristuha?
Ki kwinaba David‑ni rana lo yetsi ata dia ka Salmo‑na:
Tata Do Yebáha ree Cristu benne runie neti mandaduha:
“Utá udo daka ná ben kia.
Niiba dholu axtaliba ganna chi beseꞌa ka nu abittu raka uyúkana lu, kini ulealu ikikani.”
Ki ganna David‑ni daneruna Cristuha, ¿galasina nna rálana benneha: “Lu ankalu benne ruinlu neti mandadu”?
Iyába ka benne seꞌe gwedo nagaha biyienkanie ra Jesús‑ni ka benne rudhetinieha:
―Gwaluyú gele ka uinle tti ruin ka nu ruleꞌekinna ka benne nu ra lo bia bennabi bodhaꞌan Moisés‑ni, kumu lakana ruꞌu lekani rekikana len ka xalho ttuni. Gwea nna raka lekani latsiru inne ka benne tti gake kana padiuxi atti retiꞌake kana lo ka neda‑na. Anágaba nna ruꞌugaba lekani tseꞌekana lo ka xxila tseru seꞌe lheꞌe ka yoꞌo ata rudhetiriꞌi ka tisa ge Tata Do Yebáha lhe ruꞌugaba lekani kwiakana ata anka tse tti riakana go yetta.
Gweala nna riguakana ka yoꞌo ge ka nuila bidabi‑na nna ukadiba riseꞌekana isá rilhapikana tisa len Tata Do Yebáha. Aníha ruinkana ki uleꞌe deki gwankabakana benne tse. Ka nuná elha disa tsitsirula ugwe Tata Do Yebáha kana.
Jesús‑ni bechidha lobie nna bilánie ka nu tee gekaniha riguꞌukana belhiu lheꞌe ata ruꞌu úna ge Tata Do Yebáha.
Bilágabanie ttu benne nuila bidabi abí gebie tee nna riguꞌubie chupa ka belhiu to, ka nu lattiruba lidhakakani tee.
―Neti gwalígati xa, benne nuila bidabi‑na ixenirula daka belhiu uluꞌu benne‑na attichula nu chi uluꞌu iyá ka nu chi riguꞌu belhiu‑na.
Kumu iyába ka nuná nu rexxaruba nuná riguꞌukana; ttaka benne nuila‑ni, anke benne abí gebie tee nna uluꞌube iyába belhiu tee gebie nu dika ixúnie ki aka benie.
Ttu chupa ka nu seꞌe niha rinnekana rákana deki latsiruba ruleꞌe ka íyya kua yotuha lhe adíru ka nu ruleꞌe latsitoru taa latiniha lhe. Nianna ra Jesús‑ni kana:
―Isia sá iyába nu rilenle‑ni tseꞌe looba nuní; niruba attu íyya laa eyaꞌanna iki luesini. Itúbana tseꞌe lo.
Nianna unnaba tisakana Jesús‑ni, rákane:
―Maestru, ¿nuka aka nuní? ¿Bí aka ki unna liina deki nuní chi dabigana aka?
Jesús‑ni nna bekabie, ree kana:
―Gwaluyú gele, bittu tsia lele ge ka nu reki naa. Kumu ixe ka nu isiakana nna uinkana ttisidiba netiba nuha ankakana, nianna tti innákana: “Neti ankaa Cristu” lhe innákana: “Chiba dabigana lhuxa yiesi lo yu‑ni.” Lebiꞌi nna abittu tsia lele gekani tti innákana aníha.
Ganna chi tsuꞌu nagale deki chi yuꞌu ka yiesi ritilha len luesikani lhe seꞌe ka benne reseꞌe disakana lo ka uxtisi gekaniha lhe, lebiꞌi bittu gasinle, kumu ladeꞌaxa teeki aka aní. Ttaka nna laa laꞌania ttega nuha chi isia lhuxa yiesi lo yu‑ni.
Rárugabe kana:
―Ka yiesi elha‑na ebiꞌi noo luesikani ttilhakana lhe ka nu rinnabia‑na ebiꞌi noo luesikani lhe.
Anágaba nna gattibani yiesi lo yu‑ni ixú xxatta lhe gaꞌa ubina lhe isagwe lhe. Anágaba nna ilágabin ka benne bixa aka yebáha, nu uinna ki gasikanie lhe ebanakanie lhe.
’Ttaka tti lani aka iyá nuní, lebiꞌi chila udaxxukana le lhe chila dhu nookana le lhe anágaba lhe tagaꞌakana le lo ka xueda seꞌe lheꞌe ka yoꞌo ata rudhetiriꞌi ka tisa ge Tata Do Yebáha, nianna kixxakana le lheꞌe lisiyya lhe anágaba utso dúkana le arlo ka nu rinnabia xeni. Aníha udhakakana le kumu de ria lele neti.
Aní satele kini lebiꞌi gapale lo neda kixxiꞌenle kana kia.
Gwaluin doelha bittu uchacha ikile bixa ekabile gekani,
kumu neti gutebaa tisa len lebiꞌi lhe elha rieni nu dika oseꞌe siina iyá ka nu ritisikinna leha ki abittu eseꞌe disakana lole.
Axtagaba ka xxudileha lhe ka betsileha o si ka benne raka luesileha o ka nu seꞌe tse lenleha tagaꞌakana le lo ná ka uxtisi nna ttu chupale nna uttikana le.
Anágaba iyába ka benne seꞌe yiesi lo yu‑ni utía di lekani le de ria lele neti.
Ttaka niruba ttú itsa ikile, labí tseꞌe loo nuná.
¡Ganna lebiꞌi tseꞌe tsitsile, gwa daabale odilá Tata Do Yebáha le!
’Ganna chi ilenle ebiꞌi ka soldaduha abiꞌiba kweꞌe Jerusalén‑ni, laꞌania nna chi yule deki chi tteba duna tseꞌe loona.
Laꞌania nna lebiꞌi, ata seꞌele daka Judea‑ni, gwaluxunni nna gwaltsapi iki ka iꞌiya sia niha. Ata seꞌele Jerusalén‑ni, nna gwaliria lheꞌe yiesiha nna ata seꞌele lheꞌexxiha nna abittu eyekile tataꞌale lheꞌesiha.
Kumu laꞌania elha disa tsitsi nuha uyúle, ganna chi aka iyá nu chi gaꞌanna lo ka yetsi ge Tata Do Yebáha.
¡Gwalíchiru le ka benne nuila ata nuja xiꞌinke laꞌania lhe denke ka nuto rasi lhe! Kumu elha disa tsitsi nuha isia itúba lo yu geriꞌi‑ni. Laꞌania nuha Tata Do Yebáha riguabie elha riseꞌiki geeha len ka benneha.
Ttu chupa ke uttikana ke len espada nna adíke nna udaxxukana ke nna echekana ke lheꞌe iyába ka yiesi dittu. Ka nu dittuha nna utseꞌe lookana Jerusalén‑ni axtaliba ganna chi gwadona sá chi gaꞌanani Tata Do Yebáha satekana ttu bixa.
’Laꞌania nna aka ttu bixa lo tatubisa‑na lhe lo nanto beo‑na lhe anágaba lo ka beli‑na lhe. Ka benne seꞌe yiesi lo yu‑ni nna aka télakanie lhe gasikanie de iyienkanie tsuꞌu be xxatta lo indatooha de radha xxatta loni.
Axtaba echulhakanie de elha rasi ge nu aka yiesi lo yu‑ni, kumu ka beli‑na lhe adíru ka nu ra xxeni lekani seꞌe gwetsáha igubibakana.
Laꞌania nna neti benne daya yebáha, iláni ka benne neti dedáya yebáha lheꞌe ttu bea ra tsitsi lasia lhe raka lhalhaba xiani kia lhe.
Ganna chi dhulo aka nuní, laꞌania nna gwalelhidha ikile lhe tsitsi gwaleseꞌe, kumu neti chi tteba esiaya kini odiláya le.
―Gwalugíaruga lo ka ya higu‑na lhe o bixaba lo attu yaga.
Ganna chi rilenle regaꞌa lhaga gekani, laꞌania nna chi yule deki chi tteba dabigana etaꞌa iyya.
Anágaba laꞌania ganna chi ilenle aka nu chi ria‑ni, laꞌania nna chi yule deki chi tteba dabigana innabia Tata Do Yebáha.
’Netiru ria, labí chi utti ka benne seꞌe nnanna tti isia sá aka iyá nuní.
Yebáha lhe yiesi lo yu‑ni lhe tseꞌe loobaka nuní, ttaka ka tisa ria‑ni teekiba aka nu ra ka benne‑ni.
’Gwaluyú gele, bittu tseꞌele uinle nu rakaba lele, nigaba akale nu dusi lhe, kini ni kina ge ka elhaxchacha iki tee yiesi lo yu‑nila do ikile, laꞌania nna ttu iyyaba lasi isia sá aka iyá nu chi ria‑ni.
Kumu ttu nnelaba aka nuní, ttiba ttu nu iyaxxuna lheꞌe yalhi, aníha‑ba aka nuha. Ttu nnelaba isia elha disa ge iyába ka benne seꞌe yiesi lo yu‑ni.
Gwaltseꞌe tsitsi lhe satía gwalulisa Tata Do Yebáha kini dhaale lhaale lo iyá nu aka laꞌania lhe anágaba kini aka eso dule arloa, neti benne daya yebáha.
Jesús‑ni lo resába ruleꞌenie ka benne roꞌo yotuha, lo rela nna rayaꞌane iki iꞌiya ta daa ka ya olivuha.
Iyába ka benne dila tteba riake roꞌo yotuha kini rado nagake gebie.
Chi tteba dabigana isia laní nu tee láni Pascua. Laꞌania nuha tti ro ka benne Israel‑ni yettaxtila nu abittu kua dii dia ikiniha.
Ka nu loni ge ka bixxudiha lhe ka nu ruleꞌekinna ka benne nu ra lo bia bennabi bodhaꞌan Moisés‑ni sigába regila lekani gasina uttikana Jesús‑ni, kumu de rasikinna ge ka benne.
Laꞌania nna tti utaꞌa nu xxegwiha lheꞌe lasto Judas nu tegaba láni Iscariote. Lana selana len ka benne tsiꞌinu (12) rudhetini Jesús‑ni.
Nianna ugíana gwanne lenna ka nu loni ge ka bixxudiha lhe ka nu loni ge ka nu riseꞌekana ruyúkana roꞌo yotuha, kini gaxasina uinna ki utena Jesús‑ni lasi ná ka nuha.
Ka nuha nna bedeakabakinna ge nu ranaha, nianna tti bisia roꞌokani ugwekana Judas‑ni belhiu.
Lana nna gwa uxielhabana dhina belhuha. Nianna udulo ttebana begila leni gasina utena Jesús‑ni lasi ná ka nuha tti anuttu benne seꞌe.
Tti chi bisia laní tti ro ka benne Israel‑ni yettaxtila nu abittu kua dii dia ikiniha, laꞌania teeki ruttike ka neru reꞌeni to ki roke tti raka laníha.
Nianna udhelha Jesús‑ni Pedro‑ni lhe Juan‑ni lhe, ree kana:
―Gwaltsia, gwaluni irseriꞌi kini goriꞌi nnanna bisia laní Pascua.
Lakana nna rákane:
―¿Gá raka lelu tsiatu sentu irseha?
Jesús‑ni nna bekabie gekani, ree:
―Ganna chi diale gaꞌale roꞌo yiesiha, niha etiꞌale ttu nubiyú dedána denojana ttu reꞌe inda. Gwaltsia gwatanalha na ataliba etaꞌana lheꞌe yoꞌoha.
Nianna gwaligasi xxana yoꞌoha: “Maestruha rinnaba tise, ree: ¿Gon‑na do ttu cuartu ata go irse lania ka benne rudhetinia‑ni irse ge laní Pascua?”
Xxana yoꞌoha nna uleꞌenna le yoꞌo nu do berupa kuaha. Niha chi do tse ttu cuartu xeni. Lheꞌe nuha gwaluin irse ki goriꞌi.
Nianna diakana nna gwaxxakabakana tti tteba ra Jesús‑ni kana. Niha benkana irse ge laní Pascua.
Tti chi bisia ura go irsekeha nna bedo Jesús‑ni lenie ka apóstol geeha roꞌo mexaha.
Nianna rabie ke:
―¡Yalhá chi re lasia go irsea len lebiꞌi nnanna laní Pascua‑ni, tti lani uyúa elha disa gattia!
Nianna tti bedaxxue ttu xiga taꞌa vinu nna iki de chi begwebie ixkixaru len Tata Do Yebáha, nianna rabie:
―Gwaludaxxu nuní nna gwaliꞌiya iyále latti latti.
Kumu neti ria le, labíru iꞌiyaa vinu‑ni, axtaliba ganna chi isia sá innabia Tata Do Yebáha.
Nianna tti bedaxxue yettaxtilaha nna iki de begwebie Tata Do Yebáha ixkixaru, nianna tti ulhaꞌabie lheꞌe benneha nna begwebie ke nna ree:
―Benne‑ni anke bela latia. De lebiꞌi nna rutea bela latia‑ni ki gattia odiláya le. Gwaligo benne‑ni nna aní uinle kini sadú lele neti.
Aníha‑gaba benie len xiga taꞌa vinuha. Iki de chi beko irsekeha, nianna tti bedaxxue xigaha nna ree:
―Vinu‑ni ankana reni kia. Rugwena lidhaka tisa kubi bodhaꞌan Tata Do Yebáha. De lebiꞌi nna ulalia reni kia‑ni kini odiláya le.
Ttaka nu utena neti lasi ná ka nu uttikana netiha, niiba do nuha len neti roꞌo mexa‑ni.
Gwalí galá neti benne daya yebáha, eyaꞌabaa attiba chi gaꞌanna satea. Ttaka gwalíchiru le nu utena neti lasi ná ka nu uttikana netiha.
Nianna tti udulo ka benne rudhetinieha rinnaba tisa luesike nuxake nuha ruinke uteke Jesús‑ni lasi ná ka nu uttikaneha.
Ka benne rudhetini Jesús‑ni uduloke rulisa luesike ki nuxake nuha akaruke benne inná xxeniru leke tti adíke.
Jesús‑ni nna ree ke:
―Yiesi lo yu‑ni ka nu rinnabia‑na lhe ka nu ra xxeni lekinna lhe, ka nuná rinnabiabakana ka yiesi gekani attiba rakaba lekani, nianna rákana deki ankabakana ka nu ruin tse.
Ttaka lebiꞌi labí aná dika uinle. Lebiꞌi nu uinlale: nu inná xxeniru leniha, nuha‑la uinna deki labí ra xxeni leni; nna nu rinnabiana adí ka nuha, nna akalana attiba ttu benne rixúe rute nee len adí ka nuha.
Nianna, ¿núkana nuha ra xxeniru lekani ganna? ¿Si nu do lo mexaha ak? ¿Nú rigaꞌana elho lheꞌe yeꞌena ro nu do lo mexaha ak? ¿Laaba ganna nu do lo mexaha, lana nuha ra xxeniru leni? Neti nna labí runia aná, sinuki dolaa len lebiꞌi kini rixúa rute náya len lebiꞌi.
’Lebiꞌi nuná gwa useꞌele len neti tti biyúa iyába ka elha disa chi gwatea.
De nuha nna neti utea lo neda gele ki innabiale ttiba ben Tata kiaha len neti,
kini anáchu aka gele gole lhe iꞌiyale len neti ata dhoa innabiayaha. Anágaba lebiꞌi kwiagabale ata innabiale kini uinle elhuxtisi ge ka benne tsiꞌinu (12) dhi datiake benne tee lábie Israel.
Jesús benne anke Xxanariꞌiha rágabe Simón‑ni:
―Simón, nu xxegwiha chi unnabana len neti kini ugwelhaa na udekina ikile ttiba ttu xuxtila.
Ttaka neti nna chi unnabaa len Tata kiaha gelu kini abittu udhanlu tsia lelu neti. Lu nna ganna chi eyekilu odaxxulu neda kiaha, laꞌania nna lu nuná ebeki tsitsilu le ka betsi to gelu‑ni kini eseꞌe tsitsike lo neda kia.
Simón‑ni nna rane:
―Neti gwadúbaa lenlu xa tata, meskila tsia lania lu lisiyya, lhe o meskila gattia len kwinalu lhe.
Jesús‑ni nna bekabie geni, ree:
―Pedro, neti ria lu, nnolha, tti lanila kwesi chinkaha, lu tsunna libela chi bedhea lelu a ridí roꞌolu deki ankabienlu neti.
Nianna unnaba tisa Jesús‑ni ke, ree:
―Tti udhelhaa le tti abittu belhiu cheleha lhe tti abittu chele nu ixuinle tsuꞌule nedaha lhe anágaba tti abittu che gwaracha geleha, laꞌania, ¿si biyasa ttu bixa gele?
Lake nna bekabike, ráke:
―Labí.
―Ttaka nnanna nu tee belhiu geniha nna teeki dheni belhiu geni, anágaba nna ujana nu ixuinna tsuꞌuna neda. Nu abittu espada geni tee nna uttoꞌona jabana geniha kini goꞌona ttu espada geni.
Kumu neti ria le, teeki satea attiba ra lo ka yetsi ge Tata Do Yebáha ata dia ra: “Bedhakabakane ttiba rudhakakana ttu nu ruin satsa.”  Kumu iyába nu ra lo ka yetsi ge Tata Do Yebáha deki satea tee kiba aka nuha.
Lake nna ráke:
―Tata, ne chupa ka espada seꞌe nii.
Lee nna bekabie, ree ke:
―Chinka, ttanába.
Nianna beria tteba Jesús‑ni lheꞌe yoꞌoha nna diabie iki iꞌiya ata daa ka ya olivuha, benbe attiba chi labinie runie. Ka benne rudhetinieha nna danalhagabake bie.
Tti bisinke iki iꞌiyaha, nianna ree ke:
―Gwalinnaba len Tata Do Yebáha kini abittu dhi yie nu xxegwiha le nna eyadi gaale.
Lee nna biruꞌune ata seꞌekeha, biruꞌunabe ttiba ata radhá ttu íyya tti riguꞌunariꞌi na. Nianna tti bedú xibie unnebie len Tata Do Yebáha, ree:
―Tata to, ganna kwinalu edá lelu, bodiláttu neti lo elha disa uyúa‑ni. Ttaka labí nu innía aka; nu inná kwinabalu aka.
Nuha‑ba ree nna tti uka xxe ttu anjeli ge Tata Do Yebáha bisie kini udú tsitsie bie.
Tti lo ruyú xxatta Jesús‑ni elha disaha, adikala itú lebie rilhapie tisa len Tata Do Yebáha. Indedha geeha nna tsuin tsuinba riginnina lo yu ttiba risuni reni.
Tti uluxanie unne lenie Tata Do Yebáha, nianna bedú liibie nna besine ata seꞌe ka benne tsunna rudhetinieha, gwaxxake ka benneha teꞌadhike de du siꞌi leke.
Nianna ree ke:
―¿Beaka teꞌadhile? Gwalchadha nna gwalinnaba len Tata Do Yebáha kini abittu dhi yie nu xxegwiha le nna eyadi gaale.
Sa dula Jesús‑ni rinnebie, ttiru chi bisin ixe ka benne ata dueha. Nu tee láni Judas, delába nu selagabana ka benne tsiꞌinu (12) rudhetinieha, lana daneruna lo ka benneha. Nianna ubigana gwattona xxaga Jesús‑ni.
Jesús‑ni nna rabie na:
―Judas, neti benne daya yebáha, ¿si de utolu xxagaa‑ni nna utelu neti lasi ná ka nu uttikana neti?
Tti chi bilani ka benne seꞌeke len Jesús‑ni nu raka laꞌania, nianna ráke bie:
―Tata, ¿si gutíatu len ka espada‑ni?
Nianna ttu ka benneha benie gwe nubiyú riben lo sina ge bixxudi xeniha, uchúe naga ben geni.
Ttaka Jesús‑ni nna rabie:
―Chinka, ttanába.
Nianna tti utane naga nubiyúha nna beyonie nagani.
Nianna rabie ka nu daa udaxxukaneha, delába ka nu loni ge ka bixxudiha lhe ka nu riseꞌe gweyú roꞌo yotuha lhe anágaba ka nu anka benneola ge ka nu Israel‑ni lhe, rabie kana:
―¿Beaka ttiba ttu nu daa gwedaxxu ubana dale gwedaxxu neti, denle espada lhe yaga lhe?
Ki ttu ttu sába udúa len lebiꞌi roꞌo yotuha, nna abí chiga bedaxxule neti. Ttaka nnanna anka ura gele, kumu nnanna anka chulha rinnabia nu xxegwiha.
Nianna tti bedaxxukana Jesús‑ni nna dechekane lisi bixxudi xeniha. Pedro‑ni nna idittuliba danalhana.
Ttu nuila riben sina niha, tti bilenna Pedro‑ni dona kweꞌe giha, nianna begía tsittabana loni nna rana:
―Nubiyú re nii, len Jesús‑nigaba reki nuní.
Ttaka Pedro‑ni nna labí uxí roꞌoni, rálana:
―Labí ankabiati nuná xa nuila.
Ttu sattiruba chi bedete nna lengwa chi bedeláni attuna, nianna redenána:
―Lu lhe, ki luesi ka nunágabalu.
Ttaka Pedro‑ni nna rana:
―Laa luesi ka nunága neti.
Ttiba ttu ura chi bedete, lengwa chi redená attuna:
―Neti rakati nu re nii len nunágaba reki nuní, kumu nu Galileagaba nuní.
Ttaka Pedro‑ni rana:
―Labí yua bí ge nuná rinnelu.
A riluxala rinnenaha, ttiru chi uresi chinkaha.
Nianna tti bodeki lo Jesús benne anke Xxanariꞌiha belannie lo Pedro‑ni. Lana nna gwadú tteba leni tti ree: “Nnolha attila lani kwesi chinkaha, lu tsunna libela chi bedhea lelu abí ridí roꞌolu deki ankabienlu neti.”
Nianna beria tteba Pedro‑ni roꞌo yoꞌoha nna uresibana ttibaxkaba leni de releninna.
Ka nubiyú seꞌekana ruyúkana Jesús‑ni nna ruxisikana gebie lhe rudhenkane lhe.
Ruttokana lobie nna tti rinnaba tisakane, rákane:
―Unne yaꞌachu, ¿nú nuná bedhenna lolu?
Bikala nuha rákane rulisa xxattakane.
Tti ugwani dilaha nna bitupa ka benneola ge ka nu Israel‑ni lhe ka nu loni ge ka bixxudiha lhe ka nu ruleꞌekinna ka benne nu ra lo bia bennabi bodhaꞌan Moisés‑ni lhe, ka nuha uchekane ata ritupakana ruinkana elhuxtisiha. Nianna tti unnaba tisakane, rákane:
―Utixxiꞌen riꞌitu, ¿si lu ankalu Cristu benne chi gaꞌanani Tata Do Yebáha idhelhe?
Labie nna bekabie gekani, ree:
―Ganna innía: “Ila”, laꞌania nna laa gweyyaga lele kia
lhe anágaba ganna neti innaba tisaa le ttu bixa, laꞌania nna abígaba ekabile kia.
Ttaka debá nnanna neti benne daya yebáha, esinaa dhoa daka ná ben ge Tata Do Yebaa benne ra xxeni leeha.
Nianna iyábakana unnaba tisakane, rákana:
―Ganna aníha nna, ¿si lu nuná ankalu Xiꞌin Tata Do Yebáha?
Jesús‑ni nna bekabie gekani, ree:
―Lebiꞌiba chi ra deki nuná ankaa xa.
―Nnanna labíru riyasinriꞌi kixxiꞌakinna riꞌi nuxa ankana. Ki kwinabariꞌi chi biyieninriꞌi nu rana.
Nianna iyábakana bedú liikana nna uchekana Jesús‑ni gwatso dúkane arlo Pilato‑ni.
Nianna udulokana besiakana ikie, rákana:
―Nubiyú du nii gwaxxakatu na rekina ruchixxina iki ka benne getu‑ni lhe rusunana uteke belhiu nu ruteriꞌi len César nu rinnabia xeniha. Anágaba nna rana deki lana ankana Cristu nu rinnabia.
Nianna unnaba tisa Pilato‑nie, rane:
―¿Si lu ankalu nu rinnabia ge ka nu Israel‑ni?
Lee nna bekabie geni, ree:
―Luba chi ra deki nuná ankaa xa.
Nianna ra Pilato‑ni ka nu loni ge ka bixxudiha lhe ka benne sama niha lhe, rana ke:
―Neti, labí raxxakaa bixa tulha daa nubiyú‑ni.
Ttaka lakana nna doelhaba ruinkana, rákana:
―Rekina rutsatsana ka benne. Itúba daka Judea‑ni rekina ruleꞌenna ke nu yuna. Udulona daka Galilea‑ni nna axtaba bisiana nii.
Tti biyienin Pilato‑ni rudettikana Galilea‑ni, nianna unnaba tisana kana ganna Jesús‑ni anke nu Galilea.
Tti biyieninna rákana deki dabie daka lo yu ata rinnabia Herodes‑ni, nianna bedhelhane arlo Herodes‑ni kumu lheꞌesi Jerusalén‑nigaba re nuha laꞌania.
Herodes‑ni nna tti bilenna Jesús‑ni yalhá bedeakinna kumu chi usá re leni ilenne de biyieninna ge nu runieha. De nuha nna raka leni ilenna unie ttu milagru.
Laxkala ixe nu unnaba tisane, ttaka labie nna kwachiruba bekabie geni.
Ka nu loni ge ka bixxudiha lhe ka nu ruleꞌekinna ka benne nu ra lo bia bennabi bodhaꞌan Moisés‑ni, seꞌekana nna doelhaba ruinkana rukinnikane.
Herodes‑ni lenna ka soldadu geniha nna labí biyú tsekane, bexisilakana gebie. Nianna begukukane ttu lari raka galha loni nna tti bedhelhakane arlo Pilato‑ni.
La sáha nna Pilato‑ni lenna Herodes‑ni beseꞌe tse len luesikani, kumu tti lanila aka nuní, labí raka uyú tse luesikani.
Pilato‑ni nna bottupana ka nu loni ge ka bixxudiha lhe ka uxtisi ge ka nu Israel‑ni lhe, anágaba ka benne ge yiesiha lhe.
Nianna tti rana kana:
―Lebiꞌi betegaꞌale nubiyú du nii loa, rusiale ikini rale deki rekina rutsatsana ka benne lheꞌesi‑ni. Ttaka neti nna arlobale chi unnaba tisaa na nna labí gwaxxakaa deki ruinna nu rusiale ikinna.
Nigaba Herodes‑ni labí gwaxxakana bixa ben nuní, ki bedhelhalana nuní len riꞌi attu libe. Gwaluyúruga, labí chi ben nuní ttu bixa nu dika ralhana gattina.
Laxkala ugwebaa na ttu elha disa tsitsi, iki de nuha nna olhábaa na.
[Aníha ra Pilato‑ni kumu kua laníba teeki ebeana ttu nu tee lisiyya.]
Ttaka iyábakana tulapaba uresiꞌakana, rákana:
―¡Betti nuná nna Barrabás‑naba bodilaa!
Barrabás‑ni tena lisiyya kumu lheꞌesiha lana lenna adíru ka nu subi, beseꞌe disakana arlo ka uxtisiha, anágaba nna de benna elhutti.
Pilato‑ni nna de raka leni odilána Jesús‑ni, aníoka nna belisana kana attu libe.
―¡Betá nuná lo ya kurusi! ¡Betá nuná lo ya kurusi!
Beyonna libeha nna ra Pilato‑ni kana:
―¿Bíla nu satsa ben nuní ganna xa? Neti labí raxxakaa bixa benna ttu nu dika ralhana gattina. Ugwebaa na ttu elha disa nna iki de nuha nna odilábaa na.
Ttaka lakana nna bittuba bedo nagakani, ribesiꞌanibakana rinnabakana utáne lo ya kurusi. De ribesiꞌa xxattakanaha nna aloba biriꞌa lenkana,
ben Pilato‑ni nu rinnabakanaha.
Aníha uka nna bodilábana nubiyú nu unnabakana odilánaha, delába nu tee lisiyyaha de bedú disana arlo ka uxtisiha lhe de benna elhutti lhe. Ttaka Jesús‑ni nna botebane lasi nákani kini udhakakane nu rakaba lekani.
Tti chi dia lenkana Jesús‑ni kini utákane lo ya kurusiha, nianna bedaxxukana Simón ge lheꞌesi Cirene‑ni, dedá nuha ugíana lheꞌexxi. Nuha bejuakana na ya kurusiha kini bijana nuha tanoona Jesús‑ni.
Danalhagaba ixe ka benne lheꞌesiha lhe anágaba danalhagaba ka benne nuila ribesike gebie de resiꞌikanie bie.
Ttaka Jesús‑ni nna bodeki loe ata seꞌe ka benneha nna ree ke:
―Benne nuila ge Jerusalén. Bittu kwesile kia, gelale gwalikwesi lhe ge ka xiꞌinle‑na lhe.
Kumu isia sá inná ka benne: “Karubáru ka nuila ka nu abittu aka uja xiꞌinkani lhe ka nu anuttu xiꞌinkani chi bija lhe, anágaba ka nu anuttu nuto chi begasikana lhe.”
Nianna dhuloke gake ka iꞌiya‑na: “¡Gwaloguku ikitu!”, nna ka sitta xua xea‑na nna gake kana: “¡Gwalukatsi riꞌitu!”
Kumu ki neti ankalaa attiba ttu ya yaꞌa nna rudhakakana neti aní, adírula udhakakana lebiꞌi de ankale attiba ttu ya bisi.
Chegabakana a chupa ka nubiyú ben satsa kini uttikana ka nuha itupa len Jesús‑ni.
Tti chi bisinkana lo yu tee láni Bega Iki Nu Yatti, niha betákana ke lo ka ya kurusi. Ttu ka nu ben satsaha betákana na daka ná ben gebie nna attuna nna daka ná yattie.
Nianna unne Jesús‑ni, ree:
―Tata, uxíchi elha xen lasi ge ka nu seꞌe nii, kumu labí yu ka nuní nu ruinkana.
Ka soldaduha nna bedelhakana suerti kini elhaꞌakana ka xo Jesús‑ni.
Ka benne nna seꞌebake rulannike, ka uxtisiha nna ruxisilakana gebie, rákana:
―Benne subi gwa bodilána. Nnanna nna titúbana eláchuna ganna gwalíginna ankana Cristu nu chi bekwe Tata Do Yebáha.
Anágaba ka soldaduha ruxisigabakana gebie. Ribigakana nna rugwekane vinu idí,
nianna ra kane:
―¡Ganna gwalíginlu ankalu nu rinnabia ge ka nu Israel‑ni, titúbalu beláchu lo ya kurusi‑ni!
Lo ya kurusiha daka xekie, niha taa ttu breta ra loni:  “Nuní ankana nu rinnabia ge ka benne Israel.”
Ttu ka nu ben satsa taa lo ya kurusiha rulisa satsane, rane:
―¡Ganna gwalíginlu ankalu Cristu, titúbalu beláchu lo ya kurusi‑ni lhe bodiláchu riꞌitu lhe!
Ttaka attu nuha nna bedhaka disalana nu rinneeha, rana na:
―Lu, ¿si bi gwa elha rasi gelu tee len Tata Do Yebáha ki luesi elha disa ruyú benne‑nigaba ruyúlu?
Riꞌi ruyú galáriꞌi elha disa lo ya kurusi‑ni, kumu ralhabariꞌi kixariꞌi ge nu benriꞌi, ttaka benne‑ni nna labí bixa nu satsa chi benie.
―Tadúttu lelu neti ganna chi dhulolu innabialuha.
Nianna ra Jesús‑ni na:
―Netiru ria, nasá tteba esin lenlu neti ata dho tselu.
Ttiba tu retin tsiꞌinuha (12) bechulha itúba yiesi lo yu‑ni nna retin tsunnaha‑liba beyani.
Tatubisa‑na bechulhaba lobie nna lari daa lagwi lheꞌe yotuha nna chubaa tíba bireda nuha.
Jesús‑ni nna unnebie idisa, rabie:
―Tatoo, lasi nálu otea elha nabani kia‑ni.
Nuha‑ba rabie nna tti uttie.
Tti chi bilani soldadu nu baninna ttu gayua (100) ka soldadu ge Roma‑ni nu chi ukaha, nianna rana:
―¡Xxeniba ra le Tata Do Yebáha! Gwalíba nna nubiyú‑ni benne tseba anka nuní.
Iyába ka benne tupake ata uka nuha, tti bilákanie iyá nu chi ukaha, nianna siꞌiba du leke rudhen roꞌo lastoke deyyake.
Ttaka iyába ka benne ankabiakanie Jesús‑ni lhe ka benne nuila gwanalhake bie tti ugwekie daka Galilea‑ni lhe, iyába ka benneha idittuliba seꞌeke rulannike iyá nu rakaha.
Laꞌania udo ttu benne biyú lábie José, re tse lebie lhe runie nu dika ixú lhe. Benneha anke benne lheꞌesi Arimatea, ttu yiesi re daka Judea‑ni. Benneha sele lheꞌe ka nu ruinkana elhuxtisi ge ka nu Israel‑ni.
José‑ni dogabe ribede isia sá innabia Tata Do Yebáha ka benne lhe anágaba nna bittugaba uyuꞌu lebie nu ben adí ka nuha len Jesús‑ni.
Nianna ugíabie arlo Pilato‑ni nna unnabe lenna kini ugwelhane elhide Jesús‑ni lo ya kurusiha.
Iki de belhide benneha, nianna tti bottesie bie lheꞌe ttu lari sibi nna gwakatsie bie lheꞌe ttu baa do lheꞌe ttu íyya daa niha, ata lanú benne yatti chi bigatsi niha.
Laꞌania anka viarna nna la sáha ankana tti reseꞌe tse ka benne Israel‑ni kumu chi isia sá tti reyaka leke.
Ka benne nuila daa lenke Jesús‑ni ttili dabie daka Galilea‑ni, ka benneha ugíake nna bilákanie yieru baaha lhe bilákanie gasina utixxake benne yattiha lhe.
Tti besinke lheꞌe yoꞌo ata seꞌekeha nna benke ka biste rure ixixxi lhe adíru ka nu kabike lati Jesús‑ni. Nianna beyakaba leke la sá tti reyaka le ka nu Israel‑ni. Benbake attiba chi gaꞌanna lo bia bennabi bodhaꞌan Moisés‑ni.
Ugwani dila tti bedú niꞌa xumanuha, dila tteba udá ka benne nuilaha diake iki baaha cheke ka nu rure ixixxi chi benkeha.
Tti bisinkeha nna bilákanie íyya yaya roꞌo yieru baaha, labíru yaya nuha roꞌoni.
Nianna utaꞌake lhiꞌu, ttaka lanúru Jesús benne anke Xxanariꞌiha gwaxxakake niha.
Uka télakanie tti bilákanie nu chi ukaha. Ttiru nna ttu nnelaba chi uka xxe chupa ka benne biyú ata seꞌekeha, nukuke xo raka lhalhaba loni.
Ka benne nuilaha nna itú rasibakanie bedetta loke lo yu. Ttaka ka benne biyúha nna ráke ke:
―¿Beaka regilale benne anka baniha lheꞌe ka benne chi uttiha?
Lanúru benneha tee nii, chiba beyaka ben benneha. Gwalodhú lele ge nu rabie tti sa rekie daka Galilea‑ni.
Rabie deki lee benne daa yebáha, teeki iginnie lo ná ka nu ruin satsaha nna utákane lo ya kurusiha; eyonna ubisaha nna eyaka benbe.
Laꞌaniala nna tti bodhú leke ge ka tisa unne Jesús‑ni.
Nianna bedáke roꞌo yieru baaha nna besinke utixxiꞌakanie ka benne sinea (11) bedhetinieha lhe adíru ka benne seꞌe niha, utixxiꞌakanie ke iyá nu chi bilákanieha.
Ttaka ka apóstoal nna bitti ukalakanie ge nu ra ka nuilaha nna labí ugía leke ge ka benneha.
Ttaka Pedro‑ni nna bexunni ttebana diana roꞌo yieru baaha. Tti bisinna roꞌo nuha nna biyettana beká loni; ttaka lanúru Jesús‑ni bilenna, a sunruba ka lari nu bitesi benneha seꞌe. Nianna beyekina besinna lheꞌe yoꞌoha nna rebanabinna ge nu chi ukaha.
La sáha‑gaba, dia chupa ka benne bedhetini Jesús‑ni yuꞌuke neda diake lheꞌe ttu yiesi tee láni Emaús. Re nuha ttiba sinea (11) kilómetru idittu len lheꞌesi Jerusalén‑ni.
Diabake rinneke ge iyá nu chi ukaha.
Laka diake rinnekeha nna ttiru chi uka xxe Jesús‑ni gwaxenie ke, nianna dia lenie ke turoꞌo.
Ttaka ttiba ttu nu yuꞌu ttu bixa loni, aníha‑ba ankake, labí rugwelhana eyakabiakanie bie.
Jesús‑ni nna unnaba tise ke, ree:
―¿Bí ge nuná rinnele yuꞌule neda‑ni?
Lake nna paba beseꞌeke nna siꞌiba du leke.
Nianna unne ttu ka benneha, delába benne lá Cleofas, bekabie ree:
―¿Si ttúbalu nu dittu dolu lheꞌesi Jerusalén‑ni nna abittu binalu nu uka lheꞌesi‑ni nnaya nnadhi?
Labie nna bekabie, ree ke:
―¿Bí uka?
Lake nna ráke:
―Nu gwate Jesús ge Nazaret‑niba xa. Benneha uke profeta ge Tata Do Yebáha. Yalhá lheꞌe unnebie lhe xxeniba anka nu benie arlo Tata Do Yebáha lhe arlo iyába ka benne lhe.
Ttaka ka nu loni ge ka bixxudiha lhe ka uxtisi geriꞌi‑ni nna betelakane lasi ná ka nu uttikane. Ka nuha nna bedaꞌa roꞌokani rákana deki gattie, nianna betákane lo ya kurusiha.
Batu riꞌitu xxenba letu deki labie odilábie ka benne Israel‑ni. Ttaka betseꞌe loona aníla uka, chi uka tsunna ubisa‑ni tti gwatebie nuha.
Ttaka anágaba nna ttu chupa ka benne nuila seꞌeke len riꞌituha, chi bedú téke letu kumu dila tteba ugíake roꞌo yieru baaha nna
ttaka lanúru benne yattiha gwaxxakake. Nianna beyekike besiake lheꞌe yoꞌo ata seꞌetuha nna rigixxiꞌake ráke deki beleꞌe lo ka anjeli ge Tata Do Yebáha lenke. Ka anjeliha nna ráke deki Jesús‑ni anka benba benneha.
Chigaba ugía ttu chupa ka benne getu gwalannike roꞌo yieru baaha nna gwaxxakabake tti tteba ra ka nuilaha, ttaka Jesús‑ni nna lanúbie bilákanie.
Nianna rabie ka benneha:
―Gattiparuba riyasale tte denle lhe gattiparuba tsitsi anka ki tsia lele iyá nu unne ka profeta ge Tata Do Yebáha.
¿Laaba ganna teeki tate Cristuha iyá nuní atti lanila esine yebáha inná xxeni lebie?
Nianna udulobie utixxiꞌanie ke ata rinne gebie lo iyába ka yetsi ge Tata Do Yebáha, uduloe len ka yetsi bodhaꞌan Moisés‑ni nna belhuxe len ka yetsi bodhaꞌan ka profetaha.
Tti bisinke roꞌo yiesi ata diakeha, Jesús‑ni nna benbe ttisidiba ttebe tsiabie.
Ttaka lake nna unnaba ditibake loe kini eyaꞌane lenke nna ráke bie:
―Utá, beyaꞌana len riꞌitu, kini chiba dia tatubisaha nuní. Chi tteba galha nuní.
Nianna utaꞌabie eyaꞌane lenke.
Tti chi seꞌeke roꞌo mexaha, nianna bedaxxue yettaxtilaha nna begwebie Tata Do Yebáha ixkixaru, nianna ulhaꞌabie lheꞌe benneha, begwebie ke.
Nianna ra luesike:
―Laxkala begaꞌa dina lheꞌe lastoriꞌi, tti dabie rinne lenbie riꞌi tti yuꞌuriꞌi nedaha, rigixxiꞌanie riꞌi nu ra lo ka yetsi‑na.
Nianna birua uledake nna beguꞌu ttebake neda besinke lheꞌesi Jerusalén‑ni. Niha betexxakake tupa ka benne sinea (11) anka apóstoal lhe adíru ka benne lhe.
Ka benneha nna ráke:
―Gwalíba chi beyaka ben Jesús benne anke Xxanariꞌiha. Chi beleꞌe lobie len Simón‑ni.
Ka benne besinaha utixxiꞌagabakanie ka benneha nu gwateke tti yuꞌuke nedaha lhe utixxiꞌagabakanie ke gasina uka beyakabiakanie Jesús‑ni tti rilhaꞌabie lheꞌe yettaxtilaha.
Sa yuꞌulake rinneke ge nuha, ttiruba chi uka xxe Jesús‑ni, udúbie lagwi geke nna begwebie ke padiuxi nna ree ke:
―Bittu aka tenle, xen su lasi gwaltseꞌe.
Lake nna yalhá usikanie, rakakanie ganna ttu espírituba nuha rulaꞌakanie.
Ttaka Jesús‑ni nna rabie ke:
―¿Beaka raka tenle? ¿Beaka rudú chupana lele?
Gwalulanniruga ka niꞌaya‑ni lhe ka náya‑ni lhe. Netiba nuní. Gwaludaxxuruga latia kini aka xen lele. Ttu espíritu labí bela tee lati nuha, nigaba labí yuꞌuna sitta tti rilenle yuꞌa sitta.
Tti rabie ke aníha, nianna tti beleꞌenie ke ka niꞌeha lhe ka neeha lhe.
Ttaka lake nna si seꞌelake redeakakanie lhe rebanakanie lhe. De nuha nna labí yuke bixa ulaba leke. Nianna unnaba tisa Jesús‑ni ke, ree:
―¿Si bi gwa tee ttu bixa goa?
Lake nna begweke bie salhaꞌa belha chi biyexxu.
Labie nna bedaxxube nuha nna utoe na arloke.
Nianna ree ke:
―Ge nu gwatea‑niba nuha chi utixxiꞌania le tti sa doa len lebiꞌiha tti ria deki teeki satea iyá nu dia lo ka yetsi bodhaꞌan Tata Do Yebáha len Moisés‑ni lhe nu dia lo ka yetsi bodhaꞌan ka profeta ge Tata Do Yebáha lhe, anágaba nu ra lo ka Salmo‑na lhe.
Nianna tti udhalie ikike ki uka geke ute dákanie ka tisa dia lo ka yetsiha.
Jesús‑ni nna rabie ke:
―Lo ka yetsiha rixxiꞌa ra deki Cristuha teeba ki gatti benneha nna eyonna ubisaha nna eyaka benbe lagwi ge ka benne chi uttiha.
Anágaba nna rixxiꞌagaba ra deki teeki tsiakana innekana kwenta gebie, kixxiꞌakinna ka benne deki teeki odúna ke nna odaxxuke neda ge Tata Do Yebáha, kini anáchu nna ixú elha xen lasi ge ka tulha ruinke. Dhulokana kixxiꞌakana lheꞌesi Jerusalén‑ni, nianna tti tsiakana lheꞌe iyába ka yiesi seꞌe itúba yiesi lo yu‑ni.
Lebiꞌi nuná kixxiꞌale iyá nuní,
neti nna idhelhaa len lebiꞌi benne chi ra Tata kia deki utebie gele. Ttaka nna teeki kwedale lheꞌesi Jerusalén‑ni axtaliba ganna chi unie kini inná tsitsi lele. Yebáha‑li daa nu tsitsi ra leeha kini utebie na gele.
Iki de nuha nna tti che Jesús‑ni ke biriake roꞌesiha nna bisinke axtaba Betania. Nianna tti ulhidha nábie gwetsá nna unnabe kini aka len Tata Do Yebáha ke.
Laka due rinnabe geke len Tata Do Yebáha, nianna beruꞌune ata seꞌekeha nna beyapie deyye yebáha.
Lake nna iki de chi bedú xibike bilhake ge Jesús‑ni, nianna redeaka tábakanie beyekike deyyake lheꞌesi Jerusalén‑ni.
Ttu ttu sába seꞌeke lheꞌe yotuha rulhake ge Tata Do Yebáha.
Lee nuha chi doe len Tata Do Yebáha attili lani kwe yiesi lo yu‑niha.
Labie bixuin Tata Do Yebáha kini benie iyá tte nu seꞌe. Ganna ttixka anúba benneha do, laꞌania nna iyába nu chi ukaha, labí uka nuha ganna ttixka.
Len benne anke tisaha tee elha nabani geriꞌi ttu dia lii nna benne anke elha nabaniha, benneha nuha anke xiani ge ka benne.
Xianiha nuha rudanie lheꞌe chulhaha nna chulhaha labí udaana loe.
Udo ttu benne biyú udhelha Tata Do Yebáha. Benneha utta lábie Juan.
Labie bisiabie kini utixxiꞌe ge benne anke xianiha kini anáchu de nu utixxiꞌa Juan‑ni nna iyába ka benne tsia leke ge benne anka xianiha.
Laa Juan‑niga nuha uke xianiha. ¡Koꞌo! Suna bitaba benneha kini utixxiꞌe ge benne anka xianiha,
delába xiani nu gwalíga udanie ge iyá ka benne ki tte dákanie nuxa anka Tata Do Yebáha. Benne anka xianiha, benneha nuha chi bisiabie yiesi lo yu‑ni.
Chiba do benneha yiesi lo yu‑ni nna labie bixuin Tata Do Yebáha kini benie yiesi lo yu‑ni, ttaka ka benne seꞌe yiesi lo yu‑ni labí chi ankabiakanie benneha.
Len ka benne geeha‑ba bisiabie, ttaka ka benne geeha nna labí belabike bie.
Ttaka iyába ka benne belabike bie lhe gwa ugía leke gebie lhe, ka benneha nuha begwebie ke lo neda kini akake xiꞌin Tata Do Yebáha.
Ka benneha bisinke ukake xiꞌin Tata Do Yebáha, labí aníha chi ankake tti ulikeha, nigaba kumu de aníha uka le ka benne seꞌe yiesi lo yu‑ni akake, sinuki kumu Tata Do Yebáha‑ba bedá lebie ukake xiꞌinie.
Benne anke tisaha beyake ttu benne attiba riꞌi nna udoe lenriꞌi. Uka xxatte benne siꞌi lasi lhe beleꞌebie nu anka gwalí lhe. Riꞌi bilenriꞌi nu xxeni ra leeha, delába nu xxeni ra lebie nu bete Tata geeha kumu de anke Xiꞌin ttu túbiru ge benneha.
Juan‑ni nna utixxiꞌana ge benne anke tisaha lhe unnena idisa, rana:
―Ge benne‑ni nuha rinnea tti ria: “Benne delola dabie danalhe netiha, benneha xxenirula ra lebie tti neti, kumu benneha chila doe tti neti.”
Kumu de labie anke benne tee iyá nu tse gebie, de nuha nna iyábariꞌi redí baariꞌi nu tse geeha, nu labí rudú siie rutebie geriꞌi.
Kumu bia bennabi bete Tata Do Yebáha lenriꞌi, lasi ná Moisés‑niba bodhaꞌane nuha, ttaka elha siꞌi lasi geeha lhe nu anka gwalíha lhe, Jesucristuha‑ba beleꞌenie riꞌi nuha.
Tata Do Yebáha lanú nu chi bilenna benneha. Sunruba benne anke ttu túbiru Xiꞌinieha, delába benne due lenieha, benneha‑ruba nuha chi beleꞌenie riꞌi Tata geeha.
Aní bekabi Juan‑ni ge ka bixxudiha lhe ge ka levita‑ni lhe. Ka nuná udákana lheꞌesi Jerusalén‑ni, udhelha ka nu loni ge ka nu Israel‑ni kana kini ugíakana gwannaba tisakana Juan‑ni, rákane:
―Lu nna, ¿nú ankalu?
Lee nna labí bedhea lebie, sinuki lhixxa rába utixxiꞌabie, ree:
―Neti labí ankaa Cristu benne chi gaꞌanani Tata Do Yebáha idhelhe.
Lakana nna bedennaba tisakana, rákana:
―¿Núla ankalu ganna? ¿Si lu nuná Elías ak?
Lee nna bekabie, ree:
―¡Labí neti!
Nianna redeakane:
―¿Si lu nuná profeta benne chi gaꞌanna isiaha ak?
Lee nna bedekabie ree:
Nianna rákane:
―¿Núla nuná ankalu ganna, kini anáchu riꞌitu kixxiꞌentu ka benne udhelhake riꞌituha? Lu nna, ¿si lagwa gwagixxiꞌa gelu?
Juan‑ni nna bekabie ree:
―Neti ankaa benne rekia lo yu bisiha, rinnea idisa attiba ra profeta Isaías‑ni: “Gwalolixxa neda kini dha benne anke Xxanariꞌiha.”
Ka nu ugía gwennaba tisaha selakana lheꞌe ka nu tee lákani fariseo.
Nianna tti unnaba tisakane, rákane:
―Ki ganna labí ankalu Cristu lhe nigaba Elías lhe nigaba profeta nu chi gaꞌanna isiaha lhe, ¿beakala nna rugadilu ka benne inda ganna?
Juan‑ni nna bekabie gekani, ree:
―Neti tti rugadia ka benne inda, suna indaba rixúti. Ttaka lagwi gebale reki ttu benne. Benneha labí ankabienlee.
Labie nuha delola dabie danalhe neti. Benneha labí elha ralhaa idhasia lo ka gwaracha geeha.
Iyá nuní uka lheꞌesi Betania daka attu ladu yoo Jordán ata reki Juan‑ni rugadie ka benne inda.
Utteyú dilaha bilani Juan‑ni Jesús‑ni dabie ata dueha, nianna tti ree:
―Ne benne anka neru to udhelha Tata Do Yebáha chi daa naa kini kuabie ka tulha ge ka benne seꞌe yiesi lo yu‑ni.
Ge benne‑ni nuha rinnea, tti ria: “Benne dabie delola danalhane netiha, benneha xxeniru ra lebie tti neti, kumu chila do benneha tti neti.”
Nigaba neti ttuha labí chi yua nuxa anke, ttaka daya rugadia ka benne leni inda kini anáchu ka benne Israel‑ni nna uinbiake bie.
Rigixxiꞌagaba Juan‑ni ree:
―Biláti Espíritu ge Tata Do Yebáha ugwadie dabie yebáha attiba radi ttu becha, bisiabie betedhobie ikie.
Neti ttuha labí chi yua nuxa anke, ttaka Tata Do Yebáha benne udhelhe neti kini ugadia ka benne leni inda, benneha ree neti: “Benne ilenlu chadi Espíritu kia‑ni nna etedhobie ikie, benneha nuha ugadie ka benne Espíritu kiaha.”
Neti chi bilátie nna rigixxiꞌaya deki labie anke Xiꞌin Tata Do Yebáha.
Beyeki sáha nna dedhú Juan‑ni niha attu libe len chupa ka benne rudhetinieha.
Tti bilánie Jesús‑ni rekie niha, nianna ree:
―¡Ne benne anke neru to udhelha Tata Do Yebáha reki naa!
Tti biyienin ixpa ka benne rudhetinieha nu reeha, nianna tti diake danalhake Jesús‑ni.
Tti bodeki lo Jesús‑ni nna bilánie danalhake bie, nianna ree ke:
―¿Bí regilale?
Lake nna bekabike, ráke bie:
―Rabí, ¿gála reyaꞌanlu? (“Rabí” dienna innána maestru.)
Labie nna ree ka benneha:
―Gwaltá gwalulanni.
Benne labie Andrés betsi Simón Pedro‑ni, delo chupake biyienkanie nu ra Juan‑ni, benneha nuha ugíabie gwanalhe Jesús‑ni.
Andrés‑ni nuha ladeꞌa tte gwatilee betsie Pedro‑ni, nna ree benneha:
―Chi gwaxxakatu Mesías‑ni. (“Mesías” dienna innána Cristu benne chi gaꞌanani Tata Do Yebáha idhelhe.)
Nianna tti chebie Simón‑ni ata du Jesús‑ni. Tti bilani Jesús‑ni Simón‑ni, nianna rabie na:
―Lu lálu Simón xiꞌin Jonás, ttaka nnanna eyatta lálu Cefas. (“Cefas” dienna innána Pedro.)
Beyeki sáha bebeki le Jesús‑ni tsiabie daka Galilea, nianna betiꞌe Felipe‑ni nna ree benneha:
―Utá, betenalha neti.
Felipe‑ni anke benne lheꞌesi Betsaida, delába lheꞌesi ge Andrés‑ni lhe ge Pedro‑ni lhe.
Felipe‑ni nna betiꞌana attu benne lábie Natanael nna rana benneha:
―Chi gwaxxakatu Jesús ge Nazaret‑ni, xiꞌin biyú José‑ni. Ge Jesús‑ni nuha unne Moisés‑ni lo bia bennabiha lhe ge benne‑nigaba nuha unne ka profeta ge Tata Do Yebáha lhe.
Nianna ra Natanael‑ni Felipe‑ni:
―¿Lheꞌesi Nazaret‑ni, si gwaria tsa ttu benne unie ttu nu tse?
Nianna ra Felipe‑ni benneha:
―Utáruga, belanni.
Tti bilani Jesús‑ni Natanael‑ni chi diabie ata dueha, nianna ree:
―Ne ttu benne gwalíga anke nu Israel daa nii, Benne‑ni labí gwen lasi rinnebie.
Natanael‑ni nna ree Jesús‑ni:
―¿Gála benbialu neti xa tata?
Jesús‑ni nna bekabie gebie, ree:
―Attili lani gaxi Felipe‑na lu, neti chila biláti lu tti relu xan ya higuha.
Natanael‑ni nna ree Jesús‑ni:
―Maestru, lúligaba ankalu Xiꞌini Tata Do Yebáha lhe lu ankalu benne rinnabialu ka benne Israel‑ni lhe.
Jesús‑ni nna bekabie ree Natanael‑ni:
―¿Si de xpeya lu chi biláti lu relu xan ya higuha, si de nuha nna ria lelu kia? Adírula xxeni anka ka nu si ilenlu tti ka nuní.
Lhe rágaba Jesús‑ni:
―Netiru ria, debá nnanna lhe nu si daa lhe ilenle iyali yebáha nna ilágabinle ka anjeli ge Tata Do Yebáha tsapi chadike xaliekia, neti benne daya yebáha.
Beyonna ubisaha nna utta ttu dhaꞌa lheꞌesi Caná ge Galilea‑ni. Niha‑gaba du nan ge Jesús‑ni.
Biyaxigaba Jesús‑ni lenie ka benne rudhetinieha tseꞌeke dhaꞌaha.
Tti chi bebisi vinuha, nianna ra nan geeha bie:
Jesús‑ni nna bekabie, ree:
―Nana, ¿beaka netila ralu nuná? Neti labí chi bisia ura kia.
Nan geeha nna rabie ka nu seꞌe gwexxua ya kweꞌeha:
―¡Gwaluni iyába nu innábi!
Niha seꞌe xxupa ka reꞌe ankakana ge íyya. Ritaꞌa inda lheꞌekani. Lheꞌe ttu ttu ka nuha ritaꞌa ttiba ttu gayua (100) litru inda. Ka nuha rixúni ka benne Israel‑ni ki rigaꞌake inda lheꞌekani tti reyarike arlo Tata Do Yebáha.
Jesús‑ni nna rabie ka nu seꞌe gwexxua ya kweꞌeha:
―Gwalodisá ka reꞌe‑na inda.
Ka nuha nna bodisá tíbakana ka reꞌeha inda,
nianna tti ra Jesús‑ni kana:
―Nnanna nna gwalikaꞌa latti nuná nna gwatagwe benne bananie dhaꞌa‑ni.
Nianna denkana nuha nna begwekana benneha.
Benne bananie dhaꞌaha, kumu labí yue gaxa gwaxxíkana vinuha, sunruba ka nu seꞌe gwexxua ya kweꞌeha yúkana, kumu de lakana gwattekana indaha, laxkala tti bennixxie inda chi beyaka vinuha, nianna tti uxie nubiyú rutsá nániha
nna ree na:
―Iyába ka nu runi ttu dhaꞌa, ladeꞌaxa rugaꞌakana vinu tseru nna iki deliba ganna chi uꞌuya xxatta ka benne yuꞌu dhaꞌaha nuha, laꞌanialiba nna chi rugaꞌakana vinu nu labí tte anka tse. Lu nna nnannaliba rugaꞌalu vinu tseru‑ni.
Nuní sisiꞌa tte milagru ben Jesús‑ni lheꞌesi Caná ge Galilea. Len nu benieha beleꞌebie nu xxeni ra lebie. Ka benne rudhetinieha nna ugía leke gebie.
Iki de nuha nna ugwadie die lheꞌesi Capernaum lenie nan geeha lhe ka betsieha lhe ka benne rudhetinieha lhe. Niha useꞌeke sunruba ttu chupa ubisa.
Kumu de chi dabigana isia laní ge ka benne Israel‑ni nu tee láni Pascua, Jesús‑ni nna ugwapie die lheꞌesi Jerusalén‑ni.
Laliꞌa yotuha gwaxxake ka nu ruttoꞌokana ka kuꞌuna lhe ka neru lhe ka becha lhe. Anágaba ka nu rotsea belhiu lhe, niha‑gaba seꞌekana.
Nianna tti bilhe ttu tuu. Len nuha bochesue kana roꞌo yotuha itupa lenkana ka neruha lhe ka kuꞌuna ruttoꞌokanaha, nna ka nu rotsea belhuha nna bedhíe belhiu gekaniha lo yu nna berixxi lobie ka mexa gekaniha.
Nianna rabie ka nu ruttoꞌo ka bechaha:
―Gwalebea ka nuná nii nna bittu uinle lisi Tata kia‑ni yoꞌo ata raka iꞌiya.
Ka benne rudhetinieha nna gwadú tteba leke nu ra lo ka yetsi ge Tata Do Yebáha ata dia ra: “De raka xxattati ge lisilu‑ni, de nuha nna ruyú xxattaa elha disa.”
Ka nu loni ge ka benne Israel‑ni nna rákane:
―Lu, ¿bíla ttu seña uleꞌelu kini ulaꞌa deki gwalí rapalu lo neda uinlu nu ruinlu‑ni?
Jesús‑ni nna bekabie gekani, ree:
―Gwaluttampa yotu‑ni nna delo tsunna ubisaba chi elhidhaa na.
Ka nu loni ge ka benne Israel‑ni nna rákane:
―Chua bixxi xxupa (46) ida bisá ka benne ulhidhake yotu‑ni, lu nna delo tsunna ubisaba ralu chi elhidhalu nuní.
Ttaka Jesús‑ni laa gwalíga ge yotuha nuha rinnebie, sinuki gebe nuha rinnebie.
Laka reki Jesús‑ni lheꞌesi Jerusalén‑ni tti raka laní Pascuaha, ixe ka benne ugía leke gebie de bilákanie ka milagru runieha.
Ttaka kwinaba Jesús‑ni labí ruxxen lebie geke, kumu chiba yue gasina ruin iyáke.
Labie labí riyasanie nuxa kixxiꞌane gaxasina ruin ka benne seꞌe yiesi lo yu‑ni kumu chiba yue gasina anka lheꞌe lastoke.
Udo ttu benne laꞌania anke fariseo, lábie Nicodemo. Uke ttu nu loni ge ka benne Israel‑ni.
Benneha ugíabie ttu lo rela gwalannie Jesús‑ni nna ree benneha:
―Maestru, riꞌitu yutu deki Tata Do Yebáha‑ba udhelhe lu kini uleꞌenlu riꞌitu, kumu lanú ttu benne gwaka gebie unie ka milagru ruinlu‑na ganna abíba du Tata Do Yebáha lenbie.
Jesús‑ni nna bekabie ge benneha, ree:
―Netiru ria, benne abíba eyalie attu libe eyake benne kubi, benneha labí dhaabie isine ake benne innabia Tata Do Yebáha bie.
Nicodemo‑ni nna ree Jesús‑ni:
―¿Gasina aka ge ttu benne chi anke yaxxu eyalie attu libe? ¿Si gwakaba ge benneha etaꞌabie lheꞌe nan geeha nna eyalie attu libe?
Jesús‑ni nna bekabie ree:
―Netiru ria, benne abíba eyalie len inda lhe eyalie len Espíritu ge Tata Do Yebáha lhe, benneha labí aka isine ake benne innabia Tata Do Yebáha bie.
Kumu ttu benne ralie lheꞌe xxudi ixnábie, xiꞌin ka benne seꞌe yiesi lo yu‑niba anka benneha, nna benne ake xiꞌin Tata Do Yebáha nna Espíritu ge Tata Do Yebáha‑ba unie kini ake xiꞌinie.
Laxkala bittu aka tenlu de ria: “Raka doelha eyali ka benne attu libe.”
Ttibanka be‑na, gatti laduba dana, gwa riyienibinlu tsiꞌini, ttaka labí yulu gá udána dana lhe gá diana lhe. Aníha‑gaba runi Espíritu ge Tata Do Yebáha lheꞌe lasto ka benne chi beyalike attu libe.
Nicodemo‑ni nna bekabie, ree:
―¿Gasina aka nu ralu‑na?
Jesús‑ni nna bekabie ge benneha, ree:
―Ki lu ankalalu maestru ge ka nu Israel‑ni nna a rite denlu nu ria‑ni.
Netiru ria, riꞌitu rinnebatu ge nu chi yutu lhe rigixxiꞌabatu ge nu chi bilentu lhe, ttaka lebiꞌi labí ria lele ge nu rigixxiꞌatu‑ni.
Ki nu anka ge yiesi lo yu‑ni rigixxiꞌaya nna a ria lele, ¿titiala ganna ttixka kixxiꞌania le nu anka ge yebáha?
’Lanú nu chi ugwapina yebáha, sunruba neti benne daya yebáha ugwadia niha nna bisiaya nii.
Ttigaba ben Moisés‑ni lo yu bisiha ulhidhana belhaha bedána nuha gwetsá, anágaba neti benne daya yebáha teeki ilhidhakana neti nna utákana gwetsá,
kini anáchu iyába ka benne tsia leke neti, [abittu tsia nnittike], sinuki satíaba aka benke arlo Tata Do Yebáha.
’Kumu de yalhá ukani Tata Do Yebáha ge ka benne seꞌe yiesi lo yu‑ni, de nuha nna udhelhe neti benne ankaa Xiꞌin ttu túbiru geeha, kini anáchu iyába ka benne tsia leke neti nna abittu tsia nnittike, sinuki satíaba aka benke arloe.
Kumu Tata Do Yebáha laa udhelhage neti benne ankaa Xiꞌinie, laa udhelhage neti yiesi lo yu‑ni kini ukinnia ka benne, sinuki udhelhalee neti kini odiláya ke.
’Laxkala benne tsia lebie kia, labí urixxi ukinni Tata Do Yebáha benneha, ttaka benne abíba tsia lebie kia, chiba ubixxi biginni benneha kumu de labí ugía lebie neti benne ankaa Xiꞌin ttu túbiru ge Tata Do Yebáha.
Ka nu labí ria lekaniha ibixxi iginniba ka nuha, kumu neti benne ankaa xianiha gwa bisiabaa yiesi lo yu‑ni, ttaka lakana nna adírula ute lekani chulhaha attichula xianiha kumu de satsaba anka nu ruinkana.
Kumu iyába ka nu runi nu satsa, labí raka uyúkana xianiha, labí ribigakana ata ruden nuha, kini abittu ilá nu ruinkanaha nna itisakana.
Iki de nuha nna ugía Jesús‑ni lenbie ka benne rudhetinieha isá to daka Judea. Niha‑ba ugweki lenie ke nna rugadie ka benne inda.
Anágaba Juan‑ni rugadigabe ka benne inda daka Enón kumu niha yuꞌu idila inda. Enón rena gaxxaba Salim. Niha risin ka benne ki radike inda.
Kumu Juan‑ni labí chi tena lisiyya laꞌania.
Ka benne rudhetini Juan‑ni, ttu lidú belisa luesike len ka benne Israel‑ni. Belisa luesike delo niꞌa ge gasina eyari ka benne kini eyakake nari xú arlo Tata Do Yebáha.
Nianna tti bisinke ata du Juan‑ni nna ráke benneha:
―Maestru, biyúruga. Nu du lenlu daka roꞌo yoo Jordán‑ni, nu utixxiꞌagabinlu riꞌitu geniha, nnanna nuha chigaba rugadina ka benne inda nna iyábake diake danalhake na.
Juan‑ni nna bekabie ge ka benneha, ree:
―Labí aka ge ttu benne unie ttu bixa ganna abíba ute ná Tata Do Yebáha lenbie.
Ki kwinaba lebiꞌi biyienin nagale ge nu xpeya le deki neti labí ankaa Cristu, sinuki sun tteruba ankaa ttu benne udhelha Tata Do Yebáha kini danerua rigixxiꞌaya deki chi daa benneha.
Ttibanka lo ttu dhaꞌa, nubiyú rutsá nániha, gebani anka nuila rutsá ná lennaha nna benne anka amigu ge nubiyú rutsá nániha, benneha dubie gaxxaba kweꞌeni nna yalhá redeakanie tti riyieninie rinne nubiyúha. Neti nuha ankaa amigu ge nubiyú rutsá nániha, laxkala nnanna itta suba edú lasia.
Benne rutsá neeha rakaru doelha tsie ake xxeniru, neti nna exxa gaalaa.
’Benne daa gwetsáha, benneha nuha ankarue xxeni delo iyá ka benne. Benne anka ge yiesi lo yu‑ni nna ge yiesi lo yu‑niba anka benneha nna nu anka ge yiesi lo yu‑niba rinne benneha. Benne daa yebáha nna benneha nuha ankarue xxeni delo iyá ka benne.
Ge nu bilábanie lhe ge nu biyienbanie rigixxiꞌabie, ttaka ni ttú ka benne a ria leke ge nu rigixxiꞌa benneha.
Ttaka nu gwa ria leni ge benneha, lana nuha rigixxiꞌiana deki Tata Do Yebáha rinne nu anka gwalí.
Kumu benne udhelha Tata Do Yebáha, ka tisa geeha‑ba rinne benneha kumu Tata Do Yebáha rute tame itú Espíritu geeha len benneha.
Tataha rakanie ge Xiꞌinieha, laxkala iyába chi bedhaꞌane lasi ná benneha.
Laxkala benne tsia lebie ge Xiꞌin Tata Do Yebáha, gwaka benba benneha ttu dia lii arlo Tata Do Yebáha, nna nu abittu tsia leni ge Xiꞌinieha labí aka ben nuha ttu dia lii, sinuki ralhaba nuha dhina elha disa ute Tata Do Yebáha.
Tti bina Jesús‑ni deki ka fariseo‑ni chi biyienkinna ra ka benne: “Jesús‑ni raxirue ixe ka benne ki sanalhake bie lhe rugadirue ixe ka benne inda tti Juan‑ni”
(meskiba laa Jesús‑ni nuha rugadie ka benneha inda, ka benne rudhetinieha‑ba rugadike ka benneha inda),
tti bina Jesús‑ni nu chi biyienkin fariseo‑ni, nianna bedábie daka Judea nna besine daka Galilea attu libe.
Tti deyyeha nna teeki betebie daka Samaria
nna besine lheꞌe ttu yiesi ge niha. Yiesiha tee láni Sicar. Rena gaxxaba ata tee ttu lo yu nu bokaꞌan Jacob‑ni xiꞌin biyúni José‑ni.
Niha re yiela inda tee láni Yiela Ge Jacob. Jesús‑ni nna de chi resanie deyuꞌe neda, de nuha nna besine roꞌo yielaha nna ure ttebe. Ttiba retin tsiꞌinu (12) nuha chi anka laꞌania.
Niha bisin ttu nuila ge Samaria daa nuha uxí inda. Jesús‑ni nna ree nuilaha:
―Betetti inda iꞌiyaa.
Ka benne rudhetinieha nna si diala ka benneha lheꞌesiha ugoꞌo nu goke.
Nuila ge Samaria‑ni nna rane:
―¿Gasina nna rinnabalu neti inda, ki lu benne Israel‑ba ankalu, neti nna benne Samariaba neti?
Aníha rana kumu ka benne Israel‑ni lhe ka benne Samaria‑ni lhe, labí rutsá luesi ka benneha.
―Ganna ttixka lu yulu nu tse rute Tata Do Yebáha lhe ganna ttixka yulu nú benne nuní rabie lu: “Betetti inda iꞌiyaa”, laꞌania nna gwannabalalu inda lenie, labie nna gutelee inda nu unna elha nabani gelu.
Nuilaha nna rane:
―Ki bigaba bi denlu ki kwealu inda‑ni xa tata. Yiela‑ni yalhá lhiꞌu dia nuní. ¿Gála salhealu inda nu unnana elha nabani ganna?
¿Si xxenirula ra lelu tti benneola geriꞌi Jacob‑ni? Benneha bodhaꞌane yiela‑ni geriꞌi. Lheꞌe yiela‑ni uꞌuye inda lhe uꞌuya ka xiꞌinieha lhe uꞌuya ka kuꞌuna bia geeha lhe.
Jesús‑ni nna bekabie geni, ree:
―Nuxaba benne ganna iꞌiye inda ge yiela‑ni ebisiba benneha inda attu libe,
ttaka benne iꞌiye inda utea‑ni, ni tsa labíru ebisi benneha inda attu libe; kumu inda utea‑ni akana ttiba ttu dina satíaba dhona lheꞌe lastoe nna nuha uinna kini satíaba aka benbie arlo Tata Do Yebáha.
Nuilaha nna rane:
―Tata xisi to, bete luesi inda ralu‑na iꞌiyaa, kini abitturu ebisia inda lhe kini abitturu itaa nii ubea inda lhe.
Jesús‑ni nna rabie nuilaha:
―Beyya nna gwalisa nubiyú geluha nna utá lenna.
Nuilaha nna bekabina gebie, rane:
―Lanú nubiyú ki neti do.
Jesús‑ni nna rabie na:
―Gwalíbinlu ralu: “Lanú nubiyú ki neti do.”
Kumu gayu ka nubiyú chi udo lenlu nna nu do lenlu nnanna, labí chi anka nuná nubiyú gelu. Gwalíbinlu nu ralu‑na.
Nuilaha nna rane:
―Neti rakati profetaba ankalu xa tata.
Ka benne uka xuttotuha, iki iꞌiya‑niba bitake bedú xibike arlo Tata Do Yebáha. Lebiꞌi ka benne Israel nna rale lheꞌesi Jerusalén‑niliba teeki udú xibi ka benne arlo Tata Do Yebáha.
Jesús‑ni nna bekabie geni, ree:
―Ugía lelu kia xa nuila. Isia sá gaxaba seꞌele udú xibile arlo Tataha. Labíru raka doelha itale iki iꞌiya‑ni, nigaba tsiale Jerusalén‑ni ki udú xibile arloe.
Lebiꞌi labí yule núnna rudú xibile arloni, riꞌitu nna gwa yutu nú arlo rudú xibitu. Kumu riꞌitu ka benne Israel‑ni, lagwi getu iria benne odilábie ka benne ki esinke len Tata Do Yebáha.
Ttaka gwasia ura, nnanna nuha chi bisia uraha, ka benne ka nu gwalíga ankake ka nu rudú xibike arlo Tataha, ka benneha nuha gwalíga udú xibike arloe tti tte ra Espíritu geeha, kumu Tataha luesi ka benneha rigile ki udú xibike arloe.
Tata Do Yebáha anke Espíritu, delába anke benne labí rilenriꞌe, laxkala ka benne rudú xibike arlobie, teeki uinke nuha gwalíga tti tte ra Espíritu geeha.
Nianna ra nuilaha Jesús‑ni:
―Neti gwa yubaa deki isia Mesías, delába benne anke Cristuha. Ganna chi isia benneha, laꞌania nna kixxiꞌanie riꞌi iyá tte.
Jesús‑ni nna rabie na:
―Neti nuní ankaa benneha xa, delába benne rinne lenlu‑ni.
Nuha‑ba raka nna chi besia ka benne rudhetinieha nna bebanabakanie tti bilákanie rinne lanie nuilaha; ttaka nna ni ttúke labí unnaba tisake innáke: “¿Bíunna rinnaba tisalu nuila‑na?” o, “¿bí ge nuná rinne lenlu nuná?”
―¡Gwaltáruga, gwalulanni ttu nubiyú chi utixxiꞌana ge iyába nu chi benia! ¿Si laaba nubiyúha‑ba nuha anka Cristu benne chi gaꞌanani Tata Do Yebáha idhelhe?
Nianna tti biria tteba ka benne lheꞌesiha nna bisinke ata du Jesús‑ni.
Laka raka nuha nna ka benne rudhetini Jesús‑ni nna ráke bie:
―Uto yetta xa maestru.
Ttaka labie nna rabie ke:
―Neti teela ttu elho kia goa, lebiꞌi labí yule bixa elho nuha.
Nianna tti ra luesi ka benne rudhetinieha:
―¿Si nuxa chi betedhaꞌana nu gobie ak?
Jesús‑ni nna rabie ka benneha:
―Elho kia ankana, unia nu raka le benne udhelhe netiha nna ulhuxaa sina geeha.
¿Laaba lebiꞌi rale: “Sa riyasaba ttapa beo tti isia gwetselaha”? Neti ria le: Gwalodeki lole nna gwalulanni ka xuxtila seꞌe naa. Chiba rigatsi ka nuná ki eyatsakana.
Ttu benne riben gwetsela ridíba lhiaxa benneha, nna lena ruttupeha nna ankana ka benne raxie lo neda ge Tata Do Yebáha kini satíaba aka benke, kini anáchu benne rudelhe xuaha lhe benne rottupe benneha lhe, ixpabake tseꞌe ittake ge sina benkeha.
Nii rado tisa ge nu rariꞌi: Ttu benne subi rudelhe xuaha nna attu benne subila redíe benneha.
Neti ridhelhaa le kini egitsale xua bedelha ka benne subi, nu labí gwatele bedelhale. Nnanna nna lebiꞌila chi redí baale ge sina ben ka benneha.
Ixe ka benne lheꞌesi Sicar, (Sicar babana Samaria), ixe ka benneha ugía leke ge Jesús‑ni de nu utixxiꞌen nuilaha ke tti rana: “Benne‑ni chi utixxiꞌe ge iyá nu chi benia.”
Laxkala tti chi bisin ka benneha ata du Jesús‑ni nna unnabake lenie, ráke bie:
―¡Ga innálu beyaꞌanchi len riꞌitu!
Nianna beyaꞌane udoe lenke chupa ubisa
nna adírula ixe ka benne ugía leke tti biyienkanie nu ra kwinaga labie.
Nianna tti ráke nuilaha:
―A laa suna ge nu utixxiꞌenlu riꞌituha‑ruga ria letu, nnanna chi ria letu kumu kwinaga riꞌitu chi biyienintu nu rinne benne‑ni. De nuha nna chi yutu deki gwalíga benne‑ni anke Cristu; labie odilábie ka benne seꞌe yiesi lo yu‑ni.
Iki de chi gwadona chupa ubisaha, biria Jesús‑ni lo yu ge Samaria‑ni nna die daka Galilea,
kumu kwinaba labie ree deki ttu benne anke profeta, labí rugwekana lidhaka benneha lheꞌesi gebie.
Tti besine daka Galilea, tseba belabi ka benne Galilea‑nie kumu de chiba bilákanie iyá nu benie lheꞌesi Jerusalén‑ni tti raka laní Pascuaha, kumu ka benneha ugíagabake laníha.
Nianna beyeki Jesús‑ni attu libe lheꞌesi Caná. Yiesiha rena daka Galilea ata beyonie indaha vinu. Lheꞌesi Capernaum‑ni do ttu nu rinnabia nu duna kweꞌe nu rinnabia xeniha. Nuha do ttu xiꞌin biyúni ranina.
Tti bina nuha deki chi bedá Jesús‑ni daka Judea‑ni nna besiabie daka Galilea, nianna tti ugíana nna gwannabana lenie, rane:
―¡Utáchi xa tata, ki eyoinlu nu kwiti kiaha. Bichisilá chi tteba gattibi!
Jesús‑ni nna bekabie geni, ree:
―Lebiꞌi labí tsia lele ganna abíba ilenle aka ka milagru lhe ka nu dika ebaninle geni lhe.
―Tata xisi to, uyáxxiruga ttiru lani gatti nu kwiti kiaha.
Jesús‑ni nna ree na:
―Beyya lisiluha. Xiꞌin biyúluha chiba beyaka nuha.
Nubiyúha nna gwa ugíaba leni ge nu ra Jesús‑ni na, nianna deyya ttebana.
Tti chi deyyana esinna lisiniha nna biria ka nu riben sina lheꞌe yoꞌo geniha nna gwatsákana na, nianna rákana na:
―Gwanka benba nu kwiti geluha.
Nianna tti unnaba tisana ka nuha, rana kana:
―¿Bí ura beyaka nu kwiti kiaha?
Ka nuha nna rákana na:
―Nnayaha ttiba retin ttú beria xilháha latibi.
Niala nna tti gwadú le xxudi nu kwitiha deki uraha‑gaba nuha tti ra Jesús‑ni na: “Chiba beyaka xiꞌin biyúluha”, nianna tti ugía leni ge Jesús‑ni lhe ugíagaba le iyába ka benne seꞌe lheꞌe lisiniha lhe.
Nuní berupa milagru ben Jesús‑ni iki de chi bedábie daka Judea‑ni nna besine daka Galilea‑ni.
Iki de nuha nna bisia ttu laní ge ka benne Israel‑ni. Jesús‑ni nna ugwapie die lheꞌesi Jerusalén‑ni.
Lheꞌesi Jerusalén‑ni, niha du puerta nu tee láni Puerta Ge Ka Neru. Gaxxaba niha re ttu yiela inda. Len tisa hebreo tee láni Betesda. Abiꞌiba roꞌo yielaha rilhi ttu kweredori sia gayu roꞌoni ata raꞌa ka benne.
Lheꞌe kweredoriha ratta ixeru ka benne rani, ka benne lo xua lhe ka benne ridá natsa lhe ka benne daa yatti latike lhe, [ribedake kini itá lo yiela indaha,
kumu ttu anjeli ge Tata Do Yebáha, gwadú gwadú riginnie lheꞌe yielaha nna ruttábie lo indaha, nna benne gwa riyúbanie riginnie lheꞌe indaha, iki de chi reyaka ritá lo nuha, benneha nna reyaka ttebe ge bixaba isagwe ridake.]
Niha‑gaba tee ttu benne biyú ranie. Chiba uka rerua bixxi xxunu (38) ida ranie.
Tti bilani Jesús‑ni benneha tebie niha lhe bine deki isába chi ridake nuha, nianna tti rabie benneha:
―¿Si raka lelu eyakalu?
Benne raniha nna bekabie ge Jesús‑ni, ree:
―Lanú tee ugaꞌana neti lheꞌe yiela‑ni tti ritá loni xa tata. Kua ruinbaa gaꞌaya nna attu benne subila chi riyúbanie rixudie ladeꞌa tte tti neti.
Jesús‑ni nna rabie benneha:
―Beyadha nna belhidha nu xualu loin‑na nna udá.
Looraha nna beyaka tteba benne raniha. Nianna bodaxxu ttebe nu xue loniha nna uduloe udee. La sáha anka sá tti reyaka le ka benne Israel‑ni.
Ka nu loni ge ka benne Israel‑ni nna rákana benne beyakaha:
―Ki gwa yúbalu nasá anka sá reyaka leriꞌi. Labí aka eyojalu nu uttalu loin‑na.
Benne biyúha nna bekabie gekani, ree:
―Benne beyonie netiha, kwinaba benneha rabie neti: “Belhidha nu xualu loin‑na nna udá.”
Nianna unnaba tisakana benneha, rákane:
Ttaka benne beyakaha nna labí yue nuxa benne nuha rabie bie aníha, kumu Jesús‑ni chiba biganna lokanie lagwi ge ka benne saa niha.
Delola nna betiꞌa Jesús‑ni benne beyakaha roꞌo yotuha nna ree bie:
―Biyúruga chiba beyakalu. Bitturu uinlu tulha kini ka satelu ttu nu satsarula tti nu gwatelu‑na.
Benne biyúha nna ugíe gwattixxiꞌanie ka nu loni ge ka benne Israel‑ni deki Jesús‑niba nuha beyonie bie.
De nuha nna ka nu loni ge ka benne Israel‑ni ridú nookana Jesús‑ni, ruinkana uttikane, kumu de runie ka milagru lheꞌe ka sá reyaka lekaniha.
Ttaka Jesús‑ni nna ree:
―Tata kiaha satíaba riben benneha, de nuha nna neti ribengabaa.
De rabie aníha nna ka nu loni ge ka benne Israel‑ni adírula ruinkana uttikane, kumu laa sunruga riguꞌu niꞌe ka sá reyaka lekaniha, sinuki de rágabe deki Tata Do Yebáha‑ba anke Xxudie. Tti rabie aníha, runie deki turoꞌoba anke len Tata Do Yebáha. De nuha nna ruinkana uttikane.
Nianna bekabi Jesús‑ni ge ka nu loni ge ka benne Israel‑ni, rabie kana:
―Netiru ria, neti benne ankaa Xiꞌin Tata Do Yebáha labí aka unia nu yuꞌu ikia, sinuki ruinbaa nu rilábati ruin Tata kiaha. Kumu iyába nu ruin Tataha, aníha‑gaba neti benne ankaa Xiꞌinieha, aníha‑gaba runia.
Kumu Tataha rakanie kia, de nuha nna iyába nu runieha ruleꞌenie neti nna adírula xxeni anka nu si uleꞌenie neti. Uleꞌebie ttu nu dika ebaninle tti ilenle na.
Kumu ttiba ruin Tataha relhidhe ka benne chi uttiha nna runie kini reyaka benke arloe, anágaba neti benne ankaa Xiꞌinieha, ka benne aka lasia unia kini aka benke nna gwaka benbake.
Kumu Tataha lanú nu ruin benneha elhuxtisi geni, sinuki len neti benne ankaa Xiꞌinieha chi bodhaꞌane iyába lasi náya kini unia elhuxtisi ge ka benne,
kini anáchu nna neti benne ankaa Xiꞌinieha, iyába ka benne ugweke lidhakaa ttigaba rugweke lidhaka Tataha nna nu abíba rugwena lidhakaa, labígaba rugwe nuha lidhaka Tataha benne udhelhe netiha.
’Netiru ria: Nu gwa rudo nagani ge nu rinnea‑ni lhe gwa ria leni Tata Do Yebaa benne udhelhe netiha, nuha satíaba aka benna arloe; labí ibixxi iginni nuha dhina elha disa, sinuki chiba ulhá nuha lo elhutti tee arlo Tata Do Yebáha nna isinna aka benna ttu dia lii.
Netiru ria, chi isia ura, nnanna nuha chi bisia uraha, laꞌania ka nu ankakana yatti arlo Tata Do Yebáha iyienkinna tsiꞌa, neti benne ankaa Xiꞌinieha nna ka benne gudo nagake kia, ka benneha nuha gwaka benke.
Kumu ttiba Tataha anke benne bani nna runie ki raka ben ka benne, anágaba neti benne ankaa Xiꞌinieha ankaa benne bani nna chi betebie lo neda kia kini unia ki aka ben ka benne,
lhe chigaba betebie lo neda len neti kini unia elhuxtisi ge ka benne kumu de ankaa benne daya yebáha.
Bittu aka tenle ge nu ria‑ni, kumu isiaba ura atti iyába ka benne tee lheꞌe yieru baa iyienkanie tsiꞌa.
Ka benne ben tseha, eyadhake kini aka benke ttu dia lii nna ka nu ben nu satsaha nna eyadhakana kini iginnikana uyúkana elha disa.
’Neti labí aka kia unia nu yuꞌu ikia. Ruinbaa elhuxtisi ttiba ra Tataha unia nna elhuxtisi runia‑ni, ruinbaa na attiba ankaba geni, kumu labí runia nu raka lasia, sinuki ruinbaa nu raka le benne udhelhe netiha.
’Ganna si la netiba rigixxiꞌaya kia ge nuxa ankaa, laꞌania nna nu rigixxiꞌayaha labí daka nuha.
Ttaka kumu attu benne subiba rigixxiꞌe nuxa ankaa, de nuha nna chi yua deki nu rigixxiꞌa benneha kia, nu gwalíba anka nuha.
Lebiꞌi tti udhelhale ka nu gwannaba tisakana kia len Juan‑ni, benneha nna gwa utixxiꞌabe ge nu ankaba gwalí.
Neti laa de riyasagati nuxa attu benne kixxiꞌabie kia. ¡Koꞌo! Suna rodhúbaa lele ge nu utixxiꞌa benneha kia kini anáchu nna lebiꞌi tsia lele nna odilá Tata Do Yebáha le.
Juan‑ni uke ttiba ttu xiani bedenie gele. Lebiꞌi nna benle tseꞌe ittale lheꞌe xiani geeha ttu satti to, delába bedeakinle ttu satti ge nu utixxiꞌeha.
Ttaka neti teela ttu nu rigixxiꞌa tseruna kia tti nu utixxiꞌa Juan‑ni, delába ka milagru bedhaꞌan Tataha len neti ki unia. La ka nuha‑ba rigixxiꞌakana deki gwalíba labe udhelhe neti.
Anágaba Tataha benne udhelhe netiha, chigaba utixxiꞌe nuxa ankaa, meskiba lebiꞌi labí chi biyieninle tsiꞌe lhe labí chi bilenlee lhe.
Nigaba a rulabile ka tisa geeha, kumu neti benne udhelheha labí ria lele kia.
ttaka lebiꞌi nna labí raka lele ibigale len neti kini aka benle ttu dia lii.
’Neti labí runia kini inne tse ka benne kia.
Anágaba nna chigaba ankabiati le deki labí rakinle ge Tata Do Yebáha.
Neti daya kwenta ge Tata kiaha; lebiꞌi nna a rulabile neti. Lala ganna attu nu subi dana kwenta geni, lala nuha nna gwa rulabibale na.
¿Gágalo tsia lele kia? Kumu ki la lebiꞌiba rinne tse ge luesile nna labí ruinle ki Tata Do Yebaa benne anke ttu túbiru Diosiha, labí ruinle kini benneha inne tsebie gele.
’Labí akinle deki neti ukinnia le arlo Tata Do Yebáha. Moisés benne ruxxen lele geeha, benneha‑ba ukinnie le arloe.
Kumu gannala ttixka gwalíginle ria lele ge Moisés‑ni, laꞌania nna gweyyala lele kia, kumu kia nuha utixxiꞌa Moisés‑ni lo ka yetsi benieha.
Ttaka ganna lebiꞌi abíba ria lele ge nu ben benneha lo ka yetsiha, ¿gasina tsia lele ge ka tisa rinnea‑ni?
Iki de nuha nna tti dia Jesús‑ni daka attu ladu roꞌo indatoo ge Galilea‑ni nu tegaba láni indatoo ge Tiberias,
ixe ka benne danalhake bie kumu de chi bilákanie ixe ka milagru runie tti reyonie ka benne rani.
Nianna tti ugwapie iki ttu iꞌiya nna niha udobie lenie ka benne rudhetinieha.
Laꞌania nuha chi dabigana isia laní ge ka benne Israel‑ni nu tekanie láni Pascua.
Tti belhidha lo Jesús‑ni nna bilánie yalhá ixe ka benne chi danalhake bie, nianna rabie Felipe‑ni:
―¿Gála sayoꞌoriꞌi yettaxtila ki go iyá ka benne‑ni?
De lo tisaba unnebie aníha, kini lana nna bixa ekabina, kumu labie chiba yue bí unie.
Felipe‑ni nna bekabina gebie, rana:
―Ni len belhiu nu kixakana riꞌi ge chupa gayua (200) ubisa sina, ni len nuha a dhaariꞌi goꞌoriꞌi yettaxtila ki go ka benne‑ni ttu ttuxkaꞌa.
Ttu ka benne rudhetinieha, benne tee lábie Andrés betsi Simón‑ni, benneha rabie Jesús‑ni:
―Ne ttu nu kwiti du nii denna gayu yettaxtila ge xua cebada nna a chupa ka belha nna, ttaka bi ixú nuní ki go iyá ka benne tupa‑ni.
Nianna tti ra Jesús‑ni ke:
―Gwaligasi ka benne‑na eseꞌeke.
Nianna beseꞌe tteba ka benneha kumu yalhá ixxi binni tee niha. Sunrula ka benne biyúha ankake ttiba tu gayu mili.
Nianna tti bedaxxu Jesús‑ni ka yettaxtilaha nna iki de chi begwebie Tata Do Yebáha ixkixaru, nianna tti begwebie ka benne rudhetinieha yettaxtilaha, ka benneha nna utidhike benneha len iyá ka benne seꞌe niha. Aníha‑gaba benie len a chupa ka belhaha. Utobake nna axtaliba beyielakanie.
Tti chi beyielakin benneha, nianna ra Jesús‑ni ka benne rudhetinieha:
―Gwalottupa ka roꞌo salhaꞌa bexxa‑na kini abittu tsia lattike.
Ka benneha nna bottupake ka roꞌo salhaꞌa bexxa ge gayu ka yettaxtila ge xua cebadaha. A tsiꞌinu (12) sumi besá benne bottupakeha.
Ka benneha tti bilákanie milagru ben Jesús‑ni, nianna ráke:
―Benne‑niligaba gwalí anke profeta chi gaꞌanna isia yiesi lo yu‑ni.
Ttaka Jesús‑ni nna tti ute danie deki doelhaba ruinkana echekane kini ake nu rinnabia gekani, nianna ttúbe beruꞌune dedheyye attu libe iki iꞌiyaha.
nna betaꞌake lheꞌe ttu barcu daa niha, deyyake belháke lo indatooha kini esinke lheꞌesi Capernaum. Chiba uka rela nuha nna Jesús‑ni nna labí chi besine lenke.
Indatooha nna ridú lii loni de raka xxatta ttu be idí.
Tti chi bedáke lo indatooha ttiba gayu o xxupa kilómetru, nianna tti bilákanie Jesús‑ni redábie dedee lo indaha, rebige kweꞌe barcuha, nianna tti usikanie.
Labie nna unnebie, ree ke:
―Netiba nuní. Bittu gasinle.
Nianna redeakabakanie belhapike bie lo barcuha nna besin ttebake len barcuha ata deyyakeha.
Beyeki sáha nna ka benne tupa roꞌo indatooha binake deki sun ka benne rudhetini Jesús‑niba beyapike lheꞌe barcuha. Kumu barcu deyya ka benneha, sunruba nuha udána roꞌo indatooha nna lanú Jesús‑ni bilákanie eyapi len ka benneha lheꞌe barcuha.
Nianna besia adíru ka barcu dedákana daka lheꞌesi Tiberias. Besia ka nuha gaxxaba ata uto ka benne yettaxtilaha ata useꞌeke iki de chi begwe Jesús benne anke Xxanariꞌiha ixkixaru len Tata Do Yebáha.
Tti lanú Jesús‑ni bilani ka benne tupa niha, nigaba a bilákanie ka benne rudhetinieha, nianna tti utaꞌake lheꞌe ka barcuha nna diake ugilee daka lheꞌesi Capernaum‑ni.
Tti gwaxxakake bie attu ladu roꞌo indatooha, nianna tti unnaba tisake, ráke bie:
―Maestru, ¿nukala bisialu nii?
Jesús‑ni nna bekabie geke, ree:
―Netiru ria, labí rekile ugila neti de rilenle ka milagru runia‑ni, sinuki rekile ugila neti kumu de begoa le yettaxtila nna axtaba beyielinle.
Bittu udona lele kilale elho nu abittu ruchíana isá, sinuki gwaludola lele gwalegila elho nu uinna kini satíaba aka benle. Neti benne daya yebáha, neti unia ki satíaba aka benle arlo Tata Do Yebáha, kumu neti chi bedhaꞌane ki unia aní.
Nianna tti ráke bie:
―¿Bíla teeki uintu kini dhaatu uintu nu raka le Tata Do Yebáha?
Jesús‑ni nna bekabie geke, ree:
―Tsia lele Tata Do Yebaa benne udhelhe netiha. Nuní raka lebie uinle.
Nianna tti ráke bie:
―¿Bí milagru uinlu kini riꞌitu ganna chi bilentu ka milagruha nna tsia letu gelu? ¿Bí ttu nu tse uinlu?
Kumu ka benne uka xuttoriꞌiha utoke nu udhelha Tata Do Yebáha nu tee láni maná, tti rekike lo yu bisiha. Ukaba attiba ra lo ka yetsi ge Tata Do Yebáha ata dia ra: “Yettaxtila daa yebáha, udhelhe ki utoke.”
Jesús‑ni nna rabie ke:
―Netiru ria: Labí Moisés‑ni nuha betena yettaxtila daa yebáha; sinuki Tata kiaha‑ba betebie nuha. Labie nuha rutebie nu gwalíga anka yettaxtila daa yebáha.
Kumu yettaxtila rute Tata Do Yebáha, benneha anke benne daa yebáha nna runie kini satíaba aka ben ka benne.
Nianna ráke bie:
―Satía bete luesi yettaxtila‑na gotu xa tata.
Jesús‑ni nna rabie ke:
―Netiba nuní ankaa yettaxtila rutea elha nabani ge ka benne. Benne ite len neti labíru ituin benneha lhe benne tsia lebie neti ni tsa labíru ebisi benneha inda.
Ttaka ttiba chi xpeya le, meskiba chi bilenle neti nna labí ria lele kia.
Kumu neti laa ugwadigaa yebáha kini unia nu rakaba lasia, sinuki unia nu ra benne udhelhe netiha.
Nuní raka le benne udhelhe netiha unia, delába delo iyá tte ka benne uin Tataha ki itake len neti bittu unnittia ni ttúke, sinuki elhidha bania ke ganna chi bisia sá daluxaha.
Nunígaba raka le Tataha aka, delába iyába ka benne ilákanie neti benne ankaa Xiꞌinie lhe tsia leke kia lhe, ka benneha nuha satíaba aka benke arloe. Neti nna gwelhidha benbaa ke ganna chi bisia sá daluxaha.
Ka nu Israel‑ni nna udulokana rinnekana ge Jesús‑ni kumu de rabie: “Neti ankaa yettaxtila nu daa yebáha.”
Lhe rágabakana:
―¿Laaba nuníba nuha Jesús xiꞌin biyú José‑ni? Ki gwankabiabinriꞌi xxudini lhe ixnáni lhe. ¿Galasina nna rana: “Yebáha‑ba daya”?
Jesús‑ni nna bekabie, ree:
―Bittu innele kia.
Lanú ttu benne lhaxxaba isiabie len neti ganna Tata kia benne udhelhe netiha abíba idhelhe benneha len neti. Neti nna gwelhidha benbaa benneha lo elhuttiha ganna chi bisia sá daluxaha.
Lo ka yetsi bodhaꞌan ka profeta ge Tata Do Yebáha dia ra: “Iyábakana udhetini Tata Do Yebáha.”  Laxkala iyába ka benne riyienkanie ge Tataha lhe ridetike gebie lhe, ka benneha nuha gwadáke len neti.
Tataha lanú nu chi bilenna benneha; sunruba neti benne udáya ata doeha, sunruba neti chi biláti Tataha.
Netiru ria, benne gwa ria lebie netiha, benneha satíaba aka benbie arlo Tata Do Yebáha.
Neti ankaa yettaxtila rutea elha nabani ge ka benne.
Ka benne uka xuttoleha utoke maná lo yu bisiha, laa kiga de utoke nuha nna abittu uttike, aloba uttigabake.
Ttaka nii chi du yettaxtila daa yebáha. Benne gobie yettaxtila‑ni, benneha labí gattie, satíaba aka benbie arlo Tata Do Yebáha.
Neti nuní ankaa yettaxtila bani daa yebáha. Ganna nuxa benne gobie benne‑ni, benneha satíaba aka benbie. Yettaxtila nu utea‑ni ankana kwinaga bela latia. Utea na kini odiláya ka benne seꞌe yiesi lo yu‑ni kini satíaba aka benke arlo Tata Do Yebáha.
Ka nu Israel‑ni nna udulokana ritilha tisakana, ra luesikani:
―¿Gasina ute nuní bela latin‑na goriꞌi?
Jesús‑ni nna bekabie gekani, ree:
―Neti benne daya yebáha, netiru ria, ganna lebiꞌi abíba gole bela latia‑ni lhe ganna abíba iꞌiyale reni kia‑ni lhe, labí aka benle ttu dia lii arlo Tata Do Yebáha.
Nu gona bela kia‑ni lhe iꞌiyana reni kia‑ni lhe, nuha satíaba aka benna arlo Tata Do Yebáha. Neti nna gwechidhabaa na lo elhuttiha ganna chi bisia sá daluxaha.
Kumu bela latia‑ni ankana gwalíga elho go ka benne nna reni kia‑ni nna ankana nu gwalíga iꞌiya ka benne.
Benne gobie bela kia‑ni lhe iꞌiye reni kia‑ni lhe, benneha nuha gwa due len neti, neti nna gwa dúgabaa lenbie.
Ttiba Tata kiaha benne udhelhe netiha anke benne bani, de benneha nna neti anka bengabaa. Anágaba benne gobie bela kia‑ni, de neti nna gwaka bengabe.
Neti labí ankaa tti anka yettaxtila uto ka benne uka xuttoleha. Ka benneha laa kiga de utoke maná lo yu bisiha nna abittu uttike, aloba uttibake. Neti ankaa yettaxtila daa yebáha. Benne goe yettaxtila‑ni gwaka benbe ttu dia lii arlo Tata Do Yebáha.
Iyá nuní utixxiꞌa Jesús‑ni lheꞌesi Capernaum‑ni. Utixxiꞌe nuha lheꞌe yoꞌo ata ritupa ka benne Israel‑ni rudhetike ka tisa ge Tata Do Yebáha.
Tti biyienkin benne seꞌe niha nu rinne Jesús‑ni, ixe ka benne chi danalhake bie, ráke:
―Tsitsiba anka nu rinne benne‑ni. ¿Nú dhaana udo nagani ge benne‑ni?
Ttaka Jesús‑ni ute dábanie rinne lha ka benne danalhake bieha ge nu reeha, nianna tti rabie ke:
¿Titiala ganna ttixka neti benne daya yebáha ilenle eyapia ata doa ttuha?
Espíritu ge Tata Do Yebáha nuha runie kini raka benriꞌi. Bela latiriꞌi‑ni labí rixú nuní uinna kini aka benriꞌi. Ka tisa rinnea‑ni ankake ge Espírituha lhe ruteke elha nabani lhe.
Ttaka sa seꞌe attu chupale labí ria lele.
Aníha ra Jesús‑ni kumu attili sisiꞌa tteha chi yue nupaxake nuha abittu ria leke gebie lhe chigaba yue núke nuha uteke bie lasi ná ka nu uttikaneha.
Lhe rágabe ke:
―De nuha nna ria le, ni ttu benne labí aka gebie ite len neti ganna abíba Tata kiaha idhelhe bie.
Debá laꞌania ixe ka benne rudhetinieha, bedhanke labíru ugweki lenke bie.
Nianna tti ra Jesús‑ni ka benne tsiꞌinuha (12):
―Lebiꞌi ¿si rakagaba lele eyyale?
Simón Pedro‑ni nna bekabina gebie, rana:
―Tata Xisi to, ¿núruala sanalhatu ganna? Ki lula nuná rinnelu ka tisa ka nu ruinkana kini satíaba aka bentu arlo Tata Do Yebáha.
Riꞌitu chiba ria letu gelu lhe chigaba yutu deki kwinalu ankalu Cristu Xiꞌin Tata Do Yebáha benne anka banieha.
Jesús‑ni nna bekabie geke, ree:
―¿Laaba ganna tsiꞌinule (12) nuná chi bekwea? Ttaka ttúle nna nu xxegwiba ankale.
Ge Judas Iscariote xiꞌin biyú Simón‑niba nuha rinnebie tti ree aníha, kumu lana nuha selana ka benne tsiꞌinuha (12), lhe lana nuha utene lasi ná ka nu uttikaneha lhe.
Iki de nuha nna Jesús‑ni daka Galilea‑niba rekie. Labí raka lebie tsekie daka Judea, kumu ka nu loni ge ka benne Israel‑ni ruinkana uttikane.
Ttaka kumu de chi dabiga isia laní ge ka benne Israel‑ni nu tee láni Laní Ge Ka Yoꞌo Lhaga,
nianna tti ra ka betsieha bie:
―Bittu eyaꞌanlu nii. Biria nna ugía daka Judea‑ni kini anágaba ka nu rudhetinlu seꞌe niha ilákinna ka nu xxeni ruinlu.
Kumu ttu nu raka leni iláni ka benne nu ruinna, labí gatsila tsekina uinna nuha. Laxkala lu ganna nuná ruinlu, belaꞌa nuná arlo ka benne.
Aníha ra ka betsieha bie kumu nigaba lakana a ria lekani gebie.
Jesús‑ni nna bekabie gekani, ree:
―Neti labí chi bisia ura kia tsiaya. Lebiꞌi bixaba ura aka lele tsiale.
Kumu ka benne labí tee ttu bixa ge itisikanie le. Netiligaba ritisikanie kumu de rigixxiꞌaya deki satsaba anka nu ruinke.
Lebiꞌi gwaltsia laní, neti labí dhaya kumu labí chi bisia ura kia.
Aníha‑ba rabie kana nna beyaꞌanbe Galilea.
Ttaka iki de tti chi ugwapi ka betsieha diakana laní, nianna ugwapigabe diabie, ttaka labí die la loo, ttisidiba gatsiba die.
Ka nu loni ge ka benne Israel‑ni nna ugilabe rekikana lo laníha nna ra luesikani:
―¿Gála rekina ganna?
Ttaka ni ttú ka benne rinneha labí reyaxakanie inneke gebie idisa, kumu rasibakanie ge ka nu loni gekeha.
Ttiba salhe chi dia laníha, nianna tti ugwapi Jesús‑ni die roꞌo yotuha nna uduloe ruleꞌenie ka benne.
Ka nu loni ge ka benne Israel‑ni nna rebanabakinna, rákana:
―¿Gasina nna raka xxatta ge nuní, ki abígaba bedhetina?
Jesús‑ni nna bekabie gekani, ree:
―Laa nu anka kigaa nuní ruleꞌa; nu anka ge benne udhelhe netiha‑ba nuní ruleꞌa.
Benne raka lebie unie nu ruꞌu le Tata Do Yebáha, benneha nuha gwate danie ganna nu ruleꞌa‑ni gwankana ge Tata Do Yebáha o nu anka kibaa nuní ruleꞌa.
Nu rinnena nu anka gebani, ruinba nuha kini inná xxeni leni arlo ka benne; ttaka neti rinnea nu anka ge Tata Do Yebaa benne udhelhe netiha, benneha nuha runia kini ra xxeni lebie. Neti nuha rinnea nu anka gwalí, labí gwen lasi rinnea.
¿Laaba ganna Moisés‑ni bokaꞌane bia bennabi ge Tata Do Yebáha len lebiꞌi? Ttaka nna niba ttúle a ruinle nu ra loni. ¿Beakala nna ruinlale uttile neti ganna?
Ka nu seꞌe niha nna bekabikana, rákane:
―Nu xxegwiha‑ba yuꞌu latilu. ¿Nú ruinna uttina lu?
Jesús‑ni nna bekabie gekani, ree:
―Iyábale uka tenle tti bilenle benia ttu milagru la sá tti reyaka leriꞌi.
Ki anágaba lebiꞌi meskiba raxxína sá reyaka leriꞌi, sinagaba nuha ruinle tti richúle lo bela lati ka nubiyú to gele; ruinbale nu bodhaꞌan Moisés‑ni, meskiba laa kwinaga Moisés‑ni biria ikie ki uinle aní, sinuki ka xuttoleha‑liba chi dáke ruinke aní.
Ki lebiꞌi gwadú richúle lo bela lati ka nubiyú to gele tti risia ka sá reyaka leriꞌi. Ruinle aníha kini abittu riguꞌu niꞌale bia bennabi bodhaꞌan Moisés‑ni. Ki lebiꞌi ruinle aná, ¿beakala riseꞌenle len neti de chi beyonia ttu benne rani la sá tti reyaka leriꞌi, benneha nna chiba beyaka chábie?
Bittu iyubinle kuale balaꞌana ge nu rilenle, sinuki gwalinneba attiba ankaba geni.
Nianna ra ttu chupa ka nu Jerusalén‑ni:
―¿Si laaba nuníba nuha ruinkana uttikana?
Gwaluyúruga la looba du nuní rinnena nna labí bixa rákana na. Laaruba ganna ka nu loni geriꞌi‑na chiba ridielhakana deki gwalíba nuní ankana Cristu nu chi gaꞌanani Tata Do Yebáha idhelhe.
Ttaka nuní gwa yúbariꞌi gá dana. Cristuha nna atti isie yiesi lo yu‑ni nna labí yuriꞌi gá daa benneha.
Jesús‑ni nna roꞌo yotuha‑ba doe gweleꞌeni ka benne nna tti biyieninie nu rákanaha, nianna unnebie idisa, ree:
―Lebiꞌi gwankabiabinle neti lhe gwa yúbale gaxa anka lasia lhe, ttaka labí nu yuꞌu ikia benia kini daya. Benne udhelhe netiha, benneha anke benne gwalíga udhelhe neti. Lebiꞌi labí ankabienle benneha.
Neti nna gwankabiabatie kumu ata doeha‑ba biriaya daya lhe labe udhelhe neti lhe.
Nianna benkana udaxxukane, ttaka ni ttúkana a bedaxxukane kumu labí chi bisia ura gebie iyaxxue.
Laa kiga de nuha nna ixeba ka benne seꞌe niha ugía leke gebie, nianna ráke:
―Cristuha, tti isie, ¿si ixerula ka milagru uin benneha ttichula nu ruin benne‑ni?
Ka fariseo‑ni biyienbakinna nu rinne ka benne seꞌe niha ge Jesús‑ni, nianna lakana lhe ka nu loni ge ka bixxudiha lhe udhelhakana ka gwen sina ge yotuha kini sadaxxukane.
Jesús‑ni nna rabie kana:
―Attu sattiruba dhoa len lebiꞌi, iki de nuha nna eyaꞌabaa ata do benne udhelhe netiha.
Ka nu loni ge ka benne Israel‑ni nna rinnaba tisa luesikani, rákana:
―¿Gá ruin nuní eyyana nna abí saxxakariꞌi na? ¿Si tsiachuna ata seꞌeru ka benne geriꞌi lheꞌe ka yiesi dittu‑na nna uleꞌegabinna ka nu dittu‑na ak?
¿Bíla dienna innána tti rana: “Meskiba egilale neti nna labí eselinle neti” lhe tti rana: “Ata esinaaha, lebiꞌi labí aka esiale niha”?
Tti chi bisia sá lhuxa laníha, la sáha nuha anka laní xxeniru. Laꞌania udú lii Jesús‑ni nna unnebie idisa, ree:
―Ganna nuxa ttu le rebisile inda, teeki itale len neti kini iꞌiyale inda.
Attiba ra lo ka yetsi ge Tata Do Yebáha benne tsia lebie neti, lheꞌe lastobie uxunni liiba inda nu rute elha nabani ttu dia lii gebie.
Ge Espíritu dhi ka benne tsia leke ge Tata Do Yebáha, ge benneha nuha rinne Jesús‑ni tti rabie aníha. Kumu axta laꞌania labí chi uxí ka benne Espírituha kumu Jesús‑ni labí chi beyapie yebáha kini inná xxeni lebie.
Tti biyienin ka benne seꞌe niha nu ra Jesús‑ni, nianna ra ttu chupake:
―Benne‑niligaba nna gwalí anke profeta benne chi gaꞌanna isiaha.
Adí ka benne nna ráke:
―¡Koꞌo! Benne‑ni anke Cristu.
Ttaka adíke nna ráke:
―Galo iria benne anke Cristuha daka Galilea.
¿Laaba lo ka yetsi ge Tata Do Yebáha rixxiꞌa ra deki benne anke Cristuha teeki aka benneha benne datiabie David‑ni nna teeki gali benneha lheꞌesi Belén, daka ata uka lasi David‑ni?
Aníha uka nna delo niꞌa ge Jesús‑ni nna ya yaba le rulaba le ka benne, labí turoꞌo rinneke.
Ttu chupakana nna ruinkana udaxxukane, ttaka ni ttúkana a beyaxakinna udaxxukane.
Ka nu riseꞌe gweyú roꞌo yotuha, ka nu dia tadaxxukana Jesús‑ni, ka nuha beyekikana besinkana ata seꞌe ka fariseo‑ni lhe ka nu loni ge ka bixxudiha lhe. Ka fariseo‑ni nna rákana ka nuha:
―¿Beakala a dechele nuha?
Ka nuha nna bekabikana, rákana:
―Labí chetu na kumu lanú ttu benne chi biyienintu innebie tti rinnena.
Nianna tti bekabi ka fariseo‑ni gekani, rákana kana:
―Lebiꞌi, ¿si chigaba uxí yiena le?
Gwalinnáchu, ¿si nuxa ttu ka nu rinnabia geriꞌi‑na o nuxatu ttu ka fariseo chi ugía letu geni?
¡Koꞌo, labí! Ttaka ka nu rudo nagakani ge nuha, ka nuná labí yúkana nu ra lo bia bennabi bodhaꞌan Moisés‑ni. Ka nuná ukinniba Tata Do Yebáha kana.
Nianna Nicodemo nu ankagabana fariseo, nu ugíana gwanne lena Jesús‑ni ttu lo rela, lana nuha rana adí ka fariseo‑ni:
―Ki yule lo bia bennabi geriꞌi‑na rixxiꞌa ra deki labí aka geriꞌi ukinniriꞌi ttu benne ganna abíba ladeꞌaxa chi biyienin nagariꞌi bixa benie.
Nianna bekabikana geni, rákana:
―Lu nna, ¿si nu Galileagabalu? Begilaruga lo ka yetsi ge Tata Do Yebáha. Lo ka nuná labí rigixxiꞌa ra deki daka Galilea teeki iria ttu profeta ge Tata Do Yebáha.
[Nuha‑ba rákana nna kua ttu ttubakana bodaxxu neda gekani deyya lisikani.
Attu dilaha nna beyekie besinbie roꞌo yotuha nna iyába ka benne bedetupake kweꞌebie. Lee nna ure ttebe nna ruleꞌenie ke.
Ka nu ruleꞌekinna ka benne nu ra lo bia bennabi bokaꞌan Moisés‑ni, lenkana ka fariseo‑ni bisinkana chekana ttu nuila beyaxxukinna na len ttu nubiyú. Nianna bedúkana nuilaha lagwi ge ka benne seꞌe niha,
nna rákane:
―Maestru, nuila du‑ni bexuintu na len ttu nubiyú. Lo dana ruinna nuha bexuintu na.
Lo bia bennabi bodhaꞌan Tata Do Yebáha len Moisés‑ni ra deki ka nuila ruinkana aní teeki usiariꞌi kana íyya kini gattikana. Lu nna, ¿bíla ralu?
Rákane aníha kumu de ruinkana ibixxinie bixa innábie, kini aníha‑chu nna tee roꞌokani bixa usiakana ikie. Ttaka Jesús‑ni biyettalee nna len xubenábe runie letra lo yu.
Ttaka kumu de doelhaba ruinkana rinnaba tisakane, nianna tti bedú liie nna ree kana:
―Nuxa ttúle abittu bi tulha chi benle, lebiꞌi nuha ladeꞌa tte udaxxule íyya useꞌele nuila‑ni.
Nianna tti bedeyetta adakabe attu libe nna redeonie letra lo yu.
Lakana nna tti biyienkinna nu reeha, ttu ttubakana udulokana bedákana. Ladeꞌaxa bedá ka benneolaha, nianna tti bedá ka nu kwitiha, axtaliba ki beyaꞌan a sun Jesús‑niba, nuilaha nna duna arloe.
Nianna tti beyadhe nna rabie nuilaha:
―Xa nuila, ¿nála ka nu rusiakana ikiluha? ¿Si niba ttúkana a beyaxakinna ukinnikana lu?
Nuilaha nna bekabina, rana:
―Niba ttúkana xa tata.
Nianna ra Jesús‑ni nuilaha:
―Anágaba neti labí ukinnia lu. Beyya lisiluha nna debá nnanna bitturu uinlu tulha.]
Jesús‑ni nna rodolise ka benne attu libe nna redeabie ke:
―Neti ankaa xiani ge ka benne seꞌe yiesi lo yu‑ni. Benne etenalhe neti, labí tseki benneha lheꞌe chulha, sinuki tsekilee lheꞌe xianiha, xiani nu uinna kini satíaba aka benbie arlo Tata Do Yebáha.
Tti biyienkin fariseo‑ni nu reeha, nianna rákane:
―La kwinabalu rigixxiꞌalu nuxa ankalu. Lanú attu nuxa benne rigixxiꞌana gelu. De nuha nna labí daka nu rigixxiꞌalu‑na.
Jesús‑ni nna bekabie gekani, ree:
―Meskiba kwinaba neti rigixxiꞌaya kia, ttaka gwa dakaba nu rinnea‑ni kumu neti gwa yubaa gaxa biriaya daya lhe gaxa daka diaya lhe, ttaka lebiꞌi labí yule gá biriaya daya lhe gá daka diaya lhe.
Lebiꞌi ruinbale elhuxtisi ge ttu benne attiba ruinba ka benne seꞌe yiesi lo yu‑ni. Neti labí runia elhuxtisi ge nuxa benne.
Ganna unia elhuxtisi nna uinbaa na attiba ankaba geni, kumu labí ttú neti nuha unia elhuxtisiha, uingaba Tata kia benne udhelhe netiha.
Lo bia bennabi gele‑na dia ra deki ganna chupa ka benne rinneke turoꞌo rigixxiꞌake ge nu bilákanie, laꞌania nna gwa dakaba nu rinne ka benneha.
Anágaba neti, la kwinaba neti rigixxiꞌaya kia lhe Tata kia benne udhelhe netiha, benneha nuha ankagabe attu benne rigixxiꞌabie kia.
Lakana nna unnaba tisakane, rákana:
―¿Ná tata gelu?
Jesús‑ni nna bekabie gekani, ree:
Iyá nuní ra Jesús‑ni tti doe ruleꞌenie ka benne roꞌo yotuha gaxxaba ata sia ka nu riguꞌuke belhiu lheꞌekaniha nna ni ttúkana labí bedaxxukane kumu labí chi bisia ura gebie.
Nianna redea Jesús‑ni ka benneha attu libe:
―Neti eyaꞌabaa, lebiꞌi nna egilale neti. Ttaka ata eyaꞌayaha, lebiꞌi labí aka esiale niha, nna lo ka tulha gele‑naba gattile.
Nianna ra ka nu loni ge ka benne Israel‑ni:
―¿Si la labana uin geni ki gattina, de nuha nna rana: “Ata eyaꞌayaha, lebiꞌi labí aka esiale niha”?
Jesús‑ni nna ree kana:
―Lebiꞌi ankabale ge yiesi lo yu‑ni, neti nna ankabaa ge yebáha. Labí ankaa ge yiesi lo yu‑ni.
De nuha nna ria le: “Gattibale lo ka tulha gele‑na.” Kumu ganna abíba ria lele deki neti ankaa nu chi ria le deki ankaa, laꞌania nna gattibale lo ka tulha gele‑na.
Nianna unnaba tisakane, rákane:
―Lu nna, ¿nú ankalu?
Lee nna ree kana:
―Neti ankabaa benne chi xpeya le sisiꞌa tteha xa.
Ixeba nu teeti upeya le lhe ge ixeba nu ukinnia le lhe, ttaka labí unia aníha. Kumu sunruba rigixxiꞌania ka benne seꞌe yiesi lo yu‑ni nu biyienti ra benne udhelhe netiha. Benneha rinnebe nu ankaba gwalí.
Ttaka lakana nna labí ute dákinna deki ge Tata geeha‑ba nuha rinnebie, delába benne do yebáha.
De nuha nna ra Jesús‑ni kana:
―Neti benne daya yebáha, gannaliba chi ulhidhale neti betále lo ya kurusiha, laꞌanialiba nna tte denle deki neti nuha ankaa nu chi ria le deki ankaa lhe anágaba tte dágabinle deki labí runia nu anka kia, sinuki attiba beleꞌeni Tata kiaha neti, aníha‑ba rinnea.
Tata kia benne udhelhe netiha gwa duba benneha len neti. Labí chi bedú benneha neti suna ttúbaa, kumu satíaba runia nu ruꞌu lebie.
Tti ra Jesús‑ni aníha, ixeba ka benne ugía leke gebie.
Nianna tti ra Jesús‑ni ka benne Israel, ka benne chi ugía leke geeha:
―Ganna lebiꞌi udole tisa ge nu rinnea‑ni, laꞌanialigaba nna chi akale benne gwalíga rudhetinia.
Laꞌanialigaba nna chi tte denle nu anka gwalí nna nu anka gwalíha nna uinna ki eseꞌe lhaale.
Ka benneha nna bekabike, ráke:
―Riꞌitu ankatu benne datiatu Abraham‑ni nna ni tsa labí chi bitoꞌo riꞌitu lo sina ge attu benne subi. ¿Gasina nuha nna innálu deki nu anka gwalíha uinna kini eseꞌe lhaatu?
Jesús‑ni nna bekabie ge ka benneha, ree:
―Netiru ria, iyába ka nu ruin tulha, toꞌobakana lo tulha ruinkanaha.
Kumu ttu nu toꞌona lo sinaha labí aka dho nuha satía lisi xxananiha; xiꞌin biyú xxana nu toꞌo lo sinaha‑ligaba nna gwa ralhana dhona satía lisi xxudiniha kumu de ankana xiꞌin biyúni.
Laxkala ganna neti benne ankaa Xiꞌin Tata Do Yebáha odiláya le lo ka tulha ruinle‑na, laꞌanialigaba nna gwalíga chi eseꞌe lhaale.
Neti yua deki lebiꞌi ankale benne datiale Abraham‑ni, ttaka ruinlale uttile neti kumu de labí rulabile ka tisa ruleꞌa‑ni.
Neti rinnebaa ge nu bilábati tti doa len Tata kia do yebáha; lebiꞌi nna ruinbale nu ruleꞌebin xxudileha le.
―Abraham‑niba anka xxudi riꞌitu.
Ttaka Jesús‑ni nna rabie ke:
―Gannala ttixka gwalíga datiale Abraham‑ni, laꞌania nna gwa ruinlale nu ben benneha.
Ttaka de rigixxiꞌaya nu ankaba gwalí nu biyienbati ge Tata Do Yebáha, lebiꞌi nna ruinlale uttile neti. Abraham‑ni labí ben benneha tti ruinle‑na.
Lebiꞌi ruinbale nu ruin xxudileha.
Lake nna ráke bie:
―Riꞌitu labí uka riꞌitu lo neda; doba ttu xxudi riꞌitu, delába Tata Do Yebáha.
Jesús‑ni nna rabie ke:
―Gannala gwalíga Tata Do Yebáha anke xxudile, laꞌania nna lebiꞌi gwa rakalinle kia, kumu neti ata do Tata Do Yebáha‑ba biriaya daya nna dua nii. Labí nu yuꞌu iki neti benia ki daya; labe udhelhe neti.
¿Beaka a rite denle ge nu rinnea‑ni? Labí rite denle kumu labí raka lele iyieninle nu ria‑ni.
Nu xxegwiha‑ba anka xxudile nna nu raka le nuha‑ba ruinle. Nuha attili sisiꞌa tteha ankana ttu nu runi elhutti lhe labí ridú tsitsina lo nu anka gwalíha lhe, kumu labí rinnena nu anka gwalí. Tti rinnena nna rinnebana nu ankabana, kumu ruinba leni lhe ankabana xxudi ka nu ruin lekani lhe.
Neti nna de rinnea nu anka gwalí, de nuha nna lebiꞌi labí ria lele kia.
Ni ttúle labí aka gele usiale ikia deki ankaa benne ruin tulha. Kumu ganna neti rinnebaa nu ankaba gwalí, ¿beakala nna a ria lele kia ganna?
Benne anke ge Tata Do Yebáha, ka tisa ge Tata Do Yebáha‑ba rudo naga benneha. Ttaka lebiꞌi, kumu de labí ankale ge Tata Do Yebáha, de nuha nna labí rudo nagale gebie.
Ka nu Israel‑ni nna bekabikana, rákana Jesús‑ni:
―Gwalíbintu ratu nu Samariaba ankalu nna nu xxegwiba yuꞌu latilu.
Jesús‑ni nna bekabie gekani, ree:
―Lanú nu xxegwi yuꞌu lati neti. Neti gwa rugwebaa lidhaka Tata kiaha, ttaka lebiꞌi labí rugwele lidhakaa.
Neti labí runia kini akaa benne ra xxeni lasia. Ttaka Tata Do Yebáha‑ba raka lebie akaa benne ra xxeni lasia nna labe inná nú riꞌi gwalínriꞌi.
Netiru ria, benne rudobie tisa ge nu ria‑ni, labí gatti benneha.
Ka nu Israel‑ni nna rákane:
―Nnannaligaba chi yutu deki nu xxegwiha‑ba yuꞌu latilu. Abraham‑ni lhe ka profetaha lhe, uttiba ka benneha. Lu nna ralu: “Nu udona tisa ge nu rinnea‑ni, labí gattina.”
Lu, ¿si xxenirula ra lelu atti tata getu Abraham‑ni? Benneha uttibe, anágaba ka profeta ge Tata Do Yebáha uttigaba ka benneha. Lu nna, ¿nú rakinlu deki ankalu?
Jesús‑ni nna bekabie, ree kana:
―Ganna kwinaba neti runia ki ra xxeni lasia, laꞌania nna nu ra xxeni lasiaha labí daka nuha; sinuki Tata kiaha nuha runie kini ra xxeni lasia. Benneha‑gaba nuha rale deki anke Diosi gele.
Ttaka lebiꞌi labí ankabienle benneha; neti nna gwankabiabatie. Kumu ganna innía labí ankabiatie, laꞌania nna ruingaba lasia attiba ruinle. Ttaka neti gwankabiabati benneha lhe gwa rudobaa tisa ge nu rabie neti lhe.
Abraham benne uka xuttoleha bedeakanie kumu chiba yue ilánie la sá isiayaha nna gwa bilábanie la sáha nna yalhá bedeakanie.
Nianna ra ka nu Israel‑nie:
―Ki nila tsieyona (50) ida abí chi ankinlu, delo nna ralu deki chi bilenlu Abraham‑ni.
―Netiru ria, attili lani gali Abraham‑ni, neti chila doa laꞌania.
Nianna tti bedaxxukana íyya ruinkana useꞌekane, ttaka Jesús‑ni bekatsi tteba loe lagwi ge ka benne saa niha nna beriabie roꞌo yotuha deyye.
Tti deyuꞌu Jesús‑ni neda deyye nna bilánie ttu benne lo xua. Aníha‑ba anka benneha attili ulieha.
Ka benne rudhetinieha nna unnaba tisake Jesús‑ni, ráke bie:
―Maestru, ¿núke ben ttu bixa tulha de nuha nna anka nu kwiti‑ni aní? ¿Si lana ak? ¿Ka tata nan geniha ak?
Jesús‑ni nna bekabie ree:
―Labí ankana nu lo xua de bixa tulha benna, nigaba de bixa tulha ben ka tata nan geniha. Ankana aní kini eyoin Tata Do Yebáha na nna len nu unieha nna uleꞌe nu xxeni ra leeha.
Ttiru nnanna sa anka resá, uin‑xxiriꞌi sina ge benne udhelhe netiha; kumu ganna chi uka rela, laꞌania nna lanúru aka geni kwenna sina.
Laka nnanna doa yiesi lo yu‑ni, netiba ankaa xiani ge iyá ka benne seꞌe yiesi lo yu‑ni.
Nuha‑ba ree nna tti bettuttu xxenie lo yu nna len xxenieha benie yuna, nianna tti utabie nuha ka iyya lo benne lo xuaha.
Nianna tti ree benneha:
―Ugía gwattí lolu roꞌo yiela nu tee láni Siloé. (“Siloé” dienna innána Nu Ria Mandadu.)
Benneha nna ugía ttebe gwattí lobie nna tti beyekieha nna chiba relánie.
Ka benne seꞌe gaxxaba ata do benne uka lo xuaha lhe ka benne chi bilákanie ridoe rinnabe belhiu, ka benneha ra luesike:
―¿Laaba nuníba nuha ridona rinnabana belhiu?
Ttu chupake nna ráke:
―Ila, labana nuha ridona niha.
Adíke nna ráke:
―Laa lagana nuha. De rugíaba nuní tti rugía nuha.
Nubiyúha nna rana:
―Ila, netiba nuha.
Nianna tti ráke na:
―¿Galasina uka nna chi belenlu?
Lana nna bekabina, rana:
―Benne tee lábie Jesús‑niba benie latti yuna nna utabie ka iyya loa‑ni, nianna tti ree neti: “Ugía gwattí lolu roꞌo yiela nu tee láni Siloé.” Nianna ugíaya gwattí loa nna belá ttebati.
Nianna tti ráke nubiyú chi beyali loniha:
―¿Gon‑na du nubiyú ralu‑na?
Lana nna rana:
―Nú yu.
kumu tti ben Jesús‑ni yuna len xxenieha tti bedhalie lo nubiyúha, la sáha ukana sá tti reyaka le ka benne Israel‑ni.
Nianna bedennaba tisagaba ka fariseo‑ni nubiyúha attu libe, rákana na:
―¿Gasina uka nna belenlu?
Lana nna bekabina, rana kana:
―Yunaba utabina ka iyya loa‑ni, nianna tti gwattí loa nna belá ttebati.
Ttu chupa ka fariseo‑ni nna rákana:
―Nubiyú benna nuní labí anka nuha ge Tata Do Yebáha, kumu ribenlana sina tti risia ka sá reyaka leriꞌi.
Adíkana nna rákana:
―¿Gasina aka ge ttu benne unie luesi ka milagru‑ni ganna anke nu runi tulha?
Ya yaba le rinnekana, labí turoꞌo rinnekana.
Nianna tti bedennaba tisakana nubiyú uka lo xuaha attu libe, rákana na:
―Lu nna, ¿bíla ralu ge nu bedhalina lolu‑na?
Lana nna bekabina, rana:
―Neti ria, ankabana ttu profeta ge Tata Do Yebáha xa.
Ttaka ka nu loni ge ka benne Israel‑ni nna labí ria lekani deki uka nubiyúha benne lo xua, nnanna nna chiba relánie. Uxilibakana ka tata nan ge benneha
nna unnaba tisakana ka benneha, rákana ke:
―¿Si xiꞌin biyúle nu du‑ni, nu rale deki ttili ulinaha xua loni? ¿Galasina nna chiba relenna nnanna?
Ka xxudi ixná nubiyúha nna bekabike, ráke:
―Riꞌitu yúbatu deki xiꞌinbatu nuní lhe yúgabatu deki nu lo xuaba anka nuní ttili ulinaha.
Ttaka labí yutu gaxasina uka nna chi relenna lhe nigaba a yutu nú bedhalina loni lhe. Gwalinnaba tisa na. Chiba anka nuná nu xxeni. Kwinaba lana kixxiꞌana nú bedhalina loni.
Aníha‑ba ra ka tata nan ge nubiyúha kumu rasikanie ge ka nu loni ge ka benne Israel‑ni kumu chi unnekana rákana, ganna ttu benne inne deki Jesús‑ni anke Cristu, laꞌania nna ebea ttebakana benneha lheꞌe yoꞌo ata rudheti ka benne Israel‑ni ka tisa ge Tata Do Yebáha.
De nuha nna ra ka tata nan geniha: “Naba gwalinnaba tisa na. Chiba anka nuná nu xxeni.”
Nianna tti bedeaxi ka nu loni ge ka benne Israel‑ni benne uka lo xuaha attu libe nna redeakane:
―Arlo Tata Do Yebáha unne nu anka gwalí. Riꞌitu yutu deki nu beyoinna luha, nu ruin tulhaba anka nuha.
Nubiyúha nna bekabina gekani, rana:
―Neti bittuba yua si ankana nu ruin tulha. Neti nu yúrubaa, ukaa benne lo xua, nnanna nna chiba reláti.
Lakana nna bedennaba tisakana nubiyúha attu libe, rákana na:
―¿Bí bedhakana lu ki belenlu? ¿Gasina bedhalina ka iyya lolu‑na?
Lana nna bedekabina gekani, rana kana:
Nianna tti belisa satsakana nubiyúha, rákana na:
―Luba ankalu nu danalhalu na xa. Riꞌitu Moisés‑niba danalha riꞌitu.
Riꞌitu yúbatu deki Tata Do Yebáha unne lenie Moisés‑ni, ttaka nubiyú ralu‑na labí yutu gaxa biria nuná dana.
Nubiyúha nna bekabina gekani, rana:
―¿Galabasina anka nuní? Lebiꞌi abígaba yule gaxa biriana dana. Neti nna gwa bedhalibana loa.
Riꞌi gwa yu xeabariꞌi deki Tata Do Yebáha labí rudo naga benneha ge ka nu ruin tulha. Sunruba rudo nage ge ka nu gwaria lekanie lhe ruinkana nu ruꞌu lebie lhe.
Ni tsa labí chi biyieninriꞌi innekana ge ttu benne innákana deki bedhalie lo ttu benne ulie anke lo xua.
Ganna ttixka nu bedhalina ka iyya loa‑ni abittuba ankana nu udhelha Tata Do Yebáha, laꞌania nna labí aka ge nuná uinna ttu bixa.
Nianna rákana nubiyúha:
―Ki lu nu ruin tulhaba ankalu attili uliluha, ¿gá lolu nna lula dalu gweleꞌen riꞌitu?
Nianna tti bebeakana nubiyúha lheꞌe yoꞌo ata rudhetikana ka tisa ge Tata Do Yebáha.
Tti chi bina Jesús‑ni deki chi bebeakana nubiyúha niha, nna tti betiꞌabie naha nna ree na:
―¿Si gwa ria lelu benne daa yebáha?
Nubiyúha nna bekabina, rana:
―¿Núke nuná xa tata? Utixxiꞌa kini neti nna tsia lasia gebie.
Jesús‑ni nna rabie na:
―Chiba bilenlu benneha nna labie nuní rinne lenlu.
Nubiyúha nna rana:
―Gwa riaba lasia lu xa tata.
Nianna tti bedú xibini arloe.
Jesús‑ni nna ree na:
―Neti bisiaya yiesi lo yu‑ni kini unia elhuxtisi ge ka benne kini ka nu lo xua‑na nna elákinna, ka nu gwa rilálakinna nna eyakakana ka nu lo xua.
Ttu chupa ka fariseo‑ni ka nu seꞌekana lenie niha, tti biyienkinna nu reeha, nianna unnaba tisakane, rákane:
―Ganna niha nna riꞌitu, ¿si ankagabatu benne lo xua?
Jesús‑ni nna bekabie gekani, ree:
―Gannala ankale nu lo xua, laꞌania nna abittula ujale yua ge ka tulha ruinle‑na. Ttaka kumu rale: “Gwa rilábintu”, de nuha nna nujabale yua ge ka tulha ruinle‑na.
’Netiru ria, nu abíba raꞌana roꞌo puerta du roꞌo lisi ka neruha, sinuki ata subila ribixxina raꞌana, nu runi aníha ubanaba anka nuha.
Ttaka nu gwa raꞌana ata do roꞌo lisi ka neruha, nuha‑ligaba nna gwalí gwankana nu rekina lo ka nuha
nna nu ridú ki ruyúna roꞌo lisi ka neruha gwa ridhaliba nuha kini raꞌa nu reki lo ka neruha. Ka neruha nna reyoinbia ttebakana tsiꞌi nu rekina lokaniha. Lana nna kua ttu ttuba ka neruha raxina rudettina lákani, nianna tti ribeana kana.
Ttaka nu abittu ankabiakinnaha, labí sanalhakana nuha; uxunnilakana geni kumu de labí ankabiakinna tsiꞌini.
Nuní unne Jesús‑ni betanie ka benne seꞌe niha, ttaka lake nna labí ute dákanie bixa diani nu raka lebie kixxiꞌanie keha.
Nianna redea Jesús‑ni ka benneha attu libe:
―Netiru ria: Neti nuha ankaa puerta du roꞌo lisi ka neruha.
Iyába ka nu abittu biyú tsekana ka neruha, ka nu chi bitakana tti lanila isiaya yiesi lo yu‑ni, ka nuha ubanaba ukakana. Ka neruha nna labí bedo nagakani gekani.
Neti ankaa puerta du roꞌo lisi ka neruha. Benne gaꞌabie roꞌo puertaha, godilába Tata Do Yebáha bie. Laꞌania nna uinbe ttiba runi ttu neru to. Neru toha reria retaꞌabana, rigilana nu gona.
’Ubanaha suna daba nuha kini lhanana lhe uttina lhe utseꞌe loona lhe; ttaka neti daya kini odiláya le kini satíaba aka benle arlo Tata Do Yebáha, kini anáchu nna gwasipa edí baale tseꞌele.
Neti nuha ankaa benne ruyú tse ka neruha. Benne ruyú tse ka neruha nna reria iki reria lebie meskila gattie kini odilábie ka neruha.
Ttaka ttu nu ridí lhiaxani ki rekina lo ka neruha, tti rilenna daa sageeha nna ruseꞌe bixxibana ka neruha nna ruxunnina kumu laaga geni ka nuha. Sageeha nna ruinna udaxxuna ka neruha, nianna rutsatsana kana.
Nu rekina lo ka neruha ruxunnilana nna labí retabinna ge ka nuha, kumu nu naxaba ankana.
’Neti ankaa benne ruyú tsea ka neruha. Neti ankabiabati ka neru ka nu ankakana kia. Anágaba ka nu chi ankakana kiaha nna gwankabiagabakinna neti.
Ttiba Tata kiaha chi ankabianie neti, anágaba neti chigaba ankabiatie lhe rutea elha nabani kia‑ni kini gattia ki odiláya ka neruha.
Seꞌerugabati adí ka neru ka nu labí chi selakana ka nu seꞌe nii. Anágaba ka nuha rakagaba doelha taxía kana nna gwayienbakinna tsiꞌa. Gwanka suna ttu dhiba eyakakana lhe ttúba benne tsekie lokani lhe.
’De nuha nna Tata kiaha rakanie kia, kumu rutea elha nabani kia‑ni ki gattia, kini delo nna eyaka benbaa attu libe.
Lanú nu uttina neti, sinuki kwinaba neti redá lasia gattia kwenta ge ka benne, kumu neti gwa teeba lo neda kia utea elha nabani kia‑ni ki gattia. Anágaba nna gwakagaba kia eyaka bania attu libe. Nuní chi bodhaꞌan Tata kia ki unia.
Tti biyienin ka nu Israel‑ni nu reeha, nianna bedelaꞌa lheꞌe luesikani kumu de labí riyien ten ge luesikani.
Ixebakana rákana:
―¿Beaka rudo nagakani ge nuní, ki espíritu xxegwiha‑ba yuꞌu lati nuní?
Lhe rágabakana:
―Rakaba iki nuní.
Adíkana nna rákana:
―Lanú ttu benne yuꞌu espíritu xxegwi latie gwaka gebie innee tti rinne nuní. Laa gwakaga ge espíritu xxegwiha edhalina lo ttu benne lo xua.
Tti chi bisia ka beo raka idilhaha, laꞌania nuha ka benne Israel‑ni ruinke laní Jerusalén‑ni tti rexxa leke la sá bocharike yotuha nna boteke benneha len Tata Do Yebáha.
Jesús‑ni nna rekie roꞌo yotuha ata daa kweredori ge Salomón‑ni.
Ka benne Israel‑ni bitupake abiꞌiba kweꞌebie nna ráke bie:
―¿Nukalila kixxiꞌalu nuxa ankalu? Ganna lu ankalu Cristu, tsa ttela utixxiꞌen riꞌitu kini aka xen letu.
Jesús‑ni nna bekabie geke, ree:
―Ki chiba utixxiꞌania le nna abígaba ria lele. Ka milagru rute Tata kiaha ki runia, ka nuha rigixxiꞌakana nuxa ankaa.
Ttaka lebiꞌi nna labí ria lele, kumu de labí ankale neru kia.
Neti runia kini raka benke ttu dia lii nna ttu tsaba labí tseꞌe looke. Anágaba nna lanú nu aka geni eguana ke lo náya.
Tata kiaha betebie ke lasi náya. Benneha xxenirula ra lebie tti attu benne, laxkala lanú dhaana eguana ka benne ankake neru kiaha lo ná Tata kiaha.
Neti lhe Tata kiaha lhe, ttúba benne anka riꞌitu.
Nianna tti bododaxxu ka nu Israel‑ni íyya nna ruinkana odoseꞌekane.
Jesús‑ni nna ree kana:
―Ixeba ka milagru chi benia arlole, delába ka milagru bete Tata kiaha kini unia. ¿Nú ge ka milagru beniaha ruinle usiale neti íyya?
Lakana nna bekabikana, rákana:
―Laa ruingatu usiatu lu íyya de ruinlu ka milagru. Ruintu usiatu lu íyya kumu Tata Do Yebáha nuná rorexxa gaalu tti ralu aná. Kumu lu ki benneba ankalu nna ruinlu deki ankalu Diosi.
34-35 Jesús‑ni nna bekabie ree kana:
―Riꞌi gwa yúbariꞌi deki labí aka kuꞌu niꞌariꞌi nu ra lo ka yetsi ge Tata Do Yebáha. ¿Laaba lo ka yetsi denle‑na ra Tata Do Yebáha: “Lebiꞌi diosiba ankale”?  Ki ganna diosi utixxa Tata Do Yebáha lá ka benne begwebie ke ka tisa geeha,
¿beakala netila ulesie nna udhelhe yiesi lo yu‑ni, beakala rálale neti deki rorexxa gaaya Tata Do Yebáha de ria, “Neti ankaa Xiꞌinie”?
Ganna neti abíba runia nu ruin Tata kiaha, bittugaba tsia lele kia,
ttaka ganna gwa ruinbaa nu runie, meskila a ria lele kia, gwaltsia lele ge nu rilenle runia, kini tsala unale deki Tata kiaha ttúba benne anke len neti nna neti nna ttúba benne ankaa lenie.
Nianna tti redeonkana ododaxxukane attu libe, ttaka lee nna ulábe lo nákani.
Nianna tti dedheyye daka attu ladu roꞌo yoo Jordán‑ni, daka ata begadi Juan‑ni ka benne inda ttuha nna niha‑ba ugwekie.
Ixe ka benne risinke ata dueha nna ráke:
―Gwalí galá Juan‑ni labí bixa ttu milagru ben benneha, ttaka iyába nu utixxiꞌanie riꞌi ge nubiyú du nii, gwalíba nu ra benneha.
Nianna ixeba ka benne ugía leke ge Jesús‑ni tti rekie daka roꞌo yoo Jordán‑ni.
Laꞌania do ttu benne rani lábie Lázaro. Anke benne lheꞌesi Betania, lheꞌesi ge María‑ni lhe ge xilani Marta‑ni lhe.
María‑ni raka danni Lázaro‑ni. María‑ni nuha bedona seti rure ixixxi ka niꞌa Jesús‑ni nna bodibisina ka nuha len itsa ikiniha.
Ixpa xilabakani udhelhakana, rákana Jesús‑ni:
―Tata, benne raka xxattinlu geeha, raniba benneha.
Jesús‑ni tti bine nuha nna ree:
―Isagwe ridaka nu kwitiha labí anka nuha nu uttina na, sinuki isagweha ixúlana kini ulaꞌa nu xxeni ra le Tata Do Yebáha lhe anágaba neti benne ankaa Xiꞌinieha, ulaꞌagaba nu xxeni ra lasia.
Jesús‑ni meskiba gwa rakanie ge Marta‑ni lhe ge xilaniha lhe ge Lázaro‑ni lhe,
ttaka labie atti bine deki raniba Lázaro‑ni, beyaꞌanlee ata rekieha a chupa ubisa.
Delola nna ree ka benne rudhetinieha:
―Eyaꞌalariꞌi daka Judea‑ni attu libe.
Ka benne rudhetinieha nna ráke bie:
Jesús‑ni nna bekabie gekani, ree:
―¿Laaba ganna tsiꞌinu (12) ura yuꞌu lheꞌe ttu sá? Nu reki resáha labí riyuꞌuna nuha, kumu gwa rilábinna xiani ruꞌu yiesi lo yu‑ni,
ttaka nu reki relaha iyuꞌunaba nuha, kumu labí xiani ruꞌu geni kini ilenna.
Iki de nuha nna ree:
―Amigu geriꞌi Lázaruha chiba utaꞌadhi benneha, ttaka chi tsiaya kini odibánie.
Ka benne rudhetinieha nna ráke bie:
―Tata, ganna chiba uttaꞌadhie, nuha runna liina deki gweyakaba benneha.
Ttaka Jesús‑ni ge elhutti ge Lázaro‑niba nuha rinnebie. Lake nna ukakanie ganna ge bisiela raꞌadhibariꞌi nuha rinnebie.
Niala nna tti utixxiꞌa tsenie ke, rabie ke:
―Lázaro‑ni chiba utti nuha.
De lebiꞌi nna redeakati kumu de labí dua niha tti utti benneha. Nnanna nna tsiarugariꞌi kini ilenle nu unia, kini aníha nna tsia lele kia.
Tomás benne tekanie lábie Kwachi, benneha ree adí ka benne rudheti lenieha:
―Anágaba riꞌi tsiagabariꞌi kini gattigabariꞌi len benneha.
Tti bisin Jesús‑ni lheꞌesi Betania bine deki chi uka ttapa ubisa bigatsi Lázaro‑ni.
Betania‑ni rena gaxxaba kweꞌe Jerusalén‑ni, rena ttiba tsunna kilómetru
nna ixe ka benne Israel chi ugíake gwalannike Marta‑ni lhe María‑ni lhe, ki gwadú ittake le ka benneha de du siꞌi leke utti dankeha.
Tti bina Marta‑ni deki chi isin Jesús‑ni lheꞌesiha, nianna biria ttebana gwaledane, ttaka María‑ni nna beyaꞌanbana lheꞌe yoꞌoha.
Marta‑ni nna rana Jesús‑ni:
―Gannaru dolu nii xa tata, labíga utti benne danaaha ganna ttixka.
Ttaka neti yubaa meskiba nnanna iyába nu innabalu len Tata Do Yebáha, gutebe nuha lenlu xa tata.
Jesús‑ni nna bekabie, ree na:
―Gweyaka benba danluha.
Marta‑ni nna bekabina, rane:
―Neti yubaa deki gweyaka benba benneha tti eyadha ka benne chi uttiha eyaka benke ganna chi isia sá daluxaha.
Jesús‑ni nna rabie na:
―Neti runia ki reyaka ben ka benne chi uttiha lhe runia kini raka ben ka benne ttu dia lii lhe. Benne tsia lebie neti, meskiba chi uttie nna gweyaka benbe ttu dia lii,
nna iyába ka benne sa seꞌe benke, ganna tsia leke neti, ka benneha nna satíaba aka benke, labí gattike. ¿Si gwa ria lelu ge nu ria‑ni?
Marta‑ni nna rane:
―Ila xa tata, gwa ria galá lasia deki lu ankalu Cristu Xiꞌin Tata Do Yebaa benne chi gaꞌanna isia yiesi lo yu‑ni.
―Naa chi du maestruha raxie lu.
María‑ni nna sun tteba biyieninna nuha nna bexunni ttebana diana ata du Jesús‑ni.
Jesús‑ni labí chi utaꞌabie lheꞌesiha, sa dube ata betiꞌa Marta‑nieha.
Ka benne Israel, ka benne seꞌe lenke María‑ni lheꞌe yoꞌoha ki rodú ittake leni, ka benneha tti bilákanie ruxunnibana biriana diana, nianna danalha ttebake na ukakanie ganna iki baaba diana ubesi.
Tti bisin María‑ni ata du Jesús‑ni, tti bilenna benneha nna bedú tteba xibini arloe nna rane:
―Tata xisi to, gannaru do kwinalu nii, labíga utti benne danaaha ganna ttixka.
Jesús‑ni tti bilánie ribesi María‑ni lhe ribesi ka benne Israel dia lennaha lhe, axtaba begaꞌa dina lheꞌe lastoe nna bedú siꞌina lebie,
nianna tti unnaba tise, ree na:
―¿Gáli gwakatsile na?
Lana nna rane:
―Utáruga belanni xa tata.
Nianna tti uresi Jesús‑ni.
Ka benne Israel‑ni nna ráke:
―¡Gwaluyúruga, kattiparuba rakanie ge benneha!
Adíke nna ráke:
―Nuní gwa uka geni bedhalina ka iyya lo benne lo xuaha, ¿beakala Lázaro‑ni nna a benna kini abittu uttina?
Jesús‑ni nna bododú siꞌi xxattana lebie attu libe, nianna tti die ata bekatsikana benneha. Yieru baa ata bigatsi benneha ttu beleaba anka nuha nna yaya ttu íyya bata roꞌoni.
Nianna tti ree:
―Gwalikua íyya yaya roꞌo yieru baa‑na.
Marta dan benne chi uttiha nna rane:
―Gaxa chiba rure benne‑na xa tata. Chiba uka ttapa ubisa bigatsie.
Jesús‑ni nna bekabie, ree na:
―¿Laaba chiba ria lu ganna lu tsia lelu, laꞌania nna gwalábinlu nu xxeni ra le Tata Do Yebáha?
Nianna tti utuakana íyya yaya roꞌo yieru baaha. Jesús‑ni nna belhidha loe gwetsáha nna ree:
―Ixkixaru rugwea lu xa Tata, kumu gwa biyienbinlu kia.
Neti yubaa deki satíaba gwa riyienibinlu kia, ttaka de ka benne seꞌe nii nna unnea ria aná, kini tsia leke deki lu udhelhalu neti.
Iki de chi rabie aníha, nianna tti unnebie idisa, nna ree:
―¡Lázaro, beria naa nna betá!
Benne chi uttiha nna beriabie derilhi ka niꞌeha lhe ka neeha lari. Anágaba loeha derilhigabana lari.
―Gwaledhasi ka lari‑na latini kini aka edána.
Ixe ka benne Israel ka benne dia lenke María‑ni, tti bilákanie nu ben Jesús‑ni, nianna ugía leke gebie.
Ttaka attu chupa ka nuha nna ugía ttebakana gwattixxiꞌakinna ka fariseo‑ni nu chi benieha.
Ka fariseo‑ni lhe ka nu loni ge ka bixxudiha lhe, bottupa ttebakana ka nu runi elhuxtisi ge ka benne Israel‑ni nna ra luesikani:
―¿Bíla anka nu uinriꞌi ganna? Nubiyú reki nii ixeba ka milagru ruinna.
Ganna anába la rugwelhabariꞌi na ruinna ka milagru ruinna‑na, laꞌania nna iyába ka benne tsia leke geni, nianna tti ita ka nu rinnabia ge Roma‑ni etetseꞌe lookana yotu leꞌa geriꞌi‑ni lhe ka benne geriꞌi‑ni lhe.
Ttaka ttu ka nuha, delába nu tee láni Caifás nu anka bixxudi xeni lheꞌe idaha, nuha nna rana kana:
―Lebiꞌiligaba birula yule.
Nigaba a rite denle deki tserula saríana riꞌi ganna sun ttúba benne gattie kwenta ge ka benne geriꞌi, alaa kila iyábake tseꞌe looke.
Ttaka Caifás‑ni labí nu anka geni nuha unnena tti rana aníha, sinuki kumu de ankabana bixxudi xeni lheꞌe idaha, de nuha nna unnena nu chi gaꞌanani Tata Do Yebáha aka, unnena deki Jesús‑ni gattie kini kixe ge ka benne Israel‑ni.
Anna laa sun ge ka benneha‑ga kixe, anágaba kixagabe ge iyá ka benne chi ankake xiꞌin Tata Do Yebáha, delába ka benne seꞌe gatti gattiba, ki ottupe ke nna eyakake ttúba.
Laxkala debá la sáha nna bedaꞌa roꞌokani uttikana Jesús‑ni.
De nuha nna labíru ugweki Jesús‑ni la saa lagwi ge ka benne Israel‑ni. Berialee ata rekieha nna deyye gaxxaba lo yu bisi ata re ttu yiesi tee láni Efraín. Niha‑ba ugweki lenie ka benne rudhetinieha.
Tti chi dabigana isia laní Pascua, delába laní ge ka benne Israel‑ni, ixe ka benne seꞌe lheꞌe adí yiesi diake lheꞌesi Jerusalén‑ni atti lani isia laníha kini eyarike arlo Tata Do Yebáha.
Niha rekike regilake Jesús‑ni nna rinnaba tisa luesike roꞌo yotuha, ra luesike:
―¿Bí rakinle? ¿Si bi gwa itana laní ganna?
Ka nu loni ge ka bixxudiha lhe ka fariseo‑ni lhe, ka nuha chi bedhankana tisa rákana, ganna nuxa ttu benne une gaxa reki Jesús‑ni teeki kixxiꞌanie kana kini anáchu aka gekani udaxxukana Jesús‑ni.
Xxupa ubisa atti lanila isia laní Pascuaha, ugía Jesús‑ni lheꞌesi Betania ata do Lázaro benne belhidha benbie lo elhuttiha.
Ka Lázaro‑ni benke ttu irse ki goke lenbie. Marta‑ni daabie rigaꞌabie lheꞌe ka yeꞌenaha, Lázaro‑ni nna labie nuha anke ttu ka nu do len Jesús‑ni roꞌo mexaha.
María‑ni nna bedaxxue ttiba medi litru seti rure ixixxi. Setiha ankana tagaꞌa ge ttu iyya to tee láni nardo. Setiha raka xxattana yaxi nna utabi María‑ni nuha ka niꞌa Jesús‑ni. Nianna tti bodibisie ka niꞌeha len itsa ikieha. Itúba lheꞌe yoꞌoha ure tsiꞌi setiha.
Ttaka Judas Iscariote , ttu ka nu rudhetinieha nu utene lasi ná ka nu uttikaneha, lana rana:
―¿Beaka a bitoꞌochila seti rure ixixxi‑ni ki utekana geni tsunna gayua (300) denario, kini belhuha nna dhi ka benne dii abittu geke tee?
Judas‑ni rana aníha, labí kumu de retabinna ge ka benne abittu geke tee, sinuki rana aníha kumu de ankana ubana lhe kumu lana denna beduti to yuꞌu belhiu gekeha nna chi labinna rudaxxu sigána belhiu riguꞌuke lheꞌe nuha.
Nianna tti ra Jesús‑ni na:
―Begwelha na eguꞌuna seti‑ni ka niꞌaya‑ni. Ruinna nuní kumu chi rodú tse gaana neti ganna chi isia sá igatsiaha.
Ka benne dii abittu geke tee satíaba tseꞌe ka benne‑na len lebiꞌi, ttaka neti labí satía dhoa len lebiꞌi.
Ixe ka nu Israel‑ni tti binakana deki do Jesús‑ni Betania, nianna ugíakana gwalannikane. Ttaka labí sun labie ugíakana gwelanni, sinuki ugíagabakana kini ilákinna Lázaro benne beyadha benbie lo elhuttiha.
De nuha nna ka nu loni ge ka bixxudiha chi bedaꞌa roꞌokani uttigabakana Lázaro‑ni,
kumu de lana nna ixe ka benne Israel chi bekwittake lenkana nna ge Jesús‑nila chi ria leke.
nianna ugíake gwaledake bie nna bedaxxuke dina denke nna ribesiꞌabake, ráke:
―¡Xxeniba ra lelu! ¡Lu ankalu benne udhelha Tata Xisiha! ¡Karubárulu! ¡Lu ankalu benne innabialu ka benne Israel‑ni!
Nianna tti gwaxxaka Jesús‑ni ttu burru kwiti to nna udobie kweꞌeni. Ukaba attiba chi gaꞌanna lo ka yetsi ge Tata Do Yebáha ata dia ra:
¡Bittu gasinle, lebiꞌi ka benne ge lheꞌesi Sión!
¡Gwalulanniruga! Ne benne rinnabia geleha
chi daa naa
doe kweꞌe ttu burru kwiti to.
Tti sisiꞌa tteha, ka benne rudhetini Jesús‑ni labí ute dákanie iyá nu rakaha. Iki deliba chi uttieha nna beyapie yebáha ata ra xxeni leeha, laꞌanialiba nna tti gwadú leke deki iyába nu benke len benneha chiba gaꞌanna nuha lo ka yetsi ge Tata Do Yebáha deki aníha aka.
Ka benne seꞌe len Jesús‑ni tti beyaxie Lázaro‑ni lheꞌe yieru baaha, tti belhidha benbie benneha lo elhuttiha, ka benneha rigixxiꞌake ge nu bilákanie laꞌania.
De nuha nna biria ka benne gwaledake bie kumu de binake ge milagru benieha.
Ka fariseo‑ni nna ra luesikani:
―Gwaluyúruga, riꞌi labí dhaariꞌi. Gwalugíaruga, iyába ka benne danalhake nuná.
Lagwi ge ka benne dia laníha, delába ka benne dia ki sadú xibike arlo Tata Do Yebáha, lheꞌe ka benneha sela ttu chupa ka benne griegu.
Ka benneha ubigake ata du Felipe‑ni. Felipe‑ni ankana benne lheꞌesi Betsaida. Yiesiha rena daka Galilea. Nianna unnabake lenna, ráke na:
―Raka letu ilentu Jesús‑ni, xa tata.
Felipe‑ni nna ugíana utixxiꞌenna Andrés‑ni. Nianna ixpabakana diakana gwatixxiꞌakinna Jesús‑ni nu ra ka benneha.
Jesús‑ni nna bekabie gekani, ree:
―Benne daa yebáha chiba bisia ura gatti benneha nna eyapie yebáha kini inná xxeni lebie.
Netiru ria, ttiba xua xuxtilaha, ganna abíba igatsi yu ikie ki eꞌeyue, laꞌania nna labí tsani benneha, ttúbe eyaꞌanna. Ttaka ganna xuaha gattibe, delába egelhaba xoe nna eꞌeyue, laꞌania nna ixeni lena ute benneha.
Benne abittuba raka lebie bixa satebie de etenalhe neti, benneha nnittilee arlo Tata Do Yebáha nna benne eria iki eria lebie etenalhe neti meskila bixa satebie yiesi lo yu‑ni, benneha gwaka benlee ttu dia lii arlo Tata Do Yebáha.
Ganna nuxa ttu benne raka lebie ixúe kini unie nu raka lasia, teeki itee etenalhe neti nna ata esina dhoaha, niha‑gaba dhoe, nna ganna nuxa ttu benne chi rixúe runie nu raka lasia, Tata kiaha gugwebe lidhaka benneha.
’Loora nnanna yalhá rudú xxattana neti. Nianna, ¿si gwannílaa, “Tata, bodiláchittu neti lo elha disa uyúa‑ni”? Ttaka ki de uyúlaa elha disa‑ni, de nuha nna daya yiesi lo yu‑ni.
Tata, beleꞌe nu xxeni ra lelu arlo ka benne.
Nuha‑ba rabie, nianna biyien tsiꞌi ttu benne unnebie yebáha, ree:
―Chiba beleꞌa nu xxeni ra lasia, nnanna nna odoleꞌa na attu libe.
Ka benne seꞌe niha, tti biyienkanie tsiꞌi benne unneeha, ttu chupake ráke:
―Uyuꞌu beba nuná.
Adíke nna ráke:
―Ttu anjeli daa yebáha‑ba nuná belise benne‑ni.
―Laa de netiga nna biyien tsiꞌi benneha, de lebiꞌila nuná nna biyien tsiꞌibie.
Nnanna nuha chi bisia sá uin Tata Do Yebáha elhuxtisi ge ka benne seꞌe yiesi lo yu‑ni lhe nnanna nuha chi bisia sá kweabie nu rinnabiana yiesi lo yu‑ni, delába nu xxegwiha.
Neti nna ganna chi ulhidhakana neti betákana neti lo ya kurusiha, laꞌania nna unia kini iyába ka benne ibigake len neti.
Aníha rinnebie ki benna liie gaxasina gattie.
Ka benneha nna bekabike gebie, ráke:
―Riꞌitu yutu deki lo ka yetsi ge Tata Do Yebáha rigixxiꞌa ra deki benne anke Cristuha satíaba aka ben benneha. Lu nna, ¿galasina nna rálalu deki teeki ilhidhakana benne daa yebáha? ¿Núla nuha anka benne daa yebáha ganna?
Jesús‑ni nna rabie kana:
―Attu sattiruba do benne anke xiani‑ni lagwi gele. De nuha nna laka sa ruden xiani‑ni gele, gwalugwela lele kini abittu udaxxu elaha le, kumu nu reki lheꞌe chulhaha, labí yu nuha gaxa diana.
Laxkala gwaltsia lele ge benne anke xiani‑ni laka sa doe len lebiꞌi, kini anáchu nna akale gebie.
Nuha‑ba ra Jesús‑ni nna deyye bekatsi lobie gekani.
Meskiba chi ben Jesús‑ni ixe ka milagru arlo ka benne, ttaka labí ria leke gebie.
Aníha uka ki gwado tisa ge nu unne profeta Isaías‑ni tti ree Tata Xisiha:
Nurula chi ugía leni ge nu rigixxiꞌatu‑ni xa tata,
lhe nurula nu chi beleꞌenlu nu xxeni ra lelu lhe.
Labí uka tsia lekani ge Tata Xisiha, kumu attiba ra Isaías‑ni attu lisia lo ka yetsi ge Tata Do Yebáha, tti rana:
Bechulhaba Tata Do Yebáha lokani lhe ben tsitsibe lastokani,
kini meskiba yuꞌu lokani, abittu bilákinna,
lhe meskiba tee elha rieni gekani nna abittu utte dákinna.
Aníha benkana kini ka eyekikana odaxxukana neda kia nna eyonia kana, ra Tata Do Yebáha.
Isaías‑ni unnena aníha kumu chiba bilenna nu xxeni inná le Jesús‑ni ganna chi bisie. De nuha nna utixxiꞌana gebie.
Laa kiga de nuha nna ixeba ka nu Israel‑ni ugía lekani ge Jesús‑ni, axtala ka nu rinnabia gekaniha ugía lekani. Ttaka kumu de rasikinna ge ka fariseo‑ni, de nuha nna labí rigixxiꞌakana kini ka kweakana kana lheꞌe ka yoꞌo ata rudhetikana ka tisa ge Tata Do Yebáha.
Kumu ruꞌurula lekani eyaꞌan tsekana arlo ka benne attichula arlo Tata Do Yebáha.
Jesús‑ni nna unnebie idisa, ree:
―Benne ria lebie netiha, labí sun neti nuha ria le benneha, sinuki riagaba lebie benne udhelhe netiha,
nna benne rilánie netiha, benne udhelhe netiha nuha rilen benneha.
Neti ankaa xiani bisiaya yiesi lo yu‑ni kini iyába ka benne tsia leke neti abittu tseꞌeke ata anka chulhaha.
Nu iyieninna ka tisa kia‑ni nna abittu uinna nu rákana, labí neti ukinnia nuha, kumu neti laa dagaa gwerixxi gwekinni ka benne, sinuki dalaa kini odiláya ke.
Nu riguꞌu niꞌani netiha lhe abittu rulabina ka tisa kia‑ni, chiba do nu ukinnina nuha, delába ka tisa chi unnea‑ni, ka tisa‑niba urixxi ukinnikana nuha ganna chi isia sá daluxaha.
Kumu neti labí rinnea nu anka kia. Tata kia benne udhelhe netiha, benneha‑ba chi rabie neti bixa innía lhe gasina innea lhe.
Atti lani isia laní Pascuaha, yuba Jesús‑ni deki chiba bisia ura edábie yiesi lo yu‑ni nna esine ata do Tataha. Aníha‑ba ttiba ukanie ge ka benne gebie seꞌe yiesi lo yu‑ni, aníha‑ba sa ukanie geke axtaba tti chi uttieha.
Tti chi seꞌeke go irseha, chi galá uxí yie nu xxegwiha Judas Iscariote xiꞌin Simón‑ni, ki utene lasi ná ka nu uttikaneha.
Jesús‑ni, kumu chiba yubie deki Tata Do Yebáha, iyába chi betebie lasi nábie lhe yube deki ata do Tataha‑ba birie nna bisie yiesi lo yu‑ni lhe ata do benneha‑gaba esine lhe,
de nuha nna loora seꞌeke go irseha, udú liie nna utuabie lari nukueha, nianna tti bedaxxue ttu lari bexxika lheꞌebie.
Nianna tti utaꞌabie inda lheꞌe ttu xiga nna uduloe utíe niꞌa ka benne rudhetinieha nna bodibisie ka nuha len lari xika lheꞌeeha.
Tti chi diabie kíe niꞌa Simón Pedro‑ni, lana nna rane:
―Labí dika lula kílu niꞌaya xa tata.
Jesús‑ni nna bekabie geni, ree:
―Labí tte denlu bixa nuní runia nnanna, ttaka deloliba nna tte denlu nuní.
Pedro‑ni nna rane:
―¡Netiligaba nna labí dhielhaa kílu niꞌaya!
Jesús‑ni nna ree na:
―Ganna abíba dhielhalu kía niꞌalu, labíru akalu kia.
Nianna ra Pedro‑nie:
―Ganna niha, nna labí sun ka niꞌaya‑ni kílu, kígabalu ikia‑ni lhe ka náya‑ni lhe.
Jesús‑ni nna ree na:
―Ttu benne chi udi labíru riyasin benneha gadie attu libe, a sun ka niꞌabe ití, kumu itúba benneha chi anke nari xú nna lebiꞌi chiba beyarile arlo Tata Do Yebáha, meskiba laa iyále chi beyari.
Kumu yube nuxakana nuha utekane lasi ná ka nu uttikaneha, de nuha nna rabie kana: “Labí iyále chi beyari.”
Iki de chi utíbie niꞌa ka benneha, nianna tti beyokue lari nukueha nna bedobie roꞌo mexaha nna ree ke:
―¿Si gwa rite denle bixa nuní bedhakaa le?
Lebiꞌi tenle láya Maestru lhe rale deki ankaa Xxanale lhe. Gwalíbinle kumu neti gwalíba ankaa nu rale‑na.
Ki neti ankalaa Xxanale lhe Maestru gele nna chi utía ka niꞌale‑na, anágaba lebiꞌi teeki kí niꞌa luesile.
Neti chi beleꞌenia le nuní, kini attiba benia utía niꞌale, anágaba uinle.
Netiru ria, nu ren sina lo xxananiha labí xxenirula ra le nuha attichula xxananiha. Nigaba nu reki mandaduha, labí xxenirula ra le nuha attichila nu ruinna na mandaduha.
Lebiꞌi ganna rite denle nu ria‑ni, karubárule ganna tseꞌele uinle aní.
Labí iyále nuní xpeya aní; kumu neti yu xeabaa gá seꞌe ka benne chi ulesia ke ki akake kia. Ttaka teeki sado tisa ge nu ra lo ka yetsi ge Tata Do Yebáha, ata dia ra: “Nu dona go yetta turoꞌo len netiha, la labana beyekina bebiꞌi noona neti.”
Nnannali chi rigixxiꞌania le nuní tti lanila akana, kini ganna chi ukanaha, laꞌania nna tsia lele deki neti nuha ankaa Cristu.
Netiru ria, nu ulabina benne idhelhaaha, neti nuha ulabi nuha nna nu ulabina netiha nna benne udhelhe netiha nuha ulabina.
Iki de ra Jesús‑ni aníha, nianna tti bedú siꞌi xxattana lebie nna ree:
Ka benne rudhetinieha nna udulo ttebake rugía lo luesike, kumu labí yuke nuxa geke nuha rinnebie.
Ttu ka benneha, benne raka xxattani Jesús‑ni geeha, doe gaxxaba kweꞌebie tti yuꞌuke go irseha.
Benneha nuha betten ná Simón Pedro‑ni kini innaba tise Jesús‑ni nuxa geke nuha rinnebie.
Benneha nna ubigarue gaxxa kweꞌe Jesús‑ni nna unnaba tise bie, ree:
―¿Núlatu nuní xa tata?
Jesús‑ni nna bekabie ree:
―Nu ugwea na yettaxtila odibidhaa ikini, lana nuha utena neti lasi ná ka nu uttikana netiha.
Nianna tti bodibidhe iki yettaxtilaha nna begwebie Judas Iscariote xiꞌin Simón‑ni.
Tti chi utona yettaxtilaha nna utaꞌa tteba nu xxegwiha lheꞌe lastoni, nianna tti ra Jesús‑ni na:
―Tsa ttela beni nu chi re lelu uinlu.
Ttaka ni ttú ka benne seꞌe lenie roꞌo mexaha, a ute dákanie beaka rabie na aníha.
Kumu de Judas‑ni denna beduti to yuꞌu belhiu gekeha, laxkala ttu chupake rakakanie ganna raba Jesús‑ni na: “Ugía gwayoꞌo nu ixuinriꞌi laní‑ni” o ree na: “Begwe ka benne dii abittu geke tee latti belhiu.”
Iki de chi beyaka uto Judas‑ni yettaxtilaha, nianna tti biria ttebana diana. Chiba anka rela nuha laꞌania.
Nianna iki de chi biria Judas‑ni diana, nianna ra Jesús‑ni:
―Neti benne daya yebáha nnanna chi ulaꞌa nu xxeni ra lasia, lhe de neti nna ulaꞌa nu xxeni ra le Tata Do Yebáha.
Ganna neti uleꞌa nu xxeni ra le Tata Do Yebáha, anágaba Tata Do Yebáha nna uleꞌegabe nu xxeni ra lasia nna chi tte duna uleꞌebie nu xxeni ra lasia.
Xiꞌini to kia, attu satti toruba gwadoa len lebiꞌi, nianna tti egilale neti. Nnanna upeya le nu chigaba xpeya ka nu loni ge ka benne Israel‑ni: Ata eyaꞌayaha, lebiꞌi labí aka esiale niha.
Ttu tisa kubi rodhaꞌanaa len lebiꞌi ki uinle nu rana, delába akin ge luesile. Lebiꞌi teeki akin ge luesile attiba neti rakati gele.
Ganna rakani ge luesile, laꞌania nna iyába ka benne tte dákanie deki lebiꞌi chiba ankale benne rudhetinia.
Simón Pedro‑ni nna unnaba tisana Jesús‑ni, rane:
―¿Gála tsialu xa tata?
Jesús‑ni nna bekabie geni, ree:
―Ata eyaꞌayaha, lu labí aka etenalhalu neti nnanna, ttaka delola nna gwetabalu len neti.
Pedro‑ni nna rane:
―¿Beakala labí aka etanalhaa kwinalu nnanna xa tata? ¡Neti chiba beria iki beria lasia gattia kwenta gelu!
Jesús‑ni nna bekabie geni, ree:
―¿Si gattilu kwenta kia? Netiru ria, lanila kwesi chinkaha, lu tsunna libela chi bedhea lelu abittu ridí roꞌolu deki ankabienlu neti.
’Bittu udú xxattana le, gwaluxxen lele ge Tata Do Yebáha lhe gwaluxxengaba lele kia lhe.
Lheꞌe lisi Tata kiaha ixe ka yoꞌo sia ata tseꞌe ka benne. Ganna ttixka abíba sia, laꞌania nna abittula xpeya le ten tsea ata tseꞌele.
Lebiꞌi chiba ankabienle neda deyya ata eyaꞌayaha.
Tomás‑ni nna rane:
―Labí yutu gá eyyalu xa tata. Laxkala, ¿gasina uinbiatu nedaha?
Jesús‑ni nna bekabie, ree na:
―Netiba nuha ankaa nedaha lhe netiba nuha ankaa benne rigixxiꞌaya ge nu anka gwalí lhe ankaa benne runia ki satíaba raka ben ka benne lhe. Lanú nu aka geni tsiana ata do Tataha ganna abíba neti echea na.
Ganna ttixka lebiꞌi chi yule nuxa gwalíga ankaa, laꞌania nna chigaba yule nuxa anka Tata kiaha nna nnannali chi ankabienle benneha lhe chi bilenlee lhe.
Nianna tti unne Felipe‑ni, rana:
―Tata Xisi to, beleꞌen riꞌitu Tataha nna ukareꞌaba ilentue nna eyaka xen letu.
Jesús‑ni nna bekabie, ree:
―Ki isába chi reki lenia le xa Felipe, ¿si itua ttu nna a ruinbiale neti? Benne chi bilánie neti, chigaba bilen benneha Tataha. ¿Gasina nuha nna rálalu: “Beleꞌen riꞌitu Tataha”?
¿Si lagwa gwa ria lelu deki neti ttúba benne ankaa len Tataha nna Tataha nna ttúba benne anke len neti? Ka tisa rinnea‑ni nna labí nu anka kia ka nuní rinnea; sinuki nu anka ge Tataha benne doe lheꞌe lastoa‑niba nuní rinnea. Labe runie iyá nu runia‑ni.
Gwaltsia lele deki neti ttúba benne ankaa len Tataha nna Tataha ttúba benne anke len neti. Ganna abíba ria lele kia, kwadi ge ka nu rilenle runia‑ni gwaltsia lele.
Netiru ria, nu gweyya leni netiha gwingaba nuha ka nu runia‑ni nna xxenirula anka ka nu uin nuha, kumu neti eyaꞌabaa ata do Tataha.
Lhe anágaba iyába nu innabale len Tataha tti udettile neti, neti nna gwinbaa nu innabaleha kini anáchu de neti benne ankaa Xiꞌinieha, de neti nna inná xxeni le Tataha.
Bixaba innabale ganna udettile neti, neti nna gwinbaa nu innabaleha.
’Ganna lebiꞌi rakinle kia, laꞌania nna gudobale tisa ge nu runia mandadu.
Neti nna innabaa len Tataha ki idhelhe attu benne aka lenie le kini benneha nna dhoe lenle ttu dia lii,
delába idhelhe Espíritu benne kixxiꞌabie ge nu anka gwalí. Ka nu labí ria lekani, labí ulabikana Espírituha, kumu de labí chi bilákinne, nigaba a yúkana nuxa anke. Ttaka lebiꞌi chiba yule nuxa anka benneha kumu labie nuní doe len lebiꞌi lhe dhobie lheꞌe lastole lhe.
’Labí odhaꞌanaa le ttiba ttu bidabi, gwesiaba neti dhoa len lebiꞌi attu libe.
Ka benne abí ria leke kia, attu sattitoruba ilákanie neti, lengwa nna labíru edelákanie neti, ttaka lebiꞌi nna gwalábinle neti. Kumu neti anka benbaa, anágaba lebiꞌi gwaka bengabale.
Tti isia sá esiayaha, laꞌania nna tte denle deki neti ankaa ttúba benne lenia Tata kiaha; lebiꞌi nna akale ttúba benne len neti, neti nna akaa ttúba benne len lebiꞌi.
Benne chi biyieninie nu runia mandadu nna rudoe tisa geni, benneha nuha gwalíganie rakanie kia nna benne rakanie kia nna gwakagabani Tata kiaha gebie. Anágaba neti akagabati gebie lhe uleꞌegabanie nu gwalíga ankaa lhe.
Nianna tti ra Judas‑ni (labí Judas nu rákana Iscariote) rane:
―Tata Xisi to, ¿beakala len riꞌitu uleꞌelu nu ankalu nna a uleꞌelu nu ankalu‑na len adíru ka benne?
Jesús‑ni nna bekabie geni, ree:
―Benne akanie kia, gudoba benneha tisa ge nu chi rigixxiꞌanie. Tata kiaha nna gwakagabanie ge benneha, laꞌania nna riꞌitu isiatu ki tseꞌetu lheꞌe lastoe.
Nu abí rakinna kiaha, nuha labí rudona tisa ge nu rigixxiꞌania na. Ka tisa chi riyieninle‑ni nna labí nu anka kia ka nuní rinnea, sinuki ankaba ka nuní ge Tataha, benne udhelhe netiha.
’Iyá nuní rinnea rigixxiꞌania le nnanna laka sadoa len lebiꞌi,
ttaka Espíritu benne ite ki aka lenie leha, benneha idhelha Tataha bie kini innebie kwenta kia. Labie uleꞌenie le iyá tte lhe odhúbie lele iyá nu chi utixxiꞌania le lhe.
Lebiꞌi chiba biyieninle ria: “Eyaꞌabaa, delola nna gwedesiabaa len lebiꞌi.” Ganna si gwalíginle rakinle kia, laꞌania nna gwedeakabinle de eyaꞌaya ata do Tataha, kumu Tataha xxenirula ra le benneha tti neti.
Nnannali chi rigixxiꞌania le nuní, kini ganna chi deyaꞌayaha, laꞌania nna tsia lele kia.
’Labíru isá innea len lebiꞌi, kumu chiba daa nu xxegwi rinnabiana yiesi lo yu‑ni, neti niru latti labí dhaa nuha innabiana neti.
Ttaka aní teeki aka kini tte dani ka benne deki neti gwa rakabati ge Tataha, lhe gwa ruinbaa nu chi bedhaꞌane unia lhe.
’Nnanna nna gwaledú lii kini chi diariꞌi.
’Neti nuní ankaa ya uva nu gwalíga anka tse. Tata kiaha nna anke benne rugwe lebie ya uvaha.
Iyába ka ná ya uvaha ka nu abittu runna nu xixxi, richúbe kana, ttaka iyába ka náni ka nu gwa rutekana nu xixxi, richúbe lokani lhe ruxíbe nu bisi gekani kini ute chiettirukana nu xixxi.
Ttiba ka ná ya uvaha chi biria nu bisi gekani, aníha‑gaba nuná lebiꞌi, de ka tisa chi utixxiꞌania leha, de ka nuha nna chiba beyarile.
Lebiꞌi, gwaltseꞌe len neti nna anágaba neti gwadúgabaa len lebiꞌi. Ttiba ka ná ya uvaha, ganna abíba yietikana lati yagaha, labí aka ute ka nuha nu xixxi, anágaba lebiꞌi, ganna abíba seꞌele len neti, labí aka gele uinle nu anka tse.
’Neti nuní ankaa ya uvaha, lebiꞌi nna ankale ka náya. Benne gwa du lenie netiha, neti nna gwa dúgabaa lenie nna ixeba nu tse unie, kumu ganna lebiꞌi abíba du lenle neti, labí aka gele bixa uinle.
Nu abíba du lenna neti, nuha iruꞌunabana. Satebana attiba ka ná yagaha; ka nuha rirúbakana nna ribisibakana, nianna tti ritupakana nna riakana lo giha.
’Ganna lebiꞌi gwa seꞌebale len neti lhe gwa ruinbale nu ra ka tisa kia‑ni, laꞌania nna gwalinnababa bixaba raka lele nna gwadíbale nu rinnabaleha.
Tata kiaha nuha inná xxeni lebie ganna lebiꞌi uinle ixe nu anka tse. Aníha nuha nna gwasinle akale benne gwalíga rudhetinia.
Attiba rakani Tataha kia, anágaba rakati gele. Laxkala gwaltseꞌe len neti bittu udhanle neti kini edí baale elha siꞌi lasi kia.
Ganna udole tisa ge nu odhaꞌanaa uinle, laꞌania nna gwedí baabale elha siꞌi lasi kia, attiba neti gwa redí baaba elha siꞌi lasi ge Tata kiaha kumu gwa rudobaa tisa ge nu bodhaꞌane unia.
’Ria aní kini lebiꞌi edú itta lele len neti, aná nna itta suba edú lele.
Akani ge luesile attiba neti rakati gele. Nuní rodhaꞌanaa uinle.
Benne gwa reria lebie gattie kwenta ge ka benne seꞌe tse lenie, benneha nuha gwa rakarunie ge ka benneha.
Lebiꞌi nuha ankale benne do tse lania ganna ttixka uinle nu ria.
Labíru kixxaa lále nu reni lo sina kia, kumu nu reni lo sinaha, labí yu nuha bixa ruin xxananiha. Neti chi teeti lále benne do tse lania kumu iyába nu chi ra Tata kiaha neti, chiba utixxiꞌania le nuha.
Laa lebiꞌiga bekwele neti; netila bekwea le nna chi bekaꞌanaa le ki tsiale uinle nu anka tse nna nu tse uinleha nna uchíana isá. Aníha kini iyába nu innabale len Tataha tti udettile neti, benneha nna gutebe nu innabaleha.
Akin ge luesile. Nuní rodhaꞌanaa uinle.
’Ganna ka nu abittu ria lekani neti ritisikinna le, gwaludhá lele ki netila bitisikinna ladeꞌa tte.
Ganna lebiꞌi ankale ge ka nu abittu ria lekani neti, laꞌania nna gwakalakinna gele attiba rakakinna ge ka benne gekani, ttaka lebiꞌi labí ankale gekani; neti chi bekwea le lagwi gekani, de nuha nna ritisikinna le.
Gwalodhú lele ge nu chi xpeya leha. Nu ren sina lo xxananiha labí xxenirula ra le nuha tti xxananiha. Ki neti chi udú nookana, anágaba lebiꞌi dhu noogabakana le, lhe gannala ttixka bedo nagakani kia, laꞌania nna lebiꞌi gudogaba nagakani gele.
Iyá nuní udhakakana le de ria lele neti, kumu lakana labí ankabiakinna benne udhelhe netiha.
’Ganna neti abíba bisiaya yiesi lo yu‑ni lhe ganna abíba utixxiꞌania kana ka tisa ge Tata Do Yebáha, laꞌania nna abittula nujakana yua ge ka tulha ruinkana ganna ttixka. Ttaka de chi utixxiꞌania kana, de nuha nna labí tee roꞌokani innákana: “Labí yutu ge ka tulha ruintu.”
Nu ritisinna netiha, ritisigabin nuha Tata kiaha.
Ganna ttixka neti abíba chi benia ka milagru lagwi gekani, ka milagru ka nu abittu chi ben nuxa attu benne, laꞌania nna abittula nujakana yua ge ka tulha ruinkanaha ganna ttixka. Ttaka chiba bilákinna; laa kiga de chi bilákinna benia ka milagruha nna sa ritisibakinna neti lhe ritisigabakinna Tata kiaha lhe.
’Ttaka neti nna idhelhaa benne aka lenie le, delába Espíritu benne rigixxiꞌabie ge nu anka gwalíga. Ata do benneha‑li iria Espírituha dabie, nna kixxiꞌabie kia.
Anágaba lebiꞌi kixxiꞌagabale kia, kumu lebiꞌi attili sisiꞌa tte uduloa ruleꞌenia ka benne, laꞌaniali chi seꞌele len neti.
’Rigixxiꞌania le nuní kini abittu eyadi gaale nna a tsiaru lele kia.
Tseꞌe ka nu ebeakana le lheꞌe ka yoꞌo ata rudhetile ka tisa ge Tata Do Yebáha, labíru ugwelhakana le gaꞌale niha. Axtala isia sáha ka nu uttikana leha akakinna deki gwa ruinbakana nu ruꞌu le Tata Do Yebáha.
Aníha uinkana kumu de labí chi anka biakinna Tataha, lhe nigaba labí chi ankabiakinna neti lhe.
Rigixxiꞌania le nuní kini ganna chi bisia sá satele aní, laꞌania nna sadú lele deki chiba utixxiꞌania le nuní.
’Labí utixxiꞌania le nuní sisiꞌa tteha, kumu len lebiꞌiba doa.
Ttaka nnanna chi eyaꞌaya ata do benne udhelhe netiha nna niba ttúle a rinnaba tisale neti, innále: “¿Gá eyyalu?”
Rutseꞌe loona rudú siꞌilana lele de rigixxiꞌania le nuní.
Ttaka netiru ria: tserula saríana le ganna eyaꞌaya. Kumu ganna abíba eyaꞌaya, Espíritu benne aka lenie leha labí isia benneha len lebiꞌi. Ttaka ganna eyaꞌaya, laꞌania nna neti idhelhe ki ite.
Tti isia benneha nna unie ki okinni iki ka benne deki ankabake benne ruin tulha lhe deki labí ruinke attiba ankaba geni lhe. Anágaba unie ki utte dáke deki ukinniba Tata Do Yebáha ke.
Unie kini utte dáke deki ruinke tulha de labí ria leke kia
lhe unie kini utte dáke deki neti nuha ankaa benne runi nu dika ixú nna chiba eyaꞌaya ata do Tataha nna labíru ilenle neti,
lhe anágaba unie kini utte dáke deki ibixxi iginniba ka nu ruin tulha‑na, kumu nu xxegwi nu rinnabia yiesi lo yu‑ni chiba berixxi bekinni Tataha nuha.
’Ixeru nu teti upeya le, ttaka nnanna labí dhaale tte denle iyá nu rigixxiꞌania le.
Ttaka atti isia Espíritu benne kixxiꞌabie ge nu anka gwalíga, Espírituha uleꞌenie le iyá nu anka gwalí, kumu labí inne benneha nu anka gebie, sinuki innebe nu iyienibanie ra Tataha lhe kixxiꞌagabanie le iyá nu aka nu si daa lhe.
Benneha unie kini inná xxeni lasia, kumu udaxxu niꞌe nu ruleꞌa‑ni nna kixxiꞌanie le.
Iyába nu anka ge Tataha, kígabaa anka nuha. De nuha nna xpeya le: “Espírituha udaxxu niꞌabie nu ruleꞌa‑ni nna kixxiꞌanie le.”
’Attu sattitoruba nna labíru ilenle neti. Iki de nuha nna attu sattitoruba nna chi edelenle neti.
Ttu chupa ka benne rudhetinieha nna ra luesike:
―¿Bí dianie tti ree: “Attu sattitoruba nna labíru ilenle neti”; delo nna redenee: “Iki de nuha nna attu sattitoruba nna chi edelenle neti”? Lhe anágaba, ¿bí dianie tti ree: “Chiba eyaꞌaya ata do Tataha”?
Lhe rágaba luesike, ¿bí dianie tti ree: “Attu sattitoruba”? Kwachiruba rite denriꞌi nu rinnee‑na xa.
Jesús‑ni nna ute dábanie deki raka le ka benneha innaba tisake bie ge nu chi reeha, nianna tti rabie ke:
―¿Si rinnaba tisa luesile, rale: “Bí diani nu ria‑ni tti ria: Attu sattitoruba nna labíru ilenle neti; iki de nuha nna attu sattitoruba nna chi edelenle neti”?
Netiru ria, lebiꞌi kwesibale lhe elenibinle ge nu satea, ttaka ka nu seꞌe yiesi lo yu‑ni edeakalakinna. Lebiꞌi nna udú siꞌilana lele, ttaka delola nna gwedú ittaba lele.
Ttiba nuila gali xiꞌinniha ruyúbana elha disa kumu chiba bisia ura gali nutoha, ttaka iki de chi uli nutoha, laꞌania nna labíru radú leni ge elha disa biyúnaha, kumu si redeakalinna de chi bisia attu benne yiesi lo yu‑ni.
Anágaba lebiꞌi du siꞌiba lele nnanna, ttaka neti gwetabaa etelannia le, laꞌania nna edú itta lele nna lanú nu dhaana kuana elha gwedeaka lasi geleha.
La sáha labíru bi innaba tisale neti. Netiru ria, iyába nu innabale len Tataha ganna udettile neti, benneha nna gutebe nu rinnabaleha.
Axta nnanna labí chi unnabale udettile neti. Gwalinnaba nna gwadíbale, kini anáchu nna itta suba edú lele.
La sáha lebiꞌiba chi innabale len Tataha udettile neti, labíru neti teeki innabaa gele arlo benneha.
Kumu kwinaba Tataha rakanie gele. Rakanie gele kumu lebiꞌi chi rakinle kia lhe anágaba kumu chi ugía lele deki gwalí ata do Tataha‑ba biriaya daya.
Ata do Tataha‑ba biriaya daya nna bisiaya yiesi lo yu‑ni, nnanna nna udhaꞌanaa yiesi lo yu‑ni nna eyaꞌaya ata do Tataha.
Ka benne rudhetinieha nna ráke bie:
―Nnannaligaba lhixxa rába chi rinnelu, labíru rinnelu bixxi kweꞌe.
Nnanna chi rite dentu deki labí riyasinlu nuxa innaba tisana lu kumu iyába yulu. De nuha nna chi ria letu deki ata do Tata Do Yebáha‑ba birialu dalu.
Jesús‑ni nna bekabie geke, ree:
―¿Si nnannaliba chi ria lele?
Ttaka chiba isia ura nuní, nnanna nuha chi bisia uraha, lebiꞌi nna gatti chadhibale kua ttu ttubale udaxxu neda gele. Laꞌania nna ttu túbibaa udúle, ttaka labí ttú neti dua; Tataha gwa duba benneha len neti.
Rigixxiꞌania le nuní kini xen su lasiba tseꞌele de du lenle neti. Yiesi lo yu‑ni satebale uyúle elha disa, ttaka tsitsi gwalikweki lele, kumu neti chiba udaaya lo iyá nu satsa raka yiesi lo yu‑ni.
Iki de chi unne Jesús‑ni nuha, nianna tti belhidha loe yebáha nna ree:
―Tata, chiba bisia ura nuní. Neti benne ankaa Xiꞌinlu, beleꞌe nu xxeni ra lasia, kini anágaba neti uleꞌa nu xxeni ra lelu,
kumu lu chi betelu lo neda kia kini innabiaya iyá ka benne, kini anáchu unia ki satíaba aka ben iyá ka benne chi betelu lasi náya.
Ganna ka benne chi benbiake lu deki ankalu gwalíga ttu túbiru Diosi lhe ganna chi benbiake neti Jesucristu benne udhelhalu yiesi lo yu‑ni, laꞌania nna ka benneha satíaba aka benke arlolu.
Neti chiba beleꞌa nu xxeni ra lelu yiesi lo yu‑ni, chiba uluxati sina nu bedhaꞌanlu unia.
Nnanna nna xa Tata, ben kini neti eyakaa benne ra xxeni lasia arlolu, ben ki eyakaa atti tteba ankaa tti doa lenluha atti lanila kwe yiesi lo yu‑niha.
’Ka benne chi bekwelu lagwi ge ka benne seꞌe yiesi lo yu‑ni nna betelu ke len neti, ka benne‑ni chiba beleꞌenia ke nuxa ankalu. Gebalu ankake nna betelu ke len neti. Lake nna gwa rudobake tisa ge nu ralu.
Nnanna chiba yuke deki iyába nu betelu len neti, luba betelu nuha,
kumu ka tisa betelu len netiha chiba utixxiꞌania ke ka nuha nna gwa belabibake ka tisaha. Nnanna nna chiba yuke deki gwalíba ata dolu‑naba biriaya daya lhe chigaba ugía leke deki luba udhelhalu neti.
’Ge ka benne‑ni rinnabaa lenlu xa tata. Labí rinnabaa ge ka nu abittu ria lekani neti, sinuki rinnabaa ge ka benne betelu len neti, kumu gebalu ankake.
Iyába ka benne ankake kia, gegabalu anka ka benneha lhe iyába ka benne ankake gelu, kígabaa anka ka benneha. De ka benneha nna ruleꞌe nu xxeni ra lasia.
’Neti labíru dhoa yiesi lo yu‑ni, ttaka lake tseꞌerubake. Neti nna esiabaa ata dolu‑na xa Tata. Lu ankalu nari xú, labí tulha ruinlu. De nuha nna ka benne chi betelu len neti, biyú ke len nu ra tsitsi lelu‑na kini anáchu akake ttúba benne attiba riꞌi ankariꞌi ttúba benne.
Tti doa lenke yiesi lo yu‑niha, gwa biyúbaa ke len nu ra tsitsi lelu. Ka benne betelu len netiha, gwa biyúbaa ke nna ni ttúke labí binittike, sun ttúba nu chi gaꞌanna inittiha, binittina. Aníha uka kini gwado tisa ge nu ra lo ka yetsi geluha.
’Nnanna chiba esiaya ata dolu‑na, ttaka laka sa doa yiesi lo yu‑ni rigixxiꞌaya nuní kini lake nna itta suba dhu leke attiba neti itta suba du lasia.
Neti chiba utixxiꞌania ke ka tisa gelu‑ni, ttaka ka nu seꞌe yiesi lo yu‑ni ritisilakinna ke kumu de labí ankake ge yiesi lo yu‑ni, attigaba neti labí ankaa ge yiesi lo yu‑ni.
Labí rinnabaa kwealu ke lagwi ge ka benne seꞌe yiesi lo yu‑ni, sinuki odilálalu ke lo ná nu xxegwiha.
Lake labí ankake ge yiesi lo yu‑ni, attigaba neti labí ankaa ge yiesi lo yu‑ni.
Ka tisa gelu‑ni ankake nu gwalí. Beni kini, tti iyienkanie ka tisa‑ni nna iriesike akake gelu.
Attiba kwinalu udhelhalu neti yiesi lo yu‑ni, anágaba neti ridhelhaa ke yiesi lo yu‑ni ki kixxiꞌake ka tisa gelu.
’Labí sun ge ka benne‑ni rinnabaa len kwina lu. Anágaba rinnabagabaa ge ka nu tsia lekani kia tti iyienkinna ka tisa kixxiꞌa ka benne‑ni,
kini anáchu nna iyába ka nu tsia lekani kia ttisidiba ttúba benne eyakakana, attiba lu xa Tata, ttúba benne ankalu len neti, neti nna ttúba benne ankaa lenlu. Anágaba ka nu tsia lekaniha, ttúba benne eyakakana len riꞌi, kini anáchu adí ka nu a ria lekani nna tsia lekani deki luba udhelhalu neti.
Neti chiba benia kini inná xxeni le ka nu tsia lekani kia attiba lu chi benlu ki uná xxeni lasia, kini akakana ttúba benne attiba lu len neti ttúba benne ankariꞌi.
Lu dulu len neti; neti nna dhua lenkana, kini lakana nna gwalíga isinkana eyakakana attisidiba ttúba benne, kini anáchu adíru ka benne seꞌe yiesi lo yu‑ni tte dákanie deki luba udhelhalu neti lhe gwa rakabinlu ge ka nu tsia lekani kia attiba rakabinlu kia.
’Ka nu chi betelu len neti xa Tata, raka lasia ata dhoaha, niha‑gaba tseꞌekana, ki ilákinna nu xxeni ra lasia nu chi betelu len neti, kumu lu rakinlu kia attili lani kwe yiesi lo yu‑niha.
Tata, lu ankalu benne runi attiba ankaba geni. Ka nu seꞌe yiesi lo yu‑ni labí chi ankabiakinna lu, ttaka neti chiba ankabiati lu. Ka nu chi betelu len neti chiba yúkana deki luba udhelhalu neti.
Chiba utixxiꞌania kana nuxa ankalu, anába sa kixxiꞌania kana, kini anáchu attiba rakinlu kia, anágaba lakana akin ge luesikani. Neti nna dhoa lheꞌe lastokani.
Iki de chi unne Jesús‑ni iyá nuha, nianna tti biriabie dia lenie ka benne rudhetinieha uteke attu ladu ge yoo bisi nu tee láni Cedrón. Niha tee ttu yu daa ka ya olivu loni. Lheꞌe yu ata daa ka yagaha utaꞌa lenie ka benne rudhetinieha.
Judas nu utena Jesús‑ni lasi ná ka nu uttikaneha chigaba ankabienna niha, kumu ixe lidúba chi ugía Jesús‑ni len ka benne rudhetinieha lheꞌe yuha.
Aníha uka nna bisin len Judas‑ni ka soldadu lhe ka nu riseꞌe gweyú roꞌo yotuha lhe. Ka nuha udhelha ka nu loni ge ka bixxudiha kana lhe udhelha ka fariseo‑ni kana. Diakana denkana espada lhe yaga lhe dengabakana ka lámpara lhe ya nalha gi lhe.
Ttaka kumu Jesús‑ni chiba yubie iyá nu satebie, nianna biriabie gwatsee kana nna ree:
―¿Nú regilale?
Lakana nna bekabikana, rákana:
―Jesús ge Nazaret‑niba regilatu xa.
Jesús‑ni nna ree kana:
―Netiba nuní regilale.
(Judas nu utene lasi ná ka nu uttikaneha, niha‑gaba dana len ka nuha.)
Tti ra Jesús‑ni kana: “Netiba nuní”, nianna tti beyadi gaakana nna ubixxi lokana lo yu.
Nianna tti bedennaba tise kana attu libe, ree:
―¿Nú regilale?
Lakana nna redenákana:
―Jesús ge Nazaret‑niba xa.
Jesús‑ni nna bedekabie gekani, ree:
―Ki chiba ria le: “Netiba nuní.” Ganna neti regilale, gwalugwelhaxa ka nu rudhetinia‑ni eyyakana.
Aníha uka kini gwado tisa ge nu chi unnebie, tti ree: “Tata, ka benne chi betelu len neti, ni ttú ka benneha labí bennittia.”
Nianna tti ulea Simón Pedro‑ni espada dennaha nna uchúna naga ben ge Malco‑ni. Malco‑ni ribenna lo sina ge nu anka bixxudi xeniha.
Jesús‑ni nna rabie Pedro‑ni:
―Bogaꞌa espada gelu‑na lheꞌe xoni. Neti, ¿katte si abí gwa dhielhaa uyúa elha disa nu ute Tata kiaha?
Ka soldaduha lhe nu loni gekaniha lhe ka nu riseꞌe gweyú roꞌo yotuha lhe, ka nuha bedaxxukana Jesús‑ni nna bexxigakane.
Caifás‑ni nuha rana ka nu loni ge ka nu Israel‑ni: “Tserula saríana riꞌi ganna sun ttúba benne gattie kwenta ge iyá ka benne.”
Simón Pedro‑ni lhe attu ka benne rudhetinieha lhe danalhabake Jesús‑ni. Kumu ttu benneha, de ankabianie bixxudi xeniha, de nuha nna utaꞌabe len Jesús‑ni laliꞌa yoꞌo ge bixxudiha.
Ttaka Pedro‑ni nna beyaꞌanbana roꞌo yoꞌoha, labí utaꞌana. Benne ankabianie bixxudi xeniha nna beriabie nna unne lenie nuila nu ruyúna roꞌo yoꞌoha, kini begwelha nuha utaꞌa Pedro‑ni.
Nuilaha nna unnaba tisana Pedro‑ni, rana na:
―¿Laaba lu ankagabalu ttu ka nu rudhetini nubiyú‑na?
Lana nna bekabina, rana:
―¡Koꞌo! Labí.
Ka nu riben sina ge bixxudi xeniha lhe ka nu riseꞌe gweyú roꞌo yotuha lhe, ka nuha bebekikana gi nna seꞌekana gwetsaꞌa roꞌo giha kumu yalhá idilha raka. Niha‑gaba du Pedro‑ni len ka nuha gwetsaꞌa roꞌo giha.
Bixxudi xeniha nna unnaba tisana Jesús‑ni ge ka benne rudhetinieha lhe ge ka tisa rekie ruleꞌenie ka benne lhe.
Jesús‑ni nna bekabie geni, ree na:
―Neti la looba rinnea arlo ka benne. Satíaba udúa ruleꞌenia ka benne lheꞌe yotuha lhe lheꞌe ka yoꞌo ata ritupa iyáriꞌi ka benne Israel rudhetiriꞌi ka tisa ge Tata Do Yebáha. Labí bixa unnea gatsi.
¿Beaka netila rinnaba tisalu? Unnaba tisa ka nu chi biyienkinna ge nu rinnea‑ni. Ka nuná gwa yúkana bixa chi ria.
Tti ra Jesús‑ni aníha, ttu ka nu riseꞌe gweyú roꞌo yotuha, nuha duna gaxxaba ata dueha nna uleana gi roꞌe nna rane:
―¿Si aná dika ekabilu ge benne anke bixxudi xeni‑na?
Jesús‑ni nna bekabie geni, ree:
―Ganna abíba unne tsea, utixxiꞌachu biunna a unne tsea. Ganna gwa unne tsebaa nna, ¿beakala bedhenlalu neti?
Nianna aníha‑ba xika Jesús‑ni udhelha Anás‑nie arlo Caifás nu anka bixxudi xeniha.
Pedro‑ni nna niha‑ba sa duna roꞌo giha rutsaꞌana, nianna tti ra ka nu seꞌe niha na:
―¿Laaba luba nuha ttu ka nu danalhalu nubiyú‑na?
Lana nna labí uxí roꞌoni, rálana:
―¡Koꞌo! Laa netiga nuha.
Ttu ka nu riben sina ge bixxudi xeniha, delába ttu nu datiana nu uchú Pedro‑ni naganiha, nuha rana na:
―¿Laaba ata daa ka ya olivuha‑ba biláti lu, du lenlu nubiyú‑na?
Pedro‑ni nna labí bededí roꞌoni attu libe. Looraha tteba nna uresi chinkaha.
Chebakana Jesús‑ni udá lenkane lheꞌe lisi Caifás‑ni nna bisin lenkane lheꞌe guskadu ata do nu rinnabia ge Roma‑ni. Ttaka kumu chiba daa tsani nuha, laxkala ka nu lo ge ka benne Israel‑ni labí utaꞌakana lheꞌe guskaduha kini ka itsigakana arlo Tata Do Yebáha ganna gaꞌakana ata seꞌe ka nu labí ankakana benne Israel. Kumu ganna itsigakana, laꞌania nna labíru aka gokana irse nu tekinna láni irse ge laní Pascua.
Nianna tti biria Pilato‑ni ata seꞌekanaha nna rana kana:
―¿Bí ge nuní rusiale iki nubiyú‑ni?
Lakana nna bekabikana geni, rákana na:
―Gannala ttixka abittuba ankana ttu nu ruin satsa, laꞌania nna abittula bisia lentu na arlolu ganna ttixka.
―Lebiꞌiba gwaleche na nna gwaluinba elhuxtisi geni attiba ra lo bia bennabi gele‑na.
Ka nu loni ge ka benne Israel‑ni nna rákana:
―Riꞌitu labí gaꞌanna uttitu ttu benne.
Aníha uka kini gwado tisa ge nu unne Jesús‑ni tti utixxiꞌabie gaxasina gattie.
Nianna tti bedetaꞌa Pilato‑ni attu libe lheꞌe guskaduha nna uxina Jesús‑ni nna rane:
―¿Si lu ankalu nu rinnabia ge ka benne Israel‑ni?
Jesús‑ni nna bekabie geni ree:
―¿Si nu anka gelu nuná ralu aná ak? O, ¿nu subiba utixxiꞌenna lu kia ak?
Pilato‑ni nna bekabina gee, rana:
―Ki gwa yúbalu laa benne Israel‑ga neti nna ralu aná. Ka benne lheꞌesi gelu‑naba lhe ka nu loni ge ka bixxudi‑naba betegaꞌakana lu lasi náya. ¿Bí benlu?
Jesús‑ni nna bekabie ree:
―Yiesi lo yu‑ni labí ankana ata innabiaya. Gannala ttixka innabiaya yiesi lo yu‑ni, laꞌania nna ka benne danalhake netiha gwa bitilhalake kini abittu bedaxxu ka nu Israel‑ni neti, ttaka labí yiesi lo yu‑ni innabiaya.
Nianna ra Pilato‑nie:
―Nianna, ¿si lu ankalu nu rinnabia?
Jesús‑ni nna bekabie, ree:
―Luba ra deki neti ankaa nu rinnabia xa. Neti ki de nuha‑la ulia lhe de nuha‑la daya yiesi lo yu‑ni kini kixxiꞌaya ge nu anka gwalí. Iyába ka nu gwa ria lekani ge nu anka gwalí, gwa rudoba nagakani ge nu rinnea.
Pilato‑ni nna rane:
―¿Bí nuha nu anka gwalí?
Nuha‑ba ra Pilato‑ni nna tti bederiana attu libe ata seꞌe ka nu Israel‑ni nna rana kana:
―Labí raxxakaa bixa tulha ben nuní.
Ttaka kumu lebiꞌi chi labinle kua risiaba laní Pascua teeki odiláya ttu nu tee lisiyya, nnanna gwalinná: ¿si gwa raka lele odiláya nu anka nu rinnabia gele‑ni?
Ttaka iyábakana bedebesiꞌakana attu libe, rákana:
―¡Koꞌo! ¡Labí olhálu nuná! ¡Barrabás‑nala bolhá!
Barrabás‑ni ukana ttu nu runi ubana.
Nianna ben Pilato‑ni mandadu bedaxxukana Jesús‑ni ki bekulhakane.
Ka soldaduha nna benkana ttu corona yetsi nna uluꞌukana nuha ikie lhe begukukane ttu lari xiná chulha,
nianna tti ribigakana arloe nna rákane:
―¡Xxeni ra lelu xa nu rinnabia ge ka nu Israel!
Nianna ribeakana gi roꞌe,
―Gwaluyúruga. Nena chi kweaya‑ni kini uyú lole deki neti labí raxxakaa bixa tulha benna.
Tti biria Jesús‑ni nna chi yuꞌu ikie corona yetsiha lhe chi nukue lari xináha lhe. Nianna ra Pilato‑ni kana:
―Ne nubiyúha du nii.
Ka nu loni ge ka bixxudiha lhe ka nu riseꞌe gweyú roꞌo yotuha lhe, tti bilákinna Jesús‑ni, nianna tti unnekana idisa rákana:
―¡Betá nuná lo ya kurusi! ¡Betá nuná lo ya kurusi!
Pilato‑ni nna bekabina gekani, rana kana:
―Lebiꞌiba gwaleche na nna gwalutá na lo ya kurusi, kumu neti labí raxxakaa bixa tulha ben nuní.
Ka nu Israel‑ni nna bekabikana geni, rákana:
―Riꞌitu tee ttu bia bennabi getu ata gwa rugwelhabana deki gattiba nuná kumu de rana ankana Xiꞌin Tata Do Yebáha.
Tti biyienini Pilato‑ni nu ra ka nuha, nianna adíla usi chiettiruinna,
nianna tti bedetaꞌana lheꞌe guskaduha nna redeana Jesús‑ni:
―¿Gá benne lu?
Jesús‑ni nna labí bekabie geni.
Nianna rane:
―Neti rinnea nna abígaba rekabilu kia. ¿Si bi gwa yulu deki neti gwa tee lo neda kia odiláya lu o utáya lu lo ya kurusi lhe?
Jesús‑ni nna bekabie geni ree:
―Labí aka gelu innabialu neti ganna abíba bete Tata Do Yebáha lo neda lenlu kini inná xxeni lelu. Laxkala nu betena neti lasi nálu, adírula tulha xxeni daa nuha tti lu.
Debá laꞌania ruin Pilato‑ni odilána Jesús‑ni, ttaka ka nu Israel‑ni ribesiꞌabakana, rákana:
―Ganna odilálu nuná, laꞌania nna labí gwalí do tse lenlu César benne rinnabia xeniha, kumu iyába ka nu uinkana deki xxenirula ra lekani tti César‑ni, tti uinkana aníha, riguꞌuba niꞌakani benneha.
Tti biyienin Pilato‑ni nu ra ka nuha, nianna uleana Jesús‑ni nna lana nna bedona lo xxila ata ridona ruinna elhuxtisiha. Ata ridonaha, len tisa hebreo tee láni Gabata. (“Gabata” dienna innána Ata Yuꞌu Ka Íyya.)
La sáha nuha chi reseꞌe tse ka nu Israel‑ni kini attu sáha nna chi gaꞌakana laní Pascua. Ttiba retin tsiꞌinu (12) nuha nna ra Pilato‑ni ka nu Israel‑ni:
―¡Ne nu rinnabia geleha du nii!
Ttaka lakana nna uresiꞌalakana, rákana:
―¡Ttu tsa utua nuná! ¡Betá nuná lo ya kurusi!
Pilato‑ni nna bekabina, rana kana:
―¿Si utáya nu rinnabia gele‑ni lo ya kurusi?
Ka nu loni ge ka bixxudiha nna bekabikana geni, rákana:
―Riꞌitu lanúru attu nu rinnabia ge riꞌitu do, sunruba César‑ni dointu.
Aníha uka nna bote Pilato‑nie lasi nákani kini utákane lo ya kurusi. Lakana nna dechekana Jesús‑ni.
Niha betákane lo ya kurusiha. Betágabakana a chupa ka nubiyú lo ka ya kurusi, ttu ttukana utákana daka lhitte, labie nna betákane lagwi ge ka nuha.
Pilato‑ni benna lo ttu breta betákana lo ya kurusiha daka xaliekie. Lo bretaha dia ra: “Jesús ge Nazaret, nu rinnabia ge ka benne Israel.”
Ixe ka nu Israel‑ni belabakana nu dia lo bretaha, kumu ata betákana Jesús‑ni lo ya kurusiha gaxxaba re nuha roꞌo yiesiha lhe kumu ka letraha ankakana len tisa hebreo lhe latín lhe griegu lhe.
Laxkala ka nu loni ge ka bixxudi ge ka nu Israel‑ni, rákana Pilato‑ni:
―Bittuba a bedelhalu lo breta‑na: “Nu rinnabia ge ka benne Israel.” A bedelhabalu loni: “Nu rana: Neti ankaa nu rinnabia ge ka benne Israel.”
Ttaka Pilato‑ni nna rana kana:
―Neti nu chiga benia, benia.
Iki de chi betá ka soldaduha Jesús‑ni lo ya kurusiha, nianna tti bedaxxukana ka xoeha nna benkana ka nuha ttapa lhaꞌa. Ttu ttu lhaꞌa ka nuha ulha ttu ttu ka soldaduha. Bedaxxugabakana lari nu nukue lo liaha, ttaka kumu labí tiyya nuha, suna ttu lhaaba anka itú nuha,
de nuha nna ka soldaduha ra luesikani:
―Labí itsúriꞌi nuní. Suertiba udelhariꞌi geni, kini nuxariꞌi eyaꞌan lenriꞌi lari‑ni.
Aníha uka kini gwado tisa ge nu dia lo ka yetsi ge Tata Do Yebáha ata ra: “Belhaꞌabakana ka xoaha lhe bedelhabakana suerti gekani lhe.”  Aníha‑ba ben ka soldaduha.
Gaxxaba ata taa Jesús‑ni lo ya kurusiha du nan geeha lhe xila nan geeha lhe María nuila ge Cleofas‑ni lhe María Magdalena‑ni lhe.
Tti bilani Jesús‑ni nan geeha due niha, kweꞌe benneha nna dúgaba ttu ka benne rudhetinieha, delába benne rakarunie geeha, nianna tti ree nan geeha:
―Nana, ne xiꞌinluha du naa.
Nianna tti redeabie benne rudhetinieha:
―Ne nan gelu du naa.
Debá laꞌania nna deche benne rudhetinieha nan ge Jesús‑ni lisieha.
Iki de nuha nna kumu chiba yu Jesús‑ni deki iyába nu chi gaꞌanna akaha, chiba benie nuha, de nuha nna kini sado tisa ge nu ra lo ka yetsi ge Tata Do Yebáha, nianna ree:
―Rebisia inda.
Niha du ttu kanti taꞌa vinu idí lheꞌeni. Bedokana ttu xunu lo ttu iyyaxtila , nianna begiꞌakana xunuha vinuha nna tti besigakana nuha roꞌe.
Tti chi uꞌuye vinu idíha, nianna ree:
―Chi uluxa iyá nu chi gaꞌanna unia.
Nianna tti bodetta ikie nna bechú lebie.
Kumu chi galá bisia sá tti reseꞌe tse ka nu Israel‑ni kini attu sáha‑ba nuha chi gaꞌakana laní Pascua, de nuha nna ka nu loni gekaniha labí raka lekani eyaꞌan ka benne yattiha lo ka ya kurusiha la sá reyaka lekaniha kumu la sáha anka sá laní xxeniru. Aníha uka nna ugíakana unnabakana len Pilato‑ni kini kinkana yaga lheꞌe niꞌa ka benneha kini ilaꞌa lheꞌe ka sitta niꞌakeha nna echidakana ke lo ka ya kurusiha.
Ka soldaduha nna ugíakana ulhaꞌakana lheꞌe ka sitta niꞌa ttu ka nu taa len Jesús‑ni lo ka ya kurusiha, nianna tti bedeyekikana bedelhaꞌakana lheꞌe ka sitta niꞌa attu nuha.
Ttaka tti ubigakana ata taa Jesús‑ni nna bilákinna chiba utti benneha. De nuha nna labíru ulhaꞌakana lheꞌe ka niꞌeha.
Ttaka ttu ka soldaduha nna begaꞌana iyya tutsa dennaha lhitte, nianna biria tteba reni lhe inda lhe.
Benne rigixxiꞌabie nuní anke benne bilánie nu ukaha nna rigixxiꞌabe nu ankaba gwalí. Benneha yube deki nu gwalíba anka nu rinneeha kini anágaba lebiꞌi tsia lele ge nu rigixxiꞌeha.
Kumu aníha uka ki gwado tisa ge nu ra lo ka yetsi ge Tata Do Yebáha ata dia ra: “Ni ttú sitta lati benneha labí ilhaꞌakana.”
Iki de nuha nna José benne lheꞌesi Arimatea ugíe gwannabe len Pilato‑ni kini ugwelhane elhide Jesús‑ni lo ya kurusiha kini ukatsie benneha. José‑ni uke ttu ka benne bedhetini Jesús‑ni, meskiba labí beleꞌe looe deki uke ttu ka nu bedhetini benneha kumu de rasinie ge ka nu loni ge ka nu Israel‑ni. Pilato‑ni nna gwa begwelhabana José‑ni kini dechebie benne yattiha.
Anágaba Nicodemo‑ni, delába benne ugíe ttu lo rela gwanne lenie Jesús‑ni, bisingaba benneha denie ttiba rerua (30) kilu seti nu rure ixixxi.
Laxkala José‑ni lhe Nicodemo‑ni lhe bottesike Jesús‑ni lheꞌe ttu lari nu chi uluꞌu taake seti nu rure ixixxiha. Benbake attiba chi labini ka benne Israel‑ni ruinke tti rukatsike ka benne yatti geke.
Ata betákana Jesús‑ni lo ya kurusiha, niha tee ttu yu yadakinna ka ya xixxi loni. Lheꞌe yuha do ttu baa kubi, ttu baa lanú nu chi bigatsi lheꞌeni.
Niha‑ruba bekatsikana Jesús‑ni, kumu de chi gaꞌa sá tti reyaka le ka benne Israel‑ni lhe kumu yieru baaha‑ruba nuha do gaxxa ata uttieha.
La sá tti bedú niꞌa xumanuha, delába duminku, dila tteba gwankaru chulha ugía María Magdalena‑ni gwalannina lo baaha. Tti bilenna chi bitua íyya yaya roꞌo yieru baaha,
nianna ruxunnibana beyekina besinna ata do Simón Pedro‑ni lhe attu ka benne bedhetini Jesús‑ni, delába benne ukarunie geha, nianna tti utixxiꞌenna ka benneha, rana ke:
―Chiba bebeakana Tata Xisiha lheꞌe yieru baaha nna labí yutu gá gwattixxakane.
Pedro‑ni lhe attu benneha nna bexunni ttebake diake ata do yieru baaha.
Tu tulapaba diake ruxunnike, ttaka attu benneha nna unerube lo Pedro‑ni, laxkala benneha bisine ladeꞌa tte roꞌo yieru baaha.
Tti bisine roꞌo yieru baaha nna biyette beká loe lhiꞌu, niha‑ba bilánie ka lari bitesi benneha, ttaka labí utaꞌabie lhiꞌu.
Tti chi bisin Simón Pedro‑ni nna utaꞌa ttebe lheꞌe yieru baaha nna bilánie ka lari bitesi benneha seꞌekana niha.
Lari nu bitesi iki Jesús‑ni nna labí re nuha ata seꞌe adí ka lariha, ta subila tesi nuha rena.
Nianna tti utaꞌagaba benne bisin ladeꞌa tte roꞌo yieru baaha. Tti uteꞌeha nna bilánie iyá nu chi ukaha, nianna tti ugía lebie.
Kumu lake labí chi ute dákanie nu dia lo ka yetsi ge Tata Do Yebáha ata ra deki teeki eyadha ben benneha lagwi ge ka benne chi uttiha.
Nianna tti beyekike besinke lheꞌe yoꞌo ata reyaꞌankeha.
María‑ni nna sa dube roꞌo yieru baaha ribesie. Laka due ribesie nna biyette beká loe lheꞌe yieru baaha.
Nianna bilánie chupa ka anjeli ge Tata Do Yebáha seꞌeke ata utta Jesús‑ni, nukuke xo sitsi. Ttúbie re daka ata utta ikieha nna attubie re daka ata useꞌe ka niꞌeha.
Nianna tti belisake María‑ni, ráke bie:
―¿Beaka ribesilu xa nuila?
Lee nna ree ka benneha:
―Ribesia kumu bebeabakana Tata Xisi to kia nna labí yua gá gwattixxakane.
Nuha‑ba ree nna tti bodeki loe daka kweꞌebie, nianna bilánie Jesús‑ni due niha, ttaka labí yue deki Jesús‑niba nuha.
Jesús‑ni nna ree bie:
―¿Beaka ribesilu xa nuila? ¿Nú regilalu?
María‑ni nna ukanie ganna nu ruyúna lo yu ata yada ka ya xixxiha‑ba nuha. De nuha nna ree nuha:
―Ganna luba dechelu benneha xa tata, utixxiꞌa gá gwattixxalue kini echea bie.
Jesús‑ni nna ree:
―María.
―¡Raboni! (“Raboni” dienna innána maestru.)
Jesús‑ni nna rabie María‑ni:
―Bittu udaxxulu neti kumu labí chi beyapia ata do Tata kiaha. Beyyala nna usi ka betsi to kiaha, delába ka benne bedhetiniaha, usi ke: “Chiba eyaꞌaya ata do Tata kiaha, benne ankagabe Tata geleha. Benneha anke Diosi kia nna ankagabe Diosi gele.”
Nianna tti deyya María Magdalena‑ni kini kixxiꞌanie ka benne bedhetini Tata Xisiha deki chi bilánie benneha lhe utixxiꞌagabanie ka benneha iyá nu ra Tata Xisiha bie lhe.
Tti chi ulha sá bedú niꞌa xumanuha, ka benne rudhetini Jesús‑ni yayabakanie yoꞌo ata tupakeha de rasikanie ge ka nu loni ge ka nu Israel‑ni. Nianna tti uka xxe Jesús‑ni nna udúbie lagwi geke nna rabie ke:
―¡Bittu gasinle! ¡Xen su lasi gwaltseꞌe!
Nuha‑ba ree nna tti beleꞌenie ke ka neeha lhe beleꞌenie ke lhitteha lhe. Ka benne rudhetinieha nna ittaba bedú leke tti bilákanie Tata Xisiha.
Nianna tti redea Jesús‑ni ke attu libe:
―¡Xen su lasi gwaltseꞌe! Kumu anába attiba udhelha Tataha neti, anágaba neti idhelhaa le kini kixxiꞌale ka tisa kia‑ni.
Nuha‑ba rabie nna tti belubie ikike nna rabie ke:
―Gwalidhí Espíritu ge Tata Do Yebáha.
Ka benne dhile elha xen lasi ge ka tulha ruinke, gwadígaba Tata Do Yebáha elha xen lasi ge ka benneha nna ka benne abittu dhile elha xen lasi geke, anágaba Tata Do Yebáha labígaba dhibie elha xen lasi ge ka benneha.
Ttu ka benne tsiꞌinu (12) rudhetini Jesús‑ni, benne tee lábie Tomás, benne rágabake Kwachi, benneha lanúbie tee tti beleꞌe lo Jesús‑ni len adí ka benneha.
Delola nna adí ka benneha utixxiꞌakanie Tomás‑ni, ráke bie:
―Chi bilentu Tata Xisiha.
Ttaka Tomás‑ni nna bekabie geke, ree:
―Ganna abíba iláti ka lasi nábie ata biyada ka clavuha lhe ganna abíba ugaꞌa xubenáya ata biyada ka nuha lhe anágaba ganna abíba ugaꞌa xubenáya lheꞌe yieru do lhitteha, laꞌania nna labí tsia lasia gele.
Xxunu (8) ubisa chi ute tti uka nuha, nianna dedetupa ka benne rudhetini Jesús‑ni lheꞌe yoꞌoha. Laꞌania nna gwa duba Tomás‑ni lenke. Dedeyayabakanie yoꞌoha, ttaka Jesús‑ni uka xxebie nna udúbie lagwi geke nna begwebie ke padiuxi nna ree ke:
―¡Xen su lasi gwaltseꞌe!
Nianna tti rabie Tomás‑ni:
―Belanni ka lasi náya‑ni lhe kwittaa‑ni lhe. Belhí nálu nna begaꞌa xubenálu lo ka gwe kia‑ni nna ugía lelu, bittu akalu nu a ria leni.
Tomás‑ni nna bekabie ge Jesús‑ni, ree bie:
―Lu baninlu neti lhe ankalu Diosi kia lhe.
Jesús‑ni nna ree Tomás‑ni:
―Ria lelu kumu de chi bilenlu neti, ttaka karubáru ka benne bittu chi bilákanie neti nna gwa riaba leke.
Ixeeru ka milagru ben Jesús‑ni arlo ka benne rudhetinieha, ka nu labí diakana lo yetsi‑ni,
ttaka ka nu chi dia lo yetsi‑ni, ukakana lo yetsi‑ni kini lebiꞌi tsia lele deki Jesús Xiꞌin Tata Do Yebáha anke Cristu lhe kini de tsia lele ge benneha nna gwaka benbale ttu dia lii arlo Tata Do Yebáha.
Iki de nuha nna bodoleꞌe lo Jesús‑ni attu libe len ka benne rudhetinieha roꞌo indatoo tee láni Tiberias. Aní uka nuha:
du Simón Pedro‑ni lhe Tomás benne rágabakana Kwachi lhe Natanael ge lheꞌesi Caná nu re daka Galilea lhe seꞌegaba ka xiꞌin Zebedeo‑ni lhe a chupa ka benne rudhetini Jesús‑ni. Turoꞌoba seꞌe iyábake niha.
―Tsiaya sadaxxua belha.
Ka benneha nna ráke bie:
―Riꞌitu dhágabatu.
Nianna diake ugwapike lo barcu daa niha, ttaka loolhaha nna birula belha biyaxxukanie.
Tti chi daa tsaniha nna uka xxe Jesús‑ni roꞌo indatooha, ttaka ka benne rudhetinieha nna labí yuke deki labie nuha.
Jesús‑ni nna unnaba tise, rabie ke:
―Xiꞌini to, ¿si bi gwa bedaxxule belha ki goriꞌi?
Lake nna bekabike gebie, ráke:
―¡Birula xa tata!
Jesús‑ni nna ree ke:
―Gwaludelharuga yexxa gele‑na daka lhitta ben ge barcu‑na nna uyúrugale gudaxxubale belha.
Aníha‑ba benke bedelhake yexxaha, ttaka tti chi ebeake nuha, bi reyadhakanie yexxaha de chi desá xxatta belha lheꞌeni.
Nianna ttu ka benne rudhetini Jesús‑ni, benne rakarunie geeha, benneha ree Simón Pedro‑ni:
―¡Jesús benne anke Xxanariꞌiha‑ba nuná rinne!
Suna biyienbin Simón Pedro‑ni deki Benneha‑ba nuha, beyoku tteba xoe kumu uleabe ka nuha ki renie sina. Nianna utaꞌa ttebe lheꞌe indaha.
Adí ka benne rudhetinieha nna dedá lenke barcuha denaꞌayake yexxaha desá tíbana nuha belha, kumu ttiba ttu gayua (100) metru riyasa eriake roꞌo indaha.
Tti beyadike lo barcuha dedáke, nianna betexxakake chi re gi. Lo giha chi xua ttu belha lhe chigaba tee yettaxtila lhe.
Jesús‑ni nna rabie ke:
―Gwataxxí ttu chupa ka belha ka nu si bedaxxule‑na.
Ugwapi tteba Simón Pedro‑ni lo barcuha nna gwaleabie yexxaha roꞌo indaha desá tí nuha ka belha xeni. Ttu gayua tsieyona bixxi tsunna (153) ka belhaha deyuꞌu lheꞌe nuha. Meskiba ixe ka belhaha deyuꞌu, labí bisú yexxaha.
Jesús‑ni nna rabie ka benneha:
―Gwalibiga gwaligo ixtíle.
Ni ttú ka benne rudhetinieha a reyaxakanie innaba tisake bie, gake bie: “Lu nna, ¿nú ankalu?” Kumu yúbake deki Jesús benne anka Xxanariꞌiha‑ba benneha.
Nianna tti ubiga Jesús‑ni bedaxxue yettaxtilaha nna utidhie benneha geke. Aníha‑gaba benie len ka belhaha.
Nuha beyonna lidú ruleꞌe loe len ka benne rudhetinieha iki de chi beyaka banie lagwi ge ka benne chi uttiha.
Iki de chi beyaka uto ixtíkeha nna ra Jesús‑ni Simón Pedro‑ni:
―Simón xiꞌin Jonás, ¿si rakaruinlu kia tti ka nu seꞌe‑ni?
Lana nna bekabina, rana:
―Ila xa tata. Lu gwa yúbalu gwa rakabati gelu.
―Biyú ka neru to kia‑ni ganna.
Nianna redeabie na attu libe:
―Simón xiꞌin Jonás, ¿si gwa rakinlu kia?
Lana nna bekabina, rana:
―Ila xa tata. Lu gwa yúbalu gwa rakabati gelu.
Lee nna redeabie na:
―Biyú ka neru to kia‑ni ganna.
Beyonna libeha redea Jesús‑ni na:
―Simón xiꞌin Jonás, ¿si gwa rakinlu kia?
Laꞌania nna chi bedú siꞌina le Pedro‑ni kumu de beyonna libela rinnaba tise, ree na: “Si gwa rakinlu kia?” Lana nna rane:
―Lu iyába gwa yúbalu xa tata. Lu yúbalu, gwa rakabati gelu.
Jesús‑ni nna ree na:
―Biyú ka neru to kia‑ni ganna.
Netiru ria, tti ankalu kwitiha titúbalu redú tselu nna riabalu ataba rakaba lelu, ttaka ganna chi uxxuluha, laꞌania nna udábalu ka nálu‑na nna attu benne subila odú tsebie lu nna ichebe lu ata labí ruꞌu lelu tsialu.
Tti unne Jesús‑ni aníha benna liibie gaxasina gatti Pedro‑ni. Len elhutti sate Pedro‑ni inná xxeni le Tata Do Yebáha. Nuha‑ba unnebie, nianna tti ree na:
―Utá tenalha neti.
Tti bodeki lo Pedro‑ni nna bilenna danalha ttu ka benne rudhetini Jesús‑ni, delába benne rakarunie geeha. Benneha‑gaba nuha udobie daka litta Jesús‑ni tti yuꞌuke go irseha nna unnaba tise Jesús‑ni, ree bie: ¿Nútu nuní utetu lu lasi ná ka nu uttikana luha, xa tata?
Tti bilani Pedro‑ni danalha benneha, nianna unnaba tisana Jesús‑ni, rane:
―Tata, nuní nna, ¿bíla sate nuní ganna?
Jesús‑ni nna bekabie geni, ree:
―Neti ganna rakaba lasia anába dhona aka benna axtaliba ganna chi esiayaha, lu nna bila elha ralhalu nna rinnaba tisalu. Utá tenalha neti.
Nuní uyuꞌu naga adí ka betsi to geriꞌiha nna ráke deki benneha labí gattie, ttaka Jesús‑ni laa rage Pedro‑ni deki benneha labí gattie, sinuki sun rabe na: “Ganna neti aka lasia anába dhona aka benna axtaliba ganna chi esiayaha, lu nna bila elha ralhalu nna rinnaba tisalu.”
Benne‑niba nuha bedhetini Jesús‑ni nna kwinaba labie rigixxiꞌe iyá nuní lhe benie na lo yetsi lhe. Riꞌitu gwa yúbatu deki nu rigixxiꞌe‑ni ankaba nuní nu gwalí, labí ruin lebie.
Jesús‑ni ixeeru nu ben benneha. Ganna kua ttu ttu ka nu benieha tsiakana lo yetsi, neti rakati labí akani yiesi lo yu‑ni tsuꞌu ka yetsi ka nu tsia lokani iyá nu benieha. Amén.
Lo yetsi nu sisiꞌa tte benia ttuha xa tata Teófilo, lo nuha utixxiꞌaya ge iyá tte nu udulo Jesús‑ni benie lhe iyá tte nu beleꞌenie ka benne lhe
axtaliba tti chi bisia sá beyapie deyye yebáha. Attili lani eyapie eyye, laꞌaniali chi bixúnie Espíritu ge Tata Do Yebáha kini bodhaꞌane bixa anka nu uin ka apóstoal, delába ka benne chi bekweeha.
Len ka apóstoal‑gaba nuha beleꞌe lo Jesús‑ni ixe lidú iki de tti chi uttieha. Aníha benie kini belaꞌa deki gwalí reki benbe. Delo chua (40) ubisaha beleꞌe lobie lenke lhe utixxiꞌagabanie ke gasina ki akake benne innabia Tata Do Yebáha ke.
Attili sa doe len ka benneha chi utixxiꞌe rabie ke:
―Labí eriaxxile lheꞌesi Jerusalén‑ni. Kwedabale axtaliba ganna chi udhelha Tataha benne chi rabie deki idhelheha. Neti chiba utixxiꞌania le ge benne idhelheha.
Ka benne tupa niha unnaba tisake Jesús‑ni, ráke bie:
―Tata Xisi to, ¿si nnanna chi uinlu kini riꞌi ka benne Israel eduloriꞌi innabiariꞌi attu libe?
Labie nna bekabie geke ree:
―Lebiꞌi labí elha ralhale unale bí sá lhe bí ura aka nuní, kumu sunruba Tataha chi gaꞌananie nukaxa aka nuní.
Ttaka ganna chi bisia Espíritu ge Tata Do Yebáha latile, laꞌania nna inná tsitsi lele. Nianna tti iriale tsiale kixxiꞌale kia lheꞌesi Jerusalén‑ni lhe lheꞌe adíru ka yiesi seꞌe itúba daka Judea‑ni lhe daka Samaria‑ni lhe. Axtaba ata riluxa yiesi lo yu‑ni tsiale kixxiꞌale kia.
Iki de chi rabie iyá nuha, nianna tti beyapie deyye yebáha. Lake nna rulannibake seꞌeke. Nianna tti bebe ttu bea, bebena ata deyyeha nna lanúrue bilákanie.
Sa seꞌelake rugíake deyya Jesús‑ni gwetsáha, nianna ttiruba chi uka xxe chupa ka benne biyú ata seꞌekeha, nukuke ka xo sitsi.
Nianna tti ra ka benneha ke:
―Lebiꞌi benne ge Galilea, ¿beaka seꞌele gwelanni gwetsáha? Ki yule la kwinaba Jesús benne ugwekie lagwi gele nna beyapie deyye yebáha, la benneha‑gaba nuha esiabie attu sá. Ttiba bilenle beyapie deyye, aníha‑gaba esiabie.
Nianna beyadi tteba ka apóstol ge Jesús‑ni iki Iꞌiya Ata Daa Ka Ya Olivuha nna deyyake besinke lheꞌesi Jerusalén‑ni. Jerusalén‑ni rena gaxxaba niha. Laxkala lattiba bedáke. Raxxíbana nu bedábakeha attiba chi gaꞌanna dháke lheꞌe ka sá atti reyaka leke.
Tti besinke lheꞌesiha, nianna beyapike lheꞌe yoꞌo do gwetsá ata reyaꞌan Pedruha lhe Juan‑ni lhe Jacobuha lhe Andrés‑ni lhe anágaba Felipe‑ni lhe Tomás‑ni lhe Bartolomé‑ni lhe Mateo‑ni lhe, anágaba Jacobo xiꞌin Alfeo‑ni lhe Simón, benne rágabakana Zelote lhe anágaba Judas xiꞌin benne tegaba lábie Jacobo.
Iyábake labí rudú siike, turoꞌoba rilhapike tisa rulisake Tata Do Yebáha, itupa lenke adíru ka benne nuilaha lhe anágaba María nan ge Jesús‑ni lhe ka betsieha lhe.
Ttu sá tupa ttiba ttu gayua galhia (120) ka betsi to geriꞌi, delába ka benne chi ria leke ge Jesús‑ni. Nianna tti udú lii Pedruha lagwi geke nna rabie ke:
―Xa betsi to, teeba ki gwado tisa ge nu unne Espíritu ge Tata Do Yebáha lo ka yetsi geeha, tti bixúnie David‑ni kini unnena ge nu uni Judas‑ni, delába Judas nu uchena ka nu bedaxxukana Jesús‑ni.
Kumu lana ukana benne biselana riꞌi. De nuha nna selagabana uinna sina nu chi gaꞌanna uinriꞌi.
’Ttaka Judas‑ni len belhiu uxína ge nu satsa bennaha, len nuha uyoꞌona ttu lo yu ata ugíana úda ikini lo yu nna bisú lheꞌeni, nianna tti ure tinni ka tuꞌeniha.
Iyába ka nu lheꞌesi Jerusalén‑ni binakana ge nu ukaha. Nianna utixxakana lá yu ata uttinaha Acéldama. Len tisa gekani dienna innána: Yu Ata Bilali Reni.
’Ge Judas‑ni nuha rinne lo ka Salmo‑na ata dia ra:
Lheꞌe lisiniha sii siibaniba eyaka;
lanú benne tseꞌe lheꞌe nuha.
Lhe rágaba lo ka Salmo‑na:
Attu benne subila odaxxue sina geniha.
21-22 De nuha nna raka doelha odúriꞌi attu benne subi kini odaxxue ladi Judas‑ni, kini tsekie lenriꞌi kixxiꞌariꞌi deki beyaka benba Jesús‑ni lo elhuttiha. Odúriꞌi ttu ka benne betenalhake riꞌi itúba tti ugweki Jesús benne anke Xxanariꞌiha lenriꞌi, desdeba tti begadi Juan‑nie inda nna axtaliba tti beyapie deyye yebáha.
Nianna tti bekwekana chupa ka benneha: bekwekana José benne tegaba lábie Barsabás, benne rágabakana Justo. Bekwegabakana attu benne tee lábie Matías.
Nianna tti ulhapikana tisa len Tata Do Yebáha, rákane:
―Tata Xisi to, luba yulu ttixa anka lheꞌe lasto ttu ttutu. Nnanna rinnabatu len kwinalu, delo chupa ka benne biyú seꞌe nii, uleꞌelu nú ka benne‑ni chi bekwelu
kini akake apóstol kixxiꞌake ka tisa ge Jesús‑ni, uinke sina nu ralha Judas‑ni uinna. Kumu lana, de benna tulhaha, de nuha nna bennittiba sina geni. Laxkala diabana ataba ralhana tsiana.
Nianna tti bedelhake suerti kini ulaꞌana nuxa ka benneha saxxína. Nianna gwaxxíbana Matías‑ni. Laxkala laꞌania tteba bisela Matías‑ni len ka benne sinea (11) anka apóstoal.
Tti bisia sá tti raka laní nu tee láni Pentecostés, laꞌania iyába ka benne ria leke ge Jesús‑ni ttu sadeꞌeba ta tupake.
Nianna tti uka xxe ttiba ka belha ge gi nna ugwadhikana iki ttu ttuke.
Laꞌania nuha bisia Espíritu ge Tata Do Yebáha nna uyuꞌe lati iyábake. Nianna tti udulo ttebake unneke ka tisa subi; unneke kua beteba Espírituha inneke.
Lheꞌesi Jerusalén‑nigaba seꞌe ttu chupa ka nu ankakana nu Israel, delába ka nu rudo tsitsirukana tisa ge Tata Do Yebáha. Ka nuha dákana lheꞌe iyába ka yiesi seꞌe yiesi lo yu‑ni.
Tti biyienkinna uyuꞌu beha, nianna betupa ttebakana ata raka nuha, nna uka tébakinna kumu ttu ttukana biyienkinna rinne ka benneha ka tisa rinnekana lheꞌe ka yiesi ata udákanaha.
Rugía yaꞌabakana lhe bebanabakinna tti biyienkinna nu rakaha, nianna rinnaba tisa luesikani, rákana:
―¿Laaba ka nu Galileaba iyá ka nu seꞌe gwenne nii?
¿Galasina nna gwa riyienbinriꞌi rinnekana ka tisa rinneriꞌi lheꞌe ka yiesi ata dariꞌiha?
Riꞌi ankariꞌi ka benne dariꞌi daka Partia lhe daka Media lhe daka Elam lhe dariꞌi daka Mesopotamia lhe daka Judea lhe anágaba daka Capadocia lhe daka Ponto lhe anágaba ka benne seꞌe daka Asia lhe.
Dágaba ka benne seꞌe daka Frigia lhe ka benne seꞌe daka Panfilia lhe daka Egipto lhe ka benne daa daka Libia nu re gaxxaba ata re lheꞌesi Cirene. Seꞌegaba ttu chupa ka benne dáke lheꞌesi Roma, seꞌeke ttu satti nii. Ttu chupake ankake benne Israel nna attu chupake nna labí ankake benne Israel, ttaka nna beyakake nu Israel nna riagaba leke attiba ria le ka benne Israel‑ni.
Seꞌegaba ka benne daa daka Creta lhe daka Arabia lhe. ¡Iyábariꞌi ka benne dariꞌi ka daka niha, gwa riyienbinriꞌi rinne ka benne‑ni ka tisa rinneriꞌi, rigixxiꞌake ge nu xxeni ruin Tata Do Yebáha!
Iyába ka benne seꞌe niha bebanabakanie, nigaba a yuke bixa ulaba leke. Nianna tti rinnaba tisa luesike, ráke:
―¿Bí diani iyá nu raka nii?
Ttaka adí ka nu seꞌe niha nna ruxisilakana, rákana:
―¡Dusibakin nuná!
Nianna tti udú lii Pedruha len a sinea (11) ka apóstol ge Jesús‑ni nna unnena idisa rana ka benne seꞌe niha:
―Lebiꞌi ka benne Israel lhe iyábale ka nu seꞌele lheꞌesi Jerusalén‑ni, gwaludoruga nagale nu innea kini unale bixa nuní raka nii.
Ka nu seꞌe‑ni laa dusigakin nuní, lebiꞌi nna rale deki dusikinna, ki si ankaruba retin jaa dila nuní.
Nnanna, nii chi rilenle raka nu utixxiꞌa Joel benne uke profeta ge Tata Do Yebáha itú nu reha, tti rabie:
Aní ra Tata Do Yebáha: “Ganna chi dabigana isia ka sá daluxaha,
laꞌania ugadia Espíritu kia‑ni lati iyábale ka benne seꞌele yiesi lo yu‑ni.
Laꞌania ka xiꞌin biyúleha lhe ka xiꞌiniunnáleha
kixxiꞌakinna le nu raka lasia unale.
Ka nu kwiti geleha nna unia kini ulaꞌakinna ttu bixa.
Anágaba ka tatuxtoo to geleha uingabaa kini itsiakanie ka ela.
Laꞌania ugadia Espíritu kia‑ni lati ka benne biyú lhe lati ka benne nuila lhe,
delába ka benne ixúti ke kini kixxiꞌake nu raka lasia una adí ka benne.
Yebáha unia kini aka ttu bixa, kini iláni ka benne nna ebanakanie geni:
Yiesi lo yu‑ni nna unia kini ilali reni lhe iria gi lhe chadha seni lhe.
Tatubisa‑na nna echulha lobie,
Iyá nuní aka atti lanila isia sá esia Tata Xisiha.
Ttu sá xxeni nuha aka laꞌania lhe ttu sá nu dika ebanani ka benne geni lhe,
nna iyába ka benne ganna innabake len Tata Xisiha, labie nna godilábe ke.”
’Lebiꞌi xa benne Israel, ―ra Pedruha― gwaludoruga nagale nu upeya le: Lebiꞌi gwa yúbale, Tata Do Yebáha benie kini Jesús ge Nazaret‑ni benie ka milagru lhe benie adíru ka nu bebaninle geni lagwi gele. Iyá nuní benie kini beleꞌebie deki lee udhelhe Jesús‑ni.
Benneha nuha betelee lasi ná ka nu ruin satsaha kini bettikane lo ya kurusiha. Ukaba attiba chi gaꞌanani Tata Do Yebáha aka.
Jesús‑ni nuha belhidha ben Tata Do Yebáha lo elhuttiha, bodilee bie lo elha disa biyúe ge elhuttiha, kumu elhuttiha labí udaana uin genie.
Ge Jesús‑ni nuha unne David‑ni lo ka yetsi ge Tata Do Yebáha, tti rana:
Satíaba riláti Tata Xisiha danerue arloa.
Labí ruxunnina kia bixa satea, kumu benneha daka ná benbaa due.
De nuha nna ittaba du lasia lhe de elha gwedeaka lasi nna rulhaa gebie
lhe anágaba xen su lasiba dhoa lhe;
kumu lu xa Tata Xisi to kia, de chi ankaa benne chi ulesilu kini akaa gelu
de nuha nna labí odhaꞌanlu neti lheꞌe yieru baaha,
nigaba a ugwelhalu usu bela latia‑ni lhe.
Kwinabalu beleꞌenlu neti gasina aka bania ttu dia lii,
lhe anágaba nna udú ittagabalu lasia de dulu len neti.
’Betsi to, gwalugwelharuga kixxiꞌaya ge David benne uka xuttoriꞌiha. Yule benneha uttibe nna bigatsibe. Loora nnanna sa rilábinriꞌi teeba baa ge benneha.
Ttaka David‑ni uka galána profeta lhe anágaba nna chigaba yuna deki Tata Do Yebáha chi bodhaꞌan tsitsi tisa gebie, ree deki ttu ka benne datiake naha, ttu ka benneha akake nu innabia, attiba lana ukana nu unnabia.
Laxkala David‑ni laꞌaniali attisidiba chiba rilenna deki eyaka benba Cristuha lo elhuttiha. De nuha nna unnena rana, labí eyaꞌan benneha yiesi elhuttiha lhe nigaba labí usu bela lati benneha lhe.
Gwalíba nna Jesús‑niba nuha belhidha ben Tata Do Yebáha lo elhuttiha nna iyábatu biyú lotu aníha‑ba uka.
Aníoka nna uxí lidhaka Jesús‑ni nna bisine udoe daka ná ben ge Tata Do Yebáha, nianna tti begwebie benneha Espíritu geeha, delába Espíritu nu chi rabie deki ugwebie Jesús‑ni. Espírituha nuní chi begadi Jesús‑ni latitu, de nuha nna riyieninle lhe rilenle nu raka nnanna.
Lebiꞌi gwa yúbale laa David‑niga nuha beyapi yebáha, kumu kwinaba lana unnena rana:
Tata Do Yebáha ree Cristu benne runie neti mandaduha:
“Utá udo daka ná bania.
Niiba dholu axtaliba ganna chi beseꞌa
ka nu abittu raka uyúkana lu, kini lu nna ulealu ikikani.”
’De nuha nna iyá ttele ka benne Israel, teeki una tsele deki Jesús benne betále lo ya kurusiha, benneha chi ben Tata Do Yebáha bie kini ake Xxanariꞌi lhe ake Cristu lhe.
Tti biyienkinna nu ra Pedruha nna ttiruba begaꞌa dina lheꞌe lastokani, nianna tti unnaba tisakana benneha lhe adí ka apóstoal lhe, rákana ke:
―Betsi to, ¿bíla anka nu uintu ganna?
―Gwalodúna le ge nu ruinle nna gwalodaxxu neda ge Tata Do Yebáha nna kua ttu ttule gwaligadi inda nna udettile lá Jesucristuha atti gadile indaha. Aníha kini dhi Tata Do Yebáha elha xen lasi ge ka tulha chi benle. Nianna tti utebie Espíritu geeha len lebiꞌi.
Espírituha nuha chi ra Tata Do Yebáha deki utebie gele lhe utebie ge ka xiꞌinle ka nu si daa lhe, anágaba nna utegabe Espírituha ge iyába ka benne seꞌe idittu, delába iyába ka benne gaxi Tata Do Yebaa benne anka Xxanariꞌiha.
Ixeba nu unne Pedruha rulisana ka benne seꞌe niha lhe rágabana ke:
―Gwalukwitta kweꞌe ka nu ruin satsa seꞌe nnanna.
Aníoka nna ka benne ugía leke ge ka tisa unne Pedruha, ka benneha udibake inda nna la sáha tteba nna bisela ttiba a tsunna mili ka benne kubi. Biselake len ka benne chi ria leke ge Jesús‑ni.
Iyába ka benne chi ria lekeha gwa ruinbake nu ruleꞌeni ka apóstoal ke. Ttu tsapaba seꞌe len luesike lhe turoꞌoba roke yetta lhe ttúba rinneke tti rilhapike tisa len Tata Do Yebáha lhe.
Iyába ka benne rasibakanie de rilákanie ixeba ka milagru lhe adíru ka nu rebanakanie geni ruin ka apóstol ge Jesús‑ni.
Iyába ka benne chi ria leke ge Jesús‑ni ttu tsapaba seꞌe len luesike lhe anágaba bixaba tee geke nna ge iyábake reyaka nuha.
Ruttoꞌobake ka lo yu gekeha lhe adíru nu tee geke lhe, belhuha nna ritidhina geke kua riyasabani ttu ttuke.
Labí rudhanke, ttu ttu sába ritupake ata do yotuha lhe anágaba lheꞌe ka yoꞌo gekeha itú iki itú leke ro len luesike yetta de elha gwedeaka lasi
lhe anágaba rulhagabake ge Tata Do Yebáha. Laxkala iyába ka nu lheꞌesi Jerusalén‑ni rakakinna geke, lhe ttu ttu ságaba rutselaru Tata Xisiha adíru ka benne chi gaꞌananie odilábie ke, rutsele ke len ka benne chi ria leke gebie.
Ttu sá ugwapi Pedruha dia lenna Juan‑ni ttiba tu retin tsunna nuha diakana ata do yotuha, kumu uraha rilhapi ka benne tisa len Tata Do Yebáha.
Roꞌo yotuha do ttu nubiyú anka xii ka niꞌani. Aníha‑ba ankana attili ulinaha nna ttu ttu sába radokana na daka ata du puerta nu tee láni Puerta Nu Anka Latsiru. Radokana nuha niha kini rinnabana belhiu len ka benne raꞌa laliꞌa ge yotuha.
Tti bilen nubiyúha Pedruha lhe Juan‑ni lhe diakana gaꞌakana laliꞌa ge yotuha, nianna tti unnena rinnabana kana belhiu.
Lakana nna belanni tsittabakana loni, nianna tti unne Pedruha, rana nubiyúha:
―¡Begía lotu!
Lana nna “O” ba rana begíana lokani nna ubedaba dona kini ugwekana na belhiu.
Ttaka Pedruha nna rana na:
―Neti labí belhiu kia tee kini utea gelu. Gutebaa len lu nu téruba kia. ¡Jesucristu ge Nazaret‑ni rudettia, udú lii nna udá!
Nianna tti bedaxxu Pedruha ná ben‑ni nna tti bedhú liina na. Looraha tteba nna bedá rea tteba lheꞌe ka niꞌaniha lhe bedá rea tteba lheꞌe ka sitta dheti geniha lhe.
Nianna gintsaba udú liina nna udulo ttebana udána. Nianna tti utaꞌana len ka Pedruha laliꞌa ge yotuha, ridábana lhe rigintsa ladhibana rulhana ge Tata Do Yebáha
nna iyába ka benne rilákanie chi redána lhe rulhana ge Tata Do Yebáha lhe,
bebanabakanie lhe uka tébakanie tti bilákanie nu ukaha, kumu beyakabiabakanie na. Labana nuha ridona roꞌo yotuha rinnabana belhiu daka ata du puerta nu tee láni Puerta Nu Anka Latsiru.
Nubiyú chi beyakaha labí rudhanna Pedruha lhe Juan‑ni lhe danalhabana kana. Ka benne seꞌe niha nna iyábake rebanabakanie ge nu ukaha nna bigaa ttebake diake ata seꞌekanaha ata daa kweredori nu tee láni Kweredori ge Salomón.
Tti bilani Pedruha chi tupa xxatta ka benne, nianna tti rana ke:
―Lebiꞌi benne Israel, ¿beaka rebana xxattinle ge nu rilenle‑ni? Lhe ¿beaka doba lole riꞌitu lhe? ¿Si rakinle deki riꞌibatu beyointu nubiyú‑ni de ra xxeni letu lhe o de ankatu benne rudo tsitsirutu tisa ge Tata Do Yebáha?
Koꞌo labí riꞌitu, sinuki Tata Do Yebaa benne anke Diosi ge Abraham‑ni lhe ge Isaac‑ni lhe ge Jacob‑ni, lhe ge adíru ka benne ukake xuttoriꞌiha lhe, benneha‑ba benie kini uná xxeni le Jesús benne anke Xiꞌinieha,  delába Jesús benne bedaxxuleha nna gwagaꞌalee lo ná ka uxtisiha, nianna labí uxielhale kini olhaa Pilato‑nie, tti rana deki olhábane.
Ttaka lebiꞌi nna uluꞌula niꞌale benne runie nu dika ixúha lhe anke ge Tata Do Yebáha lhe. Betseꞌe loona, lebiꞌi, nu ben elhuttiha‑la unnabale kini bodilaa Pilato‑ni
nna benne runie kini aka benriꞌi ttu dia liiha‑la bettile, ttaka Tata Do Yebáha belhidha benbe benneha lagwi ge ka benne chi uttiha. Riꞌitu biyú lotu iyá nu ukaha.
’Neti yu xeabaa xa betsi to, lebiꞌi lhe ka nu rinnabia gele‑na lhe, de abíba yule nna bedhakale Jesús‑ni aníha.
Ttaka Tata Do Yebáha aníha benie kini uka nu chi unnebie itú ttuha. Bixúnie iyá ka profeta geeha kini ka benneha unneke, ráke deki Cristu idhelheha teeki gatti benneha.
Laxkala lebiꞌi gwalodúna le ge nu ruinle nna gwalodaxxu neda ge Tata Xisiha kini oxíe ka tulha gele‑na. Laꞌania nna unie kini lebiꞌi saría tsena le
nna idhelhe Cristuha gele, delába Jesús benne chi gaꞌananie idhelheha.
Ttaka teeki dho Cristuha kwede yebáha axtaliba ganna chi bisia sá oseꞌe tse Tata Do Yebáha iyá tte nu seꞌe. Akaba atti tteba chi ree akaha. Ka profeta geeha, ka benne useꞌe itú nu reha, ka benneha bixúnie kini utixxiꞌake ge nu akaha,
attiba Moisés‑ni rana ka benne uka xuttoriꞌiha: “Tata Do Yebaa benne anke Xxanariꞌiha, labie unie kini lagwi gebale kweabie ttu benne ake profeta attiba neti. Udole tisa ge iyá tte nu inná benneha.
Ttaka nu abittu udona tisa ge benneha, ttu tsaba chadi gaa nuha, labíru aka iselana ka benne chi ankake ge Tata Do Yebáha.”
’Debá Samuel‑ni nna, iyába ka profetaha unneke ge nu chi raka nnanna.
Lebiꞌi dhile nu chi ra ka benneha lhe anágaba ralhagabale dhile nu chi ra Tata Do Yebáha Abraham‑ni ugwebie ka xuttoriꞌiha. Tti bodhaꞌan tsitsi tisa gebie len Abraham‑ni, laꞌania rabie na: “Ka benne datialuha, ka benneha ixúti kini unia ki saría tsena iyá ka benne seꞌe yiesi lo yu‑ni.”
Laxkala tti belhidha benbie Xiꞌinieha lo elhuttiha, len lebiꞌi nuha ladeꞌa tte udhelhe benneha kini aka lenie le, kini anáchu nna ttu ttule udhanle nu satsa ruinle‑na.
Sa dula Pedruha lhe Juan‑ni lhe rinne lenke ka benne tupa roꞌo yotuha, ttiruba chi bisin ka bixxudiha, dia lenkana nu baninna ka nu riseꞌe ruyúkana roꞌo yotuha. Chegabakana ka nu tee lákani saduceo.
Risaꞌakinna kumu de Pedruha lhe Juan‑ni lhe ruleꞌekanie ka benne lhe rágabake ka benneha deki tti beyaka ben Jesús‑ni lo elhuttiha, nuha benna liina deki ka benne chi uttiha gweyaka benbake.
Nianna tti bedaxxu ttebakana ka Pedruha nna begaꞌakana ke lisiyya, ttaka kumu de chi galá dia ralha nuha, de nuha nna attu sáliba bebeakana ke.
Ttaka ixe ka benne biyienkanie nu rigixxiꞌa ka benneha ge Jesús‑ni, nianna ugía tteba leke gebie nna biselarula ttiba a gayu mili ka benne subi. Sun tterula ka benne biyúha nuha bibaba.
Beyeki sáha nna betupa ka nu rinnabia ge ka nu Israel‑ni lheꞌesi Jerusalén‑ni, lenkana ka benneola gekaniha lhe ka nu ruleꞌekinna ka benne nu ra lo bia bennabi bodhaꞌan Moisés‑ni lhe.
Iyágaba Anás nu anka bixxudi xeniha lhe Caifás‑ni lhe Juan‑ni lhe Alejandro‑ni lhe adíru ka nu raka luesi bixxudi xeniha lhe, iyábakana bitupakana niha.
Nianna udhelhakana ka nu gwaleakana Pedruha lhe Juan‑ni lhe, gwaleakana ke lheꞌe lisiyyaha, nianna tti beseꞌekana ke lagwi gekani. Nianna tti unnaba tisakana ke, rákana ke:
―Lebiꞌi nna, ¿núla betena lo neda gele kini ruinle nuní lhe núla udelhana le lhe?
Pedruha nna yuꞌu galába Espíritu ge Tata Do Yebáha itúba latie, nianna tti unnebie ree:
―Gwaluyúruga xa benne rinnabia ge Israel lhe lebiꞌi ka tata benneola lhe,
lebiꞌi rinnaba tisale riꞌitu ge nu tse bentu len benne rani‑ni. Rinnaba tisale gasina uka kini beyaka benne‑ni.
Nnanna nna raka letu unale lhe unagaba iyá tte ka benne Israel‑ni lhe, Jesucristu ge Nazaret, benne betále lo ya kurusiha, delába benne belhidha ben Tata Do Yebáha lagwi ge ka benne chi uttiha, benneha nuha betebie lo neda getu kini bentu ki beyaka nubiyú du arlole‑ni.
Jesucristuha‑gaba nuha anke attiba íyya nu rikua ttu yoꞌo. Lebiꞌi nna ankale attiba ka nu rukuakana íyya ge yoꞌoha nna uluꞌu niꞌale Jesús benne anke íyyaha. Ttaka nnanna benneha‑la nuha chi bisine uke íyya nu rixúru.
Lhe anágaba lanú attu nuxa gwaka geni odilána riꞌi, kumu lanú attu benne chi udhelha Tata Do Yebáha yiesi lo yu‑ni kini odilábie riꞌi, sunruba Jesús‑ni.
Tti bilani ka nu rinnabiaha deki labí rasin Pedruha lhe Juan‑ni lhe, anágaba nna yúgabakana deki labí yetsi raka geke lhe labí tte detike lhe, nianna bebanabakinna nna tti ute dákinna deki gwalíba ugweki ka benneha len Jesús‑ni.
Gwea nna ata seꞌekanaha‑gaba du nubiyú chi beyakaha, laxkala labí tee roꞌokani bixa innákana.
Nianna tti bebeakana ka Pedruha ata seꞌekanaha nna suna labakana beyaꞌankana rinne len luesikani,
rákana:
―¿Bíla anka nu uinriꞌi len ka nuní ganna? Kumu iyába ka benne seꞌe Jerusalén‑ni chi yuke deki gwalíba chi ben ka nuní ttu milagru nu dika ebaninriꞌi geni. Riꞌi nna labí dika innáriꞌi deki labí lii ben ka nuní milagruha.
Aníoka nna beyaxikana ka Pedruha nna ttu tsaba besunakana rákana ke:
―Abitturu kixxiꞌale ge Jesús‑ni lhe abittugaba ulaꞌaruinle ka benne ge nuná lhe.
Ttaka Pedruha lhe Juan‑ni lhe bekabilake gekani ráke kana:
―Naba seꞌele, gwalinnáchu, ¿si tseba anka ganna ttixka gelale udotu tisa attichula ge Tata Do Yebáha?
Kumu riꞌitu labí aka getu udhantu a kixxiꞌatu ge nu chi biyienintu lhe ge nu chi bilentu lhe.
Ka nu rinnabiaha nna bedhaka disakana ka Pedruha, nialiba nna tti bolhákana ke. Bolhákana ke kumu de labí gwaxxakakana bixa ge ugwekana ke elha disa lhe anágaba de rixxusagabakinna ge ka benne, kumu iyábake rebanabakanie ge Tata Do Yebáha de nu chi ukaha, nianna tti ráke:
―¡Xxeniba ra le Tata Do Yebáha!
Aníha ráke kumu nubiyú beyaka len milagruha chiba du nuha gwa tee chua (40) ida.
Iki de chi begwelha ka nu rinnabia ge ka nu Israel‑ni deyya Pedruha lhe Juan‑ni lhe, nianna tti besinke ata seꞌe adí ka benne chi ria leke ge Jesús‑ni nna utixxiꞌakanie ka benneha ge iyá nu ra ka nu loni ge ka bixxudiha lhe nu ra ka benneola gekaniha lhe.
Ka benneha nna, iki de chi binake iyá nuha, nianna turoꞌoba unneke len Tata Do Yebáha, ráke:
―Tata Xisi to, kwinalu benlu yebáha lhe yiesi lo yu‑ni lhe indatooha lhe. Anágaba bengabalu iyá tte ka nu rapa ka nuní lhe.
Lu bixuinlu roꞌo David benne bixúe lo sina geluha, kini unnebie ree:
¿Beaka risaꞌa xxattakin nu dittu‑na,
lhe beaka rulaba lekani nu abittu dika ixú lhe?
Ka nu rinnabia‑na lhe ka nu ankakana ka nu loni seꞌe yiesi lo yu‑ni lhe,
ka nuná turoꞌoba riakana redú disakana lo Tata Xisiha,
lhe lo Cristu benne udhelheha lhe.
’Gwalí galá, ki nuha ben Herodes‑ni lhe Poncio Pilato‑ni lhe, lakana lenkana ka nu dittuha lhe iyágaba ka nu Israel‑ni lhe, bitupakana lheꞌesi‑ni kini bebiꞌi nookana Xiꞌinlu  Jesús‑ni, delába benne chi ulesilu kini ake Cristu.
Aníha benkana kini uka iyá nu chi bodhaꞌanlu lhe iyá chi ralu aka lhe.
Nnanna xa Tata Xisi to, biyúruga bí ruinkana rudhaka disakana riꞌitu. De nuha nna rinnabatu len kwinalu, aka lenlu riꞌitu, riꞌitu ka benne ruintu sina gelu, rinnabatu lenlu kini abittu gasintu tti kixxiꞌatu ka tisa gelu‑ni.
Lu nna beleꞌe nu xxeni ra lelu kini eyaka ka benne rani lhe kini aka ka milagru lhe adíru ka nu ebanintu geni lhe. Iyá nuní aka kumu Xiꞌinlu  Jesús, benne chi ulesiluha, benneha unie kini aka iyá nuní.
Tti chi uluxa ulhapike tisa len Tata Do Yebáha, nianna tti bixú ata tupakeha. Laꞌania nuha bisia Espíritu ge Tata Do Yebáha uyuꞌe itúba latike nna labí rasikanie tti rigixxiꞌake ka tisa ge Tata Do Yebáha.
Iyába ka benne chi ria leke ge Jesús‑ni, ttúba du leke lhe ttúba rulaba leke lhe. Ni ttúke labí innáke: “Suna kibaa anka nu tee‑ni.” Sinuki iyába nu tee geke, ge iyábake reyakana.
Ka apóstoal nna tsitsiba ra leke rigixxiꞌake ráke:
―Beyaka benba Jesús benne anke Xxanariꞌiha lo elhuttiha.
Anágaba lhe yalhá redá le Tata Do Yebáha raka lenie iyába ka benne chi ria leke Jesús‑ni.
Laxkala ni ttú ka benne selake ka benneha, labí riyasakanie ttu bixa kumu ata seꞌe lo yu geke lhe o ata sia lisike lhe, ka benneha ruttoꞌoke ka nuha nna belhiu ge nu ruttoꞌokeha nna
ruteke nuha len ka apóstoal, kini ka benneha nna rigidhike nuha ge ka benne kua riyasabani ttu ttuke.
Aníha‑ba ben ttu benne tee lábie José. Benneha datiabie Leví. Labie dabie daka lo yu nu tee láni Chipre. Nuha rena lagwi indatooha. Benneha nuha utixxa ka apóstoal lábie Bernabé. Bernabé dienna innána benne rodú tsebie le ka benne.
Ttaka udogaba attu benne biyú utta lábie Ananías lenie benne nuila geeha. Benne nuilaha utta lábie Safira. Ka benneha bettoꞌoke ttu lo yu geke
nna beteke belhiu ge yuha len ka apóstol ge Jesús‑ni. Ttaka benne nuilaha yube deki utuaba benne biyúha iki belhuha; labí iyá nuha betebie len ka apóstoal.
Pedruha nna rabie benne biyúha:
―Ananías, ¿beaka uxielhalu ge nu xxegwiha nna ruinlu dhi yielu Espíritu ge Tata Do Yebáha, delo nna utualu iki belhiu ge yu bettoꞌoluha?
¿Laaba ganna gebalu yuha nna ganna bettoꞌolu nuha nna gwa ukaba gelu bixaba ben lenlu belhuha? ¿Beaka besiꞌinulu nna benlu aní? Laa rakaginlu len ka benne nuní ben lelu; len Tata Do Yebáha nuní ben lelu.
Tti biyienin Ananías‑ni nu ra Pedruha, nianna ubixxie nna utti ttebe. Iyába ka benne binake ge nu ukuha, yalhá usi xxattakanie.
Nianna tti ubiga ttu chupa ka nu kwiti nna bottesikana benneha lari nna gwakatsikane.
Atti chi ute ttiba tsunna uraha nna lengwa chi bisin Safira, benne nuila ge Ananías‑ni. Labí yu benneha bixa chi uka.
Pedruha nna unnaba tise benne nuilaha, ree bie:
―Utixxiꞌa, ¿si ttanába bettoꞌole yuha?
Benne nuilaha nna bekabie ree:
―¡Ttaná galá!
Pedruha nna rabie benneha:
―¿Beaka turoꞌoba ugíalu nubiyú geluha benle kuꞌule prueba Espíritu ge Tata Xisiha? Biyúruga, ne ka nu gwakatsikana nubiyú geluha chi dedá etaꞌa roꞌo yoꞌo‑ni. Anágaba lu ichegabakana lu takatsigabakana lu.
Looraha tteba nna bedebixxi lo Safiraha arlo Pedruha nna bedeatti ttebe. Atti chi betaꞌa ka nu kwiti gwakatsikana benne nubiyú geeha, nianna bedelákinna chi dedete benne nuilaha bedeattie. Nianna dedeche ttebakane nna gwadikatsikane ata bigatsi nubiyú geeha.
Iyába ka benne chi ria leke ge Jesús‑ni lhe iyába ka nu binakana ge nu ukaha, yalhá usi xxattakinna.
Ixeeru ka milagru lhe ixeeru ka nu rebaninriꞌi geni ben ka apóstol ge Jesús‑ni lheꞌesi Jerusalén‑ni nna iyába ka benne chi ria leke ge Jesús‑ni nna ttúba ritupake roꞌo yotuha ata daa kweredori nu tee láni Kweredori ge Salomón.
Ttaka adíke nna labí reyaxakanie tatselake ka benneha, meskiba iyábake gwa ruꞌuba leke nu ruin ka apóstoal.
Laa kiga de nuha nna adikala dia raniru ka benne biyú lhe ka benne nuila ria leke ge Jesús benne anke Xxanariꞌiha.
Axtaba roꞌo ka nedaha ribeake ka benne raniha, rigixxake ka benneha lo ka taꞌa kini ganna chi tte Pedruha nna kwadiba lixxínani tsuꞌu lo ttu chupake kini eyakake.
Anágaba ka benne ge adí ka yiesi seꞌe gaxxaba ka niha, ixe juisiru ka benneha riake lheꞌesi Jerusalén‑ni, richeke ka benne rani gekeha lhe ka benne yuꞌu espíritu satsa latikeha lhe, iyába ka benneha gwa reyakabake.
De nuha nna bixxudi xeniha lhe iyába ka nu gwa seꞌekana lennaha lhe, delába ka nu tee lákani saduceo, ka nuha juisia betía di lekani ka apóstol ge Jesús‑ni.
Nianna tti bedaxxukana ke nna bedheakana ke lisiyya.
Ttaka ttu anjeli ge Tata Xisiha lo relaha gwadhalie lisiyyaha kini bebeabie ka benneha, nianna tti ree ke:
―Gwaleyya nna gwaltsia roꞌo yotuha nna gwalikixxiꞌen ka benne seꞌe niha gasina udaxxuke neda ge Jesús‑ni kini gatta elha nabani geke ttu dia lii.
Lake nna bedoba nagake ge nu ra benneha. Laxkala ugwani dilaha nna dila tteba chi utaꞌake laliꞌa ge yotuha nna udulo ttebake ruleꞌekanie ka benne tupa niha.
Bixxudi xeniha lenna ka nu gwa seꞌekana lennaha, bottupa ttebakana ka nu ruin elhuxtisi ge ka nu Israel‑ni lhe iyába ka benneola gekaniha lhe, nianna tti udhelhakana ka nu tsiakana kini saleakana Pedruha lhe Juan‑ni lheꞌe lisiyyaha.
Ttaka tti bisin ka nu diakana ubea ka benneha, nurua ka benneha gwaxxakakana niha. Nianna tti beyeki ttebakana gwattixxiꞌakana rákana:
―Tsitsiba yaya lisiyyaha tti bisintuha nna ka nu seꞌe ruyúkana roꞌo nuha, niha‑ba seꞌekana, ttaka tti udhalitu utaꞌatuha, nurua ka nu tee lisiyyaha gwaxxakatu.
―¿Galabasina lhuxa loo nuní?
Nuha‑ba rákana seꞌekana, ttiruba chi uka xxe ttu benne bisine, ree kana:
―Nela ka nu utixxale lisiyyaha chi seꞌe roꞌo yotuha ruleꞌekinna ka benne ka tisa ge Jesús‑ni.
Nianna dia tteba nu baninna ka nu riseꞌe gweyú roꞌo yotuha itupa lenna ka gwensina geniha gwaxxíkana ka benne utta lisiyyaha. Labí bedhaka disakana ke, kumu rasibakinna kini ka usia ka benne tupa niha kana íyya.
Tti chi besin lenkana ka benneha arlo ka nu runi elhuxtisiha, nianna tti unne bixxudi xeniha rana ke:
―¿Laaba ttu tsa chi ratu le deki labíru kixxiꞌale ge nubiyú rekile rigixxiꞌale‑na? Ttaka lebiꞌi nna adíla ruinle. Gwaluyúruga iyába ka nu seꞌe Jerusalén‑ni chi begaꞌale tisa gele‑na ikikani. Gwea nna ruinle udelhale kweꞌetu deki riꞌibatu bettitu nubiyú nu rekile rigixxiꞌale gen‑na.
Pedruha lenie adí ka apóstoal nna bekabike geni, ráke:
―Riꞌitu rakarula doelha udotu tisa ge Tata Do Yebáha attichula ge ka benne seꞌe yiesi lo yu‑ni.
Tata Do Yebaa benne anka Diosi ge ka benne uka xuttoriꞌiha, benneha belhidhe Jesús‑ni lo elhuttiha, delába Jesús benne bettileha nna betálee lo ya kurusiha.
Benneha nuha ulhapi Tata Do Yebáha lebie nna bedoe bie daka ná benbie kini ake nu loni ge ka benne lhe odilábie ke lhe. Aníha kini riꞌi ka benne Israel odúna riꞌi nna odaxxuriꞌi neda ge Tata Do Yebáha, kini anáchu nna ixú elha xen lasi ge ka tulha ruinriꞌi.
Riꞌitu lhe Espíritu bete Tata Do Yebáha ge ka benne gwa rudobake tisa gebie, iyábatu biyú lotu ge iyá nu ukaha.
Tti biyienkinna nu ra ka benneha, nianna bituxxu xxattakinna nna ruinkana uttikana ke.
Ttaka ttu fariseo nu tee láni Gamaliel selana lheꞌe ka nu runi elhuxtisiha, lana ankana ttu ka nu ruleꞌekinna ka benne nu ra lo bia bennabi bodhaꞌan Moisés‑ni nna iyába ka nu lheꞌesiha ria lekani na. Nuha udú liina nna rana ka nu seꞌe niha ebeakana ka apóstoal satti ata seꞌekanaha.
Nianna tti unnena, rana:
―Xa benne Israel, gwaluyú gele ganna bixa udhakale ka nubiyú‑na.
Yule itú ttuha uleagaba lo nu utta láni Teudas. Nuha laꞌania rana deki lana ankana ttu nu ra xxeni leni. Laxkala ttiba ttu ttapa gayua (400) ka nubiyú gwanalhakana na. Ttaka bettibakana Teudas‑ni nna iyába ka nu gwanalhakana naha nna ugwadhibakana nna siiba beyaka.
Iki de nuha nna bedebeagaba lo Judas ge Galilea‑ni tti reyadha lá ka benne geriꞌi. Laꞌania Judas‑ni udaagabana benoo xanni ixeru ka benne. Ttaka bedeottigabakana na nna iyába ka nu gwanalhakana naha nna bedeadhigaba ka nuha.
De nuha nna raka lasia upeya le: ka nubiyú seꞌe naa, gwalolhaa ka nuná. Bittu bi udhakale kana, kumu ganna tisa nu rigixxiꞌa ka nuná, gwa ankabana ge ka benne seꞌe yiesi lo yu‑ni, laꞌania nna gweseꞌe looba ka tisa‑na.
Ttaka ganna ankaba ka tisa‑na ge Tata Do Yebáha, laꞌania nna lebiꞌi labí dhaale utseꞌe loole kana. Gwaluyú gele, ni kina len Tata Do Yebáha‑la nuní yuꞌule utilha.
Lakana nna gwa bedoba nagakani ge nu ra Gamaliel‑ni kana. Niala nna tti beyaxikana ka apóstoal nna uyakana ke. Iki de chi uyakana keha nna tti besunakana rákana ke:
―Bitturu kixxiꞌale ge Jesús‑ni.
Iki deliba chi rákana ke aníha, nianna tti bolhákana ke.
Lake nna redeakabakanie beriake arlo ka nu runi elhuxtisiha. Redeakakanie kumu Tata Do Yebáha rugwelhe ki rudhaka disakana ke de rigixxiꞌake ge Jesús‑ni
nna ttu ttu sába seꞌeke lheꞌe yotuha lhe ttu ttu sába ritupake lheꞌe ka yoꞌo geke lhe, labí rudú siike ruleꞌeke lhe a rigixxiꞌake deki Jesús‑ni anke Cristu.
Laꞌania, kumu de chi dia rani ka benne ria leke ge Jesús‑ni, de nuha nna ka benne rinneke tisa griegu chi uduloke rinne bexeake ge ka benne rinne tisa hebreo. Ráke deki ka nuila bidabi geke, delába ka benne rinneke tisa griegu, labí ridí ka benneha ixeni nu ritidhi roke ttu ttu sá.
Aníha uka nna bottupa ka benne tsiꞌinu (12) anka apóstoal iyába ka benne chi ria leke ge Jesús‑ni. Nianna ráke ka benneha:
―Labí aka ganna riꞌitu udú siitu a kixxiꞌarutu ka tisa ge Tata Do Yebáha nna sunruba ugidhi nu go ka benne nuila bidabi‑ni tsekitu.
De nuha nna xa betsi to, gwalukwe a gasi ka benne biyú ka benne selake len lebiꞌi, ka benne gwa dika uxxen leriꞌi geke lhe rapa elha rieni lhe, anágaba nna ankagabake benne yuꞌu Espíritu ge Tata Do Yebáha itú latike. Gwalukwe ke kini useꞌeriꞌi ke ki kidhike nu go ka benne nuila bidabi‑ni,
kini riꞌitu nna udoruna letu ilhapitu tisa len Tata Do Yebáha lhe kixxiꞌarutu ka tisa geeha lhe.
Nianna tti betso duke ka benneha arlo ka apóstoal. Ka apóstoal nna ulhapike tisa len Tata Do Yebáha nna uxxua náke iki ka benneha.
Ka tisa ge Tata Do Yebáha nna adíla diaru ka benneha radhike. Anágaba ka benne chi ria leke ge Jesús‑ni yalhá chi rani xxattake lheꞌesi Jerusalén‑ni. Anágaba ka bixxudiha, ixegabakana ugía lekani ge Jesús‑ni.
Esteban‑ni nna tsitsiba ra leni lhe bete tamaba Tata Do Yebáha elha tse geni kini ruinna ka milagru lagwi ge ka benne lhe adíru ka nu rebanakanie geni lhe.
Ttaka ttu chupa ka nu Israel ka nu dákana lheꞌe yoꞌo ata rudhetikana ka tisa ge Tata Do Yebáha, delába ka nu tee lákani Ka Benne Chi Reyeki Lhaa, ka nuha itupa lenkana ka nu dákana daka Cirene lhe daka Alejandría lhe, anágaba ka nu dákana daka Cilicia lhe daka Asia lhe, iyábakana beseꞌe disakana lo Esteban‑ni.
Ttaka labí udúkana loni kumu Espíritu ge Tata Do Yebáha‑ba rugwebie na elha rieni kini rinnena.
Ka nuha uluꞌukana belhiu lasi ná ttu chupa ka nu innákana deki chi biyienkinna rigua Esteban‑ni balaꞌana ge Moisés‑ni lhe ge Tata Do Yebáha lhe.
Aníoka nna betsatsakana ka benne lhe ka benneola gekaniha lhe, anágaba ka nu ruleꞌekinna ka benne nu ra lo bia bennabi bodhaꞌan Moisés‑ni lhe. Nianna tti ugíakana gwadaxxukana Esteban‑ni nna chekana na gwagaꞌakana na lo ná ka nu runi elhuxtisi ge ka nu Israel‑ni.
Utilagabakana ka nu ben lekani kini besiakana ikini rákana:
―Nubiyú du nii birula rudú siina riguana balaꞌana ge yotu leꞌa geriꞌi‑ni lhe ge bia bennabi geriꞌi‑ni lhe.
Kumu chi biyienintu rana: “Jesús ge Nazaret‑ni utseꞌe loobana yotu‑ni lhe otseabana ka nu labinriꞌi ruinriꞌi, delába ka nu bodhaꞌan Moisés‑ni uinriꞌi.”
Ka nu runi elhuxtisiha nna, iyábakana belannikana lo Esteban‑ni, nianna tti belaꞌakinna loni ttiba lo ttu anjeli ge Tata Do Yebáha.
Nianna tti unnaba tisa bixxudi xeniha Esteban‑ni, rana na:
―¿Si gwalí nu ra ka nuní?
Lana nna bekabina, rana:
―Xa betsi to lhe xa tata benneola lhe, gwaludoruga nagale kia. Tata Do Yebáha benne ra xxeni leeha, labie beleꞌe lobie lani xxudiriꞌi Abraham‑ni atti sa do benneha Mesopotamia atti lanila isiabie dhoe lheꞌesi Harán‑ni.
Laꞌania unnebie ree Abraham‑ni: “Bedhá ikilu lheꞌesi gelu‑na lhe ka benne raka luesilu‑na lhe, biria nna ugía lo yu ata uleꞌenia lu.”
Aníha uka nna biria Abraham‑ni lo yu ge ka nu Caldea‑ni  nna die gwadhoe daka Harán. Iki de chi utti tata geeha, nianna che Tata Do Yebáha bie kini bisiabie nna udoe lo yu ata seꞌele nnanna.
Laꞌania labí begwe tte Tata Do Yebáha bie niru latti lo yu ata dhobie. Ttaka bodhaꞌan tsitsi tisa gebie len benneha, ree bie: “Gutebaa lo yu‑ni gelu lhe ge ka xiꞌinlu lhe ge ka xidholu ka nu si daa.” Aníha ra Tata Do Yebáha Abraham‑ni laꞌania, meskiba tti ree benneha aníha lanú xiꞌin Abraham‑ni chi tee.
Anágaba lhe rágabe Abraham‑ni deki ka xiꞌinie lhe ka xidhoe lhe, delába ka benne datiake bie, ka benneha akake benne dittu tseꞌeke lo yu ge ka nu dittu. Ka nuha nna urenkana ke sina lhe uyú satsakana ke delo ttapa gayua (400) ida.
Ttaka rágaba Tata Do Yebáha bie: “Neti utea elha disa ge yiesi nu urenna ka benne geluha sina. Iki de nuha‑liba nna tti eriake niha, nianna tti esiake nii nna uinke leꞌa kia.”
Bodhaꞌangaba Tata Do Yebáha len Abraham‑ni kini ichúe lo bela lati ka benne biyú. Aníha kini eyaꞌan tsitsi tisa nu begwekeha. Laxkala atti chi uli xiꞌin biyú Abraham‑ni, delába Isaac‑ni, atti chi ankinna xxunu ubisaha, laꞌania nna uchú Abraham‑ni lo bela latibi. Aníha‑gaba bedhaka Isaac‑ni xiꞌinni Jacob‑ni. Jacob‑ni nna aníha‑gaba bedeonna len ka xiꞌinniha, delába ka benne tsiꞌinu (12) ukake xxudi ka benne uka xuttoriꞌiha.
’Ka xiꞌin Jacob‑ni, delába ka benne uka xuttoriꞌiha, ka benneha betía di leke betsike José‑ni, nna bettoꞌoke benneha len ka nu chekane daka Egipto. Ttaka Tata Do Yebáha nna gwa udúbe len José‑ni
lhe gwa bodilágabe benneha lo iyába nu gwateeha lhe begwegabe bie elha rieni lhe. Bengabe kini Faraón nu unnabiana Egipto‑ni uyuꞌu leni nu ben José‑ni. De nuha nna Faraón‑ni bedúna José‑ni kini innabie ka yiesi seꞌe daka Egipto‑ni lhe innabiagabe ka nu riben sina lheꞌe yoꞌo ge Faraón‑ni lhe.
’Laꞌania nuha bisia ttu ubina itúba lo yu ge Egipto‑ni lhe ge Canaán‑ni lhe. Ttu elha disa tsitsi nuha biyú ka benne laꞌania. Laxkala ka benne uka xuttoriꞌiha labíru nu goke tee.
Tti bina Jacob‑ni deki daka Egipto, niha tee xuxtila, nianna udhelhe ka xiꞌin biyúeha kini ugíake niha, delába ka benne ukake xuttoriꞌiha.
Ka benneha ttiliba chi diake Egipto‑ni nu berupa libeha, laꞌanialiba nna chi utixxiꞌen José‑ni ke deki labana nuha anka betsike. Laꞌanialiba nna tti ubina Faraón‑ni gá daka daa José‑ni lhe nú benne raka luesini lhe.
Iki de nuha nna tti ben José‑ni doelha gwaxí ka betsiniha tata gekeha, delába Jacob‑ni, itupa lenie iyá ka benne raka luesieha. Gayuna bixxi tsinu (75) anka de iyáke.
Aníoka nna bisin Jacob‑ni daka Egipto nna niha‑ba uttie, lhe niha‑gaba utti ka xuttoriꞌiha lhe.
Nianna dechekana ka sitta gekeha nna besin lenkana ka sittaha daka Siquem. Niha‑ba bigatsike lheꞌe baa ata uyoꞌo Abraham‑ni, delába baa nu bettoꞌo ka xiꞌin benne tee lábie Hamor.
Tti chi utaꞌa attu nu unnabiana Egipto‑ni, nuha labíru benbiana José‑ni.
Nu rinnabiaha besiꞌinuna nna bedhaka xiina ka benne uka xuttoriꞌiha, bedo doelhana ke kini udhá ikike ka nuto chichi to gekeha kini gattikabi.
Laꞌania nuha uli Moisés‑ni. Labi ukabi ttu binto nu uyuꞌu le Tata Do Yebáha. Ka tata nan gebiha gatsiba biyúke bi lheꞌe yoꞌo gekeha delo tsunna beaha.
Ttaka tti abitturu uka igatsibi lheꞌe yoꞌo gekeha, nianna bedhába ikike bi. Nianna tti bedí xiꞌiniunná Faraón‑ni bi kini bodixenna bi attisidiba xiꞌinbani ukabi.
Aníha uka nna bideti Moisés‑ni nna uxína elha rieni ge ka nu Egipto‑ni. De nuha nna tsitsiba unnena lhe tsitsiba uka elha ruin geni lhe.
’Tti chi ukinna chua (40) idaha, laꞌania bebeki leni salannina ka benne geniha, delába ka benne Israel‑ni.
Ttaka tti bilenna daa ttu nu Egipto rayana ttu ka benne geniha, nianna diana gwadilána benneha nna bettibana nu Egiptoha.
Aníha benna kumu rakinna kini ka benne Israel‑ni tte dákanie deki lana ixúni Tata Do Yebáha kini odilána ke. Ttaka lake nna labí belaba leke aníha.
Beyeki sáha nna gwadixxakagaba Moisés‑ni a chupa ka benne Israel yuꞌuke utilha. Lana nna latsiruba betsilana ke. Nianna tti rana ke: “Ki betsi to gebale raka, ¿beaka yuꞌule ritilhale?”
Ttaka nu rayana attu benneha nna besigalana Moisés‑ni nna rana na: “Ttinka lu, ¿nú bedúna lu kini innabialu lhe uinlu elhuxtisi getu lhe?
¿Si redeongabalu edeottilu neti attigaba benlu len nu Egipto bettilu nnayaha?”
Tti biyienin Moisés‑ni nu ra nuha, nianna bexunni ttebana diana lo yu tee láni Madián, ttiba ttu nu dittu ukana udona niha. Niha uka chupa xiꞌinni.
’Iki de tti chi bedeaka chua (40) idaha, laꞌania nna beleꞌe lo ttu anjeli ge Tata Do Yebáha len Moisés‑ni lo yu bisi ata do iꞌiya Sinaí‑ni. Beleꞌe loe lheꞌe ttu belha ge gi riria lheꞌe ttu xxiti re niha.
Moisés‑ni nna bebanabinna tti bilenna belhaha. Nianna tti ubigana kini ilá tsenna nu raka niha. Nianna tti biyieninna tsiꞌi Tata Xisiha rabie na:
“Neti ankaa Diosi ge ka benne ukake xuttoluha. Neti ankaa Diosi ge Abraham‑ni lhe ge Isaac‑ni lhe ge Jacob‑ni lhe.” Moisés‑ni nna bixidi ttebana kumu de usi xxattinna nna birua beyaxinna ulannina lheꞌe xxitiha.
Nianna ra Tata Xisiha na: “Ulea niꞌalu ka gwaracha gelu‑na, kumu ata dulu‑ni, yu leꞌaba anka benne‑ni.
Neti chi biláti elha disa nu ruyú ka benne kia seꞌe Egiptoha lhe chi biyienti ribesi gweke lhe. Nnanna nna chi ugwadia kini odiláya ke. De nuha nna utá kini idhelhaa lu kini tsialu Egipto‑ni.”
’La Moisés‑nigaba nuha bedú disakana loni tti rákana na: “Ttinka lu, ¿nú bodúna lu kini innabialu riꞌitu lhe uinlu elhuxtisi getu lhe?” La lagabana nuha udhelha Tata Do Yebáha kini akana nu innabiana ka benne Israel‑ni lhe odilána ke lhe. Anjeli beleꞌe loe lheꞌe xxitiha, benneha nuha bixúni Tata Do Yebáha kini uka Moisés‑ni nu innabia lhe nu odilána ka benne lhe.
Lana nuha benna ka milagru lhe adíru ka nu rebaninriꞌi geni tti bebeana ke lo yu ge Egipto‑ni lhe tti beteke lo indatoo nu tee láni Indatoo Xiná lhe tti ugwekike lo yu bisiha delo chua (40) idaha lhe.
’Moisés‑nigaba nuha rana ka benne Israel‑ni: “Tata Do Yebaa benne anke Xxanariꞌiha, benneha unie kini iria ttu profeta lagwi gele attiba neti. [Ge benneha udo nagale.]”
La Moisés‑nigaba nuha udúna len ka benne ukake xuttoriꞌiha tti bitupake kweꞌe iꞌiya Sinaí‑ni lo yu bisiha, delába tti unne len anjeli ge Tata Do Yebáha na iki iꞌiyaha nna begwebie na ka tisa ka nu dika uinke kini aka benriꞌi ttu dia lii. Lana nna bettena ka tisaha lenriꞌi.
’Ttaka ka xuttoriꞌiha labí uka leke udoke tisa ge Moisés‑ni, sinuki uluꞌula niꞌake na nna ukala leke eyekike Egiptoha.
Nianna tti ráke Aarón‑ni: “Beni ka diosi geriꞌi kini enerukana loriꞌi eyaꞌariꞌi, kumu Moisés nu bebeana riꞌi Egiptoha, labí yuriꞌi bí gwatena.”
Nianna ben ttebakana ttu gwirri ge oru nna bettikana ka nimala kini betekana úna ge gwirriha. Ttu laní xxeniba benkana de elha gwedeaka lasi ge gwirri nu ben labakanaha.
De nuha nna bedhába iki Tata Do Yebáha kana lhe begwelhabe kana benkana leꞌa ge ka beli sia gwetsá. Benbakana attiba ra lo ka yetsi bodhaꞌana ka profetaha. Lo ka yetsiha bodhaꞌan ka benneha ka tisa unne Tata Do Yebáha, tti ree:
Lebiꞌi benne Israel, delo chua (40) ida tti ugwekile lo yu bisiha,
laꞌania labí bettile ka nimala kini utele úna kia.
Betseꞌe loona, yoꞌo lari ge diosi nu tee láni Moloc, nuha‑la dechele,
anágaba lhe dechegabale beli ge diosi nu tee láni Refán.
Laxkala de nuha nna neti kweabaa le ata seꞌele‑na nna nu reha udelhaa le, adírula idittu udelhaa le attichula ata re Babilonia‑ni.
’Ka benne uka xuttoriꞌiha tti ugwekike lo yu bisiha gwa udoba yotu nu ukana ge lariha lenke. Nuha benna liina deki gwa udoba Tata Do Yebáha lenke laꞌania. Yotu nu ukana ge lariha, ukabana atti tteba ra Tata Do Yebáha Moisés‑ni tti rabie na deki teeki uinna nuha atti tteba anka nu chi bilennaha.
La yotu lariha‑gaba nuha deche ka benne uka xuttoriꞌiha tti deyyake len Josué‑ni nna betaꞌake lo yu ge ka nu abittu ankakana nu Israel. Ka nuha‑gaba nuha bebea Tata Do Yebáha arlo ka benne ukake xuttoriꞌiha. Yotu lariha debá atti udo David‑ni gwa udoruna.
Kumu David‑ni de ukana benne uyuꞌu le Tata Do Yebáha, de nuha nna unnabana lenie kini ugwelhe na udona ttu lisie ata dika uin ka benne datiake Jacob‑ni leꞌa gebie, ttaka labí benna yotuha.
Salomón‑niliba bedona lisieha.
Meskigaba udo yotuha, ttaka Tata Do Yebaa benne ra xxeni leeha, labí dika dho benneha lheꞌe yoꞌo nu runi ka benne len niꞌa náke, ttiba ra profeta geeha:
Yebáha ankana ata doa rinnabiaya, ra Tata Xisiha,
yiesi lo yu‑ni nna ankana ata rudú niꞌaya.
Nianna, ¿gasina nuha nna rálale deki udole ttu yoꞌo kia?
Gwalinnáruga, ¿si gwaka tsa ttu lisia ata dhoa eyaka lasia?
Ki kwinaba neti benia iyá nu seꞌe yiesi lo yu‑ni.
’Ttaka lebiꞌi nna labí rieninle ―ra Esteban‑ni―. Yietiba ruinle abittuba ria lele. Lebiꞌi ruinbale attiba ben ka xuttoleha, reseꞌe disalale lo Espíritu ge Tata Do Yebáha.
Ttiba ben ka xuttoleha, iyába ka benne uka profetaha gwanalhakana ke berio lákana ke lhe bettibakana ka profeta ka benne utixxiꞌake deki isia ttu benne unie attiba ankaba geni. Nnanna nna benne utixxiꞌake geeha, chiba bita benneha yiesi lo yu‑ni, lebiꞌi nna betelalee lasi ná ka nu bedaxxukaneha lhe benlale kini bettikane lhe.
Lebiꞌigaba nuha uxíle bia bennabi ge Tata Do Yebáha nu bete ka anjeli geeha len lebiꞌi, ttaka nna abígaba rudole tisa geni.
Tti biyienkin nu ruin elhuxtisiha iyá nu ra Esteban‑ni, nianna bisaꞌa xxattakinna, roniba lo layakani.
Ttaka Esteban‑ni yuꞌu galába Espíritu ge Tata Do Yebáha itúba latini. Nianna tti belhidha loni belannina yebáha nna bilenna xiani ge Tata Do Yebáha lhe bilágabinna Jesús‑ni due daka ná ben ge Tata Do Yebáha.
Nianna tti unnena, rana:
―¡Gwalugíaruga! Neti riláti du yali yebáha lhe rilágabati Jesús‑ni,  due daka ná ben ge Tata Do Yebáha.
Ttaka lakana nna bettola nagakani, nianna tti uresiꞌakana idisa nna bebiꞌi noo iyábakana Esteban‑ni.
Uleakana Esteban‑ni roꞌesiha nna besiakana na íyya, nna ka nu rusiakana ikini deki bixa bennaha, ka nuha uleaniba xokani nna beseꞌekana ka xokaniha arlo ttu nu kwiti tee láni Saulo,
nianna tti besiakana Esteban‑ni íyya. Laka yuꞌukana rusiakana na íyyaha, lana nna duna rinnena, rana:
―¡Tata Jesús to kia, chi dedáya len kwinalu! ¡Bedíttu neti!
Nianna tti bedú xibini nna unnena idisa, rana:
―¡Tata xisi to kia, bittu kuꞌinlu tulha nu ruin ka nuní!
Nuha‑ba rana nna uttina.
Saulo‑ni nna uyuꞌuba leni bettikana Esteban‑ni.
La sá tti bettikana Esteban‑ni, laꞌania udulokana berio lákana ka benne chi ria leke ge Jesús‑ni seꞌeke lheꞌesi Jerusalén‑ni. Ttu elha disa xxeni nuha uka laꞌania. Iyábake ugwadhike diake itúba daka Judea‑ni lhe daka Samaria‑ni lhe. A sunruba ka apóstol ge Jesús‑ni beyaꞌan lheꞌesi Jerusalén‑ni, labí biriake.
Laꞌania ttu chupa ka benne biyú, ka benne gwa rudo tsitsiruke tisa ge Tata Do Yebáha, ka benneha gwalhidhake Esteban‑ni nna uresi xxattake geni tti gwakatsike naha.
Sauloha nna danalhabana ruinna utseꞌe loona ka benne chi ria leke ge Jesús‑ni. Kua suba raꞌana lheꞌe ka yoꞌo, kini rache naꞌayana ka benne nuila lhe ka benne biyú lhe, nianna tti radheana ke lisiyya.
Felipe‑ni nna diana bisinna lheꞌe ttu ka yiesi xeni ge Samaria‑ni. Niha udulona rigixxiꞌenna ka benne seꞌe niha ge Cristuha.
Ka benneha nna, tti riyienkanie nu ra Felipe‑ni lhe tti rilákanie ka milagru ka nu rebaninriꞌi geni ruinnaha, nianna iyábake ritupake rudo tsitsiba nagake ge nu rigixxiꞌanaha.
Ixeba ka benne yuꞌu espíritu satsa latike, gwa reyakabake nna ka espíritu satsaha nna ribesiꞌabakana tti reriakana latike. Anágaba nna ixegaba ka benne daa yatti latike lhe ka benne ridá natsa lhe gwa reyakagabake.
Laxkala ttu elha gwedeaka lasi xxeni nuha uka lheꞌesi Samaria‑ni laꞌania.
Ttaka lheꞌesiha‑gaba do ttu nubiyú tee láni Simón. Ttuha‑li chi ruin nuha ge elha gwesá nna gwa udaabana uxí yiena ka benne ge Samaria‑ni, kini ugía leke geni. Ruinna deki ankana ttu nu ra xxeni leni.
Gebani rudo naga iyá xeabake, ka benne elha lhe ka binto lhe, nianna ráke:
―Benne‑ni nuní rape nu xxeni ra le Tata Do Yebáha.
Rudo tsitsiba nagake geni kumu isába chi ridí yiena ke kini ria leke ge ka elha gwesá ruinnaha.
Ttaka tti biyienkanie rigixxiꞌa Felipe‑ni gasina akake benne innabia Tata Do Yebáha ke lhe rigixxiꞌagabana ge Jesucristuha lhe, laꞌania nuila lhe nubiyú ka benneha ugía leke geni, nianna tti udike inda.
Iyágaba Simón‑ni ugía leni ge nu ra Felipe‑ni nna udigabana inda. Iki de tti chi udina indaha nna udulona gwanalhana benneha. Ataba diabie diana nna rugía yaꞌabana tti rilenna ka milagru lhe adíru ka nu rebaninriꞌi geni ruin benneha lhe.
Tti bina ka apóstol seꞌe Jerusalén‑ni deki chi bedaxxu ka benne ge Samaria‑ni tisa ge Tata Do Yebáha, nianna udhelhake Pedruha lhe Juan‑ni lhe kini ugíakana niha.
Tti bisinkana Samaria‑ni nna udulo ttebakana unnabakana len Tata Do Yebáha kini benneha nna utebie Espíritu geeha len ka benne chi ria leke gebie seꞌe Samaria‑ni,
kumu ni ttú ka benneha labí chi bisia Espírituha tsuꞌe latike. Sunruba lá Jesús benne anke Xxanariꞌiha, sunruba lá benneha bedettike tti udi ka benneha inda.
Niala nna tti uxxua ná Pedruha lhe Juan‑ni iki ka benneha kini uxíke Espíritu ge Tata Do Yebáha.
Tti bilani Simón‑ni rixxua ná ka apóstoal iki ka benneha, laꞌania nuha ridíke Espíritu ge Tata Do Yebáha, nianna tti betesana belhiu len ka benneha,
nna rana ke:
―Anágaba neti gwalutegaba nu tsitsi ra lele‑na len neti kini ganna chi ixxua náya iki nuxaba benne, laꞌania nna dhígaba benneha Espíritu ge Tata Do Yebáha.
Pedruha nna bekabina geni, rana na:
―¡Nu reha ugía len belhiu gelu‑na kumu lu rakinlu deki ukareꞌaba len belhiu nna chiba goꞌolu elha tse nu rute Tata Do Yebáha!
Lu labí elha ralhalu uinlu luesi sina ruintu‑ni kumu labí du itá lelu arlo Tata Do Yebáha.
De nuha nna bodúna lu ge nu satsa belaba lelu‑na nna unnaba len Tata Xisiha kini ni kina gaa gwadíbe elha xen lasi gelu de belaba lelu aná,
kumu neti rite dati lu yalhá ritisinlu nna labí raka lelu udhanlu nu satsa ruinlu‑na, kumu attisidiba xigabalu lo nuná.
Simón‑ni nna bekabina rana:
―¿Si bi gwa innále gwalinnabachi kia len Tata Xisiha kini abittu satea, ni ttú ka nu chi rale satea‑ni?
Pedruha lhe Juan‑ni lhe, iki de chi utixxiꞌake lhe beleꞌeke ka tisa ge Tata Xisiha, nianna tti beyekike deyyake lheꞌesi Jerusalén‑ni nna laka deyuꞌuke neda deyyakeha nna reteke lheꞌe ixe ka yiesi to ge Samaria‑ni rigixxiꞌakanie ka benneha ge Jesús‑ni.
Iki de nuha nna tti bodoleꞌe lo ttu anjeli ge Tata Xisiha, rabie Felipe‑ni:
―Bedú tse nna ugía daka rreha, daka lo neda nu radi Jerusalén‑ni nna risinna lheꞌesi Gaza, delába lo neda nu rite lo yu bisiha.
Felipe‑ni nna udá ttebana diana. Lo nedaha betiꞌana ttu nubiyú ge Etiopía. Nuha ankana ttu nu tee ttu ladi xxeni geni, lana ridona gaxxaba kweꞌe Candace, delába nuila nu rinnabiana ka nu Etiopía‑ni. Nubiyúha ankana nu denna belhiu ge yiesiha. Nuha dedána ugíana Jerusalén‑ni gwadú xibini arlo Tata Do Yebáha.
Deyuꞌubana neda dedona lo carreta geniha nna rulabana lo ka yetsi ben Isaías benne uke profeta ge Tata Do Yebáha.
―Ugía nna ubiga kweꞌe carreta deyya naa.
Tti chi bisin Felipe‑ni gaxxa kweꞌe carretaha, nianna biyieninna rulaba nubiyúha lo ka yetsi ben profeta Isaías‑ni. Nianna tti rana nubiyúha:
―¿Si gwa rite denlu nu rulabalu‑na?
Nubiyúha nna bekabina, rana:
―¿Bi rite dati nuní kumu lanú tee kixxiꞌenna neti bixa nuní ra lo yetsi‑ni?
Aníoka nna unnaba nubiyúha len Felipe‑ni kini tsapina lo carretaha nna dhona gaxxa kweꞌeni.
Lo ka yetsi ge Tata Do Yebáha ata rulaba nubiyúha, niha dia ra:
Ttiba ttu neru, aníha‑ba chekana benneha die ata gattieha
lhe ttiba ttu neru reꞌeni to, siiba ridúna arlo ka nu richúkana xoniha,
aníha‑ba ben benneha, niruba ttu tisa a unnebie.
Tti lo ruyúe elha disaha, nurula bedíne;
bettibakane yiesi lo yu‑ni.
De nuha nna lanú nu aka geni kixxiꞌana ge ka benne datiake benneha.
Nubiyú Etiopía‑ni nna unnaba tisana Felipe‑ni, rana na:
―Utixxiꞌentu neti, ¿nú ge nuní rinne profetaha tti rana aní? ¿Si la gebani nuní rigixxiꞌana ak? ¿Ge attu benne subiba nuní rigixxiꞌana ak?
Felipe‑ni nna udulona lo yetsi ata rulaba nubiyúha nna udulona rigixxiꞌenna na ge Jesús‑ni.
Laka deyuꞌukana neda deyyakanaha, nianna tti betekana ata sia ttu inda nna ra nu Etiopía‑ni Felipe‑ni:
―Ne inda sia naa. ¿Si nuxa usuna ganna neti gadia inda?
[Felipe‑ni nna rana na:
―Ganna si lu itú iki itú lelu ria lelu, gwaka galá.
Nubiyúha nna bekabina rana:
―Ila, gwa riaba lasia deki Jesucristuha anke Xiꞌin Tata Do Yebáha.]
Nianna tti ben nubiyúha mandadu kini bekwedakana carreta geniha, nianna tti diakana ugwadi ixpabakana lheꞌe indaha. Niha begadi Felipe‑ni nubiyúha inda.
Tti chi beriakana lheꞌe indaha nna Espíritu ge Tata Do Yebáha beyalhi ttebe Felipe‑ni dechebie na attu ata subi. Nurua na bilani nu Etiopía‑ni. Ttaka nu Etiopía‑ni nna itta suba chi du leni deyyana.
Felipe‑ni nna lheꞌesi Azoto‑niliba bedeaka xxena nna lheꞌe iyába ka yiesi seꞌe niha ritena rigixxiꞌana ge Jesús‑ni, axtaliba bisinna lheꞌesi Cesarea.
Sauloha nna birula rudú siina rudhaka disana ka benne chi ria leke ge Jesús benne anke Xxanariꞌiha, rana ke deki uttibana ke. De nuha nna ugíana lo bixxudi xeniha
gwannabana kini ute nuha yetsi dhenna ki tsiana daka Damasco‑ni kini aníha nna gapana lo neda sattaꞌana lheꞌe ka yoꞌo ata rudheti ka nu Israel‑ni ka tisa ge Tata Do Yebáha kini sadaxxuna ka benne chi bedaxxuke neda ge Jesús‑ni, nuxaba ankake, si ankake nuila lhe si ankake nubiyú lhe. Udaxxuna ke nna uxxigana ke, nianna echena ke lheꞌesi Jerusalén‑ni.
Ttaka tti chi diana isinna lheꞌesi Damasco‑ni, ttiruba ttu nnelaba biria ttu xiani dana yebáha uyuꞌuna abiꞌiba kweꞌeni.
Lana nna ubixxi lo ttebana lo yu, nianna tti biyieninna tsiꞌi ttu benne rabie na:
Sauloha nna unnaba tisana, rana:
―¿Núle nuná xa tata?
Benneha nna bekabie rabie na:
―Netiba nuní Jesús benne danalhalu rudhaka disalu. [Tsitsiba anka kini dhaalu edúlu lo nu ruttisinna lu‑na.]
Lana nna itú rixidibana de rasi xxattinna, nianna tti unnena rana:
―Tata Xisi to, ¿bí raka lelu unia?
Labie nna ree na:
―Beyadha nna utaꞌa lheꞌe yiesi‑na. Lheꞌe yiesi‑na kixxiꞌakinna lu bixa anka nu uinlu.
Ka nubiyú dia len Sauloha nna paba useꞌekana, uka télakinna tti biyienkinna tsiꞌi benne unneeha, ttaka nna lanúbie bilákinna.
Sauloha nna beyadha ttebana lo yu, ttaka tti chi bedhalina ka iyya loniha nna birua uka ilenna. Laxkala itú nalhibakana náni chibuka bisin lenkana na lheꞌesi Damasco‑ni.
Niha‑ba udona tsunna ubisa, labí uka ilenna, lhe labí utona yetta lhe nigaba a uꞌuyana inda lhe.
Lheꞌesi Damasco‑ni, niha do ttu nubiyú ria leni ge Jesús‑ni. Nuha tee láni Ananías. Nubiyúha beleꞌenna Jesús benne anke Xxanariꞌiha. Tti beleꞌenna benneha nna rabie na:
―¡Ananías!
Lana nna bekabina, rana:
―Nii doa xa tata.
Jesús benne anke Xxanariꞌiha nna rabie Ananías‑ni:
―Udú lii nna ugía ata tee neda nu tee láni Neda Lhixxa. Lheꞌe lisi Judas‑ni, niha innaba tisalu ge ttu nubiyú tee láni Saulo. Nuha ankana ge lheꞌesi Tarso nna dona rinnena len Tata Do Yebáha lheꞌe lisi Judas‑ni.
Nianna chi beleꞌenna ttu nubiyú tee láni Ananías, nuha utaꞌana uxxua náni ikini kini beyali ka iyya loniha.
Ananías‑ni nna bekabina gebie rana:
―Tata Xisi to, ixe ka benne chi utixxiꞌakanie neti ge nu ruin nubiyú ralu‑na. Yalhá nu chi bedhakana ka benne gelu seꞌe Jerusalén‑ni.
Nnanna nna chi dana nii kumu de chi begwe ka bixxudi xeniha na lo neda kini udaxxuna ka benne chi ria leke gelu.
Ttaka Jesús benne anke Xxanariꞌiha nna rabie na:
―Ugía, kumu neti chi bekwea nubiyúha kini idhelhaa na tsiana kixxiꞌana kia len ka nu dittu lhe len ka nu rinnabia gekani lhe, anágaba kixxiꞌagabinna ka nu Israel‑ni lhe,
kumu neti uleꞌenia na xxeniba anka elha disa uyúna delo niꞌa kia.
Nianna dia tteba Ananías‑ni. Tti bisinnaha nna utaꞌana lheꞌe yoꞌo ata do Saulo‑ni. Nianna tti uxxua náni ikini nna rana na:
―Betsi to, Jesús benne anke Xxanariꞌiha, labe nuha beleꞌe loe len lu tti yuꞌulu neda dalu nii. Lagabe udhelhe neti kini eyali ka iyya lolu‑na lhe kini isia Espíritu ge Tata Do Yebáha tsuꞌe itúba latilu lhe.
Looraha tteba nna ttiba ttu nu betúa bea loni nna belá ttebinna. Nianna tti udú liina nna udi ttebana inda.
Iki de nuha nna utona yetta nna bedú tsitsi ttebana.
Sauloha ttu chupa ubisaruba udona len ka benne chi ria leke ge Jesús‑ni seꞌe lheꞌesi Damasco‑ni.
Iyába ka nu riyienkinna nu rigixxiꞌanaha, rugía yaꞌabakana rákana:
―¿Laaba nuníba nuha rekina ruinna utseꞌe loona ka nu chi ria lekani ge Jesús‑ni lheꞌesi Jerusalén‑ni lhe dágabana nii kini udaxxuna ka nu seꞌe nii nna tagaꞌana kana lo ná ka bixxudi xeniha?
Ttaka Sauloha nna adíla itú iki itú leni rigixxiꞌana axtaba ruchixxina iki ka nu Israel seꞌe lheꞌesi Damasco‑ni kumu rigixxiꞌana deki Jesús‑ni nuha anke Cristu.
Isába gwadána, nianna tti unne len luesi ka nu loni ge ka nu Israel‑ni, rákana deki uttikana Sauloha.
Ttaka Sauloha nna ute dábinna nu re lekani udhakakana naha, lhe binana deki rela resába seꞌekana ruyú tsitsibakana roꞌo yiesiha kini ganna chi eriana niha nna uttikana na.
Ttaka ka benne chi rudhetinna ka tisa ge Jesús‑ni nna beguꞌuke na lheꞌe ttu sumi nna bechidake na lati deꞌe rilhi abiꞌiba kweꞌe yiesiha ttu lo rela. Aníoka nna ulána, abittu bettikana na.
Tti besin Sauloha lheꞌesi Jerusalén‑ni, nianna benna tatsána ka benne chi ria leke ge Jesús‑ni seꞌe niha. Ttaka iyába ka benneha rasibakanie na kumu labí ria leke deki lana chigaba ria leni ge Jesús‑ni.
Nianna tti che Bernabé‑ni na gwatso duna na arlo ka apóstol ge Jesús‑ni nna utixxiꞌenna ke gasina bilen Sauloha Jesús benne anke Xxanariꞌiha tti yuꞌuna neda diana lheꞌesi Damasco‑ni lhe utixxiꞌagabin Bernabé‑ni ke gasina unne len Jesús‑ni Sauloha. Anágaba nna utixxiꞌagabinna ke gasina unne Sauloha itú iki itú leni tti utixxiꞌana ge Jesús‑ni lheꞌesi Damasco‑ni.
Lheꞌesi Jerusalén‑niba beyaꞌan Sauloha udona ttu satti. Niha ugweki lenna ka apóstoal nna lanú nu besuna, beria betaꞌabana lheꞌesiha,
labí usinna rigixxiꞌana ge Jesús benne anke Xxanariꞌiha lhe anágaba nna ridakagaba lenna ka nu Israel‑ni, ka nu rinnekana tisa griegu. Ttaka ka nuha nna rulha lekani uttikana na.
Tti chi bina adí ka benne chi ria leke ge Jesús‑ni ge nu rulha le ka nuha uinkana, nianna bebeake Sauloha nna decheke na lheꞌesi Cesarea. Debá niha nna bedhelhake na lheꞌesi Tarso.
Ka benne chi ria leke ge Jesús‑ni seꞌe itúba daka Judea lhe daka Galilea lhe daka Samaria lhe, ka benneha xen su lasiba seꞌeke lhe gwa diabake riseꞌe tsitsiruke lo neda ge Tata Do Yebáha lhe rudo tsitsibake tisa gebie lhe, anágaba Espíritu geeha gwa rakagaba lanie ke kini raniruke.
Tti reki Pedruha itúba ka daka niha, laꞌania ugíagabana gwalannina ka benne chi ankake ge Tata Xisiha seꞌe lheꞌesi Lida.
Niha gwaxxakana ttu benne tee lábie Eneas. Benneha chi uka ttu xxunu ida yuꞌe lo taꞌa daa yatti latie.
Pedruha nna rana benneha:
―¡Eneas, beyadha! Jesucristuha chiba beyonie lu. ¡Beyadha nna bodapa taꞌa gelu‑na!
Eneas‑ni nna beyadha ttebe.
Nianna iyába ka nu seꞌe lheꞌesi Lida lhe ka nu seꞌe daka Sarón, tti bilákinna chiba beyaka benneha, laꞌania nna bedaxxukana neda ge Jesús benne anke Xxanariꞌiha.
Lheꞌesi Jope do ttu benne nuila ria lebie ge Jesús‑ni. Benneha tee lábie Tabita. Len tisa griegu nna tee lábie Dorcas. Benne nuilaha yalhá rudo lebie runie iyába nu anka tse lhe rute nábie len ka benne abittu geke tee lhe.
Laꞌania uni Tabita‑ni nna uttibe. Iki de chi bogadikaneha nna tti belhapikane lheꞌe attu yoꞌo do gwetsá.
Kumu de gaxxa galá re lheꞌesi Jope len Lida, de nuha nna ka benne chi ria leke ge Jesús‑ni, tti binake deki lheꞌesi Lida‑niba re Pedruha, nianna udhelhake chupa ka benne biyú kini ugíake gwannabake lenna, ráke na:
―Bediuba lelu utá lheꞌesi Jope‑ni.
Pedruha nna dia tteba lenna ka benneha. Tti chi bisinna lheꞌesiha nna ulhapi ttebake na lheꞌe yoꞌo do gwetsá ata tee benne yattiha. Nianna bitupa tteba ka benne nuila bidabiha abiꞌiba kweꞌe Pedruha, ribesike nna rulaꞌakanie na ka xalho lhe ka tulhá utiyya Tabita‑ni tti sa doe anka banieha.
Pedruha nna bebea ttebana iyába ka benne seꞌe lheꞌe yoꞌo ata tee benne yattiha, nianna tti bedú xibini nna unnabana len Tata Do Yebáha nna tti bodetta loni ata tee benne yattiha nna rane:
―¡Tabita, beyadha!
Benne nuilaha nna begiti tteba lobie. Tti bilánie Pedruha nna beyadha ttebe bedoe.
Pedruha nna bodaxxu ttebana nábie nna bodhú liine. Nianna tti beyaxina ka benne nuila bidabiha lhe adíru ka benne chi ankake ge Jesús‑ni lhe, nianna tti bodúna Tabita‑ni arloke.
Ka nu seꞌe lheꞌesi Jope‑ni tti chi binakana nu chi ukaha, laꞌania nna ixebakana ugía lekani ge Jesús benne anke Xxanariꞌiha.
Pedruha nna isáruba udona lheꞌesi Jope‑ni, udona lheꞌe lisi ttu benne rukusie ka yieti, tee lábie Simón.
Nubiyúha lhe iyába ka benne seꞌe lheꞌe lisiniha ankake ka benne rudoruna leke ria leke Tata Do Yebáha lhe rudo tsitsibake tisa gebie lhe. Anágaba Cornelio‑ni yalhá redá leni rutena nu teeba geni len ka benne Israel‑ni, ka benne abittu geke tee lhe anágaba satíaba rilhapina tisa len Tata Do Yebáha lhe.
Ttu sá do Cornelio‑ni ttiba ttu retin tsunna, nianna tti beleꞌenna ttu anjeli ge Tata Do Yebáha, bilá saabinna benneha uteꞌe lheꞌe yoꞌo ata donaha, nianna tti rabie na:
―¡Cornelio!
Cornelio‑ni nna rulanni tsittabana lo anjeliha nna itú rasibinna, rana benneha:
―¿Bí raka lelu xa tata?
Anjeliha nna rabie na:
―Tata Do Yebáha chiba biyieninie ge ka tisa rilhapilu lenbie lhe anágaba nna gwa rapabe kwenta ge nu tse ruinlu de redá lelu rutelu nu teeba gelu len ka benne abittu geke tee.
Nnanna nna udhelha ttu chupa ka nubiyú kini tsiakana lheꞌesi Jope taxxíkana Simón nu tegaba láni Pedro.
Lana dona lheꞌe lisi benne tegaba lábie Simón, delába benne rukusie ka yieti. Benneha doe gaxxaba roꞌo indatooha. Labie innábie bixa anka nu uinlu.
Iki de chi deyya anjeli unne len Cornelio‑ni, lana nna uxi ttebana chupa ka nu riben sina geniha lhe attu soldadu nu satíaba rixuinna lheꞌe lisiniha, nu gwa rudo tsitsiruna tisa ge Tata Do Yebáha.
Uxina ka nuha nna iki de chi utixxiꞌenna ka nuha iyá nu gwatenaha, nianna tti udhelhana ka nuha diakana lheꞌesi Jope.
Beyeki sáha laka yuꞌu ka nu udhelha Cornelio‑ni neda diakana nna chiba isinkana lheꞌesi Jope‑ni. Pedruha nna ttiba tu retin tsiꞌinu (12) ugwapina gwetsá iki yoꞌo ata donaha, kini rilhapina tisa len Tata Do Yebáha.
Nianna tti bituinna nna raka leni gona, ttaka laka raka elho gonaha, lana nna beleꞌenna
biyali yebáha, nianna ugwadi ttiba ttu lari xeni xiga itapaba ka roꞌoni, dana radina lo yu.
Lheꞌe lariha yuꞌu iyá looba ka nimala: yuꞌu ka nu raꞌaya lheꞌekani lo yu lhe ka nu ridá len niꞌa nákani lhe ka nu sia xxilakani lhe.
Nianna tti biyieninna tsiꞌi ttu benne unnebie, rabie na:
―Pedro, udú lii, betti ka nuná nna uto kana.
Ttaka Pedruha nna bekabina, rana:
―Labí xa tata. Neti ni tsa labí chi uto neti nu abittu gaꞌanna gotu lhe nigaba labí chi utoa ttu bixa nu anka tsiga arlo Tata Do Yebáha.
Benne rinneha nna bedennebie attu libe, rabie na:
―Nu chi bochari Tata Do Yebáha bittu kixxalu lá nuha nu tsiga.
Tsunna libeba unne benneha, nianna tti beyapi lariha, deyyana yebáha.
Pedruha nna si dolana rulaba leni ge bí diani nu beleꞌennaha, nianna tti chi bisin ka nubiyú udhelha Cornelio‑ni roꞌo lisi Simón benne rukusie ka yietiha, kumu chiba gwaxxakana ata do yoꞌo ge benneha.
Nianna tti unnaba tisakana, rákana: “¿Si níunni do Simón, benne tegaba lábie Pedro?”
Pedruha nna sa dolana rulaba leni ge nu beleꞌennaha, nianna tti ra Espíritu ge Tata Do Yebáha na:
―Ne tsunna ka nubiyú seꞌe roꞌo yoꞌo‑ni regilakana lu.
Bedú lii nna beyadi ugía lenkana. Abittu udúna lu kumu netiba udhelhaa ka nuní.
Pedruha nna beyadi ttebana ata seꞌe ka nubiyúha nna rana kana:
―Neti nuní benne regilale. ¿Bí ge dale nii?
―Riꞌitu datu kumu Cornelio benne bananie ttu gayua (100) ka soldaduha, benneha udhelhe riꞌitu. Labie anke ttu benne runi attiba ankaba geni lhe rudo tsitsibe tisa ge Tata Do Yebáha lhe. Iyába ka benne Israel‑ni ráke deki tseba runie, nna ttu anjeli ge Tata Do Yebáha ree bie deki gaxie kwinalu lheꞌe lisieha, kini udo nage ge nu kixxiꞌenlue.
Niala nna tti begaꞌa Pedruha ka nuha lheꞌe yoꞌo ata donaha. Niha‑ba beyaꞌankana loolhaha. Attu dilaha‑liba nna dia lenna ka nuha. Diagaba lenna attu chupa ka betsi to geriꞌi seꞌe lheꞌesi Jope‑ni.
Beyeki sáha nna bisinkana lheꞌesi Cesarea. Niha‑ba chi du Cornelio‑ni ribedana kana itupa lenna ka nu chi uxinaha, delába ka benne raka luesiniha lhe ka benne seꞌe tse lennaha lhe.
Tti chi bisin Pedruha roꞌo yoꞌo ge Cornelio‑ni, lana nna biria ttebana gwatsána Pedruha nna bedú tteba xibini arloni kini utsá loni na.
Ttaka Pedruha bodhú lii ttebana Cornelio‑ni, nianna tti rana na:
―¡Bedú lii! Yuu neti lanú nu ankaa, kumu ttigabalu ankalu benne, anágaba neti bennegaba ankaa.
Laka rinne lenna Cornelio‑ni nna utaꞌana lheꞌe yoꞌoha, niha bilenna ixeru ka benne chi tupake.
Nianna tti rana ka benneha:
―Lebiꞌi gwa yu xeabale, bia bennabi getu‑ni labí rugwelhana riꞌitu, ka benne Israel, utsátu ka benne abittu ankake benne Israel, nigaba gaꞌatu lheꞌe lisike lhe. Ttaka Tata Do Yebáha chi belaꞌanie neti deki labí dika upeya ttu benne: “Lu tsigaba ankalu arlo Tata Do Yebáha o satsaba ankalu lhe.”
Laxkala tti bisia ka benne‑ni nna ráke neti: “Dhalu len riꞌitu”, neti nna labí bedúa tisa nna daa tteba lania ke. Nnanna nna raka lasia kixxiꞌale, ¿bí lo niꞌa ge nna uxile neti?
Cornelio‑ni nna bekabina ge Pedruha, rana na:
―Chi ute ttapa ubisa, ttiba ura‑ni rea lheꞌe yoꞌo kia‑ni [rutte ubina lheꞌa], ttiba tu retin tsunna doa rilhapia tisa len Tata Do Yebáha. Nianna ttiruba chi uka xxe ttu benne biyú udúe arloa nukue ttu xo raka ragalhaba loni,
nianna tti rabie neti: “Cornelio, Tata Do Yebáha chiba biyieninie ge ka tisa rinnelu lenbie lhe chigaba upe kwenta ge nu tse ruinlu de rutelu nu tee gelu len ka benne abittu geke tee.
Nnanna nna udhelha ttu chupa ka benne kini tsiake lheꞌesi Jope‑ni taxxíke Simón nu tegaba láni Pedro. Nuha dona lheꞌe yoꞌo ge ttu benne tegaba labie Simón benne rukusie ka yieti. Benneha dobie gaxxaba roꞌo indatooha. [Tti isia Pedruha nna kixxiꞌenna lu bixa anka nu uinlu.]”
Aníha uka nna udhelha ttebaa ka benne‑ni kini betetilake kwinalu. Lu nna tseba benlu dalu. Nnanna nna niiba chi seꞌe iyábatu arlo Tata Do Yebáha, kini udo nagatu ge iyá nu chi rabie lu kixxiꞌenlu riꞌitu.
Nianna tti unne Pedruha, rana:
―Nnannaligaba lhixxa rába chi rite dati deki Tata Do Yebáha ttúba rulanni benneha riꞌi, labí rugwerue lidhaka ttu benne tti attu benne,
sinuki gwa rulabibe ka benne rudoke tisa gebie lhe ruinke nu dika ixú lhe, meskiba seꞌeke lheꞌe gaxaba yiesi.
Tata Do Yebáha unnebie len riꞌitu ka benne Israel, utixxiꞌanie riꞌitu ka tisa tse, delába ka tisa rigixxiꞌakana gasina eseꞌe tse ka benne lenie de tsia leke Jesucristuha. Jesucristuha nuha anke Xxana iyá tteriꞌi.
Lebiꞌi gwa yúbale nu uka itúba Judea‑ni, udulona daka Galilea‑ni iki de tti chi ugweki Juan‑ni rana ka benne deki raka doelha gadike inda
lhe anágaba gwa yúbale gasina bete Tata Do Yebáha Espíritu geeha len Jesús ge Nazaret‑ni, lhe bengabe kini ra tsitsi le benneha lhe anágaba gwa yúgabale gasina ugweki Jesús‑ni benie nu tse lhe beyonie iyába ka benne rugwe nu xxegwiha ke elha disa. Benie iyá nuní kumu Tata Do Yebáha gwa udúba lenie bie.
Riꞌitu biyú lotu iyá nu benie tti ugwekie daka Jerusalén‑ni lhe itúba daka Judea‑ni lhe. Iki de nuha nna tti bettikane betákane lo ttu ya kurusi.
Ttaka Tata Do Yebáha belhidha benbe benneha tti chi uka tsunna ubisaha, nianna benie kini benneha beleꞌe lobie.
Labí len iyá ka benne beleꞌe lo benneha, suna len riꞌituruba ka benne chi bekwe Tata Do Yebáha, suna len riꞌituruba beleꞌe lobie kini bilentu, delába riꞌitu ka nu utotu lhe uꞌuyatu lenie tti chi beyadhe lagwi ge ka benne chi uttiha.
Nianna tti udhelhe riꞌitu kini tsekitu kixxiꞌentu ka benne lhe innátu deki gwalí labie chi bedú Tata Do Yebáha kini ake xueda unie elhuxtisi ge ka benne anka bani lhe ka benne chi utti lhe.
Ge Jesús‑ni nuha utixxiꞌa iyába ka benne ukake profetaha, ráke deki iyába ka benne tsia leke gebie, de tsiaba leke gebie nna gwadíba Tata Do Yebáha elha xen lasi ge ka tulha ruinke.
Sa dula Pedruha rigixxiꞌana nuha, ttiruba chi bisia Espíritu ge Tata Do Yebáha uyuꞌe lati iyába ka benne seꞌe gwedo nagaha.
Ka benne Israel‑ni, ka benne chi ria leke ge Jesús‑ni, delába ka benne daa lenke Pedruha, rugía yaꞌabake tti bilákanie deki gwa rutegaba Tata Do Yebáha Espíritu geeha len ka benne abittu ankake nu Israel,
kumu de riyienkanie rinne ka benne tupa niha ka tisa subi lhe ráke: “¡Xxeniba ra le Tata Do Yebáha!”
―¿Katte ra nuxa ttúriꞌi usunariꞌi a gadi ka benne‑ni inda, kumu ka benne‑ni chigaba uxíke Espíritu ge Tata Do Yebáha ttiba riꞌi?
Nianna tti ben Pedruha mandadu kini ugadikana ka benneha inda nna udettikana lá Jesús benne anke Xxanariꞌiha tti gadike indaha. Iki de nuha nna tti unnaba ka benneha len Pedruha kini eyaꞌanruna lenke attu chupa ubisa.
Ka apóstol ge Jesús‑ni lhe adíru ka betsi to geriꞌi seꞌe daka Judea‑ni, binake deki ka benne abittu ankake benne Israel chigaba bedaxxu ka benneha tisa ge Tata Do Yebáha.
Ttaka tti beyapi Pedruha besinna lheꞌesi Jerusalén‑ni nna ka nu Israel, ka nu chi ria lekani ge Jesús‑ni seꞌe lheꞌesiha, yalhá uxaka lenkana na,
rákana na:
―¿Beaka gwattaꞌalu lheꞌe lisi ka nu abittu ankakana nu Israel lhe beaka utolu yetta lenkana lhe?
Pedruha nna kua suba udulona utixxiꞌenna kana tti tteba ukaha, nianna tti rana kana:
―Doba neti lheꞌesi Jope‑ni rilhapia tisa len Tata Do Yebáha nna ttiruba belaꞌati ttiba ttu lari xeni xiga itapaba ka roꞌoni dana gwetsáha. Lhixxaraba dana ata doaha.
Begía tsitsibaa bixa nuha yuꞌu lheꞌe lariha. Lheꞌe lariha biláti iyá looba ka nimala to: yuꞌu ka nu ridá len niꞌa nákani lhe ka nimala ixxi lhe yuꞌu ka nu raꞌaya lheꞌekani lo yu lhe anágaba yuꞌugaba ka nu sia xxilakani lhe.
Nianna tti biyienti tsiꞌi ttu benne rabie neti: “Pedro, udú lii, betti ka nuná nna uto kana.”
Neti nna bekabia xpeye: “Labí xa tata, kumu neti ni tsa labí chi uto neti ttu nu abittu gaꞌanna goa lhe nigaba ttu nu anka tsiga arlo Tata Do Yebáha lhe.”
Nianna tti bedeyienti tsiꞌi benneha yebáha, bedennebie attu libe redenee: “Nu chi bochari Tata Do Yebáha abittu kixxalu lá nuha nu anka tsiga.”
Tsunna libeba unnebie, nianna tti beyapi adakaba lariha deyyana yebáha.
Si beyaka tte uka nuha, nianna ttiruba chi uka xxe tsunna ka nubiyú udhelha ttu benne ge Cesarea‑ni, dákana regilakana neti nna bisiakana roꞌo yoꞌo ata doaha.
Nianna tti ra Espíritu ge Tata Do Yebáha neti: “Bittu udú chupana lelu, ugía len ka benne‑na.” Udágaba a xxupa (6) ka betsi to geriꞌi seꞌe‑ni len neti. Laxkala iyábatu utaꞌatu lheꞌe yoꞌo ge nubiyú uxina netiha.
Nubiyúha nna utixxiꞌenna riꞌitu gasina bilenna anjeli ge Tata Do Yebáha uka xxebie lheꞌe lisiniha nna rabie na: “Udhelha ka nu tsiakana lheꞌesi Jope‑ni saxxíkana Simón nu tegaba láni Pedro.
Nuha kixxiꞌenna lu gaxasina uinlu kini odilá Tata Do Yebáha lu itupa lenlu iyá ka benne seꞌe lheꞌe lisilu‑ni.”
Neti nna tti uduloa unnea lenkanaha, bisia tteba Espíritu ge Tata Do Yebáha uyuꞌe latikani attigaba bisie uyuꞌe latiriꞌi sisiꞌa tteha.
Laꞌania nna gwadú lasia nu unne Jesús benne anke Xxanariꞌiha, tti rabie: “Gwalí galá Juan‑ni sunruba len inda begadie ka benne, ttaka lebiꞌi nna ugadi Tata Do Yebáha le Espíritu geeha.”
Kumu ki Tata Do Yebáha chi begwebie ka benneha Espíritu geeha attigaba betebie benneha lenriꞌi, riꞌi ka benne chi ria leriꞌi ge Jesucristu benne anke Xxanariꞌiha, de nuha nna neti nna, ¿núla ankaa nna gattaa lo neda ge Tata Do Yebáha kini abittu unie nu raka lebie aka?
Tti chi biyienkin benne Israel‑ni nu ra Pedruha, nianna siiba beyakake nna tti ráke:
―¡Xxeniba ra le Tata Do Yebáha! ¡Ganna aníha nna iyágaba ka benne abittu ankake nu Israel chi benie kini gapake lo neda odúna ke nna odaxxuke neda gebie kini aka benke ttu dia lii!
Ka benne ugwadhike tti berio lákana keha, delába tti bettikana Esteban‑ni, ka benneha bisinke daka Fenicia lhe daka Chipre lhe daka Antioquía lhe. Lanú nu utixxiꞌakanie ge Jesús‑ni, sunruba ka nu Israel, ka nu seꞌe ka daka niha, sunruba ka nuha utixxiꞌakanie.
Ttaka sela lenke ttu chupa ka benne biyú ge Chipre lhe ge Cirene lhe. Ka benneha‑la nuha tti utaꞌake lheꞌesi Antioquía‑ni nna utixxiꞌagabakanie ka nu abittu ankakana nu Israel ka tisa ge Jesús benne anke Xxanariꞌiha.
Tata Xisiha nna gwa ukaba lenie ke, laxkala ixeba ka benne bedaxxuke neda ge Jesús‑ni de ugía leke ge nu rigixxiꞌa ka benneha.
Ka benne chi ria leke ge Jesús‑ni seꞌe lheꞌesi Jerusalén‑ni, tti binake ge nu raka Antioquía‑ni, nianna tti udhelhake Bernabé‑ni kini ugíana niha.
Bernabé‑ni nna atti bisinna niha nna ute denna deki tseba ruin Tata Do Yebáha len ka benneha, nianna bedeakinna nna belisana ke kini bodú ittana le iyábake, rana:
―Ttu tsa gwalebeki lele tseꞌele udole tisa ge Jesús benne anke Xxanariꞌiha.
Kumu Bernabé‑ni ankana ttu benne re tse leni lhe ria tsitsi leni ge Jesús‑ni lhe anágaba yuꞌu Espíritu ge Tata Do Yebáha itúba latini lhe. De nuha nna ixe juisiru ka benne ugía leke ge Jesús benne anke Xxanariꞌiha.
Tti gwaxxakana Sauloha nna dechena na besin lenna na lheꞌesi Antioquía‑ni. Niha‑ba biselakana ka benne chi ria leke ge Jesús‑ni itúba ttu idaha nna ixeba ka benne lheꞌesiha beleꞌekinna. Lheꞌesi Antioquía‑ni, niha nuha sisiꞌa tte utta lá ka benne chi ria leke ge Jesús‑ni Ka Benne Ge Cristu.
Laꞌaniagaba udá ttu chupa ka profeta lheꞌesi Jerusalén‑ni nna bisinke lheꞌesi Antioquía‑ni.
Ttu ka benneha, benne tee lábie Agabo, benneha udú liie nna unnebie ka tisa ka nu bete Espíritu ge Tata Do Yebáha lenbie nna rabie, isia ttu ubina tsitsi yiesi lo yu‑ni. Ubina nu ra benneha bisiana atti anka Claudio‑ni nu rinnabia xeni ge Roma‑ni.
Laꞌania ka benne chi ria leke ge Jesús‑ni seꞌe lheꞌesi Antioquía‑ni, kua ttu ttuke lhe kua teeba geke bokinni ikike kini ute náke len ka betsi to geriꞌi seꞌe daka Judea‑ni.
Aníha benke nna udhelhake belhiu bitupaha len Bernabé‑ni lhe len Saulo‑ni lhe kini gwadhaꞌankana nuha len ka benneola riseꞌe arlo ka benne chi ria leke ge Jesús‑ni.
Laꞌaniagaba nuha ben Herodes nu rinnabiaha mandadu kini bedaxxukana ttu chupa ka benne chi ria leke ge Jesús‑ni kini gayakana ke,
nna benna mandadu kini bettikana Jacobo betsi Juan‑ni, len espada.
Tti bilani Herodes‑ni deki gwa uyuꞌuba le ka nu Israel‑ni nu bennaha, nianna bedaxxugabana Pedruha bedheana na lisiyya. Nuní uka tti bisia laní nu tee láni Pascua, delába tti ro ka benne Israel‑ni yettaxtila nu abittu kua dii dia ikini.
Tti bedaxxukana Pedruha nna bedheakana na lisiyya, nianna bodhaꞌankana na lasi ná ttapa kwe ka soldadu kini ka nuha nna uyú tsitsikana na. Ttapa ttapa ka soldaduha seꞌe lheꞌe ttu ttu kweha. Aníha ben Herodes‑ni kumu rakinna ebeana Pedruha lo benne ganna chi ute laníha.
Laxkala ruyú tsitsibakana Pedruha lheꞌe lisiyyaha kini abittu eriana, ttaka ka benne chi ria leke ge Jesús‑ni labí rudú siike rinnabake geni len Tata Do Yebáha.
Loolha atti chi tsani dila ebea Herodes‑ni Pedruha lheꞌe lisiyyaha, loolha tebana teꞌadhina lagwi ge chupa ka soldaduha xigana chupa ka cadena. Adí ka soldaduha nna seꞌebakana gweyú roꞌo lisiyyaha.
Ttiruba chi uka xxe ttu anjeli ge Tata Xisiha lheꞌe lisiyyaha nna uyuꞌu chába xiani lheꞌe nuha. Anjeliha nna begalhe kwitta Pedruha bodibenie na nna ree na:
―¡Jeru tte beyadha!
Nianna beyasi tteba ka nániha ka cadena xikanaha.
Anjeliha nna ree na:
―¡Bedhí lheꞌelu lhe bolea ka gwaracha gelu‑na lhe!
Pedruha nna rana:
―¡O!
Nianna tti redea anjeliha na:
―Betubi lari gelu‑na nna betá betenalha neti.
Pedruha nna danalhabana anjeliha beriana, ttaka labí yu tsena si gwalíttiga rebea anjeliha na lheꞌe lisiyyaha, kumu rakinna ganna rulaꞌabinna nuha.
Betebake lo soldadu nu du gweyú roꞌo lisiyyaha lhe betegabake lo nu berupaha lhe. Nianna tti besinke ata du puerta iyya nu du roꞌo nedaha nna titúba nuha biyalina. Iki de tti chi beriakeha nna deyyake belháke lo ttu neda tee niha. Niha‑liba nna tti chi bekwitta anjeliha len Pedruha.
Laꞌanialiba nna tti bete da tsenna nna rana:
―Nnannaligaba chi rite da tseti deki gwalíba udhelha Tata Xisiha anjeli geeha kini betedilábie neti lo ná Herodes‑ni lhe bodilágabe neti lo iyába nu ribeda ka nu Israel‑ni udhakana neti.
Tti ute den Pedruha nu gwatenaha, nianna tti deyyana besinna lisi María nan ge Juan nu tegaba láni Marcos. Niha seꞌe ixeru ka benne rilhapike tisa len Tata Do Yebáha.
Tti unnena roꞌo puerta nu du roꞌo nedaha, nianna biria ttu nuila riben sina lheꞌe yoꞌo ge María‑ni, kini ugía nuha gwado nagani nuxa nuha rinnee roꞌo yoꞌoha. Nuilaha tee láni Rode.
Tti beyakabienna tsiꞌi Pedruha nna, de elha gwedeaka lasi nna labí udhali ttena puertaha. Ladeꞌaxala beyekina nna gwexunniba gwattixxiꞌana deki Pedruha‑ba nuha rinne roꞌo yoꞌoha.
Ttaka ka benneha nna ráke na:
―¡Rakaba ikilu!
―¡Ki ria, Pedruha‑ba nuná!
Ka benneha nna ráke:
―Gaxa anjeli geniha‑ba benne‑na.
Ttaka Pedruha nna ttu dúbana rinnena roꞌo yoꞌoha. Tti udhalikeha nna bilákanie na nna rugía yaꞌabake.
Lana nna bettá ttebin náni ke kini eyaka siike, nianna tti utixxiꞌenna ke gasina uka bebea Tata Xisiha na lheꞌe lisiyyaha. Iki de nuha nna tti rana ke:
―Gwalikixxiꞌen Jacobuha lhe adíru ka betsi to geriꞌiha lhe ge nu gwatea‑ni.
Nianna tti biriana diana attu ta subi.
Tti chi ugwani dilaha nna bisatsa tteruba ka soldaduha, kumu de labí yúkana bí uka len Pedruha.
Herodes‑ni nna iki de chi begilakana Pedruha nna tti anúbana gwaxxakakana, nianna benna mandadu kini biso du ka soldadu useꞌe gweyú roꞌo lisiyyaha arloni, ttaka kumu labí biria niꞌakinna bixa uka len Pedruha, nianna tti udhelhana kini bettikana ka soldaduha.
Iki de nuha nna tti bedá Herodes‑ni Judea‑ni nna beyadina besinna lheꞌesi Cesarea‑ni nna niha‑ba udona.
Herodes‑ni yalhá riseꞌenna len ka benne ge Tiro‑ni lhe ge Sidón‑ni lhe. Ttaka ka benneha nna ttúba belaba leke kini tsiake sanne lenke na. Blasto nu rido gaxxaba kweꞌeniha, nuha‑ruba nuha gwa udaake bixú yiekanie na kini utso duna ke arlo Herodes‑ni. Laxkala de Blastoha‑ruba nuha nna gwa biriꞌa lenke unnabake kini beseꞌe tse lenke Herodes‑ni kumu lo ka yu seꞌe daka ata rinnabianaha, niha‑ruba nuha gwa rixú lena kini roke.
Tti chi gwadona sá inne len Herodes‑ni ka benneha, nianna biku xo tseni nna udona lo ata rinnabianaha. Nianna tti udulona uluꞌuna libana arlo ka benneha.
Ka benne saa niha nna ribesiꞌabake, ráke:
―¡Benne rinne‑ni, diosiba anka benne‑ni! ¡Labí anka benne‑ni, benne!
Looraha tteba nna ben ttu anjeli ge Tata Xisiha kini uyuꞌu Herodes‑ni ttu isagwe, kumu de labí begwena lidhaka Tata Do Yebáha, sinuki la labana benna kini uná xxeni leni. De nuha nna uttina uto ka beduha latini.
Ka tisa ge Tata Do Yebáha nna ttu diaba ka benneha radhike nna ka benne chi ria leke ge Jesús‑ni nna diarugabake ranike.
Sauloha lhe Bernabé‑ni lhe, tti chi uluxakinna sina nu daa lokani uinkanaha, nianna bedákana Jerusalén‑ni nna deyyakana Antioquía‑ni, dechegabakana Juan nu tegaba láni Marcos.
Lheꞌe ka benne chi ria leke ge Jesús‑ni seꞌe lheꞌesi Antioquía, niha sela ka benne ankake profeta lhe ka benne rulaꞌake ka tisa ge Tata Do Yebáha lhe. Ka benneha nuha tee láke Bernabé lhe Simón benne tegaba lábie Benne Yadhi lhe Lucio benne lheꞌesi Cirene lhe Manaen benne bixenie turoꞌo len Herodes nu unnabiana daka Galilea lhe niha‑gaba sela Sauloha lhe.
Ttu sá nna yuꞌuke rulhake ge Tata Xisiha lhe rutte ubina lheꞌeke lhe, nianna tti unne Espíritu geeha, rabie ke:
―Kwesile Bernabé‑na lhe Saulo‑na lhe kini uinkana sina nu chi gaꞌanati uinkana.
Aníha uka nna, iki de tti chi uluxakanie ulhapike tisa len Tata Do Yebáha lhe bette ubina lheꞌeke lhe, nianna tti uxxua náke iki Bernabé‑ni lhe iki Saulo‑ni lhe, nianna tti uchú tisake kana nna biria ttebakana diakana.
Espíritu ge Tata Do Yebáha‑ba udhelhe Bernabé‑ni lhe Saulo‑ni lhe diakana. Nianna tti ugwadikana bisinkana lheꞌesi Seleucia. Niha bedaxxukana barcu kini diakana daka lo yu re lagwi indatooha nu tee láni Chipre.
Tti chi bisinkana lheꞌesi Salamina, niha udulokana utixxiꞌakana ka tisa ge Tata Do Yebáha lheꞌe ka yoꞌo ata rudheti ka benne Israel‑ni ka tisa geeha. Chegabakana Juan nu tegaba láni Marcos kini ute náni lenkana.
Utebakana itúba lo yu re lagwi indatooha axtaliba biriakana roꞌo nuha ata re yiesi nu tee láni Pafos. Niha gwaxxakakana ttu nu Israel ruinna elha gwesá. Nuha tee láni Barjesús. Lana ankana ttu profeta gwen lasi.
Barjesús‑ni tseba do lenna Sergio Paulo nu rinnabiana iyába ka yiesi seꞌe daka Chipre‑ni. Sergio Paulo‑ni ankana ttu nu rapa elha rieni. Nianna uxina Bernabé‑ni lhe Saulo‑ni lhe kumu de raka leni udo nagani ge ka tisa ge Tata Do Yebáha.
Ttaka Barjesús‑ni, nu tegaba láni Elimas, lana richúbana lokani ruinna kini abittu tsia le Sergio Paulo‑ni gekani.
Ttaka Sauloha nu tegaba láni Pablo, yuꞌu galába itú latini Espíritu ge Tata Do Yebáha, nianna tti belanni tsittabana lo Barjesús‑ni
nna rana na:
―¡Aaluxa nu gwen lasi lhe nu ruin iyá looba nu satsa lhe! ¡Lu ankalu xiꞌini nu xxegwiha lhe abittuba ruꞌu lelu uinlu nu dika ixú lhe! ¿Nukala udú siilu abitturu unnittilu neda ge Tata Xisiha?
Tti lo rinne Pabluha nna beyaꞌan tteba Elimas‑ni lo xua. Nianna binchitoriba rekina, regilana nuxa eyalhina náni kumu de labíru rilenna.
Tti bilani nu rinnabiaha nu chi ukaha, nianna ugía tteba leni ge Jesús benne anke Xxanariꞌiha de bebaninna ge ka tisa geeha, delába ka tisa beleꞌekin Pabluha na.
Pabluha lhe ka benne dia lennaha lhe, bedaxxuke barcu roꞌo indatoo ge Pafos nna bisinke lheꞌesi Perge. Nuha rena daka Panfilia. Ttaka debá niha‑ba bedhaꞌan Juan Marcos‑ni ke nna beyekina deyyana lheꞌesi Jerusalén‑ni.
Lake nna bedáke Perge nna bisinke lheꞌe yiesi nu tegaba láni Antioquía. Nuha rena daka Pisidia. Tti bisia sá reyaka le ka nu Israel‑ni, laꞌania utaꞌa ka Pabluha lheꞌe yoꞌo ata rudhetikana ka tisa ge Tata Do Yebáha nna useꞌe ttebake.
Iki de chi bibaba ka tisa dia lo bia bennabi bodhaꞌan Moisés‑ni lhe ka tisa dia lo ka yetsi bodhaꞌan ka profetaha lhe, nianna tti udhelha ka nu rinnabia lheꞌe yoꞌo ata rudheti ka benne ka tisaha, kini ugía ka nu gweasikana ka Pabluha:
―Xa betsi to, ganna si tee ttu bixa innele nu dika odú ittale le ka benne, gwalte nna gwalinne.
Nianna tti udú lii Pabluha nna bettá náni kini beyaka sii ka benne seꞌe niha, nianna tti unnena rana:
―Lebiꞌi ka benne Israel lhe iyá ttele ka benne dittu ka benne gwa rudole tisa ge Tata Do Yebáha, gwaludoruga nagale innea.
Riꞌi ka benne Israel, Tata Do Yebaa geriꞌiha bekwebie ka benne uka xuttoriꞌiha lhe bedien xxatte ke atti useꞌeke ukake benne dittu lo yu ge Egiptoha. Anágaba nna tsitsigaba uná lebie tti bebeabie ke lo yu ge ka nuha.
Delo chua (40) idaha biyúbie ke tti deyuꞌuke neda deyyake lo yu bisiha.
Nianna iki de chi betseꞌe loobie gasi ka yiesi xeni, ka nu seꞌe daka lo yu ge Canaán‑ni, nianna tti betebie ka yuha lenke.
Iyá nuní uka delo ttapa gayua bixxi tsieyona (450) idaha.
’Delola nna tti beseꞌe Tata Do Yebáha ka nu uka xueda kini unnabiakana ke. Debá tti udo Samuel benne uke profeta ge Tata Do Yebáha, debá laꞌania gwa useꞌeru ka xuedaha.
Iki de nuha nna tti unnabake len Tata Do Yebáha kini odúe ttu nu innabia xeni geke. Tata Do Yebáha nna bodúe Saúl xiꞌin biyú benne tee lábie Cis. Saúl‑ni ukana benne datiana Benjamín‑ni, delába ttu ka benne uka xuttoriꞌiha. Saúl‑ni unnabiana chua (40) ida.
Tti chi ulhida gaa Tata Do Yebáha Saúl‑ni, nianna bodúbie David‑ni kini akana nu innabiana ke. Ge David‑ni nuha unne Tata Do Yebáha tti ree: “Neti chi gwaxxakaa David xiꞌin benne tee lábie Isaí, lana ankana ttu benne ruꞌu lasia lhe lana uinna iyá nu raka lasia lhe.”
Ttu ka benne datiake David‑ni, delába Jesús‑ni, labie nuha udhelha Tata Do Yebáha bie kini odilábie riꞌi ka benne Israel. Benba Tata Do Yebáha attiba chi rabie unie.
Atti lanila isia Jesús‑ni yiesi lo yu‑ni, Juan‑ni chila ugwekina utixxiꞌenna iyá ka benne Israel‑ni rana ke teeki odúna ke nna odaxxuke neda ge Tata Do Yebáha, nianna gadike inda.
Tti chi deoba lhuxin Juan‑ni sina nu bodhaꞌan Tata Do Yebáha uinna, laꞌania nna rana: “Laa netiga nuha benne rakinle chi gaꞌanani Tata Do Yebáha isia, sinuki iki dela neti nna si isiala benneha. Benneha labí elha ralhaa idhasia lo ka gwaracha geeha.”
’Betsi to, lebiꞌi ka benne datiale Abraham‑ni lhe anágaba lebiꞌi ka benne dittu ka nu gwa rudole tisa ge Tata Do Yebáha, len iyá tteriꞌi  nuní chi bisia ka tisa ka nu rigixxiꞌakana gasina odilá Tata Do Yebáha riꞌi.
Ka nu seꞌe Jerusalén‑ni lhe ka nu rinnabia gekaniha lhe, labí yúkana nuxa uka Jesús‑ni, nigaba a rite dákinna ata rinne ge benneha lo ka yetsi bodhaꞌan ka profeta ge Tata Do Yebáha, delába ka yetsi ka nu ribaba tti risia ka sá reyaka leriꞌi. Ttaka tti bettikana Jesús‑ni, laꞌania nna gwado tisa ge nu ra lo ka yetsiha.
Meskiba labí gwaxxakakana bí lo niꞌa ge uttikane laꞌania, ttaka unnaba lo xuabakana len Pilato‑ni kini ugwelhana kana uttikane,
nna iki de chi benkana iyá nu rigixxiꞌa gebie lo ka yetsi ge Tata Do Yebáha, nianna tti bechidakane lo ya kurusiha nna bekatsikane.
Ttaka Tata Do Yebáha belhidhabe benneha lagwi ge ka benne chi uttiha
nna ixeru ubisa beleꞌe loe len ka benne ugwekike lenie atti birie lo yu ge Galilea‑ni nna bisine lheꞌesi Jerusalén‑ni. Nnanna nna ka benne ugwekike lenbie laꞌania, ka benneha nuní rekike rigixxiꞌake gebie len ka benne
lhe anágaba riꞌitu rigixxiꞌagabintu le ge benneha. Rigixxiꞌentu le ge nu chi ra Tata Do Yebáha ka benne ukake xuttoriꞌiha deki unie ttu bixa len lebiꞌi.
Laxkala tti belhidhe Jesús‑ni lo elhuttiha, len riꞌi ka benne datiariꞌi ka benneha, len riꞌi nuha betto lonie nu chi ree ka benneha. Benbe ttiba ra lo Salmo nu berupaha. Lo Salmoha rinnebie, ree: “Lu ankalu xiꞌinia, neti bijaa lu nasá.”
Rágaba lo ka yetsi ge Tata Do Yebáha deki elhidhabe benneha lagwi ge ka benne chi uttiha, aníha kini abittu usu bela latie, kumu aníha unnebie ree: “Gutebaa len lebiꞌi nu tse chi xpeya David‑ni utea.”
Laxkala lo attu Salmo rinnegaba David‑ni rana Tata Do Yebáha: “Abittu ugwelhalu initti bela lati benne chi ulesilu ki ake geluha.”
Ttaka nna laa gwalíga geni nuha rinnena tti rana aníha, kumu David‑ni, tti udona yiesi lo yu‑niha, iki de chi benna nu redá le Tata Do Yebáha uinna, nianna uttibana nna bigatsibana attiba bigatsi ka benneola geniha. Laxkala usuba bela latini.
Laxkala xa betsi to, teeki unale deki Jesús benne labí usu bela latieha, de nu gwate benneha nna rigixxiꞌentu le gwa teeba elha xen lasi ge ka tulha geriꞌi.
Kumu bia bennabi bodhaꞌan Moisés‑ni labí udaa nuha kuana yua nujariꞌi ge ka tulha ruinriꞌi, ttaka ka benne chi ria leke ge Jesús‑ni, de labie nna iyábake labíru yua nujake ge ka tulha ruinke.
Laxkala lebiꞌi, gwaluyú gele kini ka satele luesi nu ra lo ka yetsi ben ka profeta ge Tata Do Yebáha, ata dia ra:
Lebiꞌi ka nu riguꞌu niꞌale neti,
enitti loobale lhe ugía yaꞌabale lhe,
kumu lheꞌe ka sá seꞌele nnanna, unia ttu nu labí tsia lele geni,
meskiba ganna nuxa kixxiꞌenna le geni nna labí tsia lele geni.
Tti beria ka Pabluha lheꞌe yoꞌo ata rudheti ka benne Israel‑ni ka tisa ge Tata Do Yebáha, nianna tti unnaba ka benne lenkana kini kixxiꞌarukinna ke ge nu chi unnekanaha ganna chi bedesia attu sá tti reyaka lekeha.
Tti chi besatsakeha, nianna ixeru ka benne Israel lhe adíru ka benne dittu ka benne chi ria leke ge Tata Do Yebáha ttiba chi ria le ka benne Israel‑ni, iyábake danalhake Pabluha lhe Bernabé‑ni lhe. Lakana nna rákana ke:
―Bittu udhanle a tsiale lo neda tse chi bedá le Tata Do Yebáha betebie gele.
Tti gwadona xumanuha atti chi bedesia sá tti reyaka le ka benne Israel‑ni, laꞌania nna a lattiba a bitupa iyá ka benne ge yiesiha kini bedo nagake ge ka tisa ge Tata Do Yebáha.
Ttaka tti bilani adíru ka nu Israel‑ni deki ixeba ka benne bitupake niha, nianna ttiba ttu nu upa yie ukakana nna tti udulokana rusia lekani Pabluha nna rákana: “Labí lii nu rinne nuní.”
Ttaka Pabluha lhe Bernabé‑ni lhe labí rasikinna rinnekana, rákana:
―Lebiꞌi ka benne Israel, ladeꞌaxa len lebiꞌi raka doelha kixxiꞌentu le ka tisa ge Tata Do Yebáha. Ttaka lebiꞌi riguꞌula niꞌale ka tisa‑ni lhe anágaba lhe ruinbale attisidiba labí elha ralhale aka benle ttu dia lii. De nuha nna ka benne abittu ankake ka benne Israel, ka benneha‑la tsiatu kixxiꞌentu ke ka tisa‑ni.
Kumu aníha chi bodhaꞌan Tata Xisiha len riꞌitu tti ree:
Lu chi bedúa kini akalu attiba ttu xiani ge ka benne abittu ankake nu Israel
kini ixúlu kixxiꞌalu gasina odiláya ka benne seꞌe axtaba ka xiꞌa besi ge yiesi lo yu‑ni.
Ka benne abittu ankake nu Israel nna, tti biyienkanie nu ra ka Pabluha, nianna tti bedú ittana leke nna ráke:
―¡Yalháruba tse anka ka tisa ge Tata Xisiha!
Laꞌania nna iyába ka benne chi gaꞌanna deki aka benke ttu dia lii, iyába ka benneha ugía leke
nna lheꞌe iyába ka yiesi to seꞌe itúba ka daka niha chi radhi ka tisa ge Tata Xisiha.
Ttaka ka nu loni ge ka nu Israel‑ni nna uluꞌu tisakana ka nuila ka nu gwa riarukana yotu lhe ankakana ka nu ra xxeni lekani lo yiesiha lhe, anágaba lhe unnegaba lenkana ka nubiyú ka nu ankakana ka nu loni ge yiesiha, kini ka nuha nna betsatsakana ka benne, nianna tti bochesukana ka Pabluha bebeakana kana lo yu gekaniha.
Ka Pabluha nna tti beriakana lheꞌesiha nna bekubi niꞌakani biste arlo ka nu lheꞌesiha. Aníha benkana kini benna liikana deki Tata Do Yebáha labí uyuꞌu lebie nu ben ka nuha de bebeakana kana lheꞌesi gekaniha. Nianna tti bedá ka Pabluha nna bisinkana lheꞌesi Iconio.
Ttaka ka benne beyaꞌanke lheꞌesiha, delába ka benne chi ria leke ge Jesús‑ni, yalhá itta du leke lhe anágaba lhe yuꞌugaba Espíritu ge Tata Do Yebáha itúba latike lhe.
Uka nuha tti bisin Pabluha lenna Bernabé‑ni lheꞌesi Iconio‑ni, ixpabakana utaꞌakana lheꞌe yoꞌo ata rudheti ka benne Israel‑ni ka tisa ge Tata Do Yebáha. Niha utixxiꞌakana ge Jesús‑ni itú iki itú lekani. Laxkala ixeru ka benne Israel lhe ka benne abittu ankake nu Israel lhe, ugía leke ge nu rigixxiꞌakanaha.
Ttaka ka nu Israel ka nu abittu ugía lekaniha nna uluꞌu tisa ttebakana ka nu dittuha kini ka nuha bebiꞌi nookana ka benne chi ria leke ge Jesús‑ni.
Laa kiga de nuha nna ka Pabluha isáru beyaꞌankana lheꞌesiha kumu de gwa ruxxenba lekani ge Tata Xisiha, laxkala labí rasikinna rigixxiꞌakana ge nu tse redá lebie rutebie lhe anágaba nna rugwegabe kana lo neda kini ruinkana ka milagru lhe ruinkana adíru ka nu rebaninriꞌi geni lhe. Ka milagru ruinkanaha, ka nuha runna liikana deki ka tisa rigixxiꞌakanaha, gwalíba anka ka nuha ge Tata Xisiha.
Ka benne ge yiesiha nna laꞌaba lheꞌe luesike: salheke taake ka nu Israel‑ni, nna a salheke nna taake ka apóstoal, delába Pabluha lhe Bernabé‑ni lhe.
Ttaka ka nu Israel ka nu abittu ugía lekaniha lhe adíru ka nu abittu ankakana nu Israel lhe, itupa lenkana ka nu rinnabia gekaniha, benkana udhaka disakana ka Pabluha lhe anágaba bengabakana usiakana kana íyya lhe.
rigixxiꞌakana ge Jesús‑ni.
Lheꞌesi Listra‑ni, niha do ttu benne biyú anka xii ka niꞌabie, labí raka dhabie. Labí chi udá benneha itúba anke ttanía, kumu aníha‑ba anke attili ulieha. Benne biyúha dobe
rudo nage ge nu ra Pabluha. Nianna tti belanni tsittaba Pabluha loe nna ute denna deki benneha gwa riaba lebie deki gweyakabe.
Nianna tti unnena idisa rana benneha:
―¡Udú lii nna udú lhixxa rá!
Benne biyúha nna gintsaba udú liie nna udulo ttebe udee.
Ka benne seꞌe niha nna tti bilákanie nu ben Pabluha, nianna unneke idisa len tisa Licaonia. Nuha ankana tisa geke. Nianna ráke:
―¡Len riꞌi chi bisia ka diosi ankake benne attiba ankariꞌi!
Nianna tti utixxakana lá Bernabé‑ni diosi Zeus.
Roꞌo yiesiha do yotu ge diosi nu tee láni Zeus. Bixxudi ridú lheꞌe yotuha bisinna nna chena ka kuꞌuna lhe ttu chupa xxia iyya to lhe. Lana itupa lenna ka benne ge yiesiha ruinkana uttikana ka kuꞌunaha kini utekana ka nuha úna ge Bernabé‑ni lhe ge Pabluha lhe.
Ttaka tti ute dani ka apóstoal, delába Bernabé‑ni lhe Pabluha lhe, tti ute dákinna nu ruin ka nuha uinkana, nianna ulhi triba xokani de bituxxukinna nna utaꞌa ttebakana lagwi ge ka benne tupa niha nna ribesiꞌabakana, rákana ke:
―¡Xa benne tupa nii, bittu uinle aná! Ki yule bennegaba anka riꞌitu, ttigaba ankale anka riꞌitu. Riꞌitu datu kini rigixxiꞌentu le ge Jesús‑ni kini udhanle nu abittu dika ixú ruinle‑na nna udaxxule neda ge Tata Do Yebáha benne anka baniha, delába benne benie yebáha lhe yiesi lo yu‑ni lhe indatooha lhe, anágaba bengabe iyába ka nu seꞌe lokani lhe.
Benneha itú nu reha begwelhabe iyába ka benne benbake nu rakaba leke.
Laa kiga de nuha nna labí bedú siibie unie nu tse, delába nu runna liina deki gwalíba doe; gwa rutebe inda daa yebáha lhe gwa ruinbe kini rexú tama lena geriꞌi kini tee tama nu goriꞌi lhe anágaba gwa rutegabe elha gwedeaka lasi geriꞌi lhe.
Iyába nuha ra ka Pabluha ka nu lheꞌesi Listra‑ni, chibuka nisibaaba biriꞌa lenkana kini abittu betti ka nuha ka kuꞌunaha kini utekana úna gekani.
Tti bisin ttu chupa ka nu Israel ka nu dákana daka Antioquía lhe daka Iconio lhe, nianna uluꞌu tisakana ka benne lheꞌesiha kini ka benneha besiake Pabluha íyya, nianna tti uꞌuyake na lo yu nna uleake na roꞌesiha, rakakanie ganna chiba uttina.
Ttaka tti bitupa ka benne chi ria leke ge Jesús‑ni abiꞌiba ata tenaha, nianna beyadha ttebana nna betaꞌa adakabana lheꞌesiha. Beyeki sáha nna beria tteba lenna Bernabé‑ni niha nna diakana daka lheꞌesi Derbe.
Iki de chi utixxiꞌakana ge Jesús‑ni lheꞌesi Derbe‑ni lhe beseꞌekana ixe ka benne chi ugía leke ge Jesús‑ni, nianna tti beyekikana besinkana lheꞌesi Listra attu libe nna betegabakana lheꞌesi Iconio, nialiba nna tti besinkana Antioquía nu re daka Pisidia.
Betekana ka niha kini beseꞌe tsitsikana ka benne chi ria leke ge Jesús‑ni, rákana ke: “Abittu udhanle a tsia lele ge benneha.” Rágabakana ke: “Anába teeki sateriꞌi uyúriꞌi elha disa kini anáchu esinriꞌi ata do Tata Do Yebáha rinnabie.”
Lheꞌe ttu ttu ka yiesi ata chi seꞌe ka benne chi ria leke ge Jesús‑ni, lheꞌe ttu ttu ka nuha boseꞌekana ka benneola kini tseꞌeke arlo ka benne chi ria leke ge Jesús‑ni. Nianna iki de tti chi bette ubina lheꞌe ka Pabluha lhe ulhapikana tisa len Tata Do Yebáha lhe, nianna tti bokaꞌankana ka benneha lasi ná Jesús benne anke Xxanariꞌiha, delába benne chi ria leke geeha.
Pabluha lhe Bernabé‑ni lhe, iki de chi betekana itúba daka Pisidia, nianna tti bisinkana lo yu ge Panfilia.
Lheꞌesi Perge, niha utixxiꞌakana ge Jesús‑ni. Iki de nuha‑liba nna tti ugwadikana diakana lheꞌesi Atalia.
Niha bodaxxukana barcu kini besinkana lheꞌesi Antioquía nu re daka Siria ata biriakana tti bodhaꞌan ka benne seꞌe niha kana lasi ná Tata Do Yebáha kini aka lenie kana tsiakana kixxiꞌakana ka tisa geeha, delába ka tisa nu chi uluxakinna utixxiꞌakanaha.
Tti chi besinkana Antioquía‑ni, nianna bottupa ttebakana ka benne chi ria leke ge Jesús‑ni nna utixxiꞌakinna ke ge iyába nu ben Tata Do Yebáha lenkana lhe utixxiꞌagabakana gasina udhalie neda gekani kini ka benne abittu ankake nu Israel ugíagaba leke.
Lheꞌesi Antioquía‑ni isá beyaꞌan Pabluha lhe Bernabé‑ni lhe, useꞌekana len ka benne chi ria leke ge Jesús‑ni seꞌe niha.
Laꞌaniagaba nuha bisin ttu chupa ka nu daa daka Judea, bisinkana lheꞌesi Antioquía‑ni nna udulokana ruleꞌekinna ka benne chi ria leke ge Jesús‑ni, delába ka benne abittu ankake nu Israel, beleꞌekinna ke rákana ke:
―Labí odilá Tata Do Yebáha le ganna abíba ichú lo bela latile tti ra lo bia bennabi bodhaꞌan Moisés‑ni.
De lo niꞌa ge nu ra ka nuha nna uxaka xxatta len Pabluha lhe Bernabé‑ni kana. Nianna tti bedaꞌa roꞌo ka benne chi ria leke ge Jesús‑ni idhelhake ka Pabluha len attu chupa ka benne geke, kini tsiake Jerusalén‑ni tanneke ge nu rakaha len ka apóstoal lhe len adíru ka benneola seꞌe niha lhe.
Tti udhelha ka benneha ke diake, laꞌania uteke daka Fenicia lhe daka Samaria lhe, utixxiꞌakanie ka betsi to geriꞌi seꞌe niha, ráke ka benneha:
Ka benne biyienkanie nu rigixxiꞌakeha, iyábake yalhá bedeakanie tti binake nuha.
Tti chi bisin ka Pabluha lheꞌesi Jerusalén‑ni, ka benne chi ria leke ge Jesús‑ni seꞌe niha, chi seꞌe tseke lenke ka benneola gekeha lhe ka apóstoal lhe, iyábake chi seꞌeke ubeda ka benneha. Nianna utixxiꞌani ka Pabluha ke iyá nu chi ben Tata Do Yebáha lenkana.
Ttaka ttu chupa ka fariseo ka nu chi ria lekani ge Jesús‑ni seꞌe niha, udú liikana nna rákana:
―Ka nu dittu ka nu chi ria lekani ge Jesús‑ni, raka doelha ichú lo bela latikani lhe gariꞌi kana raka doelha udokana tisa ge nu ra lo bia bennabi bodhaꞌan Moisés‑ni lhe.
Nianna bitupa ka apóstoal lhe ka benneolaha lhe, kini unneke ge nu ra ka fariseo‑ni.
Iki de chi rinne xxattake ge nuha, nianna tti udú lii Pedruha nna rana ke:
―Xa betsi to, lebiꞌi gwa yúbale, ttuha‑li chi bekwe Tata Do Yebáha neti lagwi gele kini tsiaya len ka benne abittu ankake nu Israel, kixxiꞌania ke ge Jesús‑ni kini tsia leke gebie.
Kumu Tata Do Yebaa benne rilánie ttixa anka lheꞌe lasto ttu tturiꞌi, benneha tti betebie Espíritu geeha len ka benne abittu ankake benne Israel, laꞌania nuha benna liibie deki gulabibe ke. Laxkala ttigaba riꞌi chi betebie Espíritu geeha lenriꞌi, aníha‑gaba ka benneha betegabe Espírituha lenke.
Tata Do Yebáha turoꞌoba runie lenriꞌi lhe len ka benneha lhe, kumu labie benie kini beyari lheꞌe lastoke de ugía leke gebie.
De nuha nna, ¿beaka ruinle utseꞌenle Tata Do Yebáha rudelhale yua diꞌi kweꞌe ka benne abittu ankake nu Israel, ki nila ka benne ukake xuttoriꞌiha lhe nila riꞌi a udáriꞌi udoriꞌi tisa ge iyá nu ra lo bia bennabi geriꞌi‑ni?
¿Laaba ganna riꞌi de ria leriꞌi deki de bedába le Jesús benne anke Xxanariꞌiha, de nuha‑ba nna kwentaba bodilábie riꞌi, anágaba ka benne abittu ankake nu Israel chigaba bodilábie ke?
Tti chi uluxa unne Pedruha nna siiba beyaka iyába ka benne tupa niha. Nianna tti uduloke rudo nagake ge Bernabé‑ni lhe ge Pabluha lhe, rigixxiꞌakana gasina bixúni Tata Do Yebáha kana kini benkana ka milagru lhe benkana adíru ka nu rebaninriꞌi geni arlo ka nu abittu ankakana nu Israel.
Iki de chi uluxakinna unnekanaha, nianna tti unne Jacobuha, rana:
―Xa betsi to, gwaludoru nagale kia.
Simón Pedro‑ni chiba utixxiꞌenna riꞌi gasina beleꞌe Tata Do Yebáha elha siꞌi lasi geeha sisiꞌa tte len ka benne abittu ankake nu Israel, bekwebie ke kini akake gebie.
Nu benieha raxxína na len nu ra lo ka yetsi bodhaꞌan ka profeta geeha, ata ree:
Isia sá eyekia elhidhaa yoꞌo ge David‑ni nu chi ubixxiha;
eyoin tsea ka deꞌe geniha,
nianna tti odo tsea na,
kini anáchu egila adíru ka benne neti
nna iyába ka benne abittu ankake nu Israel gatta láke benne kia.
Aníha ra Tata Xisiha benne utixxiꞌabie ka tisa‑ni axtali ttuha.
’De nuha nna ―ra Jacobuha― neti rakati labí dika udo doelhariꞌi ka nu dittu ka nu chi bedaxxukana neda ge Tata Do Yebáha ki uinkana nu ra lo bia bennabi bodhaꞌan Moisés‑ni.
Nu uinlariꞌi idhelhabariꞌi yetsi gekani gariꞌi kana, abitturu gokana bela ge ka nimala ka nu ruttikana, delába ka nu rutekana úna ge ka nu labí gwalíga ankakana diosi lhe anágaba, abittu isákana nu subi subi lhe bittu gokana bela ge ttu nimala ganna nuha uttina de bidí yienni, lhe anágaba abittugaba gokana reni ge ka nuha. Suna ge nuníba gariꞌi kana udokana tisa
kumu nu reha‑li chi seꞌe ka benne lheꞌe ttu ttu ka yiesi‑na rigixxiꞌake ge nu ra lo bia bennabi bodhaꞌan Moisés‑ni. Nuha ribabana lheꞌe ka yoꞌo ata rudhetiriꞌi ka tisa ge Tata Do Yebáha tti risia ka sá reyaka leriꞌi.
Ka apóstoal lhe iyába ka benne chi ria leke ge Jesús‑ni lhe ka benneola riseꞌe arlokeha lhe, iyábake gwa uyuꞌuba leke nu ra Jacobuha. Nianna tti bekweke ttu chupa ka benne sela lenkeha, kini idhelhake ka benneha len Pabluha lhe len Bernabé‑ni lhe, kini tsiake lheꞌesi Antioquía. Silas‑ni lhe Judas‑ni benne rágabake Barsabás, ka benneha nuha bekweke. Lagabake nuha ankake nu loni ge adíru ka betsi to geriꞌi seꞌe Jerusalén‑ni.
Len ka benneha udhelhake yetsiha. Lo nuha rinneke ráke:
“Riꞌitu ka apóstol lhe ka benneola seꞌetu arlo ka benne chi ria leke ge Jesús‑ni ridhelhatu ttu padiuxi gele xa betsi to, lebiꞌi ka benne abittu ankale nu Israel seꞌele lheꞌesi Antioquía‑na lhe seꞌele daka Siria lhe daka Cilicia lhe.
Riꞌitu binatu deki chi bita ttu chupa ka nu selakana len riꞌitu, labí riꞌitu udhelhatu kana. Titúnibakana bisiakana betettisikinna le. Nu utixxiꞌakinna leha, nuha beni kini bechixxikana ikile. [Rákana le deki teeki ichú lo bela latile lhe teeki uinle nu ra lo bia bennabi bodhaꞌan Moisés‑ni lhe. Aníha kini gwalíga isinle akale ge Tata Do Yebáha.]
Ka benne‑ni chi beria iki beria leke, meskila bixa sateke de rekike rigixxiꞌake ge Jesucristu benne anke Xxanariꞌiha.
De nuha nna udhelhatu Judas‑na lhe Silas‑na lhe kini ka benne‑na kixxiꞌa tsekanie le nu dia lo yetsi ridhelhatu‑ni.
Espíritu ge Tata Do Yebáha lhe riꞌitu lhe chi bokinni ikitu labíru attu bixa yua udelhatu kweꞌele, suna nu ratu lo yetsi‑niba raka doelha uinle,
delába bitturu gole bela ge ka nimala ka nu ruttikana rutekana úna ge ka nu labí gwalíga ankakana diosi, nigaba bittu gole reni gekani lhe abittugaba gole bela ge ttu nimala ganna uttina de bidí yienni. Anágaba lhe bittugaba isále nu subi subi. Ganna lebiꞌi uinle nu ratu‑ni, laꞌania nna tseba nuha uinle. Besiru gwaltseꞌe.”
Nianna iki de chi uchú tisa ka Pabluha ka benne seꞌe Jerusalén‑ni, nianna tti beyadike deyyake lheꞌesi Antioquía‑ni. Tti chi besinke lheꞌesiha nna bottupa ttebake ka benne chi ria leke ge Jesús‑ni seꞌe niha nna begweke ka benneha yetsi dechekeha.
Tti chi belaba ka benneha yetsiha nna bodú itta ttebana leke tti binake ge elha xen lasi rute ka benne rinne lo yetsiha.
Anágaba Judas‑ni lenna Silas‑ni, kumu de ankagabake profeta ge Tata Do Yebáha, de nuha nna ixeba nu unneke kini bodú ittaruke le ka betsi to geriꞌi seꞌe niha lhe boseꞌe tsitsigabake ka benneha lhe.
Iki de chi ute isá to, laꞌania nna latsiruba uchú tisa ka betsi to geriꞌi seꞌe niha Judas‑ni lhe Silas‑ni lhe, kini eyekike eyyake Jerusalén ata seꞌe ka benne udhelhake keha.
[Ttaka Silas‑ni rakaba leni eyaꞌanruna Antioquía‑ni.]
Pabluha lhe Bernabé‑ni nna beyaꞌanbake Antioquía‑ni, nna lenke adíru ka benne utixxiꞌake lhe beleꞌeke ka tisa ge Jesús benne anke Xxanariꞌiha.
Isá to gwadána, nianna tti ra Pabluha Bernabé‑ni:
―Tsiariꞌi attu libe lheꞌe iyá ka yiesi ata chi gwattixxiꞌariꞌi ka tisa ge Jesús benne anke Xxanariꞌiha, kini salanniriꞌi ka betsi to geriꞌiha ttixa seꞌeke.
Bernabé‑ni nna rakaba leni ichekana Juan nu tegaba láni Marcos.
Ttaka Pabluha labíru uka leni ichekana nuha, kumu tti uchekana na ttuha, bedálana tti seꞌekana Panfilia‑ni nna labíru gwanalhana kana kini kixxiꞌakana ka tisa ge Jesús‑ni.
Tsitsiba uxaka len luesikani ge nuha. Laxkala axtaba ulhaꞌa lheꞌe luesikani. Bernabé‑ni che ttebana Marcos‑ni utaꞌakana lheꞌe barcu nna diakana daka Chipre.
Pabluha nna bekwena Silas‑ni nna ka betsi to geriꞌi seꞌe niha nna bedhaꞌanbake kana lasi ná Tata Xisiha kini aka lenie kana. Nianna tti biria ttebakana diakana.
Utekana daka Siria lhe daka Cilicia lhe ruseꞌe tsitsikana ka benne chi ria leke ge Jesús‑ni seꞌe ka daka niha.
Pabluha lhe Silas‑ni lhe bisinkana lheꞌesi Derbe lhe Listra lhe. Lheꞌesi Listra do ttu nubiyú ria leni ge Jesús‑ni. Nuha tee láni Timoteo, ankana xiꞌini ttu benne nuila anke nu Israel. Benneha riagaba lebie ge Jesús‑ni. Tata ge Timoteo‑ni anke benne griegu.
Ka betsi to geriꞌi seꞌe lheꞌesi Listra lhe Iconio lhe ka benneha ráke tseba ruin Timoteo‑ni.
Laxkala Pabluha raka leni ichena Timoteo‑ni, ttaka kumu de seꞌe ka nu Israel itúba ka daka niha, de nuha nna teeki uchúna lo bela lati Timoteo‑ni, kumu iyába ka nuha yúkana deki nu grieguba anka xxudini.
Kua riteba ka Pabluha lheꞌe ka yiesi ata risinkanaha rigixxiꞌakana nu ra lo yetsi udhelha ka apóstoal lhe udhelha ka benneola seꞌe Jerusalén‑ni lhe. Rákana ka benne ge ka yiesiha deki teeki udoke tisa ge nu ra lo yetsi udhelha ka benneha.
Laxkala ka benne chi ria leke ge Jesús‑ni seꞌe itúba ka daka niha gwa diabake ria tsitsiru leke ge Jesús‑ni lhe anágaba lhe ttu ttu ságaba diake raniruke lhe.
Kumu de labí uka le Espíritu ge Tata Do Yebáha kixxiꞌa ka Pabluha ka tisa ge Jesús‑ni daka Asia, de nuha nna utelakana diakana daka Frigia lhe daka Galacia lhe.
Tti bisinkana lo debaa ge Misia, nianna benkana gaꞌakana daka Bitinia. Ttaka Espírituha  labí begwelhe kana gaꞌakana niha.
De nuha nna utebakana lo yu ge Misia nna ugwadikana bisinkana lheꞌesi Troas.
Lo relaha nna belaꞌani Pabluha ttu nubiyú ge Macedonia, nuha duna rinnaba ditina len Pabluha, rana na: “Utáchi daka Macedonia‑ni kini ute nálu len riꞌitu.”
Iki de tti chi belaꞌani Pabluha nubiyúha, nianna bediuba tteba letu kini tsiatu daka Macedonia‑ni, kumu yu xeabatu deki Tata Do Yebáha‑ba nuha raxie riꞌitu kini tsiatu tattixxiꞌentu ka benne seꞌe niha ka tisa ge Jesús‑ni.
Udátu lheꞌesi Troas bedaxxutu barcu nna lii raba bisintu lo ttu yu re lagwi indatooha. Nuha tee láni Samotracia. Beyeki sáha nna bisintu lheꞌesi Neápolis.
Bededátu niha nna bisintu lheꞌesi Filipos. Nuha ankana ttu yiesi ra xxeni leni rena lo yu ge Macedonia. Yiesiha babana Roma. Niha bisátu ttu chupa ubisa.
Niha sela ttu nuila tee láni Lidia. Nuha ankana nu lheꞌesi Tiatira. Ruttoꞌona ka lari xiná ka nu raka xxatta yaxi. Nuilaha ankagabana benne rudú xibini arlo Tata Do Yebáha. Lana rebana gwedo naga. Nianna tti begalha Tata Xisiha lheꞌe lastoni kini ugía leni ge nu rigixxiꞌa Pabluha.
Tti chi ugía leniha nna udi ttebana inda lenna iyába ka benne geniha. Nianna tti unnabana lentu, rana:
―Ganna rale deki gwalíga chi ria lasia ge Jesús benne anke Xxanariꞌiha, nnanna nna gwaletá gwaleyaꞌana lheꞌe lisia ganna xa.
Nianna doelhaba benna kini beyaꞌantu lheꞌe lisiniha.
Ttu lidú diatu isintu ata ritupa ka benne rilhapike tisa len Tata Do Yebáha. Lo neda diatuha, niha betetsá ttu nuila kwiti riꞌitu. Nuilaha yuꞌu ttu espíritu xxegwi latini, espíritu xxegwiha ruinna kini rinne yaꞌana. Ixeni belhiu ribea ka xxananiha len nuilaha de rinne yaꞌana.
Nuilaha nna udulo ttebana danalhana riꞌitu lentu Pabluha, nianna rinnena idisa rana:
―Ka nubiyú reki nii ankakana ka benne rixúni Tata Do Yebaa benne ra xxeni xxatta leeha. Rixúnie kana kini rigixxiꞌakana gasina odilábie ka benne.
Ixe ubisa gwadána, aníha‑ba ruin nuilaha rekina. Nianna tti bitisin Pabluha nna bedhaka disana espíritu xxegwi yuꞌu lati nuilaha nna rana espírituha:
―¡Jesucristuha rudettia rulisaa lu, beria lati nuila‑ni!
Loora tteba nna beria tteba espírituha lati nuilaha.
Ttaka ka xxananiha, tti ute dákinna deki labíru dhaakana kweakana belhiu len nuilaha, nianna tti bedaxxukana Pabluha lhe Silas‑ni nna ure naꞌayakana ke nna chekana ke roꞌo yoꞌo lagwiha. Nianna tti gwagaꞌakana ke lo ka uxtisiha.
Tti chi seꞌeke arlo ka nu runi elhuxtisiha, nianna ra ka nu chekana keha ka uxtisiha:
―Ka nubiyú seꞌe nii ankakana ka nu Israel nna rekikana rutsatsakana ka benne lheꞌesi geriꞌi‑ni
lhe ruleꞌekinna riꞌi nu labikinna ruinkana nu abittu dika uinriꞌi, nigaba ulabiriꞌi nu rákana lhe, kumu riꞌi benne Romaba ankariꞌi.
Nianna bebiꞌi noo tteba yiesiha Pabluha lhe Silas‑ni lhe. Ka uxtisiha nna benkana mandadu kini galhi tribakana xo ka Pabluha kini ukulhakana ke len ya diti.
Iki de chi uya xxattakana ka Pabluha, nianna tti bedheakana ke lisiyya, nna tti rákana nu ruyúna roꞌo lisiyyaha: “Uyú tsitsilu ka nuní.”
Nubiyú ruyúna roꞌo lisiyyaha nna, tti rákana na aníha, laꞌaniala nna begaꞌaruna ka Pabluha lheꞌe lisiyya nu do axtaru lhiꞌuha, nianna tti begaꞌana yien niꞌake lheꞌe ka yieru sia lheꞌe ttu yaga tee niha.
Ttaka ttiba tu riluela nuha udulo Pabluha lenna Silas‑ni rilhapikana tisa len Tata Do Yebáha lhe rulhakana gebie lhe. Adíru ka nu tee lheꞌe lisiyyaha nna gwedo nagaba tekana.
Ttiruba ttu nnelaba bixú idí nna ttiruba bitá itúba lisiyyaha. Nianna biyali tteba iyába ka puerta ge lisiyyaha lhe beyasigaba ka cadena xika iyá ka nu tee lisiyyaha lhe.
Tti chi beben nu ruyúna roꞌo lisiyyaha nna bilenna chi du yali ka puertaha. Nianna tti uleana espada geniha nna la labana ruinna uin geni kumu ukinna ganna chiba boxunni ka nu tee lisiyyaha.
Ttaka Pabluha nna unnena idisa, rana nuha:
―¡Bittu uinlu aná! ¡Niiba tee iyába riꞌitu!
Nu ruyú roꞌo lisiyyaha nna unnaba ttebana ttu gi kini ilenna, nianna riresubana utaꞌana. Itú rixidibana bedú xibini arlo Pabluha lhe Silas‑ni lhe.
Nianna tti bebeana ka Pabluha nna unnaba tisana rana kana:
―Tata to, ¿bíla anka nu unia kini odilá Tata Do Yebáha neti ganna?
Lakana nna bekabikana geni, rákana na:
―Ugía lelu ge Jesucristu benne anke Xxanariꞌiha. Laꞌania nna gwalábalu lhe gwalágaba iyá ka benne gelu seꞌe lheꞌe lisiluha lhe.
Nianna tti utixxiꞌakinna na ge Jesús benne anke Xxanariꞌiha lhe iyába ka benne seꞌe lheꞌe lisiniha lhe.
Lo relaha tteba nna utína lo gwe ge ka Pabluha, anágaba nna udi ttegabana inda itupa lenna iyá ka benne seꞌe lheꞌe yoꞌo geniha.
Tti chi ugwani dilaha nna udhelha tteba ka xuedaha ka gwensinaha kini ugía ka nuha gweasikana nu ruyúna roꞌo lisiyyaha:
―Chinka olhálu ka nuná.
Nu ruyúna roꞌo lisiyyaha nna utixxiꞌenna Pabluha, rana na:
―Ka xuedaha chi udhelhakana rákana chinka olháya le. Laxkala chinka gwaleria nna besiru gwaleyya.
Ttaka Pabluha nna rana ka gwensinaha:
―Riꞌitu ankatu benne Roma nna kwentaba uyakana riꞌitu arlo benne. Nigaba a ulea liikana bixa bentu nna ladiba begaꞌakana riꞌitu lisiyya. Nnanna nna, ¿si ruinbakana sigába ebeakana riꞌitu? ¡Labí eria riꞌitu! Labakana itakana kini ebeakana riꞌitu.
Ka gwensinaha nna besinkana utixxiꞌakinna ka xuedaha nu ra Pabluha. Ka xuedaha nna usibakinna tti binakana deki ka Pabluha ankakana benne Roma.
Nianna tti ugíakana gwannaba ditibakana len Pabluha lhe Silas‑ni lhe kini dhike elha xen lasi gekani. Nianna tti bebeakana ke lisiyya nna unnabakana lenke kini eriake lheꞌesiha.
Tti beria Pabluha lenna Silas‑ni lheꞌe lisiyyaha, nianna deyya ttebake besinke lisi Lidia‑ni. Iki de chi unne lenke ka betsi to geriꞌi seꞌe niha lhe bodú ittake le ka benneha lhe, nianna tti bedáke deyyake.
Iki de chi ute ka Pabluha lheꞌe ka yiesi Anfípolis lhe Apolonia lhe, nianna bisinkana lheꞌesi Tesalónica. Niha do ttu yoꞌo ata rudheti ka nu Israel‑ni ka tisa ge Tata Do Yebáha.
Pabluha nna ttiba chi labinna ruinna, ugía ttebana lheꞌe yoꞌo ata rudheti ka nuha ka tisa ge Tata Do Yebáha nna delo tsunna xumanuha nna kua risiaba ka sá tti reyaka le ka nuha, ridaka lenna kana.
Rudaxxu niꞌani nu ra lo ka yetsi ge Tata Do Yebáha, kini ruleꞌenna ka nu Israel‑ni, rana kana deki benne anke Cristuha teeba ki utti benneha, iki de nuha nna tti beyadhe lagwi ge ka benne chi uttiha lhe rágabana kana:
―La Jesús benne rigixxiꞌania le gee‑ni, la benne‑nigaba nuha anke Cristu.
Ttu chupa ka nu Israel‑ni nna gwa ugíaba lekani, nianna gwatselakana Pabluha lhe Silas‑ni lhe. Anágaba ka nu griegu ka nu gwa rudo tsitsikana tisa ge Tata Do Yebáha, ixegabakana ugía lekani ge Jesús‑ni lhe ixegaba ka nuila ka nu ra xxeni lekani lo yiesiha, ugíagaba lekani.
Nuha‑ba biyú adí ka nu Israel‑ni nna bitisikinna ka Pabluha. Nianna tti ugíakana gwattupakana ka nu ruin satsa reki lo ka neda, ka nu labí bixa tee uinkana. Atti chi gwattupakana ixe ka nuha, nianna betsatsakana yiesiha nna tti ugíakana gwattaꞌakana lheꞌe lisi benne tee lábie Jasón, ruinkana salheakana Pabluha lhe Silas‑ni lhe kini tagaꞌakana ke lo benne.
Ttaka kumu anúba ka Pabluha gwaxxakakana niha, nianna Jasón‑niba lhe attu chupa ka betsi to geriꞌiha, ka benneha‑ba ure naꞌayakana nna gwagaꞌakana ke lo ka uxtisi ge yiesiha. Nianna ribesiꞌabakana, rákana:
―Ka nu reki ruchixxikana iki ka benne seꞌe itúba yiesi lo yu‑ni, nnanna chigaba bisia ka nuha nii,
ttaka Jasón‑ni nna belabilana ka nuha lheꞌe lisiniha. ¡Ka nuní, iyábakana riguꞌula niꞌakani ka tisa bodhaꞌan César benne rinnabia xeniha! ¡Rálakana deki dola attu nu rinnabia xxeniru, nuha tee láni Jesús!
Tti biyienini ka benne ge yiesiha lhe ka uxtisiha nu ra ka nuha, nianna bituxxukinna.
Ttaka unnababakana belhiu len Jasón‑ni lhe len adí ka betsi to geriꞌiha. Aníha‑ruba kini bolhákana ke.
Tti chi ulha sáha nna udhelha tteba ka betsi to geriꞌiha Pabluha lhe Silas‑ni diakana daka lheꞌesi Berea. Tti bisinkana niha, nna ugía ttebakana lheꞌe yoꞌo ata rudheti ka nu Israel seꞌe niha ka tisa ge Tata Do Yebáha.
Ka nuha gwa rokinnirula ikikani rudo nagakani ge ka Pabluha attichula ka nu Tesalónica‑ni. Laxkala itú iki itú lekani belabikana ka tisa ge Jesús‑ni nna ttu ttu sába riseꞌekana rulaba tsitsikana nu ra lo ka yetsi ge Tata Do Yebáha kini yúkana ganna si gwalí gwa raxxína nu rigixxiꞌen Pabluha kana len nu ra lo ka yetsiha.
Aníha uka nna ixebakana ugía lekani ge Jesús‑ni. Anágaba nna ixegaba ka nu abittu ankakana nu Israel ugíagaba lekani gebie, axtala ka nuila ka nu ra xxeni lekani lo yiesiha lhe ka nubiyúha lhe, axtala ka nuha ugía lekani.
Ttaka tti bina ka nu Israel seꞌe Tesalónica‑ni deki Pabluha rulaꞌagabana ka tisa ge Tata Do Yebáha lheꞌesi Berea‑ni, nianna ugíakana niha, nna betsatsakana yiesiha.
Ttaka ka betsi to geriꞌi seꞌe Berea‑ni bebea ttebake Pabluha bedhelhake na daka roꞌo indatooha nna a sunruba Silas‑ni lenna Timoteo‑ni beyaꞌankana lheꞌesi Berea‑ni.
Ka benne deyya lenke Pabluha, axtaba lheꞌesi Atenas gwadhaꞌanke na. Tti chi eyekikeha nna ra Pabluha ke:
―Gale Silas‑ni lhe Timoteo‑ni lhe ugwe gaaba lekani esiakana ata rea‑ni.
Laka do Pabluha lheꞌesi Atenas‑ni ribedana ka Silas‑ni kini esinkana niha, labí bedú tsena leni de bilenna itúba lheꞌe yiesiha sia ka nu labí gwalíga ankakana diosi.
Laxkala lheꞌe yoꞌo ata rudheti ka nu Israel‑ni ka tisa ge Tata Do Yebáha, niha ridaka lenna ka nuha lhe ridakagaba lenna adíru ka nu rulhakana leꞌa ge Tata Do Yebáha. Aníha‑gaba ruinna ttu ttu sá ata ritupa ka benne lagwi yiesiha.
―¿Bí ge nuní rinne nu roꞌo yayya reki nii?
Adíkana nna rákana:
―Gaxa ge ka diosi subiba rigixxiꞌa nuní.
Aníha rákana kumu de rigixxiꞌa Pabluha ge Jesús‑ni lhe de rana deki ka benne chi uttiha gweyaka benba ka benneha.
Nianna tti chekana Pabluha lo ttu lhilhi ata tee láni Areópago. Niha nuha ritupa ka nu runi elhuxtisi ge yiesiha. Nianna tti unnaba tisakana Pabluha, rákana na:
―Utixxiꞌen riꞌitu, ¿bí attu tisa kubi nuní ruleꞌenlu riꞌitu?
Kumu lu rinnelu ge nu labí yutu. Nnanna nna raka letu kixxiꞌenlu riꞌitu, ¿bí ge nuní rinnelu?
Kumu iyába ka nu Atenas‑ni lhe adíru ka nu dittu seꞌe niha, ttixka riyienkinna bixa attu nu subi nna yalhá rudona lekani rudo nagakani lhe rinnekana ge nuha lhe.
Nianna tti udú lii Pabluha nna udúna lagwi ge ka benne tupa lheꞌe ata tee láni Areópago‑ni nna unnena rana:
―Lebiꞌi benne Atenas, neti riláti deki lebiꞌi yalhá rudona lele ria lele ka diosi gele‑na,
kumu nnanna rekia lheꞌesi‑ni nna ritea ata daa ka bekú ata rudú xibile lo ka diosi gele‑na. Naa biláti ttu bekú dia ka letra loni ata ra: “Bekú ge diosi nu labí ankabienriꞌi.” Laxkala diosi benne rudú xibile arloe meskiba abittu ankabienlee, ge benneha nuní rigixxiꞌania le.
Benneha benie yiesi lo yu‑ni lhe iyá tte nu seꞌe loni lhe. Lagabe anke xxana yebáha lhe xxana yiesi lo yu‑ni lhe, de nuha nna benneha labí ridoe lheꞌe yotu nu runi ka benne len niꞌa náke.
Nigaba labí riyasanie uin ka benne ttu bixa gebie, kumu ki lalee nuha runie kini raka benriꞌi lhe anágaba rutegabe be kini ralhiriꞌi seꞌeriꞌi yiesi lo yu‑ni lhe rutegabe adíru nu rixuinriꞌi lhe.
Benneha ttúba benne bixúnie kini seꞌe iyá tte ka benne yiesi lo yu‑ni kini tseꞌeke itú loni lhe anágaba bodhaꞌangabe nukaxa tseꞌeke lhe gá daka tseꞌeke lhe.
Aníha benie kini odeki loke egilake bie, kini ni kina gaa itú rigan ridenbake nna gwasaxxakabake bie, meskiba Tata Do Yebáha labí idittu reki benneha ata seꞌe ttu tturiꞌi.
Kumu de labie nna gwa anka benriꞌi lhe gwa ritáriꞌi lhe gwa seꞌeriꞌi yiesi lo yu‑ni lhe, ttigaba ra ttu benne gele, benne rinnebie ka tisa tsagwiha, tti ree: “Riꞌi ankariꞌi xiꞌin Tata Do Yebáha.”
Laxkala riꞌi de ankariꞌi xiꞌin Tata Do Yebáha, de nuha nna labí dika ulaba leriꞌi deki benneha gwaka geriꞌi eyoinriꞌe ge oru lhe ge plata lhe o ge íyya lhe, luesi nu rotsiꞌinu le ka benne ruin len náke.
Tata Do Yebáha bexxulhaba lebie nu ben ka benne tti abittu chi yukeha. Ttaka nnanna runie doelha kini iyá tte ka benne, gaxaba seꞌeke nna teeki odúna ke nna odaxxuke neda gebie.
Kumu labie chi gaꞌananie ttu sá unie elhuxtisi ge ka benne seꞌe yiesi lo yu‑ni attiba ankaba geni. Ixúnie ttu benne chi bekwebie kini benneha unie nuha. Tti belhidhe benneha lagwi ge ka benne chi uttiha, laꞌania beleꞌenie iyá ka benne deki gwalí benne chi bekweeha nuha unie elhuxtisi.
Tti biyienkinna deki gweyaka benba ka benne chi uttiha, laꞌania nna adíkana bexisilakana nna adíkana nna rálakana:
―Attu sá chiga udo nagatu ge nu rigixxiꞌalu‑ni.
Aníha‑ba uka na beria Pabluha lagwi gekani.
Ttaka ttu chupa ka benne ugía leke ge nu rigixxiꞌa Pabluha, ka benneha gwa biselabake lenna. Biselagaba ttu benne tee lábie Dionisio. Benneha anke ttu benne sele ka nu runi elhuxtisi ge yiesiha, delába ka nu ritupakana lheꞌe Areópago‑ni. Biselagaba lenke ttu nuila tee láni Dámaris lhe adíru ka benne lhe.
Iki de nuha nna bedá Pabluha lheꞌesi Atenas‑ni nna besinna lheꞌesi Corinto.
Niha betiꞌana ttu benne Israel tee lábie Aquila, ulie daka Ponto. Benneha si bisin gaabe lenie benne nuila geeha lheꞌesi Corinto‑ni. Benne nuilaha tee lábie Priscila. Bedáke daka Italia kumu Claudio nu rinnabia xeniha benna doelha kini beria iyá ka benne Israel ka benne seꞌe lheꞌesi Roma. Pabluha nna ugíana gwalannina ka Aquila‑ni,
kumu lana ruingabana sina luesi nu ruin ka benneha, delába ruinke ka yoꞌo lari. Aníha uka nna beyaꞌanna udona len ka benneha nna ttúba urenke sina.
Kua risiaba ka sá tti reyaka le ka nu Israel‑ni, ria Pabluha ata rudheti ka nuha ka tisa ge Tata Do Yebáha ridaka lenna kana, ruinna kini okinni ikikani ge nu rana kanaha lhe okinnigaba iki ka nu abittu ankakana nu Israel lhe.
Tti bedá Silas‑ni lhe Timoteo‑ni daka Macedonia‑ni nna bisinkana ata re Pabluha, lana nna sun ge ka tisaha‑ba rudo leni rigixxiꞌana, rana ka nu Israel‑ni deki Jesús‑ni nuha anke Cristu.
Ttaka lakana nna redú disalakana loni lhe rigelakana ikini lhe. Tti bilenna nu ruin ka nuha, nianna bekubina ka xoniha. Aníha benna liina deki labí anka tse nu ben ka nuha. Nianna tti rana kana:
Iki de chi beriana ata seꞌe ka nuha, nianna gwataꞌana lheꞌe lisi ttu benne dittu tee lábie Justo.  Benneha rulhagabe leꞌa ge Tata Do Yebáha. Yoꞌo geeha dona gaxxaba kweꞌe yoꞌo ata rudheti ka nu Israel‑ni ka tisa ge Tata Do Yebáha.
Crispo nu rinnabiana lheꞌe yoꞌo ata rudhetikana ka tisaha ugíagaba leni ge Jesús benne anke Xxanariꞌiha, itupa lenna iyába ka benne seꞌe lheꞌe lisiniha. Anágaba lhe ixegaba ka nu Corinto‑ni, ugíagaba lekani tti biyienkinna nu ra Pabluha, nianna tti udikana inda.
Ttu lo rela Pabluha beleꞌenna Jesús benne anke Xxanariꞌiha, rabie na:
―Bittu gasinlu. Bedoba lelu utixxiꞌa ka tisa‑na. Bittu aka siilu,
kumu neti gwa dubaa lenlu. Laxkala lanú nu bixa udhakana lu, kumu lheꞌe yiesi‑ni ixeba ka benne chi gaꞌanati akake kia.
Aníha uka nna beyaꞌanba Pabluha lheꞌesi Corinto‑ni ttu ida nalha ruleꞌenna ka benne seꞌe niha ka tisa ge Tata Do Yebáha.
Ttaka tti anka Galión‑ni nu rinnabia ge Acaya‑ni, ka nu Israel‑ni ttúba beseꞌekana bebiꞌi nookana Pabluha, bedaxxukana na nna gwagaꞌakana na lo ka nu ruin elhuxtisiha,
nianna tti rákana Galión‑ni:
―Nubiyú du‑ni rekina ridí yiena ka benne kini udú xibike lhe ulhake leꞌa ge Tata Do Yebáha attu ya le; ruleꞌenna ke nu labí raxxína len nu ra lo bia bennabi getu nu bodhaꞌan Moisés‑ni.
Pabluha chiba daa roꞌoni innena bixa innána, tti ra Galión‑ni ka nu Israel‑ni:
―Lebiꞌi benne Israel, ganna nuní benna elhutti o bixa ttu nu gwalíga anka satsa, laꞌanialigaba nna gudoba nagaa gele.
Ttaka kumu suna tisaba nuná lhe suna ge ka benne rudettile‑naba nuná, anágaba lhe suna ge ka bia bennabi gele‑naba nuná rinnele, ge nuníligaba nna labí raka lasia ugaꞌa kia. Kwinaba lebiꞌi gwaluni elhuxtisi geni.
Nianna tti bebea Galión‑ni kana ata donaha.
Nianna bebiꞌi noo tteba iyákana Sóstenes nu rinnabia lheꞌe yoꞌo ata rudhetikana ka tisa ge Tata Do Yebáha, bedaxxukana na nna uyakana na arlo ka nu runi elhuxtisiha. Ttaka Galión‑ni nna labí betabinna ge nu benkanaha.
Pabluha isáru beyaꞌanna lheꞌesi Corinto‑ni. Delola nna uchú tisana ka betsi to geriꞌi seꞌe niha nna bedána deyyana daka Siria lenna Priscila‑ni lhe Aquila‑ni lhe. Tti deyuꞌukana neda deyyakanaha, betekana lheꞌesi Cencrea. Niha uchú iki Pabluha ben xiga ikini, kumu chiba ulhuxinna nu chi rana Tata Do Yebáha uinna. Nialiba nna tti bodaxxukana barcu kini esinkana daka Siria.
Tti besinkana lheꞌesi Éfeso, niha‑ba beseꞌe Pabluha ka Priscila‑ni lhe Aquila‑ni lhe. Lana nna utaꞌa ttebana lheꞌe yoꞌo ata rudheti ka benne Israel‑ni ka tisa ge Tata Do Yebáha, nianna udulona rinne lenna ka benneha.
Ka benneha nna unnabake lenna kini eyaꞌanruna attu chupa ubisa lenke, ttaka lana nna labíru uka leni eyaꞌanna.
Nianna uchú tisana ka benneha nna rana ke:
―[Teeki eyaꞌaya Jerusalén‑ni. Niha‑ba uttea laní nu chi dabiga isia], ttaka ganna Tata Do Yebáha aka lebie, laꞌania nna gwedesiabaa len lebiꞌi attu libe.
Iki de nuha nna tti bodaxxu Pabluha barcu lheꞌesi Éfeso‑ni nna deyyana.
Tti besinna lheꞌesi Cesarea‑ni, nianna tti ugwapina diana Jerusalén‑ni gwagwena padiuxi ka benne chi ria leke ge Jesús‑ni seꞌe niha. Niala nna tti deyyana besinna lheꞌesi Antioquía.
Isá to gwadána udona lheꞌesi Antioquía‑ni. Niala nna tti bederiana dedheyyana attu libe, kua suba diana ritena lheꞌe ka yiesi ge Galacia lhe ge Frigia lhe, roseꞌe tsitsina ka benne chi ria leke ge Jesús‑ni seꞌe ka daka niha.
Lheꞌesi Éfeso‑ni, niha bisin ttu nubiyú tee láni Apolos. Nuha ankana benne Israel, ulina lheꞌesi Alejandría. Lana ankana ttu benne yuna rinnena lhe anágaba lhe tseba yuna nu ra lo ka yetsi ge Tata Do Yebáha lhe.
Nubiyúha chiba utixxiꞌakinna na gasina anka neda ge Jesús benne anke Xxanariꞌiha nna yalhá itta du leni lhe lhixxa rába rigixxiꞌana nu chi yuna ge Jesús‑ni, meskiba labí iyá tte chi yuna, sunruba yuna bí ge begadi Juan‑ni ka benne inda.
Apolos‑ni labí rasinna, itú iki itú leni rinnena arlo ka benne seꞌe gwedo naga lheꞌe yoꞌo ata rudheti ka nu Israel‑ni ka tisa ge Tata Do Yebáha. Ttaka tti biyienin Priscila‑ni lhe Aquila‑ni geni, nianna tti uxikana na attu ta subi kini utixxiꞌa tsekinna na gasinattiga anka neda ge Tata Do Yebáha.
Apolos‑ni ruinna tsiana daka Acaya. Ka betsi to geriꞌi seꞌe Éfeso‑ni nna gwa uyuꞌuba leke nu ranaha, nianna tti benke ttu yetsi ata rulisake ka benne chi ria leke ge Jesús‑ni seꞌe Acaya‑ni kini ulabike Apolos‑ni ganna chi bisinna niha. Tti chi bisinna Acaya‑ni nna yalhá bixúna bete náni len ka benne chi bedá le Tata Do Yebáha uxie ke kini ria leke gebie,
kumu lana ridaka lenna ka nu Israel‑ni arlo benne. Labí retabinna tti riguꞌu niꞌani ge nu ra ka nuha kumu nu ra lo ka yetsi ge Tata Do Yebáha‑ba rudaxxu niꞌani kini rigixxiꞌana deki Jesús‑niba nuha anka Cristu.
Laka re Apolos‑ni lheꞌesi Corinto‑ni, Pabluha nna iki de chi utena lheꞌe ka yiesi seꞌe daka ata sia ka iꞌiyaha, nianna tti ugwadina bisinna lheꞌesi Éfeso. Niha gwaxxakana ttu chupa ka benne chi ria leke ge Jesús‑ni.
Unnaba tisana ka benneha, rana ke:
Ka benneha nna bekabike, ráke na:
―Niru tsa labí chi biyienintu ge Espíritu ge Tata Do Yebáha.
Nianna tti unnaba tisa Pabluha ke, rana ke:
―Tti udile indaha, ¿bí ge udile nuha?
Ka benneha nna bekabike, ráke:
―Uditu inda de ka tisa utixxiꞌen Juan‑ni riꞌitu.
Pabluha nna rana ke:
―Juan‑ni begadina ka benne inda de bodúna ke ge nu ruinkeha nna bodaxxuke neda ge Tata Do Yebáha. Laꞌania rana ke deki teeki tsia leke ge benne si isiaha, delába Jesús benne anke Cristuha.
Tti biyienkanie nu ra Pabluha, nianna begadi ttebakana ke inda bedettikana lá Jesús benne anke Xxanariꞌiha.
Tti uxxua ná Pabluha iki ka benneha, laꞌania bisia Espíritu ge Tata Do Yebáha uyuꞌe latike nna uduloke unneke attu tisa subi lhe utixxiꞌake nu raka le Tata Do Yebáha una ka benne lhe.
Ttiba tsiꞌinu (12) anka de iyá tte ka benne biyú udi indaha.
Pabluha, delo tsunna beaha, riana lheꞌe yoꞌo ata rudheti ka nu Israel‑ni ka tisa ge Tata Do Yebáha. Labí rasinna ridaka lenna kana lhe ruinna kini okinni ikikani deki Tata Do Yebáha raka lebie innabie kana.
Ttaka adíkana nna ben tsitsiba lastokani labí uka lekani tsia lekani ge nu ra Pabluha. Betseꞌe loona neda ge Jesús‑ni rigualakana balaꞌana geni arlo ka benne. Nianna bekwittala Pabluha arlo ka nu riguꞌu niꞌakani nu ranaha, nna ulesilana ka benne chi ria leke ge Jesús‑ni nna dia lenna ke lheꞌe iscuela banani ttu nubiyú nu tee láni Tirano. Niha‑ba ruleꞌenna ke ttu ttu sába.
Aníha‑ba benna delo chupa idaha. Laxkala iyába ka nu seꞌe daka Asia‑ni, ka nu Israel lhe ka nu abittu ankakana nu Israel lhe, iyábakana biyienkinna ka tisa ge Jesús benne anke Xxanariꞌiha.
Tata Do Yebáha nna xxeniba anka ka milagru runie. Rixúnie Pabluha kini ruinna ka nuha.
Laxkala axtaba ka lari ruxí loniha lhe ka lari rutá arloniha recheke ka nuha ata tee ka benne rani gekeha. Ka isagwe yuꞌu ka benneha nna gwa reria ttebana latike. Anágaba lhe ata yuꞌu espíritu satsa latike, gwa reria ttegaba nuha lati ka benneha.
Ttaka ttu chupa ka nu Israel ka nu reki rebeakana ka espíritu satsa yuꞌu lati ka benne, ka nuha bengabakana deki udettikana lá Jesús benne anke Xxanariꞌiha kini eria ka espíritu satsaha lati ka benneha, nianna tti rákana ka espíritu satsaha:
―Jesús benne rigixxiꞌa Pabluha gebie, benneha rudettitu rulisatu le, gwaleria lati ka benne‑ni.
Lheꞌe ka nu ruin luesi nuní selagaba gasi ka xiꞌin biyú ttu nu Israel tee láni Esceva. Esceva ankana ttu ka nu loni ge adí ka bixxudiha.
Ttaka ttu lidú nna bekabi espíritu satsaha ge ka nu kwitiha, rana kana:
―Neti gwankabiabati Jesús‑ni lhe yúgabaa nuxa nuha Pablo lhe, ttaka lebiꞌi nna, ¿nú ankale?
Nianna bebiꞌi noo tteba nubiyú yuꞌu latini espíritu satsaha ka nu kwitiha, uya xxattana kana nna udaabana lokani, itú detuntubakana lhe tee gwebakana boxunnikana lo nubiyúha lheꞌe yoꞌo ata seꞌekanaha.
Iyába ka nu seꞌe lheꞌesi Éfeso‑ni, ka nu Israel lhe ka nu abittu ankakana nu Israel lhe, tti binakana ge nu ukaha nna yalhá usi xxattakinna. Aníha uka nna bokinni ikikani nna rákana:
―¡Xxeniba ra le Jesús benne anke Xxanariꞌiha!
Ixeba ka nu ugía lekani ge Jesús‑ni risiakana nna rigixxiꞌakana lo benne ge nu satsa chi benkanaha.
Ixegaba ka nu benkana ge elha gwesá, ka nuha bottupakana ka libru ka nu bedhetikanaha nna bettekana ka nuha lo gi arlo iyába ka benne tupa niha. Tti uleakana lidhaka ka libruha nna gwalhenna ge ka nuha ttiba tsieyona (50) mili belhiu plata.
Ka tisa rigixxiꞌake ge Jesús benne anke Xxanariꞌiha, ka tisaha tsitsiba ra leke lhe ttu diabake radhi chiettiruke lhe.
Iki de chi uka iyá nuní, nianna tti bebeki le Pabluha tsiana daka Macedonia lhe daka Acaya lhe, nialiba nna tti tsiana Jerusalén‑ni, lhe rágabana:
―Iki de chi ugíaya Jerusalén‑ni, nianna teeki tsiaya Roma‑ni.
Laꞌania nuha uka ttu elha utilha xxeni lheꞌesi Éfeso‑ni de chi rudaxxu ka benne lheꞌesiha neda ge Jesús‑ni.
Udulo nuha delo niꞌa ge ttu nubiyú tee láni Demetrio. Nuha ruinna ka yoꞌo to ata rudo ka benne diosi nu tee láni Artemisa.  Ka yoꞌo toha ankakana ge plata. Yalhá ixeni belhiu rodhaꞌanna ge ka nu ruinkana luesi ka yoꞌo toha.
Demetrio‑ni nna bottupana ka nu riben sina geniha lhe adíru ka nu ruinkana luesi sinaha lhe, nianna tti rana ka nuha:
―Tata to, lebiꞌi gwa yu xeabale, len sina ruinriꞌi‑ni yalhá lheꞌe belhiu ribeariꞌi.
Ttaka nnanna gwa riyienbinle lhe gwa rilábinle lhe reki ttu nubiyú tee láni Pablo ridí yiena ka benne rana ke deki laa diosiga anka ka nu ruinriꞌi len niꞌa náriꞌi. Laxkala ixeba ka benne chi uxí yiena ke. Gwea nna laa suna lheꞌesi Éfeso‑niga ridí yiena ka benne, anágaba ruinna lheꞌe adíru ka yiesi seꞌe itúba daka lo yu ge Asia‑ni.
Labí suna riꞌi ruxunnina geriꞌi unnittiriꞌi sina geriꞌi‑ni, anágaba ruxunnigabana kuꞌu niꞌa ka benne yotu ge nan Artemisa geriꞌi‑ni, delába diosi benne ra xxeni lee‑ni lhe anágaba lhe dhulogaba ka benne ilhida gaake bie lhe. Lebiꞌi gwa yúbale iyába ka benne seꞌe lo yu ge Asia‑ni lhe ka benne seꞌe itúba yiesi lo yu‑ni lhe, iyábake rudú xibike arlo benne‑ni.
Tti biyienkin nuha nu ranaha, nianna bisaꞌa xxattakinna nna ribesiꞌabakana, rákana:
―¡Xxeniba ra le nan Artemisa ge ka nu Éfeso‑ni!
Ttu gayya xxeniba uka itúba lheꞌesiha laꞌania. Nianna iyábakana bebiꞌi nookana chupa ka benne biyú, ttúbie tee lábie Gayo, attubie nna tee lábie Aristarco. Ka benneha ankake benne ge Macedonia lhe lake nuha reki lenke Pabluha. Ka benneha nuha naꞌayakana ke bisin lenkana ke lheꞌe ata retupa ka benne ge yiesiha tti rugíake ttu bixa elhatsa.
Pabluha nna ruinna gaꞌana niha kini inne lenna ka benne saa niha, ttaka ka benne chi ria leke ge Jesús‑ni labí begwelhake na gaꞌana.
Anágaba ttu chupa ka nu ankakana ge Asia anka ladikani. Ka nuha seꞌe tsekana len Pabluha. Lakana udhelhakana ka nu ugíakana gweasikana Pabluha abittu sattaꞌana lo ka benne saa niha.
Ka nu saa niha nna raka gayyaba yuꞌukana, a riria niꞌakinna bixa uinkana. Nu subi subiba rákana, adíkana nna nigaba a yúkana bí ge tupakana niha.
Ttu chupa ka nu Israel selakana lheꞌe ka benne saa niha, ka nuha besigakana ttu nubiyú tee láni Alejandro kini innena lo ka benne saa niha, kini edína ka Aristarco‑ni. Nianna tti bettá náni kini beyaka sii ka benne yuꞌu rigiyyaha kini aka innena.
Ttaka tti ute dákin benneha deki nu Israel‑ba anka Alejandro‑ni, nianna iyábake tulapaba uresiꞌake. Ttiba chupa ura gwadána uresiꞌake, ráke:
―¡Xxeniba ra le nan Artemisa ge ka nu Éfeso‑ni!
Nu anka escribanu ge lheꞌesiha nna atti chi biriꞌa lenna beyaka sii ka nu yuꞌu ubesiꞌaha, nianna tti unnena, rana:
―Benne ge Éfeso, lebiꞌi gwa yu xeabale, iyába ka benne yuke deki riꞌi, ka benne lheꞌesi‑ni, ankariꞌi ka benne ruyú tsitsiriꞌi yotu ge diosi Artemisa geriꞌi‑ni, benne ra xxeni lee‑ni lhe ruyú tsitsigabariꞌi retratu gee‑ni, nu dana yebáha nna biginnina yiesi lo yu‑ni.
Laxkala iyába ka benne labí dika nna innáke labí lii nuní. De nuha nna lebiꞌi siiba gwaleyaka, abittuba udiubaxxi lele uinle ttu bixa.
Kumu ka nubiyú ka nu gwadaxxule seꞌe nii, labí chi utaꞌa ka nuní bixa lhanakana lheꞌe yotu ge nana xunaxi geriꞌi‑ni, nigaba labí rigua ka nuní balaꞌana gebie lhe.
Ganna si Demetrio‑ni lenna ka nu riben sina gen‑na, ganna lakana tee elha gaa gekani len nuxa benne, gwa seꞌeba ka uxtisi geriꞌi lhe gwa siaba ka yoꞌo ata raka elhuxtisi lhe. Arlo ka nuná tsiakana sagaꞌa luesikani ganna bixa ge ritilhakana
nna ganna lebiꞌi rinnabale aka attu nu subi, gwa dikabana etupariꞌi roꞌo yoꞌo lagwi nna inneriꞌi ge nuha.
Kumu nu ruinriꞌi nasá, ruxunnibana geriꞌi usiakana ikiriꞌi deki rutsatsariꞌi ka benne. Ganna ttixka innaba tisakana riꞌi innákana: ¿Bí lo niꞌa ge nna rutsatsale ka benne? Laꞌania nna, ¿bíla ekabiriꞌi gekani ganna?
Nuha‑ba rana nna bedhelhana ka benne tupa niha deyyake.
Iki de chi ute nu raka gayyaha, nianna tti uxi Pabluha ka benne chi ria leke ge Jesús‑ni nna bodú ittana leke. Nianna tti uchú tisana ka benneha nna udána diana daka Macedonia.
Utebana itúba ka daka niha. Xxeniba rinnena roseꞌe tsitsina ka benne chi ria leke ge Jesús‑ni, niala nna tti bisinna daka Grecia.
Niha urena tsunna beo. Atti chi odaxxuna barcu ki eyyana daka Siria, nianna tti ute denna deki ka nu Israel‑ni ruinkana udaxxukana na kini uttikana na. Aníha uka nna botsea neda geni. Daka Macedonia‑nila beyeki deyyana, niꞌabani deyyana.
Deyyagaba lenna benne tee lábie Sópater [xiꞌin Pirro]. Benneha anke benne lheꞌesi Berea. Deyyagaba benne tee lábie Aristarco lhe benne tee lábie Segundo lhe. Ka benneha ankake benne lheꞌesi Tesalónica. Deyyagaba attu benne ge lheꞌesi Derbe tee lábie Gayo lhe Timoteo‑ni lhe. Deyyagaba a chupa ka benne ge Asia, delába Tíquico lhe Trófimo lhe.
Iyá ka benneha beneruke deyyake, nna lheꞌesi Troas‑niliba uledake riꞌitu.
Riꞌitu nna iki deliba chi ute laní tti ro ka nu Israel‑ni yettaxtila nu abittu kua dii dia ikiniha, laꞌanialiba beriatu lheꞌesi Filipos‑ni nna bodaxxutu barcu deyyatu. Ttiliba chi gwadona gayu ubisaha, laꞌanialiba nna besintu lheꞌesi Troas ata seꞌe ka benneha. Niha‑ba useꞌetu gasi ubisa.
Iyábatu tupatu lheꞌe yoꞌo do gwetsáha ata ralha ixe ka gi.
Niha re ttu nubiyú kwiti tee láni Eutico dona roꞌo ventana ge yoꞌoha. Kumu isá galá bisá Pabluha unnena, laxkala bitaba bisiela lo nu kwitiha nna uttaꞌadhina. Ttaka kumu bedaxxu tsitsi galá bisielaha na, de nuha nna ubinnina roꞌo ventana ge nu beyonna kuaha nna biginnina axtaba lo yu. Laxkala nu yattiba anka nu kwitiha gwalhidhake na.
Nianna beyadi tteba Pabluha nna biyettana begesina lheꞌe nu kwitiha. Nianna tti rana ka benne seꞌe niha:
―Bittu gasinle, gwanka benba nu kwiti‑ni.
Iki dela nuha nna beyapi Pabluha nna utotu yetta. Atti chi beyaka utotu yettaha nna isáru bedenne lenna ka benneha. Ugwani dilaha‑liba nna bedána deyyana.
Nu kwiti biginniha nna gwa beyaka benbana nna yalhá itta bedú leke decheke na.
Riꞌitu beneru gaatu deyyatu nna bodaxxutu barcu besintu lheꞌesi Asón kini niha kwedatu Pabluha, kumu aníha chi rana. Lana nna niꞌabani etana kini esiana niha.
Tti chi betiꞌatu na lheꞌesi Asón‑ni, nianna belhapitu na lo barcuha nna besintu lheꞌesi Mitilene.
Biriatu lheꞌesi Mitilene nna beyeki sáha nna betetu gaxxaba roꞌo yu re lagwi indatooha nu tee lani Quio. Bedeyeki sáha nna bedesintu roꞌo attu yu re lagwi indatooha nu tee lani Samos. [Niha beriatu nna betetu ttu satti lheꞌesi Trogilio.] Beyeki sáha nna chi besintu lheꞌesi Mileto.
Aníha bentu kumu Pabluha labí uka leni etena lheꞌesi Éfeso kini abitturu isátu lo yu ge Asia‑ni kumu rudiuba leni kini gaa gwesinxxibana Jerusalén‑ni tti isia laní nu tee lani Pentecostés.
Tti chi seꞌetu lheꞌesi Mileto‑ni, nianna tti udhelha Pabluha kini biyaxi ka benneola seꞌe lheꞌesi Éfeso, delába ka benne riseꞌe arlo ka benne chi ria leke ge Jesús‑ni.
Tti bisia ka benneha nna rana ke:
―Lebiꞌi gwa yu xeabale gasina uka elha ruin kia desdeli sisiꞌa tte bisiaya lo yu ge Asia‑ni.
Itúba tti udoa len lebiꞌiha, labí bedúa tisa, jeru tteba benia nu ra Jesús benne anke Xxanariꞌiha lhe itú ribesibaa lhe itú ruxunnibana kia bixa satea kumu de ka nu Israel‑ni rulha lekani bixa udhakakana neti.
Meskiba gwatea aníha, labí bedhea lasia a kixxiꞌania le ka tisa ka nu dika ixúkana len lebiꞌi. Nu benlaa, beleꞌebania le arlo ka benne lhe lheꞌe lisile lhe.
Gwa utixxiꞌabania ka nu Israel lhe ka nu abittu ankakana nu Israel lhe, xpeya kana uinkana doelha odúna kana nna odaxxukana neda ge Tata Do Yebáha lhe tsia lekani ge Jesucristu benne anke Xxanariꞌiha lhe.
Nnanna nna chiba deyaꞌaya lheꞌesi Jerusalén‑ni kumu Espíritu ge Tata Do Yebáha runie doelha kini eyaꞌaya niha. Labí yua bí satea niha.
Sunruba ttu nu chi yua, Espíritu ge Tata Do Yebáha rabie neti: “Lheꞌe iyába ka yiesi‑na ata tsialu, niha uyúlu elha disa lhe ugaꞌagabakana lu lisiyya lhe.”
Ttaka neti labí ratua lasia kia akati ni kinaruba bi satea. Nu ruinlaa, runia doelha reguꞌelhala lasia kini eꞌeyua ulhuxaa sina nu bete Jesús benne anke Xxanariꞌiha len neti, delába kixxiꞌaya ka tisa tse ge nu redá le Tata Do Yebáha rutebie lenriꞌi.
’Nnanna nna neti yu xeabaa, ni ttúle ka nu chi beleꞌenia le gasina kini akale benne innabia Tata Do Yebáha le, ni ttúle labíru ilenle neti.
De nuha nna nasá rigixxiꞌania le, labí tulha kia nuha ganna lebiꞌi nnittile nna abittu exúle arlo Tata Do Yebáha,
kumu labí bedhea lasia a kixxiꞌania le ge iyá nu chi gaꞌanani Tata Do Yebáha unie.
Laxkala nnanna rulisaa le, gwaluyú gele lhe gwaluyú iyá ka benne chi bodhaꞌan Espíritu geeha lasi nále. Attiba ttu benne ruyúe ka neru, aníha‑ba uyúle ka benne chi ankake ge Jesús benne anke Xxanariꞌiha, delába ka benne uyoꞌe len kwinaga reni geeha.
Kumu neti yu xeabaa ganna chi deyaꞌaya, laꞌania nna gaꞌa ka nu subi lagwi gele nna udhaka disakana ka benne ruyúleha, uinkana attiba ruin ka sageo ka nu rituin xxatta, aníha‑ba uin ka nuha utseꞌe lookana ka benneha.
Anágaba nna lagwi gegabale iria ka nu abí kixxiꞌakana nu anka gwalí. Aníha uinkana kini ka benne chi ria leke ge Jesús‑ni tanalhake kana.
De nuha nna gwaluyú gele. Gwalodhú lele deki neti delo tsunna idaha rela lhe resá lhe rulisaa ttu ttule, axtaba ribesia.
’Nnanna xa betsi to, lasi ná Tata Do Yebáha‑ba rodhaꞌanaa le lhe rodhaꞌangabaa le len ka tisa geeha, delába ka tisa ka nu rigixxiꞌake ge nu tse redá le Tata Do Yebáha rutebie ge ka benne, kumu ka tisa‑ni nuní gwaka geke useꞌe tsitsike le lo neda geeha lhe anágaba lhe uingabake kini lebiꞌi isinle dhile nu utebie gele, itupa lenle adíru ka benne chi ulesie ke kini akake gebie.
’Neti labí udá lasia belhiu gele, nigaba udá lasia xo nuxa ttúle kini ukua.
Lebiꞌi gwa yu xeabale len niꞌa nába neti urenia sina kini uyoꞌa nu bixúti lhe nu bixúni ka benne rekike len neti lhe.
Iki de chi unne Pabluha iyá nuní, nianna tti bedú xibini len iyába ka benneha nna unneke len Tata Do Yebáha.
Nianna iyábake uresike lhe utesike yien Pabluha nna utoke ttu xxagani.
Bedú siꞌiruna leke, tti biyienkanie rana deki labíru ilákanie na. Nianna tti deyya lenke na nna gwadhaꞌanke na axtaliba ata du barcuha.
Iki de chi uchú tisatu ka benneola riseꞌe arlo ka benne chi ria leke ge Jesús‑ni seꞌe lheꞌesi Éfeso‑ni, nianna bodaxxutu barcu nna lii raba deyyatu besintu lo yu nu tee láni Cos. Nuha rena lagwi indatooha. Beyeki sáha nna besintu Rodas. Bedátu Rodas nna bedesintu lheꞌesi Pátara.
Lheꞌesiha gwadixxakatu attu barcu nu deyya daka Fenicia. Lo nuha beyapitu deyyatu.
Atti deyuꞌutu neda deyyatuha, bilentu yu ge Chipre rena lagwi indatooha daka ná yattiriꞌi. Nianna tti deyyatu daka Siria nna besintu lheꞌesi Tiro, kumu barcu deyyatuha niha‑ba okaꞌanna yua dechenaha.
Lheꞌesi Tiro gwaxxakatu ka benne chi ria leke ge Jesús‑ni nna niha‑ba bisátu useꞌetu ttu gasi ubisa lenke. Ka benneha nna, de utixxiꞌani Espíritu ge Tata Do Yebáha ke bittu eyya Pabluha Jerusalén‑ni, de nuha nna ráke na:
―Abittu eyyalu Jerusalén‑ni.
Tti chi uka gasi ubisa seꞌetu niha nna tti chi edátuha nna iyába ka benneha, itupa lenke ka nuila gekeha lhe ka nuto gekeha lhe, dedáke len riꞌitu, beteseꞌeke riꞌitu roꞌo yiesiha. Niha bedú xibitu roꞌo indatooha nna ulhapitu tisa len Tata Do Yebáha.
Iki de nuha nna tti uchú tisa luesitu, nianna beyapitu lo barcuha. Ka benneha nna beyekibake deyya lisike.
Riꞌitu nna beriatu Tiro nna besintu lheꞌesi Tolemaida. Debá niha‑ba uluxa bedátu lo indatooha. Nianna tti betetu begwetu ka betsi to geriꞌi seꞌe niha ttu padiuxi nna niha‑ba beyaꞌantu lenke ttu sá.
Beyeki sáha nna beriatu niha nna besintu lheꞌesi Cesarea. Tti besintu niha nna ugíatu lisi Felipe benne rekie rigixxiꞌe ka tisa ge Jesús‑ni. Benneha anke ttu ka benne gasi bekwe ka apóstoal lheꞌesi Jerusalén‑ni. Lheꞌe lisieha‑ba beyaꞌantu.
Felipe‑ni nna seꞌe ttapa ka xiꞌiniunnábie ankakana nuila ribani. Ka nuilaha rigixxiꞌakinna ka benne nu raka le Tata Do Yebáha unake.
Ttu gayu xxupa ubisa chi uka seꞌetu niha, nianna bisia ttu benne dabie daka Judea tee lábie Agabo. Benneha anke profeta, rigixxiꞌe nu raka le Tata Do Yebáha una ka benne.
Benneha tti bisiabie ata seꞌetuha nna bedaxxue lari ruxxiga lheꞌe Pabluha, nianna tti bexxiga ka niꞌa nábie nuha nna tti ree riꞌitu:
―Espíritu ge Tata Do Yebáha rigixxiꞌabie, ree: “Aní uxxiga ka nu Israel‑ni benne anke xxana lari‑ni lheꞌesi Jerusalén‑ni. Nianna tti tagaꞌakane lo ná ka nu abittu ankakana nu Israel.”
Riꞌitu lhe ka benne ge Cesarea‑ni lhe, tti biyienintu nu ra benneha, nianna unnabatu ratu Pabluha:
―Bittu eyyalu Jerusalén‑ni.
Ttaka lana nna bekabilana, rana:
―¿Beaka ribesile, delo nna rudú siꞌile lasia? Kumu neti chiba bebeki lasia dhúbana ttixaba dhuna, meskila laa suna uxxigakana neti, meskila utti ttekana neti lheꞌesi Jerusalén‑ni delo niꞌa ge Jesús benne anke Xxanariꞌiha.
Ttaka kumu de abittu udaatu ixú yientu na, nianna bedhanchibatu, ratu:
―Nu innaba Tata Xisiha aka ganna.
Iki de nuha nna tti beseꞌe tsetu nna ugwapitu diatu Jerusalén‑ni.
Ttu chupa ka benne chi ria leke ge Jesús‑ni seꞌe Cesarea‑ni, dágabake len riꞌitu nna cheke riꞌitu lisi ttu benne tee lábie Mnasón. Benneha anke benne ge Chipre nna isá chi ria le benneha ge Jesús‑ni. Lisi benneha‑ba beyaꞌantu.
Tti besintu lheꞌesi Jerusalén‑ni nna ka betsi to geriꞌi seꞌe niha yalhá redeakakanie ribedake riꞌitu.
Beyeki dilaha nna ugíatu len Pabluha lisi Jacobuha. Niha tupa iyába ka benneola riseꞌe arlo ka benne chi ria leke ge Jesús‑ni.
Iki de tti chi begwe Pabluha ka benneha padiuxi, nianna tti udulona kua suba utixxiꞌenna ke ge iyába nu ben Tata Do Yebáha lenna tti rekina rigixxiꞌenna ka nu abittu ankakana nu Israel ka tisa ge Jesús‑ni.
Ka benneha nna tti biyienkanie nu ranaha, nianna tti ráke:
―¡Xxeniba ra le Tata Do Yebáha!
―Yúruga xa betsi to, ixe juisiru ka nu Israel chi ria lekani ge Jesús‑ni, ttaka iyábakana rákana deki teeki udo tsitsiriꞌi tisa ge bia bennabi bodhaꞌan Tata Do Yebáha len Moisés‑ni.
Ttaka chi binakana, iyába ka benne Israel seꞌe lheꞌe ka yiesi dittu‑na, iyábake ruleꞌenlu ke abitturu uinke nu ra lo bia bennabi‑na. Rágabakana deki ralu ka benneha abitturu ichúke lo bela lati ka nuto biyú to geke lhe abitturugaba uinke iyá nu labinriꞌi ruinriꞌi lhe.
Nianna, ¿bíla anka nu uinriꞌi ganna? Nnannaruga gwatupa ka benne kumu de chi binake deki chiba besialu Jerusalén‑ni.
De nuha nna tserula ganna uinlu nu innátu: len riꞌitu sela ttapa ka nubiyú, ka nu chi bodhaꞌan tsitsi tisa gekani len Tata Do Yebáha nna teeki ulhuxa lokana nu chi rákana benneha uinkana.
Ichelu ka nuní tsialu lenkana sattí latile kini eyarile arlo Tata Do Yebáha nna lu kixalu gekani kini uin xiga ikikani. Aníha uinlu kini iláni iyá ka benne deki labí lii nu chi binakana ruinlu, sinuki ulaꞌala deki lu gwa rudobalu tisa ge bia bennabi bodhaꞌan Tata Do Yebáha len Moisés‑ni.
Ka benne abittu ankake nu Israel, delába ka benne chi ria leke ge Jesús‑ni, ka benneha chiba ratu ke lo yetsi udhelhatuha: abittu uchacha ikike ge nu dia lo bia bennabi geriꞌi‑ni. Sunruba nna abittu aka goke bela ge ka nimala, ka nu rutti ka benne ki ruteke úna ge ka nu labí gwalíga ankakana diosi. Abittugaba goke bela ge ttu nimala ganna uttina de bidí yienni lhe anágaba lhe abittugaba goke reni ge ka nuha lhe, abittugaba isáke nu subi subi lhe.
Aníoka nna beyeki sáha nna che Pabluha itapaba ka nubiyúha dia lenna kana kini lana lhe ka nuha lhe eyarikana arlo Tata Do Yebáha. Nianna tti utaꞌana laliꞌa yotuha kini sattixxiꞌana nukaxa chi tadona gasi ubisa eyarikana arlo Tata Do Yebáha kini kua ttu ttukana utekana úna lenbie.
Atti chi tadona gasi ubisaha, laꞌania ttu chupa ka nu Israel ka nu dákana daka Asia bilákinna Pabluha laliꞌa yotuha. Nianna betsatsa ttebakana ka benne saa niha nna bedaxxukana Pabluha.
Ribesiꞌabakana, rákana:
―¡Benne Israel, gwaltá gwalute nále len riꞌitu kini udaxxuriꞌi nubiyú du‑ni! Lana nuní rekina lheꞌe iyába ka yiesi‑na riguꞌu tisana ka benne kini kuꞌu niꞌake ka benne geriꞌi lhe kuꞌu niꞌake bia bennabi bodhaꞌan Tata Do Yebáha len Moisés‑ni, lhe anágaba lhe rágabana ke kuꞌu niꞌake yotu geriꞌi‑ni lhe. Gwea lhe chi begaꞌana ka nu abittu ankakana nu Israel laliꞌa yotu leꞌa geriꞌi‑ni, laxkala chiba betsigakana benne‑ni.
Aníha rákana kumu de chi bilákinna reki len Pabluha Trófimo‑ni lheꞌesiha. Trófimo‑ni anka benne lheꞌesi Éfeso nna rakakinna ganna chiba begaꞌana nuha laliꞌa yotuha.
Aníoka nna itúba yiesiha bisatsa nna bitupa ttebakana bedaxxukana Pabluha, denaꞌayakana na nna bebeakana na ata do yotuha. Nianna botto ttebakana ka puerta ge deꞌe rilhi abiꞌiba kweꞌe yotuha.
Chiba seꞌekana deki uttibakana Pabluha, nianna tti bina nu loni ge ka soldadu ge Roma‑ni, binana deki itúba lheꞌesi Jerusalén‑ni tee ttu elha gaa xxeni.
Nuha nna bottupa ttebana ka soldadu geniha lhe ka soldadu banakinna adí ka nuha lhe. Nianna bexunni tteba lenna ka nuha nna bisinkana ata tupa ka benneha. Tti bilani ka benneha ka soldaduha lhe nu loni gekaniha lhe, nianna bedú sii ttebakana labíru uyakana Pabluha.
Tti bisin nu loni ge ka soldaduha nna bedaxxu ttebana Pabluha nna ben ttebana mandadu kini bexxigakana Pabluha len chupa ka cadena. Nianna tti unnaba tisana na, rana na:
―¿Nú ankalu lhe bí benlu lhe?
Ttaka ka nu saa niha ribesiꞌabakana, nu subi subiba rákana. Laxkala de rigiyya xxattakanaha nna labí biria niꞌen nu loni ge ka soldaduha bixa ben Pabluha. Nianna benna mandadu kini eche ka soldaduha Pabluha lheꞌe yoꞌo ata ruꞌukanaha.
Tti chi besin lenkana Pabluha lo ka napi seꞌe roꞌo yoꞌo ata ruꞌukanaha, lo beba dedákinna na kumu de ruin ka nu danalhaha gayakana na
kumu iyábakana ribesiꞌabakana, rákana:
―¡Gwalutti nuná!
Tti chi ugaꞌa ka soldaduha Pabluha lheꞌe yoꞌo ata ruꞌukanaha, nianna tti ra Pabluha nu loni ge ka soldaduha:
―¿Si gwaka inne lania lu ttu satti to?
Nuha nna bekabina rana na:
―¿Si gwa rakaba gelu rinnelu tisa griegu?
Ganna niha nna, ¿si laaba luba nuha ankalu nu Egipto? Nuha ttuha gaaba bedú disana lo ka nu rinnabia ge Roma‑ni nna biriana diana, naꞌaya xanni ttapa mili ka nubiyú nna dia lenna ka nuha daka lo yu bisiha.
Pabluha nna bekabina, rana:
―¡Koꞌo, laa netiga nuha! Neti ankalaa benne Israel nna ankaa benne lheꞌesi Tarso. Tarso rena daka lo yu ge Cilicia. Ankana ttu yiesi xxeni. De nuha nna begwelhachi neti innea arlo ka benne tupa nii.
Nuha nna “O” ba rana na. Gwa begwelhabana. Nianna tti udú Pabluha lo ka napiha nna ruttá náni kini eyaka sii ka nu tupa niha. Tti chi beyaka sii ka nuha nna belisana kana len tisa hebreo rana kana:
―Xa betsi to lhe xa tata benneola lhe, gwaludoruga nagale nu ekabia gele ge nu rusiale ikia‑ni.
―Neti ankaa benne Israel nna ulia lheꞌesi Tarso. Yiesiha rena lo yu ge Cilicia. Ttaka lheꞌesi Jerusalén‑niba bixenia nna Gamaliel‑ni bedhetinna neti tti tteba ra lo bia bennabi ge ka benne uka xuttoriꞌiha. Neti bedo xxattana lasia bedoa tisa ge Tata Do Yebaa geriꞌiha ttiba ruin iyábale nnanna.
Itú ttuha udú nooa ka benne chi bedaxxuke neda ge Jesús‑ni, benia uttia ke. Nuila lhe nubiyú ka benneha rudaxxua ruxxigaa ke nna ragaꞌaya ke lheꞌe lisiyya.
Bixxudi xeniha lhe iyába ka benneola geriꞌiha gwa biyúbake nu benia. Lagabake beteke yetsi denia diaya kini uleꞌenia ka benne geriꞌi seꞌe lheꞌesi Damasco‑ni, kini sadaxxua ka nu chi bedaxxukana neda ge Jesús‑ni nna esia lania kana Jerusalén‑ni kini iyayakana.
’Ttaka laka yuꞌa neda diaya, tti chi isinaa lheꞌesi Damasco‑ni, gaxa ttiba tu retin tsiꞌinu (12) resá nuha chi anka, ttiruba ttu nnelaba chi uyuꞌu ttu xiani xeni dana yebáha uyuꞌuna abiꞌiba kweꞌa.
Nianna tti ubixxi lo ttebaa lo yu nna tti biyienti tsiꞌi ttu benne unnebie, ree neti: “¡Saulo! ¡Saulo! ¿Beaka neti danalhalu rudhaka disalu?”
Neti nna bekabia, ria: “¿Núle nuná xa tata?” Benneha nna bekabie ree: “Netiba nuní Jesús ge Nazaret benne danalhalu rudhaka disalu.”
Ka nu dia lania nna bilábakinna xianiha, ttaka labí biyienkinna tsiꞌi benne rulise netiha.
Neti nna xpeya benneha: “¿Bí raka lelu unia xa tata?” Labie nna bekabie, ree neti: “Beyadha nna utaꞌa lheꞌesi Damasco‑na. Naa kixxiꞌakana iyá nu chi gaꞌanati uinlu.”
Ttaka kumu de uyuꞌu xianiha loa, de nuha nna lo xuaba beyaꞌanaa. Laxkala ka nu dia laniaha itú nalhibakana náya chibuka bisinaa lheꞌesi Damasco‑ni.
’Niha do ttu benne biyú tee lábie Ananías. Benneha anke ttu benne rudo tsitsie tisa ge nu ra lo bia bennabi bodhaꞌan Tata Do Yebáha len Moisés‑ni nna iyába ka benne Israel seꞌe niha ráke tseba runie.
Benneha bitee ata doaha. Tti bisie niha nna rabie neti: “¡Saulo, betsi to, chinka bedhali ka iyya lolu‑na, chiba aka elenlu!” Neti nna laꞌania tteba beyali ka iyya loa‑ni nna bilá ttebati benneha.
Nianna unnebie, ree: “Tata Do Yebaa benne anke Diosi ge ka benne ukake xuttoriꞌiha, benneha chi bekwebie lu kini unalu bí raka lebie uinlu lhe anágaba kini ilenlu Jesús benne runie attiba ankaba geniha lhe kini iyieninlu ka tisa ka nu inne kwinaga benneha.
Kumu lu akalu nu kixxiꞌalu gebie arlo iyába ka benne, kixxiꞌalu ge nu chi bilenlu lhe ge nu chi biyieninlu rabie lhe.
De nuha nna, ¿bíla ribedalu? Kanna udú lii nna udi inda nna unnaba len Tata Do Yebáha kini ocharie yua ge ka tulha gelu‑na.”
’Atti chi beyekia besiaya Jerusalén‑ni nna bita ttebaa lheꞌe yotu‑ni. Dubaa gwelhapi tisa len Tata Do Yebáha nna ttiruba ttu nnelaba chi belaꞌati
Jesús benne anke Xxanariꞌiha, rabie neti: “Jeru tte begwe lelu beria lheꞌesi Jerusalén‑ni kumu ka nu seꞌe nii labí ulabikana nu kixxiꞌalu kia.”
Neti nna xpeye: “Tata xisi to, ka nuní yúbakana deki neti lheꞌe iyába ka yoꞌo ata rudhetiriꞌi ka tisa ge Tata Do Yebáha rataꞌaya nna raayaa ka benne chi ria leke gelu lhe rudheaya ke lisiyya lhe.
Anágaba lhe tti bettikana Esteban benne utixxiꞌe ka tisa gelu‑na, neti laꞌania niha‑gaba dua nna gwa uyuꞌugaba lasia nu bedhakana benneha. Axtala udúa biyúa ka xo ka nu bettikana benneha.”
Ttaka benne belaꞌatiha nna rabie neti: “Ugía, kumu neti idhelhaa lu lheꞌe ka yiesi dittu‑na ata seꞌe ka nu abittu ankakana nu Israel.”
Debá ttaníaruba gwa bedo nagakani ge Pabluha. Nianna tti chi unnekana idisa, rákana:
―¡Gwalutti nuná! ¡Labí ralha nuná aka benna!
Ttaka kumu de ribesiꞌa xxattakana lhe de ribeaniba xokani riguꞌuna kana lhe de rudaxxukana yu rudelhakana lo be lhe,
de nuha nna ben nu loni ge ka soldaduha mandadu kini ugaꞌakana Pabluha lhiꞌu ata ruꞌukanaha nna gayakana na, kini ixxeꞌe roꞌoni beaka ribesiꞌa ka nuha rebiꞌi nookana na.
Ttaka tti chi xigakinna Pabluha kini gayakana na, nianna unnaba tisana nu du niha, delába soldadu nu baninna ttu gayua (100) ka soldaduha, rana nuha:
―¿Si gwa gaꞌanaba deki gayale ttu benne romanu ganna abíba chi ulea liile deki gwalíga tee tulha gebie?
Tti biyienin soldaduha nu ra Pabluha, nianna tti ugíana gwattixxiꞌenna nu loni ge ka soldaduha, rana nuha:
―¿Bíla anka nu uin kwinalu ganna? Nubiyú bedaxxuriꞌi‑ni rana ankana benne romanu.
Nianna tti dia nu loni ge ka soldaduha ata du Pabluha nna unnaba tisana na, rana na:
―Utixxiꞌa, ¿si gwalí ankalu benne romanu?
―Gwalí galá.
Nu loni ge ka soldaduha nna rana na:
―Neti yalhá ixeni belhiu gwaduloti kini ukaa benne romanu.
Pabluha nna bekabina ge nuha rana na:
―Neti attili uliaha chi ankaa benne romanu.
Nuha‑ba biyienin ka nu chi seꞌekana kini gayakana Pabluha, nianna bebiꞌetta ttebakana kweꞌeni. Anágaba nna nu loni ge ka soldaduha, tti chi binana deki Pabluha ankana benne romanu, usigabinna kumu de chi xikakinna Pabluha cadena.
Beyeki sáha nna nu loni ge ka soldaduha, de raka leni una tsena bí lo niꞌa ge nna rebiꞌi noo ka nu Israel‑ni Pabluha, de nuha nna bedhasina Pabluha nna benna mandadu kini bottupakana ka nu loni ge ka bixxudiha lhe adíru ka nu ruin elhuxtisi ge ka nu Israel‑ni lhe, nianna tti betso duna Pabluha arlo ka nuha.
Pabluha nna belanni tsitsibana lo ka nu runi elhuxtisiha, nianna tti rana kana:
―Xa betsi to, neti yu xeabaa itúkiba doa yiesi lo yu‑ni latsiruba doa len Tata Do Yebáha.
Tti biyienin Ananías nu anka bixxudi xeniha, tti biyieninna nu ra Pabluha, nianna tti rana ka nu seꞌe gaxxaba ata du Pabluha kweakana gi roꞌoni.
Ttaka Pabluha nna bekabina geni, rana na:
―¡Aaluxa nu regí xú loni! ¡Tata Do Yebáha kweabie gi roꞌolu! Lu dolu kini uinlu elhuxtisi kia tti tte ra lo bia bennabi geriꞌi‑na, ttaka rutseꞌe loona lu riguꞌula niꞌalu nu ra lo nuná tti ralu ka nuná: Gwalikwea gi roꞌoni.
Ka nu seꞌe niha nna rákana Pabluha:
―¿Si aná dika ulisalu benne anke bixxudi xeni ge Tata Do Yebáha?
Ttaka Pabluha nna rana ka nuha:
―Xa betsi to, labí yua ganna benne‑na anke bixxudi xeni, de nuha gwalidhíchi elha xen lasi, labí dika innea aná, kumu lo ka yetsi ge Tata Do Yebáha ra: “Abittu inne satsalu ge benne rinnabie lheꞌesi geluha.”
Kumu Pabluha yúbana deki salhe ka nu seꞌe niha ankakana saduceo nna a salhe ka nuha nna ankakana fariseo, nianna tti unnena idisa, rana kana:
―Betsi to, neti ankaa fariseo, xiꞌin ka fariseo. Ruinle elhuxtisi kia kumu de ruxxen lasia deki gwa reyaka benba ka benne chi uttiha.
Tti rana aníha nna ka fariseo‑ni lhe ka saduceo‑ni lhe udulo ttebakana rulisa luesikani. Nianna ulhaꞌa tteba lheꞌe luesikani,
kumu ka saduceo‑ni rákana labí reyaka ben ka benne chi uttiha lhe nigaba lanú ka anjeli seꞌe lhe nigaba lanú ka espíritu seꞌe lhe. Ka fariseo‑ni nna gwa redeyyaba lekani ge iyá nuní.
Nianna bigiyya tterubakana nna ttu chupa ka fariseo ka nu ruleꞌekinna ka benne nu ra lo bia bennabi bodhaꞌan Moisés‑ni nna udú lii ttebakana unnekana, rákana:
―Nubiyú‑ni labí raxxakatu bixa nu satsa chi benna. Gaxa ttu espíritu o ttu anjeliba nuná chi unnebie lenna. Ganna aníha nna riꞌi labí dikana edú disariꞌi arlo Tata Do Yebáha.
Ttaka nna adíla chi rigiyya xxattakana. Nianna chi usini nu loni ge ka soldaduha kini ka gayakana Pabluha nna uduyakana na. Aníha uka nna uxina ttu chupa ka soldaduha kini ebeakana Pabluha lagwi ge ka nu tupa niha nna eche adakabakana na lheꞌe yoꞌo ata ruꞌukanaha.
Beyeki ulhaha nna bodoleꞌe lo Jesús benne anke Xxanariꞌiha len Pabluha, ree na:
―Tsitsi udú, Pablo, kumu ttiba chi benlu utixxiꞌalu kia lheꞌesi Jerusalén‑ni, anágaba teeki kixxiꞌalu kia lheꞌesi Romaha.
Tti ugwani dilaha nna bottupa tteba luesi ttu chupa ka nu Israel‑ni nna uyuꞌukana unnekana kumu rulha lekani uttikana Pabluha. Nianna begwekana tisa deki labí gokana yetta, nigaba iꞌiyakana inda axtaliba ganna chi bettikana Pabluha.
Gwate chua (40) ka nubiyúha begwekana tisa deki uinkana aníha.
Nianna tti ugíakana arlo ka nu loni ge ka bixxudiha lhe arlo ka benneola ge ka nu Israel‑ni lhe, rákana ka nuha:
―Riꞌitu chi begwetu tisa ratu labí gotu yetta axtaliba ganna chi bettitu Pabluha.
Ttaka xiꞌin biyú nuila dan Pabluha biyienbinna nu rulha le ka nuha uinkana, nianna tti ugía ttebana lheꞌe ata yuꞌu ka soldaduha kini gwattixxiꞌenna Pabluha.
Pabluha nna uxi ttebana ttu ka nu banakinna ka soldaduha nna rana nuha:
―Uche nu kwiti du‑ni arlo benne anke nu loni geleha kumu lana raka leni kixxiꞌenne ttu tisa chi binana.
Nuha nna che ttebana nu kwitiha nna gwagaꞌana na arlo nu loni gekaniha nna rana nuha:
―Pablo nu yaya lisiyyaha uxina neti nna unnabana len neti kini etedhaꞌanaa nu kwiti du‑ni arlo kwinalu kumu nuní raka leni kixxiꞌenna lu ge ttu bixa.
Nu loni ge ka soldaduha nna ulhi ttebana ná nu kwitiha nna chena na attu ata subi. Nianna tti unnaba tisana nu kwitiha, rana na:
―¿Bí raka lelu kixxiꞌenlu neti?
Nu kwitiha nna bekabina rana:
―Ka nu Israel‑ni chi unne len luesikani rákana deki innabakana len kwinalu kini ichelu Pabluha uxxeha nna utso dulu na arlo ka nu runi elhuxtisi gekaniha. Uka diba uinkana deki kwea lii tsekana bixa benna.
Kwinalu nna bittu tsia lelu gekani kumu ttiba gwate chua (40) ka nubiyú ukatsi lokani tseꞌekana roꞌo nedaha nna dhu nookana Pablu‑na, kumu chi begwekana tisa rákana labí gokana yetta, nigaba iꞌiyakana inda axtaliba ganna chi bettikana Pablu‑ni. Nnanna nna sun tteba seꞌekana ubeda bixa inná kwinalu.
Nu loni ge ka soldaduha nna bedhelhana nu kwitiha nna rana nuha:
―Anuttu nu galu deki chi betettixxiꞌenlu neti ge nuní.
Nianna tti uxi nu loni ge ka soldaduha chupa ka nu seꞌe kweꞌeni, ka nu banakinna adí ka soldaduha. Nianna tti rana ka nuha:
―Gwaluseꞌe tse chupa gayua (200) ka soldadu ka nu dha niꞌakani nna a gayuna bixxi tsii (70) ka soldadu ka nu kwiakana kweꞌe ka kwayu nna a chupa gayua ka nu ddenkana ka iyya lo tutsa, kini tsiakana retin jaa rela lheꞌesi Cesarea‑ni
lhe gwaluseꞌe tsegaba ka kwayu kini dho Pablu‑ni kweꞌe ttu ka nuná. Aníha uinle kini abittu bi satena chibuka isin lenle na lo Félix nu rinnabiaha.
Nianna tti ben nu loni ge ka soldaduha ttu yetsi. Lo yetsiha rana:
“Neti Claudio Lisias ridhelhaa ttu padiuxi ge kwinalu xa tata Félix benne ra xxeni lebie.
Nubiyú ridhelhaa naa, ka nu Israel‑ni bedaxxukana na, chiba seꞌekana deki uttikana na, ttaka neti, tti binaa deki ankana benne romanu, nianna ugía ttebaa len ka soldadu kia‑ni kini gwadiláya na.
Nianna tti chea na nna bedúa na arlo ka nu runi elhuxtisi gekaniha kini aníha nna unaa bí ge bedaxxukana na
nna tti biyienti rusiakana ikini deki riguꞌu niꞌani bia bennabi gekaniha, ttaka labí benna ttu bixa nu dika ralhana gattina o ralhana gattana lisiyya.
Ttaka tti chi binaa deki ka nu Israel‑ni rulhaba lekani uttikana na, de nuha nna labí uledaa nna udhelha ttebaa na len kwinalu. Anágaba nna chigaba xpeya ka nu rusiakana ikini deki bixa benna, xpeya kana etetso dúkana arlo kwinalu innákana bixa ge do lekani nuná. Gwedesábariꞌi attu sá.”
Ka soldaduha nna benbakana attiba chi ra nu loni gekaniha, uchebakana Pabluha lo relaha nna bisin lenkana na lheꞌe ttu yiesi nu tee láni Antipatris.
Ugwani dilaha nna a suna ka nu sia kweꞌe ka kwayuha‑ba bederia lenkana Pabluha dedheyyakana, adí ka nuha nna beyekibakana besinkana lheꞌe yoꞌo ata ruꞌukanaha.
Ka nu dia lenkana Pabluha, tti chi bisinkana lheꞌesi Cesarea‑ni nna begwe ttebakana Félix nu rinnabiaha yetsi denkanaha lhe bedúgabakana Pabluha arloni lhe.
Atti chi belaba Félix‑ni yetsiha, nianna tti unnaba tisana Pabluha gaxa daka dana. Pabluha nna rana dana daka lo yu ge Cilicia.
Nianna tti ra Félix‑ni na:
―Gudoba nagaa gelu ganna chi bisia ka nu rusiakana ikilu bixa benlu.
Nianna tti benna mandadu kini bedheakana Pabluha lheꞌe guskadu ata udo Herodes‑ni kini uyú tsitsikana na.
Ukaliba gayu ubisaha nna tti bisin Ananías nu anka bixxudi xeniha lheꞌesi Cesarea‑ni, bisinna len attu chupa ka benneola ge ka nu Israel‑ni. Chegabakana ttu nubiyú tee láni Tértulo. Nuha innena kwenta gekani kini udú tsitsina kana arlo nu rinnabiaha kixxiꞌana bí ge rebiꞌi nookana Pabluha.
―Xa tata Félix benne ra xxeni lelu, de kwinalu nna xen su lasiba seꞌetu, lhe de rinnabia tselu nna ixeba nu tse chi raka lheꞌesi geriꞌi‑ni.
Gaxaba seꞌetu lhe gaxaba rekitu lhe satíaba redí baatu nu tse ruinlu. De nuha nna rugwetu kwinalu ixkixaru.
Ttaka kini abitturu uttisinia lu nna rinnabaa len kwinalu edá lelu udo nagalu getu satti to.
Riꞌitu gwaxxakatu nubiyú du nii rekina rutsetsinna ka benne nna iyába ata rekina rilhaꞌana lheꞌe luesi ka benne Israel‑ni. Lana ankana nu loni ge ttu dhi ka nu tee lákani nazareno.
Gwea nna bengabana kuꞌu niꞌani yotu getuha. De nuha nna bedaxxutu na, [bentu uintu elhuxtisi geni attiba raba lo bia bennabi getuha.
Ttaka tti bisia tata Lisias, benne anke nu loni ge ka soldaduha nna idisaba runie betetuabie Pablu‑ni lo nátu.
Nianna udhelha tteba Lisias‑ni ka benne seꞌe nii kini etetso duke arlolu, kumu ka benne‑ni nuní rusiake iki Pablu‑ni deki bixa benna.] Laxkala kwinabalu, tti innaba tisalu na, laꞌania nna tte denlu iyá nu rusiatu ikini.
Ka nu Israel, ka nu daa lenkana Tértulo‑ni, rágabakana gwalíba aníha‑ba uka.
Nianna tti betten ná Félix nu rinnabiaha Pabluha kini innena. Pabluha nna udulona rana:
―Neti xen su lasiba ekabia ge nu rusiakana ikia arlo kwinalu, kumu yu xeabaa ixe ida chi ankalu xueda getu.
Kwinabalu gwa dikaba innaba tisalu adí ka benne ge nu rigixxiꞌaya‑ni. Neti si ukaruba tu tsiꞌinu (12) ubisa‑ni ugwapia lheꞌesi Jerusalén‑ni diaya gwedú xibi lheꞌe yotu ge Tata Do Yebáha.
Labí betexxakakana neti ridaka lenia nuxa benne o rutsatsaa ke, ni roꞌo yotuha lhe nigaba lheꞌe ka yoꞌo ata rudhetitu ka tisa ge Tata Do Yebáha lhe nigaba lheꞌe yiesiha lhe.
Anágaba lhe labí tee bixa uleꞌekana deki gwalí benia nu rusiakana ikia‑ni.
Nu kixxiꞌaligabania lu, neti runia sina ge Tata Do Yebaa benne anke Diosi ge ka xuttotuha, diaya lo neda ge Jesús‑ni, delába neda nu rákana deki ankana attu neda subi. Neti gwa riaba lasia iyába nu ra lo bia bennabi bodhaꞌan Tata Do Yebáha len Moisés‑ni lhe nu ra ka tisa dia lo ka yetsi ka nu bodhaꞌan ka profeta ge Tata Do Yebáha lhe.
Ruxxengaba lasia ge Tata Do Yebáha attigaba lakana ruxxen lekani gebie. Ruxxengaba lasia deki gwelhidha benbe ka benne chi uttiha, sila benke latsiru o sila benke nu satsa lhe.
De nuha nna neti satíaba runia doelha dhoa unia latsiru arlo Tata Do Yebáha lhe unia latsiru arlo ka benne lhe.
’Neti ixe ida chi rekia attu ta subi; nnannaliba nna besinaa lheꞌesi Jerusalén‑ni kini dedáya gwekaꞌana latti belhiu ge ka benne kia, delába ka benne Israel, ka benne abittu geke tee lhe anágaba dedágabaa kini utea úna len Tata Do Yebáha lhe.
De nuha‑ba nna dua roꞌo yotuha; chiba bexí beyaria attiba chi gaꞌanna lo bia bennabi getuha nna ttiruba bilani ttu chupa ka benne Israel‑ni neti. Ka benneha dedáke daka Asia. Laꞌania labí du lania ixe ka benne, nigaba labí daya rutsatsaa ka benne.
Ka benneha‑la dika tseꞌeke nii kini ukinnike neti ganna bixa ge do leke neti.
Ganna abíba nna ka benne seꞌe niiba innáchuke, ¿si gwaxxakake bixa nu satsa benia tti biso dua arlo ka nu ruin elhuxtisi ge ka benne Israel‑ni?
O, ganna abittuba de unnebaa idisa, xpeya ke: “Nnanna ruinle elhuxtisi kia, kumu de ruxxen lasia deki gwa reyaka benba ka benne chi uttiha.”
Félix‑ni, kumu chi galá yuna gasina anka neda ge Jesús‑ni, nianna tti uchú lona, rana:
―Ttiliba ita Lisias benne anke nu loni ge ka soldaduha, laꞌanialiba ulhuxa looa gele.
Nianna tti ra Félix‑ni soldadu nu baninna ttu gayua (100) ka soldaduha eche adakabakana Pabluha lheꞌe lisiyya ata ruyúkana naha. Sun tteba nna abittuba uxxikakana na, tseki lhaabana lhe abittugaba usunakana gaꞌa ka benne geni ki tagíake na lhe tadhaꞌanke nu riyasinna lhe.
Iki de chi ute ttu chupa ubisaha, nianna tti bisin Félix‑ni lenna nuila geniha. Nuilaha tee láni Drusila, ankana benne Israel. Nianna udhelha Félix‑ni kini gwaxxíkana Pabluha kini udo nagani gasina ria le Pabluha ge Jesucristuha.
Ttaka tti biyienin Félix‑ni nu ra Pabluha, rana deki teeki akariꞌi benne runi attiba ankaba geni lhe innabiariꞌi elha ruin geriꞌi lhe. Anágaba utixxiꞌagabana rana deki isia sá aka elhuxtisi geriꞌi arlo Tata Do Yebáha. Tti biyienin Félix‑ni nu ra Pabluha, nianna usibinna nna rana na:
―Ttanába. Chinka beyya. Gwedeaxibaa lu ganna nukaxa nattiti.
Kumu rakin Félix‑ni gaa guteba Pabluha belhiu lenna kini odilána na. De nuha nna satti balhaba raxina na kini rinne lenna na.
Tti chi uka chupa idaha, Félix‑ni nna bedhanbana ladiniha, nianna utaꞌa attu nu tee láni Porcio Festo. Ttaka kumu Félix‑ni de raka leni eyaꞌan tsena len ka nu Israel‑ni, de nuha nna bodhaꞌanbana Pabluha lheꞌe lisiyyaha.
Tti chi rena niha nna ka nu loni ge ka bixxudiha lhe ka nu loni ge ka nu Israel‑ni lhe ugíakana gwattixxiꞌakinna na ge nu rusiakana iki Pabluha.
Rinnabakana kini uinna ttu elha tsagwi edhelhana Pabluha kini esiana Jerusalén‑ni. Aníha rákana kumu de rulha lekani tseꞌekana ukatsi lokani kweꞌe nedaha kini uttikana Pabluha ganna chi deyuꞌuna neda dedána.
Festuha nna bekabina rana kana:
―Lheꞌesi Cesarea‑niliba tee Pabluha lisiyya. Neti chigaba eyyaꞌaya niha.
Rágabana kana:
―Lebiꞌi ka nu ankale nu loni, gwaltsá len neti kini ganna si bixa nu abittu anka tse ben nubiyúha, niha‑liba usiale ikini ge iyá nu rale neti nii.
Ttiba xxunu o tsii ubisa udo Festuha lheꞌesi Jerusalén‑ni, niala nna tti deyyana besinna lheꞌesi Cesarea. Beyeki dilaha nna bedona roꞌo mexa geniha ata ruinna elhuxtisiha, nianna tti udhelhana kini gwaxxíkana Pabluha kini iso duna arloni.
Tti utaꞌa Pabluha ata do Festuha nna ka nu Israel ka nu daa Jerusalén‑ni ubiga ttebakana useꞌekana abiꞌiba kweꞌe Pabluha. Nianna ixeba nu rusiakana ikini lhe xxeniba anka nu rákana deki benna, ttaka labí biria lii deki gwalí benna nu rusiakana ikiniha.
Pabluha nna bekabina, rana:
―Neti labí chi binittia abittu udoa tisa ge nu ra lo bia bennabi getuha, delába riꞌitu ka benne Israel, nigaba labí bixa chi bedhakaa yotuha, nigaba labí bixa chi benia ge César benne rinnabia xeniha.
Ttaka kumu Festuha de raka leni eyaꞌan tsena len ka nu Israel‑ni, aníoka nna unnaba tisana Pabluha, rana na:
―¿Si gweyyalu Jerusalén‑ni kini niha‑liba unia elhuxtisi gelu?
Pabluha nna bekabina, rana:
―Ki arlo ttu ka nu rinnabia boseꞌe César‑ni nuní dua ata dika aka elhuxtisi kia. Ka benne Israel‑ni gwa yu xeaba kwinalu labí bixa benia geke.
Ganna bixa tulha xxeni daya o benia ttu bixa nu dika ralhaa gattia, laꞌania nna labí dhu disa neti gattia. Ttaka ganna si abíba lii nu rusiake ikia‑ni, laꞌania nna lanú nu aka geni kwenta otena neti lasi ná ka benne‑ni. Nnanna nna rinnabaa len kwinalu, arlo César benne rinnabia xeniha‑liba, niha‑liba tsiaya kini benneha unie elhuxtisi kia.
Festuha nna iki de chi unne lenna adíru ka nu seꞌe kweꞌeniha, nianna tti rana Pabluha:
―Luba chi unnabalu tatso dulu arlo César‑ni. ¡De nuha nna tsiabalu ganna!
Uteba ttu chupa ubisa, nianna tti dia Agripa nu rinnabiaha lenna Berenice, diakana lheꞌesi Cesarea‑ni kini tagwekana Festuha ttu padiuxi.
Isá toba useꞌekana lheꞌesi Cesarea‑ni, de nuha nna Festuha utixxiꞌenna Agripa‑ni ge Pabluha, rana na:
―Nii tee ttu nubiyú lisiyya bodhaꞌan Félix‑ni na tti beria ladiniha.
Ge nuní unne ka nu loni ge ka bixxudiha lhe ka benneola ge ka nu Israel‑ni tti ugíaya lheꞌesi Jerusalén‑ni. Unnabakana len neti kini ukinnia nuní.
Ttaka neti nna bekabia gekani, xpeya kana: “Riꞌitu ka nu ruin elhuxtisi ge Roma‑ni labí labintu urixxi ukinnitu ttu benne ganna abíba chi biso due len ka nu rusiakana ikieha arlo ttu xueda lhe anágaba lhe teeki dhi benneha lo neda kini ekabie ge nu rusiakana ikieha, kini aníha nna uleꞌe ganna si gwalí nu rusiakana ikieha.”
Laxkala tti bisiakana nii, neti labí uledaa. Beyeki dilaha nna bedo ttebaa roꞌo mexa kia‑ni nna udhelhaa kini gwaleakana Pablu‑ni.
Ka nu rusiakana ikiniha, ttu seꞌebakana rukinnikana na, ttaka labí rusiakana ikini ttu tulha xxeni nu rakati benna.
Beta rusiakana ikini de labí rudona tisa ge nu ria lekani lhe anágaba lhe rusiagabakana ikini ge ttu nubiyú tee láni Jesús. Nuha chiba uttina, ttaka Pablu‑ni nna rana deki anka benba nuha.
Ttaka neti kumu de labí yua ge nu rinnekanaha, de nuha nna unnaba tisaa Pablu‑ni, xpeya na: “Si gwa raka lelu eyyalu Jerusalén‑ni kini niha‑liba aka elhuxtisi gelu.”
Ttaka lana nna labí uka leni. Unnabalana tsiana kini iso duna arlo César benne rinnabia xeniha. Aníha uka nna xpeya nu baninna ka soldaduha uyú tsitsikana na axtaliba ganna chi idhelhaa na tsiana Roma.
Nianna tti ra Agripa‑ni Festuha:
―Neti rakagaba lasia iyienti ge nubiyú‑na.
―Uxxe dilaha iyieninlu geni ganna.
Beyeki dilaha nna Agripa‑ni lenna Berenice‑ni yalhá xxeni ra lekani utaꞌakana lheꞌe yoꞌo lagwiha itupa lenkana ka nu ruinkana mandadu ka soldaduha lhe adíru ka nu loni ge yiesiha lhe. Festuha nna udhelha ttebana kini gwaleakana Pabluha kini iso duna arloni.
Nianna ra Festuha:
―Kwinalu xa tata Agripa lhe iyále ka benne seꞌele len riꞌitu nasá, ne nubiyú nu rusia iyá ka nu Israel‑ni ikini deki benna ttu bixa. Chi bitakana lheꞌesi‑ni lhe bitagabakana tti ugíaya Jerusalén‑ni nna ribesiꞌanibakana rinnabakana len neti rákana: Labíru ralha nubiyú‑ni aka benna.
Ttaka neti rakati labí benna nu dika ralhana gattina. Anágaba nna la labana unnabana tsiana kini iso duna arlo César benne rinnabia xeniha. De nuha nna neti chiba bokinni ikia idhelhabaa na arlo benneha.
Ttaka kumu neti de labí yua bixattiga benna kini aníha‑chu nna udoa lo yetsi idhelhaa len benneha, de nuha nna rutso dua na arlole, ladeꞌa tte arlo kwinalu xa tata Agripa, kini iki de chi biyienin nagariꞌi bixa innána, laꞌania nna chi tee roꞌa bixa udoa lo yetsiha.
Kumu neti rakati satsaba nuha idhelhaa ttu nu tee lisiyya attu ta subi nna abígaba kixxiꞌaya bixattiga ge rusiakana ikini.
Nianna tti ra Agripa‑ni Pabluha:
―Gwakaba innelu ge nu rusiakana ikilu.
Pabluha nna ulhidha náni nna tti udulona rinnena, rana:
―Yalhá itta du lasia nasá de rinnea arlo kwinalu xa tata Agripa. Rinnea kini rigixxiꞌiaya ge iyá tte nu rusia ka benne Israel‑ni ikia.
Kumu riꞌitu ka benne Israel, gwa yu xeaba kwinalu iyába nu labintu ruintu lhe nu ridaka len luesitu lhe. De nuní nna rinnabaa len kwinalu bedochi nagalu kia.
’Iyába ka nu Israel‑ni, ttili ankaa nu kwitiha, gwa yú xeabakana gasina uka elha ruin kia tti ugwekia lagwi gekaniha lhe tti udoa lheꞌesi Jerusalén‑ni lhe.
Anágaba lhe nu reha‑li chi ankabiakinna neti. Laxkala ganna raka lekani kixxiꞌakana nuxa ankaa, gwakaba kixxiꞌakana. Neti ankaa fariseo, delába selaa lheꞌe ttu dhi ka benne gwa rudo tsitsiruke tisa ge nu ria letu lhe ge nu ruintu lhe.
Ttaka nnanna de ruxxenba lasia ge nu chi ra Tata Do Yebáha ka benne uka xuttotuha utebie getu, de nuha‑ba nna riso dua arlo kwinalu.
De nu chi ra Tata Do Yebáha utebie getu, de nuha nna iyábatu ka benne tsiꞌinu (12) dhi datiatu benne tee lábie Israel, rela lhe resá lhe rulhatu leꞌa ge Tata Do Yebáha lhe rudú xibitu arloe lhe, kumu ruxxenba letu deki gwinbe nu chi rabie. Neti nna de ge nuníba ruxxen lasia, de nuníba nna adí ka benne Israel‑ni rebiꞌi noolake neti xa tata Agripa.
Lebiꞌi nna, ¿beaka a ria lele deki gwa daaba Tata Do Yebáha elhidhe ka benne chi uttiha?
’Anágaba neti sisiꞌa tteha ukati bikalaba unia kini dhaaya utseꞌe looa ka benne chi ria leke ge Jesús ge Nazaret‑ni.
Aníha‑ba benia lheꞌesi Jerusalén‑ni. Ka bixxudi ka nu loniha betekana lo neda kia kini ugwekia bedaxxua ixe ka benne chi ria leke ge Jesús‑ni, nianna bedheaya ke lisiyya. Anágaba tti chi ralha ka benneha uttikana ke, iyágaba neti bedaꞌa roꞌa deki gattiba ka benneha.
Ixe lidú gwattaꞌaya lheꞌe iyába ka yoꞌo ata rudhetitu ka tisa ge Tata Do Yebáha, kini raayaa ka benne chi ria leke ge Jesús‑ni. Aníha benia kini bedo doelhaa ke ki innáke deki labíru ria leke gebie. Kumu yalhá bilá xxatta lasia, de nuha nna axtaba lheꞌe ka yiesi dittu gwanalhaa ka benneha.
’De nuha‑ba nna diaya lheꞌesi Damasco‑ni. Udhelha ka nu loni ge ka bixxudiha neti lhe betegabakana lo neda kia kini sadaxxua ke.
Ttiba retin tsiꞌinu (12) resá nuha yuꞌa neda diaya xa tata, ttiruba nna ttu nnelaba biláti ttu xiani dana yebáha. Raka lhalhabana, adírula yien chará ankana attichula xiani ge tatubisa‑na. Xianiha uyuꞌuna abiꞌiba neti lhe abiꞌiba ka benne dia lania lhe.
Nianna iyábatu ubixxitu lo yu nna tti biyienti tsiꞌi ttu benne unnebie tisa hebreo, ree neti: “¡Saulo! ¡Saulo! ¿Beaka neti danalhalu rudhaka disalu? Tsitsiba anka kini dhaalu edúlu lo nu ruttisinna lu‑na.”
’Neti nna xpeye: “¿Núle nuná xa tata?” Labie nna bekabie ree: “Netiba nuní Jesús benne danalhalu rudhaka disalu.
Nnanna nna beyadha nna bedú. Kumu dela nuha chi beleꞌe loa lenlu kini udúa lu akalu benne uinlu sina kia lhe kixxiꞌalu nu bilenlu nasá lhe anágaba kixxiꞌagabalu nu si uleꞌerunia lu.
Neti godilábaa lu lo ná ka nu Israel‑ni lhe lo ná ka nu abittu ankakana nu Israel lhe. Idhelhaa lu ata seꞌekana,
kini idhalilu lokani ki tte dákinna kini abitturu tsekikana uinkana nu satsa. Nu uinlakana, uinkana latsiru lhe eriakana lo ná nu xxegwiha nna odaxxukana neda ge Tata Do Yebáha, kini de tsia lekani kia nna ixú elha xen lasi ge ka tulha ruinkana lhe anágaba lhe galhagabakana dhíkana nu dhi ka benne chi ankake gebie.”
’Laxkala de nuha nna xa tata Agripa, bedobaa tisa ge benne belaꞌati yebáha, delába benne belise netiha.
De nuha nna ladeꞌa tte utea utixxiꞌania ka benne seꞌe Damasco‑ni. Iki dela nuha nna tti diaya Jerusalén‑ni lhe lheꞌe adíru ka yiesi seꞌe lo yu ge Judea‑ni lhe. Nialiba nna tti diaya ata seꞌe ka benne abittu ankake nu Israel. Iyábake utixxiꞌania ke kini odúna ke nna odaxxuke neda ge Tata Do Yebáha nna uinke latsiru kini aníha nna uleꞌe deki gwalí chi bodúna ke ge nu ruinkeha.
Ttaka Tata Do Yebáha gwa rakaba lenie neti. Laxkala axtaba nasá sa rekibaa rigixxiꞌania ka benne, delába ka benne ra xxeni leke lhe ka benne abittu ra xxeni leke lhe. Labí rigixxiꞌaya nu abittu raxxína len nu unne ka profetaha lhe len nu unne Moisés‑ni lhe. Ka benneha rigixxiꞌake ge nu aka,
delába unneke ráke deki benne anke Cristuha teeki gatti benneha nna labe ladeꞌa tte eyadhe lagwi ge ka benne chi uttiha, kini kixxiꞌanie ka benne Israel lhe ka benne abittu ankake nu Israel lhe, kixxiꞌanie ke ka tisa ka nu anka attiba xiani kini tte dákanie gasina odilábie ke.
Nuha‑ba bekabi Pabluha ge nu rusiakana ikiniha. Nianna tti unne Festuha idisa, rana na:
―¡Rakaba ikilu xa Pablo! ¡De rudheti xxattalu nna chiba richixxi ikilu!
Ttaka Pabluha nna bekabina rana:
―Labí raka iki neti xa tata Festo. Ilába rinne neti lhe anágaba nu rigixxiꞌaya‑ni ankaba nuní nu gwalí.
Naba do tata Agripa‑na, gwa yu xeabe ge nu rigixxiꞌaya‑ni. De nuha nna xen su lasiba rinnea arloe. Kumu neti yu xeabaa deki labie gwa yube ge iyá nu rigixxiꞌiaya‑ni, kumu labí gatsi uka nuní.
Naba dolu xa tata Agripa, ¿si gwa ria le kwinalu ge nu unne ka profeta ge Tata Do Yebáha? Neti yua deki gwa riaba lelu.
Agripa‑ni nna bekabina ge Pabluha, rana:
―Ganna a latti tte nna udaabalu uxí yielu neti kini tsia lasia Cristuha.
Pabluha nna rana na:
―Meskiba latti lhe o ixeni lhe, neti rinnabaa len Tata Do Yebáha laa suna kwinagalu tsia lelu; iyágaba ka benne riyienkanie nu rinnea‑ni tsiagaba leke, aníha kini akale attiba neti, ttaka labí aní ixika niꞌa nále attiba xika ka niꞌa náya‑ni.
Iki de chi ra Pabluha aníha, nianna tti bedú lii Agripa‑ni lenna Festuha lhe Berenice‑ni lhe adíru ka nu seꞌe lenkanaha lhe.
Tti beriakana niha nna ra luesikani:
―Nubiyú‑na labí ben nuná ttu nu dika ralhana gattina, nigaba ralhana gattana lisiyya.
Agripa‑ni nna rana Festuha:
―Gwalába nubiyú‑na ganna ttixka laa chi unnabana tsiana iso duna arlo César benne rinnabia xeniha.
Tti chi bedaꞌa roꞌokani deki idhelhakana riꞌitu daka Italia, nianna betekana Pabluha lhe adíru ka nu tee lisiyyaha lasi ná ttu soldadu nu baninna ttu gayua (100) ka soldadu. Nu baninna ka nuha tee láni Julio. Ka soldaduha babakana César nu rinnabia xeniha.
Nianna tti ugwapitu lo ttu barcu nu dana lheꞌesi Adramitio. Nuha chi duna iriana tsiana lheꞌe ka yiesi seꞌe daka roꞌo indatoo ge Asia. Dágaba Aristarco‑ni len riꞌitu. Lana ankana benne lheꞌesi Tesalónica. Tesalónica‑ni rena daka lo yu ge Macedonia.
Beyeki sáha nna bisintu lheꞌesi Sidón. Nuha rena roꞌo indatooha. Julio‑ni nna gwa ukabana benne tse len Pabluha. Laxkala gwa begwelhabane gwalannie ka benne ankabianie seꞌe lheꞌesiha kini ka benneha nna begweke bie nu riyasanie.
Bederiabatu lheꞌesiha dedheyatu. Ttaka kumu daka arlo barcu diatuha‑la ruseꞌena beha, aníha uka nna saroꞌo yu ge Chipre‑niba diatu kumu niha‑ruba nuha gwa re be.
Diabatu lo indatooha nna utetu gaxxaba daka roꞌo yu ge Cilicia lhe ge Panfilia lhe. Nianna bisintu Mira. Mira ankana ttu yiesi rena daka lo yu ge Licia.
Lheꞌesi Licia gwaxxaka soldadu nu dia lentuha attu barcu. Nuha dana daka lheꞌesi Alejandría nna diana daka Italia. Nianna bedelhapi soldadu nu dia lentuha riꞌitu lo barcuha nna diatu.
Ixe ubisa uyuꞌutu neda dia besibatu lo indatooha. Chibuka utetu roꞌo yiesi nu tee láni Gnido. Kumu de abí galá rugwelha beha, laxkala uluꞌula lotu diatu daka ata ree Creta. Nuha rena lagwi indatooha. Saroꞌo nuha‑ba diatu kumu niha‑ruba nuha gwa re be. Nianna utetu arlo Salmona.
Saroꞌo indatoo ge Creta‑niba diatu. Chibuka bisintu ata risin ka barcuha. Ta risin ka barcuha tee láni Ka Puertu Tse. Gaxxaba niha re yiesi nu tee láni Lasea.
Kumu yalhá bisá xxattatu yuꞌutu neda, de nuha nna ttu niha‑ruba rekitu chi ute sá tti rutte ubina lheꞌe ka benne Israel‑ni abittu roke yetta, lhe laꞌania chigaba isia ka beo tti retaꞌa iyya beha. Laxkala yalhá chi ruxunnina getu ganna tsiarutu len barcuha lo indatooha. Nianna tti ra Pabluha adí ka benne daa lheꞌe barcuha:
―Tata xisi to, neti rakati yalhá sateriꞌi ganna ttu aníba la diariꞌi. Anágaba nna laa suna barcu‑niga lhe laa suna ka yua chena‑niga ruxunnina gekani tseꞌe lookana. Anágaba riꞌi ruxunnigabana geriꞌi gattiriꞌi.
Ttaka soldadu nu baninna ttu gayua ka soldaduha bedorula nagani ge nu rudhá barcuha lhe ge xxana barcuha lhe attichula ge Pabluha.
Lhe anágaba kumu ata seꞌetu len barcuha labí tte tse anka niha kini eyaꞌan nuha axtaliba ganna chi tte iyya beha, aníha uka nna ixebakana bedaꞌa roꞌokani, rákana:
Aníha rákana kumu roꞌesi Fenice, niha‑ruba nuha gwanka riseꞌe ka barcu. Fenice rena lo yu ge Creta‑ni, rulannina daka ata radi ubisa. Niha tseꞌetu laka tte ka beo raka xxatta iyya beha.
Atti chi ugwadi gaatti be daa daka rreha, nianna rakin ka nu rudhá barcuha gwakaba tsiatu. Aníha uka nna biriatu diatu, saroꞌo indatoo ge Creta‑niba diatu.
Ttaka labí isá chi yuꞌutu neda, ttiruba chi biria ttu be raka xxatta idí dana daka ata riria ubisa‑na nna uyuꞌuna lo barcu diatuha,
nianna benneru loni nuha. Ttaka kumu de abí galá udaa barcuha tsiana daka ata daa beha, aníha uka nna begwelhachilatu che beha barcuha.
Aníha‑ba che beha barcuha, ute lenna riꞌitu roꞌo ttu yu xkaꞌa to tee láni Clauda. Nuha rena lagwi indatooha. Niha‑ruba nuha gwa re latti be. De nuha nna chibuka udaa ka nu ribenkana lheꞌe barcuha belhapikana chalupa nu naꞌaya barcuha.
Tti chi belhapikana chalupaha lo barcuha, nianna tti boxxiga tsitsikana lheꞌe barcuha len tuu, kumu rasikinna ni kinaruba tsaga nuha lo ka belhuku yuxi ka nu tee lákani Sirte sia lheꞌe indatooha. Aníha uka nna belhidakana ka lari daa iki barcuha nna begwelhabakana che beha barcuha.
Ttaka kumu de adíla idí chi rukubi iyya beha barcuha, laxkala beyeki sáha nna udulokana bedelhakana ka yua che barcuha lheꞌe indatooha.
Beyonna ubisaha nna kwinaba ka nu ribenkana lheꞌe barcuha bedaxxukana ka lo irsina barcuha nna uruꞌunagabakana ka nuha.
Ixe ubisa labíru bilentu tatubisa‑na, nigaba ka beli‑na. Gwea iyya beha nna yalhá idí raka nuha. Laxkala laꞌania labíru ruxxen letu deki gwalátu.
Kumu de ixe ubisa chi ute labíru chi utotu yetta, de nuha nna udú lii Pabluha lagwi ge iyábatu nna rana:
―Náruga gwaluyú xa tata. Ganna bedochiga nagale kia abittuba biriariꞌi lo yu ge Creta‑ni, laꞌania nna labíga elha disa ruyúriꞌi lhe labíga bennittiriꞌi ka yua che barcu‑ni ganna ttixka.
Nnanna nna rulisaa le, tsitsi gwalikweki lele abittu gasinle, kumu ni ttúle labí gattile. Suna barcu‑niba tseꞌe loona.
Kumu neti naseha belaꞌati ttu anjeli udhelha Tata Do Yebáha, delába Tata Do Yebaa benne ankaa gebie lhe rixúnie neti lhe.
Benneha rabie neti: “Pablo, bittu gasinlu, kumu teeki iso dulu arlo César nu rinnabia xeniha. Kumu de lu nna edá le Tata Do Yebáha odilábie iyába ka benne daa lenlu lheꞌe barcu‑ni.”
De nuha nna tsitsi gwalebeki lele xa tata. Bittu udúna le, kumu neti ruxxen lasia ge Tata Do Yebáha deki gwakaba atti tteba chi ra anjeli geeha neti.
Ttaka nna teeki satságariꞌi len barcu‑ni roꞌo ttu yu re lagwi indatoo‑ni.
Loolha tti chi uka sitá (14) ubisa rekitu lo indatoo nu tee láni Adriático, naa lhe niiba rekitu che iyya beha barcu diatuha. Tti chi anka ttiba retin tsiꞌinu (12) relaha, ka nu riben sina lheꞌe barcuha, chi ute dákinna deki chi tteba isintu yu bisi.
Nianna tti berixxibiakana a ttixa lhiꞌu re indatooha. Debá a galhia (20) edha  re indaha lhiꞌu. Attu lattitoruba bededátu len barcuha, nianna tti bodorixxibiakana attu libe. Laꞌania nna a tsinu (15) edhaba re indaha lhiꞌu.
Ttaka kumu de rasikinna kini ka sannipa barcuha idí iki ka íyya sia lheꞌe indatooha, de nuha nna ulhida ttebakana ttapa ka iyya idiꞌi ka nu tee lákani ancla, ulhidakana ka nuha daka xan barcuha kini ka nuha ukwedakana barcuha lo indaha lhe anágaba lhe rágabakana:
―¡Kwadila tsanixxi!
Ttaka ka nu riben lheꞌe barcuha chi ruinkana oxunnikana. Laxkala chi rilhidakana chalupaha kini eyyakana loni oxunnikana, De nuha nna uka diba ruinkana deki adíru ka iyya idiꞌiha‑ba ilhidakana daka arlo barcuha.
Ttaka Pabluha, tti ute denna nu ruin ka nuha, nianna tti rana ka soldaduha lhe nu baninna ka nuha lhe:
―Ganna ka nuní oxunnibakana abíba eyaꞌankana lo barcu‑ni, lebiꞌi labí lhaale.
Nianna ka soldaduha uchúkana ka tuu xiga chalupaha nna ubinni nuha lhiꞌu lheꞌe indaha.
Tti chi daa tsaniha nna ra Pabluha iyá ka nu daa lheꞌe barcuha:
―Chinka gwaligo yetta. Nasá chi uka sitá (14) ubisa rutte ubina lheꞌele labí chi utole kumu de si ruchachala ikile ttixa aka.
Nnanna rinnabaa len lebiꞌi, gwaligo yetta kini aka benle, kumu niru ttúle labí gattile.
Iki de ra Pabluha aníha, nianna tti bedaxxuna ttu yettaxtila nna begwena ixkixaru len Tata Do Yebáha arlo iyábakani. Nianna tti ulhaꞌana lheꞌe benneha nna udulona rona.
Laꞌaniala nna chi bodú ittana le iyábakana nna utogabakana yettaxtila.
Iki de chi beyielintu utotu yettaxtilaha, nianna tti bododelhakana ka kutensi xuxtilaha lheꞌe indaha kini abittu tteru idiꞌi aka barcuha.
Tti chi ugwani dilaha nna ka nu reben lheꞌe barcuha labí reyakabiakinna gaxa nuha seꞌetu, ttaka bilákinna do ttu latti ata gwanka lapa. Nianna tti bokinni ikikani usigakana barcuha ata anka lapaha, ganna si gwaka ibigana.
Nianna tti uchúkana ka tuu xika iki ka iyya idiꞌi ka nu ulhidakana daka xan barcuha kini biginni ka nuha lheꞌe indatooha nna udhasigabakana yaga nu rixúkinna kini rodekikana lo barcuha. Nianna tti ulhidhakana ka lari daa iki barcuha kini ruꞌu beha lheꞌe ka lariha. Aníha kini uluꞌu beha lo barcuha diana ubigana roꞌo yu bisi re lagwi indatooha.
Ttaka tti gwannipa barcuha iki ttu xxuku yuxi xua lheꞌe indaha, ttu tsaba gweada xinni lheꞌe yuxiha nna daka xanniha nna beduyaba indaha nuha kumu de retetsuꞌuna idí.
Nianna ka soldaduha nna chi ruinkana uttikana ka nu chekanaha, delába ka nu uleakana lisiyyaha, ruinkana uttikana ka nuha kini abittu oxunnikana lo indaha.
Ttaka soldadu nu baninna adí ka soldaduha, de raka leni odilána Pabluha, de nuha nna labí begwelhana uttikana ka nuha. Nianna tti rana iyába ka benne dia lheꞌe barcuha:
―Ata gwa raka gele lo inda, ladeꞌa tte lebiꞌi gwalegintsa lo inda‑na kini eriale yu bisi.
Adíle nna lo ka yaga o lo ka breta salhaꞌa ge barcu‑niba gwalexua kini eriale.
Aníha‑ba bentu chibuka ulaa iyábatu nna beriatu yu bisi.
Iki de chi ulaa iyábatu lo indatooha, nianna tti binatu deki lo yu nu re lagwi indatooha ata bisintuha, nuha tee láni Malta.
Ka benne seꞌe niha yalhá tse biyúke riꞌitu. Bebekike gi nna uxike iyábatu kini betsaꞌatu roꞌo teha kumu de raka xxatta idilha lhe de rodána iyya lhe.
Pabluha nna bettupa ttebana ttu xxia xidhi bisi. Lheꞌe xidhiha re ttu belha. Tti dia Pabluha udelhana xidhiha lo giha, de biyú belhaha xisaꞌa ge giha, de nuha nna beriana nna uto yaꞌana ná Pabluha.
Tti bilani ka benne ge Malta‑ni nalha belhaha ná Pabluha, nianna tti ra luesike:
―Gaxa elhuttiba ben nubiyú‑ni, kumu meskiba abittu uttina lo indatoo‑na, ttaka diosi geriꞌi‑ni benne runie elhuxtisi geriꞌi labíru rugwelhe na aka benruna.
Ttaka Pabluha nna bekubi tteba náni nna ubinni tteba belhaha lo giha nna labí bi ukinna.
Ka benneha nna ubedaba seꞌeke ganna abittuba gi kuꞌuna lati Pabluha o ttu nnelaba gattina. Ttaka kumu risába labí bi ruinna geni, nianna tti bodolaba leke ráke: “Gaxa diosiba anka benne‑ni.”
Gaxxaba niha seꞌe ka yu ge ttu benne anke nu loni ge Malta‑ni. Benneha tee lábie Publio. Labie uxie riꞌitu lisieha nna tseba biyúe riꞌitu tsunna ubisa.
Laꞌania tata ge Publio‑ni tebe ranie yuꞌe xilhaa lhe richú yaꞌana gebie lhe. Pabluha nna utaꞌana ata tee benneha kini belannine nna iki de chi unnabana ge benneha len Tata Do Yebáha, nianna tti uxxua náni ikie nna beyaka ttebe.
Tti chi bina adí ka benne rani seꞌe Malta‑ni nu chi ukaha, nianna ugíagabake ata do Pabluha nna gwa beyakagabake.
Yalhá tse biyú ka benneha riꞌitu. Laxkala tti chi edátuha nna gwa botebake iyába nu iyasintu neda.
Tti chi uka tsunna beo seꞌetu lo yu ge Malta‑ni, nianna tti beyapitu lo ttu barcu. Barcu nu beyapitu loniha, Malta‑niba udú nuha kini bettena iyya beha. Barcuha dana daka Alejandría. Daka arloni taa lo ka diosi tee lákani Cástor lhe Pólux lhe.
Nianna tti diatu lo barcuha nna bisintu lheꞌesi Siracusa. Nuha rena roꞌo indatooha. Niha bisátu tsunna ubisa.
Nianna saroꞌo indatooha‑ba diatu nna bisintu roꞌo yiesi nu tee láni Regio. Attu dilaha nna bedo beha daka rreha, nianna biriatu len barcuha diatu. Berupa ubisaha nna bisintu roꞌo yiesi nu tee láni Puteoli.
Niha betiꞌatu ttu chupa ka betsi to geriꞌi nna uxike riꞌitu lisike kini useꞌetu lenke ttu gasi (7) ubisa. Niala nna tti biriatu diatu lheꞌesi Roma‑ni.
Ka betsi to geriꞌi seꞌe lheꞌesi Roma‑ni tti chi binake getu, nianna bita ttebake beteledake riꞌitu lheꞌesi nu tee láni Apio Foro lhe adíke beteledake riꞌitu lheꞌesi nu tee láni Tsunna Ka Taverna. Tti bilani Pabluha ka benneha, nianna bedú itta tteba leni nna begwena Tata Do Yebáha ixkixaru.
Tti chi bisintu Roma‑ni [soldadu nu baninna ttu gayua (100) ka soldaduha bote ttebana ka nu chena uleakana lisiyyaha, botena kana lasi ná soldadu do Roma‑ni. Nuha ankana nu loni ge adí ka soldadu seꞌe niha. Ttaka] Pabluha nna gwa begwelhaba soldadu do Roma‑ni na kini udona lheꞌe attu yoꞌo subi nna ttúba ttu soldadu beyaꞌanna kini biyúna na.
Tti chi uka tsunna ubisa do Pabluha Romaha, uxi ttebana ka nu loni ge ka benne Israel seꞌe niha. Tti bitupa ka benneha nna rana ke:
―Xa betsi to, neti labí bi chi bedhakaa ka benne geriꞌi, nigaba labí riguꞌu niꞌaya elha ruin ge ka benne uka xuttoriꞌiha. Ttaka laa kiga de abittu bi chi benia, laa kiga de nuha nna Jerusalén‑nili bedaxxukana neti nna betekana neti lasi ná ka nu Roma seꞌe niha.
Ka nuha ixeba nu unnaba tisakana neti. Tti abí gwaxxakana bixa benia nu dika ralhaa gattia, nianna gwa benbakana olhákana neti.
Laxkala de nuní nna uxia kwinale kini iláti le lhe kini inne lania le lhe. Kumu neti de ruxxenba lasia ge nu ruxxen leriꞌi, riꞌi ka benne Israel, de nuha‑ba nna xigakinna neti cadena‑ni.
Ka benneha nna bekabike ráke:
―Riꞌitu labí yetsi ge ka benne seꞌe Judea‑ni chi uxítu ata kixxiꞌake gelu, nigaba labí chi bita nuxa ttu ka betsi to geriꞌiha kini kixxiꞌake o innáke bixa nu satsa chi benlu.
Riꞌitu nna rakala letu udo nagatu bixa innálu, kumu lheꞌe iyába ka yiesi seꞌe ka nu rinnekana lhe riguꞌu niꞌakani ka benne chi selake lenlu.
Aníha uka nna ka benne unne lenke Pabluha bedúke attu sá kini ugía ixeke lheꞌe yoꞌo ata donaha. Pabluha nna udulona dilaha nna axtaba chi ulhaha dona rigixxiꞌenna ke gasina uinke kini akake benne innabia Tata Do Yebáha ke. Rudaxxu niꞌani nu ra lo bia bennabi bodhaꞌan Moisés‑ni lhe nu ra lo ka yetsi bodhaꞌan ka profetaha lhe, ruinna kini okinni ikike kini tsia leke ge Jesús‑ni. Rudaxxu niꞌani nu ra lo ka yetsiha kini rigixxiꞌana ge Jesús‑ni.
Alhe ka benneha gwa ugíaba leke ge nu ra Pabluha, ttaka adíke nna labí ugía leke.
Ttaka kumu de labí riyien ten ge luesike, aníha uka nna uduloke bedáke. Nianna ra Pabluha ke:
―Gwalíbani Espíritu ge Tata Do Yebáha tti bixúnie profeta Isaías‑ni kini unne lenna ka benne uka xuttoriꞌiha, tti ra Espírituha na:
Ugía nna aní usi kana:
Lebiꞌi, meskiba bika rudo nagale kia, labí tte denle
lhe meskiba bika rulannile nna labí ilenle.
Kumu ra Tata Do Yebáha:
Ka nuná tsitsiba ruin lastokani, labí raka lekani tsia lekani kia,
lhe bedheaba nagakani, bittuba biyienikinna,
lhe anágaba benbakana attiba ttu nu xua loni, bittuba bilákinna.
Aníha benkana kini abittu ilákinna lhe abittu iyienkinna lhe kini abittu tte dákinna.
Ruinkana aní kini ka eyekikana odaxxukana neda kia nna eyonia kana.
De nuha nna raka lasia unale ―ra Pabluha―, nnanna len ka benne abittu ankake nu Israel, len ka benneha‑la chi tsiatu kixxiꞌentu ke gasina odilá Tata Do Yebáha ke, kumu ka benneha gudola nagake ge nu kixxiꞌentu ke.
[Tti ra Pabluha aníha, ka benne Israel‑ni yalhá rulisa luesike deyyake.]
Gwa do xeana chupa ida udo Pabluha lheꞌe yoꞌo nu unnabanaha. Niha risina iyába ka benne riake ralannike na
nna rigixxiꞌenna ke gasina kini akake benne innabia Tata Do Yebáha ke lhe rigixxiꞌagabinna ke ge Jesucristu benne anke Xxanariꞌiha. Labí rasinna tti rinnena, nigaba lanú nu riria usuna na tti rinnena.
Neti Pablo ankaa benne rixúni Jesucristuha. Tata Do Yebáha uxie neti ki akaa apóstol gebie. Ulesie neti kini tsekia kixxiꞌaya ka tisa geeha,
delába ka tisa chi utixxiꞌanie ka profeta geeha axtali ttuha, ka benneha nna bodhaꞌanke ka tisaha lo ka yetsi geeha.
Ka tisaha rigixxiꞌake ge Xiꞌinie Jesucristu benne anke Xxanariꞌiha. Jesucristuha, tti bitee yiesi lo yu‑ni uke benne attiba ankariꞌi, datiabie David‑ni,
ttaka tti beyaka benbie lo elhuttiha, Espíritu ge Tata Do Yebáha ree deki Jesucristuha nuha gwalíga anke Xiꞌin Tata Do Yebáha lhe anágaba ankagabe benne ra tsitsi lebie lhe.
5-6 De Jesucristuha nna bedá le Tata Do Yebáha betebie elha tse getu kini akatu apóstol, ki kixxiꞌentu iyá xea ka benne abittu ankake nu Israel ka tisa geeha, kini anáchu de tsia leke bie nna udoke tisa gebie. Anágaba lebiꞌi, lheꞌe ka benneha‑gaba selale, biyaxile kini akale ge Jesucristuha. Iyá nuní ruintu kini inná xxeni lebie.
Ridhelhaa yetsi‑ni len iyá ttele, lebiꞌi ka benne rakani Tata Do Yebáha gele seꞌele lheꞌesi Roma‑na. Labie uxie le kini akale gebie.
Xxudiriꞌi do yebáha lhe Jesucristu benne anke Xxanariꞌiha lhe, lake edá leke aka lenke le lhe useꞌeke le xen su lasi lhe.
Neti nu ladeꞌa tte runia, rugwea Tata Do Yebaa kiaha ixkixaru ge iyá ttele de nu ben Jesucristuha, kumu iyába ka benne gaxaba seꞌeke rigixxiꞌake deki lebiꞌi tseba chi ria lele ge Jesucristuha.
Rinnabaa lenie kini ni kina gaa nnannaligaba gugwelhe neti itaa ata seꞌele‑na kini etelannia le,
kumu yalhá re lasia iláti le kini utea len lebiꞌi ttu bixa elha tse nu ute Espíritu ge Tata Do Yebáha gele, aníha kini tseꞌe tsitsirule lo neda gebie,
kini aníha nna turoꞌoba useꞌe tsitsi luesiriꞌi, kumu neti lhe lebiꞌi lhe turoꞌoba ria leriꞌe.
Raka lasia unale xa betsi to, ixe lidú chi benia itaa ata seꞌele‑na, ttaka ixeba nu bedheana loa. Laxkala axtaba nnanna labí chi uka itaa ata seꞌele‑na. Re lasia itaa kini anágaba ata seꞌele‑na gaxigabaa ka benne ki tsia leke ge Cristuha attigaba runia tti rekia ata seꞌe adíru ka benne abittu ankake nu Israel.
Kumu neti daa loa kixxiꞌania iyába ka benne ka tisa ge Jesucristuha, daa loa kixxiꞌania ka nu griegu lhe ka nu abittu ankakana nu griegu lhe, ka nu yuu lhe ka nu abittu yuu lhe.
De nuha nna lebiꞌi ka benne seꞌele lheꞌesi Roma‑na, yalhá re lasia kixxiꞌagabania le ka tisa ge Jesucristuha.
Kumu neti labí rettuti ge ka tisa ge Jesucristuha, kumu ka tisa‑na nuná ankake nu ra tsitsi le Tata Do Yebáha. Rixúnie ke kini rodilábie iyába ka benne ria leke gebie. Ladeꞌa tte rodilábie ka benne Israel, anágaba nna rodilágabe ka benne abittu ankake nu Israel.
Kumu ka tisa‑ni nuní rigixxiꞌake ráke: de tsiaba leriꞌi Tata Do Yebáha, de nuha‑ba nna unie kini abitturu yua ujariꞌi ge nu ruinriꞌi. Akaba attiba chi dia lo ka yetsi geeha, ata dia ra: “Benne runie nu dika ixúha, de tsiaba le benneha Tata Do Yebáha, de nuha‑ba nna gwaka benbe ttu dia lii arloe.”
Tata Do Yebáha, yebáha‑li do benneha nna ugwebie elha disa tsitsi ka nu runi iyá looba nu satsa lhe iyá looba nu abittu dika ixú lhe. Ka nu ruinkana aní, nu satsa ruinkanaha, nuha rusuna na kini abittu ria lekani ge nu anka gwalí.
Lakana chiba bilákinna ttu nu runna liina deki do Tata Do Yebáha, kumu kwinaba labie chi belaꞌanie kana deki doe.
Kumu nu labí rilenriꞌiha, delába labí rilenriꞌi deki anke Diosi lhe satíaba ra tsitsi lebie lhe, nuha attili ure yiesi lo yu‑niha chi rilá saana. Kumu atti rilenriꞌi iyá tte nu benie yiesi lo yu‑ni, laꞌania nuha chi rite denriꞌi deki gwalí do benne anke Diosi. Laxkala ka nu runi satsa‑na labí tee roꞌo ka nuná innákana deki labí yúkana ge Tata Do Yebáha.
Lakana, meskiba chi yúkana deki doe, ttaka labí begwekana lidhake attiba dika ugwekana lidhake de anke Diosi, nigaba a begwekane ixkixaru. Betseꞌe loona, nu labí dika ixúla belaba lekani. De ben ditikana abittu biyienkinna, de nuha nna bechulhe lekani.
Rakakinna deki ankakana nu yuu ttinka, ttaka delo nna ge nu abí yula ruinkana.
Betseꞌe loona benlakana ka diosi ka nu ankakana attiba ankariꞌi, riꞌi ka benne re elhutti geriꞌi yiesi lo yu‑ni, lhe benlakana ka diosi sia xxilakani lhe ka nu ridá len niꞌa nákani lhe, anágaba ka nu raꞌaya lheꞌekani lo yu lhe. Arlo ka nuha‑la bedú xibikani nna labí benkana deki Tata Do Yebaa benne labí rattieha, benneha‑la nuha ra xxeni lebie.
De nuha nna bedhába iki Tata Do Yebáha kana nna begwelhabe kana benkana nu satsa retaba lekani. Bixúbakinna latikani kini benkana nu dika dhíkana elhittu ge nu benkanaha.
Bedhanbakana ria lekani nu anka gwalíga ge Tata Do Yebáha nna ge gwen lasiha‑la ugía lekani. Kumu arlo ka nu benie yiesi lo yu‑nila udulokana bedú xibikani lhe ruinkana leꞌa gekani lhe, nna labí bedú xibikani arlo Tata Do Yebaa benne benie iyá tte nu seꞌe. ¡Benneha‑la nuha ralhe inná xxeni lebie ttu dia lii! Amén.
De nuha nna bedhába iki Tata Do Yebáha kana, begwelhabe kana benkana nu satsa retaba lekani, delába benkana nu dika ugwena kana elhittu. Axtaba ka nuila‑na chi bedhankana nu ruinkana len ka nubiyú gekinna nna la len luesi nuilabakani chi reyoꞌo kweꞌe luesikani.
Nuha‑gaba ben ka nubiyú‑na, chigaba bedhankana nu labikinna ruinkana len ka nuila gekinna nna la len luesi nubiyúbakani chi reyoꞌo kweꞌe luesikani. Kumu de udá xxatta le luesikani, de nuha nna benbakana nu dika ugwena kana elhittu nna la labakana biyúkana elha disa ge nu benkanaha.
Kumu lakana rakakinna deki labí raka doelha uinbiakana Tata Do Yebáha, de nuha nna begwelhabe kana belaba lekani nu satsa rakaba lekani, kini benkana nu abittu dika uinkana.
Benbakana iyá looba nu abittu ixú
lhe iyá looba nu satsa lhe.
Anágaba nna rudogabana lekani gatta xxatta belhiu gekani
lhe rudhaka xiikana ka benne
lhe risi xxattakinna ke lhe.
Anágaba ankagabakana ka nu runi elhutti
lhe ka nu rigila elha utilha lhe.
Anágaba len gwen lasiba ridí yiekana ka benne
lhe ankakana ka nu re satsa lekani
lhe ankakana ka nu reki gwelhidha tisa a ixú lhe.
lhe ankakana ka nu abittu raka uyúkana Tata Do Yebáha
lhe bittuba ria lekani ka benne
lhe ruinkana deki ra xxeni lekani
lhe ruinkana ttaba lhe.
Anágaba lhe rotsiꞌinu lekani ruinkana bixaba nu satsa
lhe bittuba rudokana tisa ge ka tata nan gekani,
lhe ankakana yieti, abittuba riyienkinna lhe.
Anágaba ankagabakana ka nu labí gwalíkinna ruinkana nu chi rákana
lhe labí elha siꞌi lasi gekani tee
lhe ankakana ka nu abittu ratua lasi lhe.
Ka nu ruin aní, chiba yúkana deki Tata Do Yebáha chiba bodhaꞌane ree deki ka nu ruin luesi nu satsa‑ni, ralhaba ka nuná gattikana. Ttaka meskiba chi yúkana deki aná satekana, sa ruinbakana nu satsa. Anágaba lhe ruꞌugaba lekani ge ka nu ruinkana luesi nu satsa ruinkana.
De nuha nna lu, meskiba nuxa ankalu, labí elha xen lasi gelu tee, kumu tti rigualu balaꞌana ge adí ka benne, la luba nuha chi ribixxi riginnilu. ¿Beaka ki rigualu balaꞌana ge ka benne, ki lu nuha‑gaba ruinlu?
Ttaka gwa yúbariꞌi deki ka nu riguakana balaꞌana ge adí ka benne, ruinba Tata Do Yebáha elhuxtisi ge ka nuná attiba ankaba geni.
De nuha nna lu xa lena kia, lu rinnelu ge ka nu runi aná, ¿si rakinlu gwalálu lo elha disa ute Tata Do Yebáha, delo nna sa rinnelu ge ka benne, ki lu nuha‑gaba ruinlu?
Tti ruinlu aná, ¿laaba ganna riguꞌuba niꞌalu nu tse anka Tata Do Yebáha? Benneha re tse lebie lhe re besi lebie lhe, anágaba labí risaꞌaxxinie len lu. Delo nna a rite denlu deki nu tse runieha, nuha‑la rixúna kini lu odúna lu ge nu ruinlu nna odaxxulu neda gebie.
Ttaka lu de ruin tsitsi lastolu, labí raka lelu odúna lu ge nu satsa ruinlu. De nuha nna la luba rudienlu elha disa gelu. Kumu ganna chi bisia sá tti uin Tata Do Yebáha elhuxtisi ge ka benne attiba ankaba geni, laꞌania nuha dhilu elha disa ge nu ruinlu.
Kumu benneha ugwebe ka benne nu ralhabake dhike kua nu benba ttu ttuke.
Labie unie kini ka benne rudona leke ruinke latsiru, ka benneha aka benke ttu dia lii. Ruinke latsiru kumu de raka leke inná xxeni leke arlobie lhe raka leke ugwebie lidhakake lhe. Anágaba nna rakagaba leke aka benke ttu dia lii lhe.
Ttaka ka nu reseꞌe disakana loe, delába ka nu abittu rudokana tisa ge nu anka gwalí nna ge nu abí dika ixúla rudokana tisa, ka nu ruin aná ugwebe kana elha disa tsitsi.
Elha disa tsitsiba uyú iyába ka nu ruin satsa, ladeꞌa tte ka benne Israel‑ni, lhe anágaba ka benne abittu ankake nu Israel lhe.
Ka benne ruin tseha nna iyábake unie kini inná xxeni leke lhe ugwebie lidhakake lhe. Anágaba useꞌegabe ke latsiru, ladeꞌa tte ka benne Israel‑ni, lhe anágaba ka benne abittu ankake nu Israel lhe.
Kumu arlo Tata Do Yebáha ttúba daka iyáriꞌi.
Iyába ka nu abittu tee bia bennabi bodhaꞌan Tata Do Yebáha len Moisés‑ni gekani, ka nuná ganna rinittikana ruinkana tulha, meskiba abí yúkana bixa ra lo bia bennabi‑na, ka nuná tsia nnittibakana, nna iyába ka nu tee bia bennabi gekani, ganna rinittikana ruinkana tulha, ka nuná kwinaba bia bennabi‑na uinna elhuxtisi gekani.
Kumu laa ka nu rudo nagakani ge nu ra lo bia bennabi‑na, laa ka nunága nuná gwa rigua Tata Do Yebáha yua kweꞌekani ge nu ruinkana, sinuki ka nu gwa rudokana tisa ge nu ra lo bia bennabi‑na, ka nuha ka nu gwa riguabie yua kweꞌekani ge nu ruinkana.
Kumu ka nu abittu ankakana nu Israel, meskiba abí bia bennabi gekani tee, ttaka attisidiba gwa yúbakana nu dia lo bia bennabi‑na kumu titúbakana chi rudokana tisa ge nu ra loni. Ka nuná, meskiba labí yúkana bixa ra loni, titúbakana chi rite dákinna gá tee nu anka tse lhe gá tee nu abittu anka tse lhe.
Ka nuná, tti ruinkana aná, nu ruinkana‑na runna liina attisidiba chiba gaꞌanna nu ra lo bia bennabi‑na lheꞌe lastokani, kumu titúbakana chi rite dákinna nuka ruinkana nu tse lhe nuka ruinkana nu satsa lhe. Kumu ttixka rinittikana, abittu ruin tsekana, laꞌania nna rudú leni ttebana lekani nna ttixka tseba ruinkana nna laꞌania nna tsegaba rudúna lekani.
Aní aka ganna chi isia sá ute Tata Do Yebáha lasi ná Jesucristuha kini benneha unie elhuxtisi ge nu ruin ka benne gatsi, uinbe attiba raba ka tisa ka nu rekia rigixxiꞌaya‑ni.
Lu ralu ankalu nu Israel lhe ruxxen tsitsi lelu ge nu ra lo bia bennabi bodhaꞌan Tata Do Yebáha len Moisés‑ni. Anágaba rapigabalu de ankalu ge Tata Do Yebáha.
Lu yulu nu raka lebie uinlu, lhe de detilu nu ra lo bia bennabi‑na, de nuha nna gwa yulu nu anka tse.
lhe anágaba rakinlu deki ankalu nu rudhetinlu ka nu abí yu lhe ka nu abittu tte chi yu lhe. Kumu de tee bia bennabi‑na gelu, de nuha nna rakinlu deki iyába yulu lhe rakinlu deki rinnebalu nu ankaba gwalí lhe.
Ganna lu ruleꞌenlu adí ka benne, ¿beakala nna ladeꞌaxa la lu a rudhetilu nu ruleꞌelu‑na? Lu ridúlu rigixxiꞌalu ralu: “Abittu lhanariꞌi”, ¿beakala lu rilanalalu ganna?
Ganna lu ralu: “Abittu isáriꞌi attu nu subi”, ¿beakala lu risálalu attu nu subi ganna? Lhe anágaba ganna labí raka uyúlu ka nu labí gwalí ankakana diosi, ¿beakala nna rilanalalu nu tee lheꞌe yotu ata sia ka nuná ganna?
Lu rapilu de tee bia bennabi bodhaꞌan Tata Do Yebáha gelu, ttaka de abittu rudolu tisa ge nu ra loni, tti ruinlu aníha, Tata Do Yebáha nuha runnittilu.
Gwalíbani lo ka yetsi geeha ra: “Delo niꞌa gele nna ka nu abittu ankakana nu Israel rigualakana balaꞌana ge Tata Do Yebáha.”
Gwalí galá, lu ruu lo bela latilu, aníha kini rulaꞌa deki gwankalu ge Tata Do Yebáha. Ganna ttixka gwa rudobalu tisa ge nu ra lo bia bennabi‑na, laꞌania nna gwaxúba nu anka lo bela latilu‑na, ttaka ganna abíba rudolu tisa geni, laꞌania nna ttiba ttu nu abittu ruu lo bela latini, aníha‑ba ankalu.
Nu abittu ruu lo bela latiniha, ganna gwa rudobana tisa ge nu ra lo bia bennabi‑na, laꞌania nna meskiba abittu ruu lo bela latini, ttaka de gwa rudobana tisa ge bia bennabi‑na, tti ruinna aníha, attisidiba gwa rúba lo bela latini.
Laxkala nu abittu ruu lo bela latiniha, ganna gwa ruinbana nu ra lo bia bennabi‑na, nuha ukinnibana lu, lu nu Israel, meskiba gwa denlu bia bennabi‑na lhe meskiba gwa ruu lo bela latilu lhe, ttaka abígaba rudolu tisa ge nuná.
Kumu laa ukareꞌaga lo lia uleꞌe deki gwankalu nu Israel, nigaba laa de rúga lo bela latilu nna uleꞌe deki gwalíga ankalu ge Tata Do Yebáha.
Koꞌo, sinuki ttu nu gwalíga ankana nu Israel teeki ankana nuha lhiꞌu. Anágaba nu ruu lo bela latiniha, labí lo bela latini aka nuha, sinuki lhiꞌu lheꞌe lastolani aka nuha; labí de udoriꞌi tisa ge nu ra lo ttu yetsi nna aka nuha, sinuki Espíritu ge Tata Do Yebáha‑la unie nuha. Nu ankana nuha lhiꞌu lheꞌe lastoni, labí arlo ka benne seꞌe yiesi lo yu‑ni nuha iria tsena, sinuki arlo Tata Do Yebáha‑la nuha iria tsena.
Nianna, ¿bí nu tse dhi ttu benne de anke nu Israel ganna? Lhe, ¿bí nu tse dhie de ruu lo bela latie ganna?
Ixeba nu tse dhibie xa. Kumu ladeꞌa tte, len ka benne Israel‑ni bodhaꞌan Tata Do Yebáha ka tisa utixxiꞌa kwinaga labie.
Nianna, ganna ttu chupake abittu bedoke tisa ge nu reeha, ¿si de abittu bedo ka benneha tisa ge nuha, si de nuha nna abitturu uin Tata Do Yebáha nu chi rabie ke deki unie?
¡Koꞌo, labí de nuha! Kumu meskiba iyá ka benne ankake nu gwen lasi, ttaka Tata Do Yebáha labí anka benneha nu gwen lasi; gwa ruinba benneha nu chi rabie unie. Ruinbe attiba ra lo ka yetsi geeha ata dia ra:
Lu ankalu benne rinnelu nu anka gwalí,
de nuha nna gwadaabalu edúlu lo ka nu rinnekana gelu.
Ttaka riꞌi ganna nu satsa ruinriꞌiha, rixúna kini rulaꞌa deki Tata Do Yebáha anke benne runi attiba ankaba geni, ganna aníha rulaꞌa, ¿si innáriꞌi deki satsaba nuha runie de rugwebie riꞌi elha disa? ¡Koꞌo, labí! Neti nu rinnea‑ni rinnebaa na attiba rinneba adí ka benne.
Neti ria, ganna Tata Do Yebáha abíba runie attiba ankaba geni, laꞌania nna labí aka ge benneha innábie gá seꞌe ka nu ruin satsa lhe gá seꞌe ka nu ruin tse lhe.
Ttaka ganna riꞌi de ankariꞌi nu gwen lasi, ganna de ankariꞌi nuha nna rulaꞌa deki Tata Do Yebáha anke benne rinnebie nu anka gwalí lhe rulaꞌa deki ra xxeni lebie lhe, ganna aníha nna, ¿beakala sa rábakana deki ankariꞌi benne runi tulha?
Ganna aníha anka nna, ¿beakala a innálariꞌi: “Uinlariꞌi nu satsa kini iria ttu nu tse”? Ria aní, kumu seꞌe ka nu rusiakana ikitu rákana deki aní rekitu rinnetu. Ka nu rusiakana ikitu deki ratu aní, ka nuná ralhabakana dhíkana elha disa ute Tata Do Yebáha.
Nianna, ¿si innáriꞌi deki riꞌitu ka nu Israel ankatu benne ruin tserutu tti adí ka benne? ¡Koꞌo, labí! Neti chiba ria deki ka nu Israel lhe ka nu abittu ankakana nu Israel lhe, iyá tteriꞌi ankariꞌi nu ruin tulha,
kumu lo ka yetsi ge Tata Do Yebáha dia ra:
Niruba ttu benne do runie nu dika ixú, kwachiruba ttu benne xa.
Niruba ttu benne a rite danie ge Tata Do Yebáha,
lhe anágaba niruba ttu benne do a runie egile benneha.
Betseꞌe loona iyábakana bekwittalakana lo neda geeha.
Turoꞌoba benkana, iyábakana ankakana nu abittu ixú.
¡Niruba ttu benne do a runie latsiru, kwachiruba ttu benne xa!
Ttiba ttu yieru baa du yali roꞌoni, aníha‑ba ankakana, abittuba raga tisa satsa roꞌokani.
Ttiba inda dhua belha, aníha‑ba anka ka tisa riria roꞌokani tti rinnekana.
Satíaba rigekana lhe rinne díkana lhe.
Gwexunniba riakana rettikana ttu benne
lhe gaxaba diakana rutseꞌe lookana ka benne lhe rugwekana ke elha disa lhe.
Ka nuná abittuba yúkana gasina tseꞌekana latsiru len ka benne,
lhe abittugaba elha rasi gekani tee len Tata Do Yebáha lhe.
Ttaka riꞌi gwa yúbariꞌi deki iyába nu ra lo bia bennabi bodhaꞌan Tata Do Yebáha, ka nu rudokana tisa ge nuná, sun ka nunába rulisa nuná. Aníha kini abittu bi tee roꞌokani innákana deki labí yúkana nu ra lo nuná lhe anágaba kini iyá xeaba ka benne okinni ikike deki gwalíba tee tulha geke arlo Tata Do Yebáha.
Laxkala niruba ttu benne do, de rudobie tisa ge nu ra lo bia bennabi‑na, de nuha nna gapa Tata Do Yebáha bie kwenta deki chiba anke nu abitturu yua nuje ge nu runie. Kumu bia bennabi‑na sunruba rixú nuná kini yuriꞌi deki ankariꞌi benne runi tulha.
Ttaka nnanna chi ruleꞌen Tata Do Yebáha riꞌi nu dia lo bia bennabi bodhaꞌaneha lhe nu ra lo ka yetsi bodhaꞌan ka profeta geeha lhe, delába ruleꞌenie riꞌi gasina runie kini riꞌi abitturu yua ujariꞌi ge nu ruinriꞌi. Nnanna labíru rixúnie bia bennabi‑na kini kuabie yua kweꞌeriꞌi.
Nnanna chi runie kini iyába ka benne, de tsiaba leke ge Jesucristuha, de nuha‑ba nna abitturu yua ujake ge nu ruinke. Kumu Tata Do Yebáha ttúba ruin benneha len iyábariꞌi,
kumu iyábariꞌi ruinriꞌi tulha, de nuha nna labí ralhariꞌi edí baariꞌi xiani ge Tata Do Yebáha.
Ttaka labie, de anke benne tse, de nuha nna kwentaba redá lebie runie kini abitturu yua rujariꞌi ge nu ruinriꞌi de utti Jesucristuha utixe geriꞌi.
Jesucristuha nuha chi gaꞌanani Tata Do Yebáha idhelhe kini len reni belali benneha tti uttie lo ya kurusiha, len reniha uxí Tata Do Yebáha elha xen lasi ge ka benne de ria leke ge Jesucristuha. Aníha ben Tata Do Yebáha kini belaꞌa deki anke benne runi attiba ankaba geni. Kumu de anke benne re besi lebie, de nuha nna gwa uxíbe elha xen lasi ge ka tulha ben ka benne ttuha.
Ttaka nnanna chi ruleꞌenie riꞌi deki lee anke benne runi attiba ankaba geni lhe anke benne runie kini abitturu yua ujariꞌi ge nu ruinriꞌi de chi ria leriꞌi ge Jesucristuha.
Nianna, ¿gála gwagaꞌariꞌi elha ttaba ruinriꞌiha ganna? Chiba bituana xa. ¿Bí lo niꞌa ge bituana ganna? ¿Si de rudoriꞌi tisa ge nu ra lo bia bennabi‑na ak? ¡Koꞌo, labí! Sinuki de ria leriꞌi ge Jesucristuha, de nuha nna chiba bitua elha ttabaha.
Laxkala rudhaka leriꞌi deki de tsiaba leriꞌi ge Jesucristuha, de nuha‑ba nna abitturu yua ujariꞌi ge nu ruinriꞌi; labí de udoriꞌi tisa ge nu ra lo bia bennabi bodhaꞌan Tata Do Yebáha nna abitturu yua ujariꞌi ge nu ruinriꞌi.
Nianna, ¿si suna Diosi ge ka nu Israel‑niba anka Tata Do Yebáha ak? ¿Laaba ganna ankagabe Diosi ge ka benne abittu ankake nu Israel? Ila, ankagalee Diosi ge ka benneha,
kumu ttúba Tata Do Yebáha do. Benneha unie kini ka nu Israel‑ni, de tsiaba lekanie, de nuha‑ba nna abitturu yua ujakana ge nu ruinkana. Anágaba ka nu abittu ankakana nu Israel, de tsiagaba lekanie, de nuha nna unie kini abitturu yua ujakana ge nu ruinkana.
Nianna, ¿si kuabariꞌi lidhaka bia bennabi‑na de chi ria leriꞌi ge Jesucristuha? ¡Koꞌo, labí! Sinuki ugwerulariꞌi lidhakani de chi ria leriꞌi ge benneha.
Nianna Abraham benne uke xuttotuha, ¿bíla biselanie de ugía lebie Tata Do Yebáha ganna?
Kumu ganna ttixka Abraham‑ni bisine uke ttu benne abitturu yua nuje de ben tsebie, laꞌania nna gwa teela roꞌe unie ttaba ganna ttixka, ttaka arlo Tata Do Yebáha labí aka gebie unie ttaba.
Kumu lo ka yetsi ge Tata Do Yebáha dia ra: “Abraham‑ni de ugíaba leni ge Tata Do Yebáha, de nuha‑ba nna upe na kwenta deki ankana nu abitturu yua nujana ge nu ruinna.”
Ttibanka ttu nu riben sina, ridíba nuha lhiaxani ge sina ruinnaha, labí kwentaba ridína nuha. Ridíba lhiaxani kumu daba lo xxananiha kixana nuha.
Ttaka nu tsia leni Tata Do Yebáha, meskiba abittu chi benna ttu nu tse, de tsiaba leni benneha nna chiba gape na kwenta deki chiba ankana nu abitturu yua nujana ge nu ruinna.
Anágaba David‑ni unnegabana ge elha gwedeaka lasi ge ka benne, delába ka benne abitturu yua nujake de upa Tata Do Yebáha ke kwenta de ugía leke gebie, labí de benke ttu nu tse.
Aní ra David‑ni tti unnena lo yetsi ge Tata Do Yebáha:
¡Karubáru ka benne uxí Tata Do Yebáha elha xen lasi ge nu satsa ruinke,
lhe boxíbie ka tulha gekeha lhe!
¡Karubáru ka benne abittu kwenta rapa Tata Do Yebáha ge ka tulha ruinke!
Nianna, ¿nuka upe na kwenta deki abitturu yua nujana ge nu ruinnaha? ¿Si atti abittu chi ruu lo bela latiniha ak? O, ¿atti chi anka nuha latini ak? Koꞌo, labí upe na kwenta tti chi ruu lo bela latiniha, sinuki attili lani aka nuha latini, laꞌaniali chi upe na kwenta deki abitturu yua nujana ge nu ruinna.
Iki de nuha‑liba nna tti urú lo bela latini, nuha ukana ttu seña beyaꞌana latini kini nuha runna liina deki labíru yua nujana ge nu ruinna de ugía leni ge Tata Do Yebáha. Aníoka nna bisinna ukana xxudi iyá ka nu ria lekani ge Tata Do Yebáha, meskiba abittu ruu lo bela latikani. Aníha kini Tata Do Yebáha reyoinbiagabe kana deki chi ankakana ka nu abitturu yua nujakana ge nu ruinkana.
Ttaka Abraham‑ni ankagabana xxudi ka benne ruu lo bela latike. Laa ankagana xxudike de ruu lo bela latike, sinuki de riagaba leke Tata Do Yebáha attigaba ugía le Abraham‑ni atti lanila chu lo bela latiniha.
Kumu Abraham‑ni laa de bedogana tisa ge nu ra lo bia bennabi bodhaꞌan Tata Do Yebáha len Moisés‑ni, laa de nuha‑ga nna ra Tata Do Yebáha na: “Lu lhe ka benne datialu‑na lhe, len lebiꞌi utea yiesi lo yu‑ni.” ¡Koꞌo! Sinuki rabie na aníha kumu de ugía leni gebie, de nuha nna benie kini abitturu yua ujana ge nu ruinna.
Kumu ganna sunruba ka nu rudokana tisa ge bia bennabi‑na gwa ralhakana dhíkana nu chi ra Tata Do Yebáha utebie, laꞌania nna kwentaruba nuha ria leriꞌi benneha ganna ttixka, lhe anágaba nna abígaba ixú nu chi rabie Abraham‑ni ganna ttixka.
Kumu bia bennabi‑na, tti abíba rudoriꞌi tisa geni, laꞌania nna nuná runi kini rugwe Tata Do Yebáha riꞌi elha disa. Ttaka ata abí bia bennabi‑na tee, labí tee ttu bixa nu ukinnina riꞌi de a rudoriꞌi tisa geni.
Laxkala de tsiaba le ka benne ge Tata Do Yebáha, de nuha‑ba nna gutebe nu chi rabie deki utebie. Aníha kini uleꞌe deki kwentaba edá lebie utebie nu chi reeha, lhe anágaba kini gwalíga aka nu chi rabie utebie ge iyá tte ka benne datiake Abraham‑ni. Aníha kini abittu aka nuha suna ge ka nu chi tee bia bennabi‑na gekani, sinuki ixúgabana ge adíru ka nu chi ria lekani attigaba ugía le Abraham‑ni, delába benne anke xxudi iyá tteriꞌi.
Anke xxudiriꞌi attiba chi dia lo ka yetsi ge Tata Do Yebáha ata rabie Abraham‑ni: “Neti chi bedúa lu kini akalu xxudi ixe ka benne seꞌe itúba yiesi lo yu‑ni.”  De nuha nna Abraham‑ni ankana xxudiriꞌi arlo Tata Do Yebáha. Ge Tata Do Yebáha nuha ugía leni. Labie nuha runie kini reyaka ben ka benne chi uttiha lhe anágaba labie nuha runie kini raka ka nu abittu chi seꞌe lhe.
Lagabe nuha ree Abraham‑ni isia ttu xiꞌinni, meskiba laꞌania labíru elha xen lasi tee deki gwakaru xiꞌinni. Ttaka lana gwa ugíaba leni ge nu rebie naha. Aníoka nna ukana xxudi ixe ka benne seꞌe itúba yiesi lo yu‑ni. Ukaba attiba chi ra Tata Do Yebáha, tti ree na: “Lu akalu xxudi ixe ka benne.”
Abraham‑ni nna labí bedí lirena, gwa ugíaba leni, meskiba yuna deki labíru gwakana aka xiꞌinni kumu laꞌania chiba ankinna ttiba ttu gayua ida (100). Anágaba benne nuila geni Sara‑ni, labí aka uja xiꞌin benneha.
Abittugaba bedú chupana le Abraham‑ni a tsia leni ge nu chi ra Tata Do Yebáha na; sinuki ugía tsitsila leni. Aníha benna kini uná xxeni le Tata Do Yebáha.
Lana chiba yu xeabana deki Tata Do Yebáha, xxeniba ra le benneha nna gwadaabe unie nu chi rabie naha.
De nuha nna upe na kwenta deki gwa ankabana benne abitturu yua nujana ge nu ruinna.
Lo ka yetsi ge Tata Do Yebáha dia ra: “Upe na kwenta deki abitturu yua nujana ge nu ruinna.” Tti ree aníha, laa suna ge Abraham‑niruga ixú nu reeha.
Sinuki ixúgabana geriꞌi, riꞌi ka nu gapa Tata Do Yebáha riꞌi kwenta deki abitturu yua nujariꞌi ge nu ruinriꞌi de chi ria leriꞌe. Labie belhidhe Jesús benne anke Xxanariꞌiha lo elhuttiha.
Lagabe nuha betebie benneha kini uttie utixe ge ka tulha geriꞌi lhe belhidhagabe benneha lo elhuttiha lhe. Aníha kini riꞌi abitturu yua ujariꞌi ge nu ruinriꞌi.
Laxkala nnanna chi ben Tata Do Yebáha kini abitturu yua ujariꞌi ge nu ruinriꞌi kumu de chi ria leriꞌe. De nuha nna chi seꞌe tseriꞌi lenie de nu gwate Jesucristu benne anke Xxanariꞌiha.
De Jesucristuha‑gaba nna chi yali lo neda geriꞌi kini de ria leriꞌe nna edí baariꞌi nu tse redá le Tata Do Yebáha rutebie geriꞌi, delába nu tse chi redí baariꞌi nnanna lhe anágaba nna redú ittagaba leriꞌi de ribedariꞌi dhiriꞌi nu xxeni ra leeha.
Laa suna ge nuníruga redú itta leriꞌi, anágaba redú ittagaba leriꞌi tti ruyúriꞌi ttu bixa elha disa, kumu gwa yúbariꞌi deki elha disa ruyúriꞌiha, nuha uni kini kweki tsitsiru leriꞌi,
nna ganna chi ure tsitsi leriꞌi, nuha uni kini iria tseriꞌi arlo Tata Do Yebáha, nna iki de chi biria tseriꞌi arlobie, laꞌania nna chi uxxenru leriꞌi gebie,
nna ganna chi bexxenru leriꞌi gebie, nuha uni kini abittu udú chupana leriꞌi, kumu Espíritu ge Tata Do Yebáha benne betebie len riꞌiha, benneha nuha rute tame elha siꞌi lasi ge Tata Do Yebáha lheꞌe lastoriꞌi.
Kumu riꞌi, atti sa ankariꞌi benne abittu gwakariꞌi uinriꞌi ttu bixa kini lhaariꞌi, laꞌania nuha bisia Cristuha uttie ki utixe geriꞌi, delába riꞌi ka nu runi satsa.
Kumu lanú ttu benne do kwenta eria lebie gattie kwenta ge attu benne ruin tse, laaruba ganna ttixka do ttu benne gwalíga ruin tse xxatte, laꞌaniaruba nna gaxa gweyaxani ttu benne gattie kwenta ge benneha.
Ttaka Tata Do Yebáha beleꞌebie elha siꞌi lasi geeha lenriꞌi, kumu atti sa ankariꞌi benne ruinriꞌi tulhaha, laꞌania nuha utti Cristuha utixe geriꞌi.
Nnanna xenrula leriꞌi deki godilábe riꞌi lo elha disa ute Tata Do Yebáha, kumu de labíru yua nujariꞌi ge nu ruinriꞌi de chi utti Cristuha belalie reni geeha kwenta geriꞌi.
Kumu, ki attila abittu raka uyúriꞌi Tata Do Yebáha, laꞌaniala nuha beseꞌe tseriꞌi lenie de utti Xiꞌinieha utixe geriꞌi, adírula nnanna, de chi seꞌe tseriꞌi lenie, godilábe riꞌi de chi beyaka ben Xiꞌinieha lo elhuttiha.
Laa sunruga odilábie riꞌi, anágaba nna redú ittagaba leriꞌi ge Tata Do Yebáha de nu ben Jesucristu benne anke Xxanariꞌiha. De benneha nna chiba beseꞌe tseriꞌi len Tata Do Yebáha nnanna.
Laxkala tulha raka yiesi lo yu‑ni, ttúba benne benie nuní sisiꞌa tteha. De nuha nna udulona rakana yiesi lo yu‑ni. De lo niꞌa ge tulha ben benneha, de nuha nna udulo elhutti ge ka benne yiesi lo yu‑ni. Aníoka nna iyába ka benne rattike kumu iyábake ruinke tulha.
Attili lani isia bia bennabi bodhaꞌan Tata Do Yebáha len Moisés‑ni, laꞌania tulha‑na chiba raka nuná yiesi lo yu‑ni, ttaka labí rapa Tata Do Yebáha kwenta deki ankana tulha kumu labí bia bennabi chi tee laꞌania ata kixxiꞌa deki satsaba nuha anka nu ruin ka benne.
Ttaka tulha ben Adán‑ni labí raxxína nuha len nu tse bedá le Tata Do Yebáha betebie kwentaba ge ka benne. Kumu delo niꞌa ge tulha ben ttúba benne, de nuha nna ixeba ka benne rattike, ttaka Tata Do Yebáha adírula tse anka nu bedá lebie benie kumu de ttúba Jesucristuha beria iki beria lebie uttie kini utixe ge ixe ka benne.
Anágaba nna abittugaba raxxína nu satsa ben Adán‑ni len nu tse bedá le Tata Do Yebába betebie len ka benne. Kumu delo niꞌa ge ttúba tulha ben Adán‑ni nna bibixxi biginni ka benne, ttaka Tata Do Yebáha, ge ixeba ka tulha gwa bedába lebie utuabie yua kweꞌe ka benne ge nu ruinke.
Kumu, ki ganna delo niꞌa ge tulha ben ttúba benne, ganna de nuha nna udulo ratti ka benne seꞌe yiesi lo yu‑ni, anágaba nna de nu gwate attu benne, delába Jesucristuha, de nu gwate benneha nna adírula elha xen lasi tee deki gwaka ben ka benne arlo Tata Do Yebáha, delába ka benne redá lebie ugwe tame ke nu tse, lhe kwentaba unie kini akake ka benne abitturu yua ujake ge nu ruinke lhe.
Laxkala de ttúba benne binittie, de nuha nna bibixxi biginni iyába ka benne. Anágaba nna de nu tse ben attu benne, nu tse benieha bixúna kini iyába ka benne beyakake ka nu abitturu yua nujake ge nu ruinke lhe anágaba kini aka benke ttu dia lii.
Kumu anágaba de ttúba benne, de abittu bedobie tisa ge Tata Do Yebáha, de nuha nna ixeba ka benne ankake ka nu ruin tulha. Anágaba nna de attu benne gwa bedoe tisa ge Tata Do Yebáha, de nuha nna ixegaba ka benne beyakake ka nu abitturu yua nujake ge nu ruinke.
Bia bennabi nu bodhaꞌan Tata Do Yebáha len Moisés‑ni, nuha beni kini benruriꞌi tulha, ttaka atti chi ugwaniru tulha ruinriꞌiha, laꞌania nna adírula bedá le Tata Do Yebáha gwatua lebie riꞌi ge nu ruinriꞌiha.
Aníha benie kini attiba ben tulhaha biriꞌaba lenna utilana elhutti geriꞌi yiesi lo yu‑ni, aníha‑gaba Tata Do Yebáha bedárugaba lebie benie kini abitturu yua ujariꞌi ge nu ruinriꞌi. Aníha kini tseꞌeriꞌi aka benriꞌi ttu dia lii de nu tse ben Jesucristu benne anke Xxanariꞌiha.
Nianna, ¿bíla anka nu innáriꞌi ganna? ¿Sila diarubariꞌi ruinriꞌi tulha kini Tata Do Yebáha edáru lebie satua lebie riꞌi?
¡Koꞌo, labí! Kumu riꞌi, chiba ankariꞌi attiba ttu nu yatti, attisidiba lanúruriꞌi seꞌe kini uinriꞌi tulha. Ganna aníha nna, ¿galasina sa tseꞌeruriꞌi uinriꞌi tulha ganna?
Lebiꞌi gwa yu xeabale, iyábariꞌi ka nu chi udiriꞌi inda de babariꞌi Jesucristuha, attisidiba chiba selariꞌi benneha tti uttieha.
Kumu tti udiriꞌi indaha, attisidiba uttibariꞌi nna bigatsigabariꞌi turoꞌo lenbie, kini anáchu Xxudiriꞌi do yebáha, benne ra xxeni leeha, anába attiba benie belhidhe Cristuha lo elhuttiha, anágaba unie lenriꞌi, kini tseꞌeriꞌi eyakariꞌi attiba ttu benne kubi, abitturu uinriꞌi nu benriꞌi itú ttuha.
Kumu ganna riꞌi biselariꞌi len Cristuha atti uttieha, anágaba nna selagabariꞌe atti beyaka benbieha.
Riꞌi gwa yúbariꞌi deki nu ankariꞌi ttuha, attisidiba utába nuha lenie lo ya kurusiha. Aníha kini itua nu reta le latiriꞌi‑ni ruinna, kini abitturu tseꞌeriꞌi uinriꞌi nu innaba tulha‑na.
Kumu ttu nu chi uttina len Cristuha, chiba ulaa nuha lo ná tulha‑na, attisidiba lanúruna do kini uinna nu reta le latini.
Laxkala ganna riꞌi chi uttiriꞌi len Cristuha, anágaba nna tegaba ki uxxen leriꞌi deki gwaka bengabariꞌi lenie.
Riꞌi gwa yúbariꞌi deki Cristuha beyadhe lo elhuttiha nna labíru gatti benneha attu libe, kumu elhuttiha labíru dhaa nuha uttine attu libe.
Kumu tti uttieha, suna ttu libeba uttie kini utixe ge tulha raka yiesi lo yu‑ni. Nnanna do benbie nna chi doe kini ixúe ge Tata Do Yebáha.
Anágaba lebiꞌi, gwaluin attisidiba lanúrule seꞌe kini abitturu uinle tulha, gwaluin attisidiba chiba uttile ge tulha‑na. Ttaka len Tata Do Yebáha, gwaluinla deki gwanka benbale kini anáchu ixúle gebie de chi babale len Jesucristuha.
Laxkala lebiꞌi, abitturu ugwelhale innabia tulha‑na latile, delába latiriꞌi nu riseꞌe loona yiesi lo yu‑ni, abitturu uinle nu raka leni.
Abitturu ixuinle latile‑na kini uinle nu satsa. Nu uinlale, gwalutso dula arlo Tata Do Yebáha atti galába ttu benne chi beyaka benbie lo elhuttiha lhe anágaba gwalute itú tte nu ankale lenbie kini ixúle uinle nu dika ixú.
Kumu tulha‑na labíru dhaa nuná innabiana le kini uinle nu rakaba leni, kumu labíru xigale lo bia bennabi bodhaꞌan Moisés‑ni, nnanna lebiꞌi chi seꞌe lhaale redí baale nu tse redá le Tata Do Yebáha rutebie gele.
Gwalinnáruga, nnanna labíru xigariꞌi lo bia bennabi‑na, sinuki chi seꞌe lhaariꞌi redí baariꞌi nu tse redá le Tata Do Yebáha rutebie geriꞌi. ¿Si de nuha nna gwaka geriꞌi uinruriꞌi tulha ak? ¡Koꞌo, labí!
¿Si lagwa gwa yule ttixka sattaꞌale lo ttu xxanale kini uinle nu innána, laaba ganna reyakabale nu toꞌole lo sina ge nuha kumu de ruinle nu rana? Aníha‑ba nuná lebiꞌi ganna uinle nu inná nu satsa‑na, laꞌania nna elhutti gebale kilale ganna uinle na, nna ganna uinle nu ra Tata Do Yebáha, laꞌania nna gwinbale nu dika ixú.
Ttaka ixkixaru Tata Do Yebáha, kumu meskiba ttuha benbale nu unába tulha‑na, ttaka nnanna itú iki itú lele chi ruinle nu ra ka tisa chi belaꞌakanie le ge Cristuha.
Nnanna chiba beriale lo ná tulha‑na, labíru rinnabiana le; nnanna chi daa lole uinle nu dika ixú.
Ria aní, kumu lebiꞌi de labí rite da tsenle ge nu rinnea‑ni, de nuha nna rudettia ka benne toꞌoke lo sina kini anáchu tte denle nu rigixxiꞌaya‑ni. Laxkala, lebiꞌi attiba ttuha bixúle benle nu satsa lhe iyá looba nu abittu dika ixú lhe, anágaba nnanna gwalute itú tte nu ankale len Tata Do Yebáha kini ixúle uinle nu dika ixú, kini anáchu iriesile akale gebie.
Kumu lebiꞌi itú ttuha tti benle nu raba tulha‑na, laꞌania labí teeki daa lole uinle nu dika ixú.
Ttaka, ¿bíla nu tse uxíle ge nu satsa benleha ganna, delába ge nu satsa rettuinle geni nnanna? ¿Laaba ganna nu satsa benleha sunruba elhutti gele utila nuha arlo Tata Do Yebáha?
Ttaka nnanna de chi bebea Tata Do Yebáha le lo tulha‑na, lhe de chi ankale ka nu rixúle lo sina gebie lhe, de nuha nna chi ulesie le kini akale gebie lhe aka benle ttu dia lii arloe lhe.
Xa betsi to, rulisaa le atti galába rulisaa ka benne chi yuke nu ra lo bia bennabi bodhaꞌan Tata Do Yebáha len Moisés‑ni. Lebiꞌi gwa yúbale, sunruba atti sa seꞌe benriꞌi yiesi lo yu‑ni, gwa daa bia bennabi‑na innabiana riꞌi.
Kumu ttibanka ttu nuila do lenna nubiyú, laka sa do ben nubiyú geniha, bia bennabi‑na ruxxigabana na len nubiyú geniha. Ttaka ganna chi utti nubiyúha, laꞌanialigaba nna labíru xiga nuilaha len nubiyúha.
Laxkala laka sa do ben nubiyúha, ganna nuilaha otsá náni len attu nubiyú subi, laꞌania nna satsaba nuha chi uin nuilaha. Ttaka ganna chi utti nubiyú geniha, laꞌanialigaba nna chiba ulána lo bia bennabi‑na, labíru xigana len nubiyúha. Laxkala ganna otsá náni len attu nubiyú subi, labí satsa nuha uinna.
Anágaba lebiꞌi xa betsi to kia, de chi utti Cristuha utixe gele, de nuha nna labíru ankale ge bia bennabi‑na, kumu attisidiba chiba uttile geni. Aníha kini isinle akale ge attu benne, delába ge Cristu benne beyaka benbie lo elhuttiha, lhe aníha kini lebiꞌi tseꞌele ixúle ge Tata Do Yebáha uinle nu tse.
Kumu riꞌi ttuha, atti sa ruinbariꞌi nu satsa retaba le latiriꞌi ruinna, laꞌania bia bennabi‑na benbana kini udá chiettiru leriꞌi benriꞌi nu satsa. De nuha nna utilana elhutti geriꞌi.
Ttaka nnanna chiba uláriꞌi lo bia bennabi‑na, labíru tseꞌeriꞌi uinriꞌi nu innána kumu attisidiba chiba uttiriꞌi geni. Aníha kini nnanna tseꞌeriꞌi ixúriꞌi ge Tata Do Yebáha. Tseꞌeriꞌi lo neda kubi, uinriꞌi nu inná Espíritu geeha, labíru tseꞌeriꞌi lo neda yaxxu ata rinnabia bia bennabi‑na.
Nianna, ¿bíla anka nu innáriꞌi ganna? ¿Si innábariꞌi deki satsaba anka nu dia lo bia bennabi bodhaꞌan Tata Do Yebáha len Moisés‑ni? ¡Koꞌo, labí! ¡Labí satsa anka nu dia lo nuná! Ttaka neti labí ute dati deki tulhaba anka nu runiaha ganna ttixka abíba utixxiꞌani bia bennabi‑na neti. Ttibanka, labí yua deki tulhaba nuha ganna dha leriꞌi nu tee ge attu benne subi, ganna ttixka abíba ra bia bennabi‑na neti: “Bittu dha lelu nu tee ge attu benne subi.”
Ttaka nu satsa runiaha, tti biyúna deki rusunaba bia bennabi‑na abitturu unia nu satsaha, laꞌaniala benna kini udá chiettiru lasia benia iyá looba nu satsa. Kumu ganna ttixka abíba bia bennabi‑na tee, laꞌania nna nu ruinriꞌiha labí satsa anka nuha, delába labí tulha anka nu ruinriꞌiha ganna ttixka.
Neti itú ttuha sun tteba aná udoa, labí unnabia bia bennabi‑na neti laꞌania, ttaka atti chi ute dati nu ra loni, nuha beni ki udá chiettiru lasia benia tulha. Tulha beniaha, attisidiba bettibana neti.
Aníoka nna ute dati deki bia bennabi nu dika uinna ki aka bania arlo Tata Do Yebáha, betseꞌe loona utilala nuná elhutti kia.
Kumu nu satsa runiaha, tti biyúna nu ra bia bennabi‑na, laꞌaniala uxí yiena neti kini benrua tulha. De nuha nna nu satsaha bixuinna bia bennabi‑na kini bettina neti.
Laxkala bia bennabi‑na, ge Tata Do Yebáha‑ba anka nuná lhe anágaba ka tisa dia loni lhe. Ankabake nu dika ixú lhe nu tse lhe.
Nianna, ¿si innáriꞌi deki nu anka tseha bixúlana kini utilana elhutti kia? ¡Koꞌo, labí! Sinuki nu satsa runiaha‑la nuha utilana elhutti kia. Benna kini beleꞌe deki ankana tulha. De nuha nna bixuinna nu anka tseha, delába bixuinna bia bennabiha, kini len nuha bettina neti. Aníoka nna nu ra lo bia bennabiha, nuha beleꞌena deki yalhá satsa anka tulha daa yiesi lo yu‑ni.
Gwa yúbariꞌi deki bia bennabi‑na, ge Tata Do Yebáha‑ba anka nuná, ttaka neti, ge yiesi lo yu‑niba ankaa. Ankabaa nu runi tulha; ttiba nu toꞌo lo tulha, aníha‑ba ankaa.
Neti bittuba rite dati biunni ratea, kumu labí runia nu raka lasia, rutseꞌe loona nu abittu ruꞌu lasia unia, nuha‑la runia.
Kumu de labí ruꞌu lasia nu runiaha, de nuha nna rokinni ikia deki tseba anka bia bennabi ge Tata Do Yebáha.
De nuha nna laa netiga nuní runia nu satsa; sinuki nu reta lasia‑niba nuní rusigana neti kini runia nu satsa.
Kumu yubaa deki labí bixa nu tse yuꞌu lheꞌe lastoa, sunruba nu satsa reta lasia runia, sunruba nuha yuꞌu lheꞌe lastoa, kumu kaga a re lasia unia latsitoru, ttaka labí ridaaya.
Kumu labí runia nu tse ruꞌu lasia, sinuki nu satsa abittu ruꞌu lasiaha‑la, nuha‑la runia.
Ganna runia nu abittu ruꞌu lasia, laꞌania nna laa netiga nuha runia aníha; sinuki nu satsa reta lasiaha‑ba nuha rusigana neti kini runia aníha.
Laxkala nnanna chi rite dati deki tti raka lasia unia latsiru, laꞌania nna nu satsa‑ni du ttebana kini runnittina neti.
Neti lhiꞌu lheꞌe lastoa gwa ruꞌuba lasia bia bennabi ge Tata Do Yebáha.
Ttaka nianna tti rite dati deki bela latia‑ni attu nu subila rinnabiana na; delába rinnabia nu satsaha na kini runia attu nu subi, kumu nu satsaha labí ridielhana unia nu tse rulaba lasia, kumu tsitsiba denna neti kini runia tulha, ttiba ttu nu tee lisiyya, aníha‑ba ankaa.
¡Gwalíchiru neti! ¿Núla odilána neti lo nu satsa reta le bela latia‑ni ruinna, delába nu rigilana elhutti kia arlo Tata Do Yebáha?
Ixkixaru Tata Do Yebáha, kumu de nu ben Jesucristu benne anke Xxanariꞌiha, de nuha nna godilábe neti.
Laxkala neti kaga a raka lasia unia nu ra lo bia bennabi ge Tata Do Yebáha, ttaka bela latia‑ni nna nu ra nu satsaha‑la ruinna.
Laxkala nnanna labíru urixxi ukinni Tata Do Yebáha ka benne chi babake len Jesucristuha, delába ka benne abitturu ruinke nu satsa retaba leke, sinuki seꞌeke ruinke nu ruꞌu le Espíritu ge Tata Do Yebáha.
Kumu Espíritu benne runie kini raka benriꞌi arlo Tata Do Yebáha de babariꞌi len Jesucristuha, benneha chi bodilábie neti lo tulha‑na lhe lo elhuttiha lhe, ka nuní labíru rinnabiakana neti.
Kumu Tata Do Yebáha benie nu labí udaa bia bennabi‑na uinna. Kumu de riꞌi ankariꞌi benne runi tulha, de nuha nna labí udáriꞌi udoriꞌi tisa ge bia bennabi‑na. Ttaka Tata Do Yebáha udhelhe Xiꞌinieha. Benneha bisiabie uke benne attiba ankariꞌi. Laxkala delo niꞌa ge ka tulha geriꞌiha nna utti benneha utixe geriꞌi kini anáchu nna de benneha nna betseꞌe lo Tata Do Yebáha nu tsitsi ra le tulhaha.
Kumu ka nu ruinkana nu retaba lekani, ka nuná suna ge nu satsaba do ikikani; ttaka ka benne ruinke nu ra Espíritu ge Tata Do Yebáha, suna nu anka ge Espírituha‑ba do ikike.
Kumu ganna suna ge nu satsaba do ikiriꞌi, laꞌania nna elhuttiba isela geriꞌi arlo Tata Do Yebáha; ttaka ganna do ikiriꞌi nu ra Espíritu geeha, laꞌania nna gwaka benbariꞌi arlo Tata Do Yebáha ttu dia lii, lhe anágaba nna gwaseꞌegabariꞌi xen su lasi lhe.
Kumu ka nu ruinkana nu satsa retaba lekani, labí seꞌe tsekana len Tata Do Yebáha, kumu labí ruinkana nu ra lo bia bennabi geeha, nigaba a dhaakana uinkana nu ra loni.
Laxkala ka nu ruinkana nu satsa retaba lekani, ka nuná labí aka gekani uinkana nu ruꞌu le Tata Do Yebáha.
Ttaka lebiꞌi labí ruinle nu satsa retaba lele. Lebiꞌi ruinlale nu ra Espíritu ge Tata Do Yebáha, kumu de do benneha lheꞌe lastole, nna nu abittu do Espíritu ge Cristuha lheꞌe lastoni, nuha labí ankana ge Cristuha.
Ttaka ganna gwa doba Cristuha lheꞌe lastole, laꞌania nna meskiba bela latile‑na gattina delo niꞌa ge ka tulha ruinle‑na, ttaka espíritu gele‑na gwaka benba benne‑na, kumu de Tata Do Yebáha chi benie kini abitturu yua ujale ge nu ruinle.
Kumu ganna Espíritu ge Tata Do Yebaa benne belhidha benbie Jesús‑ni lo elhuttiha, ganna benneha doe lheꞌe lastole, laꞌania nna benne belhidha benbie Jesucristuha lo elhuttiha, benneha‑gaba nuha utebie elha nabani ge latile‑na, delába latile nu rattina yiesi lo yu‑ni. Aníha unie kumu de do Espíritu geeha lheꞌe lastole.
Laxkala xa betsi to, riꞌi daa loriꞌi uinriꞌi latsiru, labí daa loriꞌi uinriꞌi nu satsa retaba leriꞌi.
Kumu ganna lebiꞌi ruinbale nu satsa retaba lele, laꞌania nna tsia nnittibale arlo Tata Do Yebáha; ttaka ganna lebiꞌi gwa rixúbinle Espíritu ge Tata Do Yebáha kini rudhanle abitturu ruinle nu satsa ruinle‑na, laꞌanialigaba nna gwaka benbale arlobie.
Kumu iyába ka benne ata gwa ruinbake nu ra Espírituha, ka benneha nuha gwankake xiꞌin Tata Do Yebáha.
Kumu Espíritu bete Tata Do Yebáha gele, benneha labí uxílee kini ogaꞌabie le lo elha rasi‑na attu libe, sinuki uxílale benneha kini akale xiꞌin Tata Do Yebáha, kumu de Espírituha nna rinneriꞌi rulisariꞌi Tata Do Yebáha, rariꞌe: “¡Tatoo!”
La kwinaba Espírituha rigixxiꞌanie riꞌi ree deki riꞌi ankariꞌi xiꞌin Tata Do Yebáha.
Kumu de chi ankariꞌi xiꞌinie, de nuha nna ralhagabariꞌi dhiriꞌi nu tse utebie. Itupa lenriꞌi Cristuha dhiriꞌi nu tseha kumu de rateriꞌi ttiba gwate benneha. Aníha kini itupa lenriꞌi benneha inná xxeni leriꞌi.
Neti rudhaka lasia deki nu rateriꞌi nnanna, latti toba nuní ganna utsenriꞌi na len nu tse ute Tata Do Yebáha geriꞌi nu si daa.
Kumu iyá tte ka nu benie seꞌe yiesi lo yu‑ni ubedaba chi seꞌekana kumu ladeakakana uleꞌeni Tata Do Yebáha kana ka benne chi ankake xiꞌinie.
Kumu iyába ka nu benie yiesi lo yu‑ni chiba binitti nu tse ankakana. Labí ka nu benie yiesi lo yu‑ni uka lekani binittikana, sinuki Tata Do Yebáha‑ba uka lebie kini binittikana. Ttaka gwa téruba elha xen lasi
deki godilábe kana lo nu runnittina kanaha kini anáchu nna edí baakana nu tse tee ge ka benne chi ankake xiꞌinie.
Kumu gwa yúbariꞌi axtaba nnanna iyába ka nu ben Tata Do Yebáha seꞌe yiesi lo yu‑ni, turoꞌoba ribesi gwekana tti ruyúkana elha disa. Ratebakana atti tteba rate ttu nuila tti retti lheꞌeni gali xiꞌinni.
Anágaba nna laa suna ka nu benie yiesi lo yu‑niga ribesi gwekana, anágaba riꞌi ka nu chi uxí gaariꞌi Espíritu ge Tata Do Yebáha, ribesigaba lhiꞌu leriꞌi, kumu de seꞌeriꞌi ribedariꞌi ganna chi isia sá edí Tata Do Yebáha riꞌi kini akariꞌi xiꞌinie. Laꞌania odilábie bela latiriꞌi‑ni kini abittu tseꞌe loona.
Kumu riꞌi de ruxxen leriꞌi ge Tata Do Yebáha, de nuha nna bodilábie riꞌi. Ttaka ganna chiba uxíriꞌi nu seꞌeriꞌi ribedariꞌiha, laꞌania nna labíru teeki tseꞌeriꞌi kwedariꞌi nuha.
Ttaka ganna sa seꞌebariꞌi ribedariꞌi nu abittu chi uxíriꞌiha, laꞌania nna kweda besibariꞌi kini dhiriꞌi na.
Anágaba Espíritu ge Tata Do Yebáha akagaba lenie riꞌi tti abittu gwakariꞌi innabariꞌi len Tata Do Yebáha kumu de labí yuriꞌi innabariꞌi attiba ankaba geni. Ttaka kwinaba Espírituha rinnabe geriꞌi. Tti rinnabe geriꞌi nna lhiꞌu lebe ribesi gwebie.
Tata Do Yebáha yu xea benneha gasina anka lheꞌe lasto ka benne chi ankake gebie. De nuha nna gwa rite dábanie bixa nuha raka le Espírituha, kumu Espírituha rinnababe ge ka benne chi ankake ge Tata Do Yebáha attiba raka lebie.
Anágaba nna gwa yúgabariꞌi deki Tata Do Yebáha, bixaba sate ka benne rakakanie gebie, labie nna gwinbe kini saría tsena ke, delába ka benne chi uxie lo neda geeha ttiba chi gaꞌananie aka.
Kumu ttuha‑li chi yubie deki tseꞌe ka benne akake gebie, ka benneha‑gaba nuha chi bedhaꞌane kini akake tti anka Xiꞌinieha, kini anáchu Xiꞌinieha ake nu loni ge ixe ka betsi to geriꞌi.
Anágaba nna ka benne chi bedhaꞌane kini akake xiꞌinie, la ka benneha‑gaba nuha uxie lo neda geeha nna ka benne chi uxie lo neda geeha, la ka benneha‑gaba nuha benie kini akake ka nu abitturu yua ujake ge nu ruinke nna ka benne benie kini abitturu yua ujake ge nu ruinkeha, la ka benneha‑gaba nuha benie kini inná xxeni leke.
Nianna, ¿bíla anka nu innáriꞌi ganna? Ganna Tata Do Yebáha gwa dube lenriꞌi, laꞌania nna lanú nu dhaana bixa udhakana riꞌi.
Benneha labí a beria lebie utebie kwinaga Xiꞌinieha, sinuki betelee benneha kini uttie utixe ge iyáriꞌi. Gwalinnáruga, ganna aníha benie, ¿laaba ganna, itupa len Xiꞌinieha, gutegabe iyá tte nu tee gebie len riꞌi?
Laꞌania nna ka benne chi bekwebie kini akake gebie, lanú nu usiana iki ka benneha gana ke: “Nuní nu satsa chi benle”, kumu ki kwinaba labie nuha runie kini abitturu yua ujariꞌi ge nu satsa ruinriꞌi.
Anágaba nna lanú nu dhaana usunana kini abittu akin Cristuha geriꞌi. Meskiba sateriꞌi uyúriꞌi ttu bixa elha disa o tti udúna riꞌi ge ttu bixa o lhe tti etenalhakana udhaka disakana riꞌi o tti iyasa nu goriꞌi lhe xoriꞌi lhe o tti uxunnina geriꞌi bixa sateriꞌi o tti uinkana uttikana riꞌi. Meskiba sateriꞌi iyá nuní, Cristuha labí udhane abittu akanie geriꞌi.
Akaba tti tteba ra lo ka yetsi ge Tata Do Yebáha ata dia ra:
De lu nna ttu ttu sába ruxunnina getu gattitu.
Ttiba ttu neru chi gaꞌanna gattina, aníha‑ba ruinkana uttikana riꞌitu.
Ttaka de Jesucristu benne rakanie geriꞌiha, de benneha nna lo iyába nu rateriꞌi, gwa ridaabariꞌi loni.
Kumu neti yu xeabaa, lanú nu dhaana usunana kini abittu akin Tata Do Yebáha geriꞌi, meskiba ganna gattiriꞌi lhe meskiba ganna aka benriꞌi lhe, nigaba ka anjeliha lhe nigaba ka espíritu ka nu rinnabiaha lhe ka nu ra tsitsi lekaniha lhe, labí dhaa ka nuha usunakana. Nigaba nu rateriꞌi nnanna lhe nigaba nu sateriꞌi nu si daa lhe.
Nigaba gwetsá lhe nigaba lhiꞌu yuha lhe nigaba attu bixaru nu seꞌe ben Tata Do Yebáha, ni ttú ka nuní labí dhaakana usunakana kini abittu akin Tata Do Yebáha geriꞌi de nu gwate Jesucristu benne anke Xxanariꞌiha.
Neti kumu de ria lasia Cristuha, de nuha nna rinnebaa nu ankaba gwalí; labí ruin lasia. Anágaba Espíritu ge Tata Do Yebáha rágabe neti deki gwa rinnebaa nu ankaba gwalí.
Neti yalhá siꞌi du lasia lhe satíaba rudúna neti
ge ka benne kia, delába ka benne Israel‑ni, axtala rakati meskila neti ibixxi iginnia arlo Tata Do Yebáha lhe meskila iriesia Cristuha ganna ttixka, kini aníha nna ni kina gaa gwalába ka benne kia.
Kumu lake nuha bedí Tata Do Yebáha ke kini akake xiꞌinie
lhe lake nuha belaꞌanie nu xxeni ra leeha lhe.
Anágaba len lagabake nuha bodhaꞌane tisa rabie ke deki unie kini saría tsena ke,
lhe lagabake nuha begwebie ke bia bennabi geeha lhe.
Anágaba len lagabake nuha bodhaꞌane kini ulhake gebie,
lhe lagabake nuha ree ke deki ugwebie ke ttu nu tse.
Anágaba lagabake nuha datiake ka benneola getu useꞌe itú ttuha, delába ka benne ukake xuttotuha
lhe anágaba Cristuha, atti ulie yiesi lo yu‑ni, ka nu Israel‑nigaba nuha datiabie.
Cristuha ankagabe Diosi rinnabie iyá tte nu seꞌe lhe satíaba ra xxeni lebie lhe. Amén.
Nianna, ¿si innáriꞌi deki labíru uin Tata Do Yebáha nu chi rabie ka nu Israel‑ni deki unie? ¡Koꞌo! Gwin galábie nu chi reeha. Deba nna labí iyá ka benne datiake benne uka xuttotuha, delába benne utta lábie Israel, labí gwalíga iyá ka benneha ankake nu Israel, delába labí iyáke ankake ge Tata Do Yebáha.
Nigaba laa de datiagake Abraham‑ni nna innáriꞌi deki iyáke gwankake xiꞌini Abraham‑ni, sinuki sunruba ka benne bija Isaac‑ni nuha gwankake xiꞌinie. Kumu Tata Do Yebáha ree Abraham‑ni: “Isaac‑ni ujana ka benne udaxxuke tialu.”
Laxkala ka benne datiake Abraham‑ni, labí de datiake benneha nna innáriꞌi deki chi ankake xiꞌin Tata Do Yebáha. ¡Koꞌo! Sunruba ka benne selake lheꞌe nu chi ra Tata Do Yebáha deki utebie ge Abraham‑ni, sunruba ka benneha gwakake xiꞌinie.
Kumu Tata Do Yebáha tti bodhaꞌan tsitsi tisa gebie len Abraham‑ni, laꞌania rabie na: “Attu ida ttinná edetaa attu libe, laꞌania nna Sara‑na chi tee xiꞌinni.”
Anágaba laa sunruga nuha uka, sinuki anágaba Rebeca‑ni bijagabana kwachi, delába ka xiꞌin Isaac benne uka xuttotuha.
11-13 Laꞌania atti lanila gali ka nutoha lhe atti lanila uin ka nuha nu tse lhe nu satsa lhe, laꞌaniali chi unne Tata Do Yebáha rabie Rebeca‑ni: “Nu xxeni‑na ixúna lo sina ge nu gwexxa‑na.”
Nianna, ¿bíla anka nu innáriꞌi ganna? ¿Si innábariꞌi deki labí nu dika ixú anka nu ruin Tata Do Yebáha? ¡Koꞌo! Labí dika innáriꞌi aná.
Kumu Tata Do Yebáha rabie Moisés‑ni: “Neti satuaba lasia benne rakaba lasia satua lasia lhe esiꞌibati benne rakaba lasia esiꞌiti lhe.”
De nuha nna labí de riꞌi raka leriꞌi nna gwa ratua le Tata Do Yebáha riꞌi, nigaba labí de riꞌi ruinriꞌi doelha nna gwa ratua lebie riꞌi, sinuki labe redá lebie kini ratua lebie riꞌi.
Kumu Tata Do Yebáha lo ka yetsi geeha unnebie ree Faraón‑ni, delába Faraón nu unnabiana Egipto‑ni ttuha. Laꞌania rabie na: “Neti bodúa lu kini akalu nu rinnabia. Ixúti lu kini uleꞌelu nu xxeni ra lasia. Aníha kini iyá ka benne seꞌe yiesi lo yu‑ni uinbiake nuxa ankaa.”
Ttaka lebiꞌi nna innaba tisale neti, innále: “Ki ganna abittuba bixa aka geriꞌi gariꞌi Tata Do Yebáha, ganna aníha nna, ¿beakala sa rudelhabe yua kweꞌeriꞌi ge nu ruinriꞌi ganna?”
Neti nna upeya le xa lena kia, ¿nú ankale nna lebiꞌila gale Tata Do Yebáha bixa anka nu unie? Kumu ttibanka yedhu yuha, laa gwakaga geni gana nu benna naha: “¿Beaka aníla benlu neti?”
Kumu nu ruin yedhuha, gwakaba geni uinna len yunaha nu rakaba leni. Gwakaba geni la len yunaha‑ba uinna ttu lo irsina nu uleꞌe latsitoru, anágaba nna gwakagaba geni uinna attu nu abittu anka latsitoru.
Anágaba Tata Do Yebáha, ganna ttixka uka lebie gwa ukaba gebie beleꞌenie ka benne elha riseꞌiki geeha lhe gwa ukagaba gebie beleꞌenie ke nu tsitsi ra leeha lhe. De nuha nna gwa betto bechíabe abittu bi bedhake ka nu ralhakana tseꞌe lookana
nna ka benne chi gwatua leeha, delába ka benne chi gaꞌananie deki edí baake nu tse uteeha, ka benneha nna gwa belaꞌabanie ke nu xxeni ra leeha,
delába ka benneha nuní ankariꞌi, kumu laa suna ka nu Israel‑niga uxie, anágaba uxigabe ka benne abittu ankake nu Israel.
Benbe attiba rabie lo yetsi bodhaꞌana profeta Oseas‑ni. Lo yetsiha ree:
Ka nu abittula ankakana nu lheꞌesi kiaha, ka nuha‑la upeya kana: “Lebiꞌi ankale nu lheꞌesi kia”
nna ka nu abittula rakati gekaniha nna ka nuha‑la upeya kana: “Lebiꞌi rakati gele”
nna ka nu seꞌe lo yu ata rabie kana: “Lebiꞌi labí ankale nu lheꞌesi kia”,
niha‑gaba nuha gabie kana: “Lebiꞌila gatta lále xiꞌini Tata Do Yebaa benne anka baniha.”
Ka nu Israel‑ni nna utixxiꞌagaba Isaías‑ni gekani, rana: “Meskiba ixe juisiru ka nu Israel‑ni raka, meskiba rakakana ixe juisiru ttiba yuxi re roꞌo indatoo, ttaka sunruba ttu chupakana godilaa Tata Xisiha,
kumu benneha labíru kwede, chi tteba unie elhuxtisi ge ka nu seꞌe yiesi lo yu‑ni.”
Aníha‑gaba unne Isaías‑ni ttuha, rana:
Ganna ttixka Tata Xisiha benne ra tsitsi leeha,
ganna ttixka benneha abíba bodhaꞌane ttu chupa ka benneola geriꞌi,
laꞌania nna biseꞌe loobariꞌi ttiba biseꞌe loo lheꞌesi Sodoma‑ni lhe Gomorra‑ni lhe.
Nianna, ¿bíla anka nu innáriꞌi ganna? ¿Laaba ganna ka nu abittu ankakana nu Israel, delába ka nu labí reguꞌelha lekani uinkana kini abitturu yua ujakana ge nu ruinkana, laaba ganna ka nuha‑la nuha de ugíaba lekani ge Tata Do Yebáha, de nuha‑ba nna benie kini abitturu yua ujakana ge nu ruinkana?
Ttaka ka nu Israel‑ni nna ukalakinna deki de udobakana tisa ge bia bennabi bodhaꞌan Tata Do Yebáha len Moisés‑ni, de nuha‑ba nna abitturu yua ujakana ge nu ruinkana, ttaka nna labí udaakana.
Nianna, ¿beakala a udaakana ganna? Labí udaakana kumu de labí bexxen lekani deki Tata Do Yebáha kuabie yua kweꞌekani, sinuki bexxenla lekani deki de uinbakana latsiru, de nuha‑ba nna gwadaakana abitturu yua ujakana ge nu ruinkana. De nuha nna bichekubakana iki íyya nu berixxina kanaha.
Gwatebakana attiba raba lo ka yetsi ge Tata Do Yebáha tti ugwettinie unnebie ge Cristuha ree:
Lheꞌesi Sión‑ni udoa ttu íyya.
Nuha uinna kini icheku ka benne ikini nna urixxina ke.
Ttaka benne guxxenba lebie ge íyyaha, benneha labí elhittu ugwe íyyaha bie.
Betsi to kia, neti yalhá re lasia odilá Tata Do Yebáha ka nu Israel‑ni. Nuní rinnabaa lenie unie,
kumu neti yu xeabaa, lakana yalhá rudona lekani ge Tata Do Yebáha, ttaka labí rite da tsekinna.
Kumu de labí ute dákinna deki Tata Do Yebáha‑ba riguabie yua kweꞌe ka benne ge ka tulha ruinke, de nuha nna la labakana benkana kua yua kweꞌekani ge nu ruinkana nna labí uxielhakana kua Tata Do Yebáha yua kweꞌekani.
Kumu bia bennabi bodhaꞌan Tata Do Yebáha len Moisés‑ni, debá len Cristuha uluxa loo nuha. Nnanna nna iyába ka benne tsia leke ge benneha, de tsiaba leke bie nna chiba unie kini abitturu yua ujake ge nu ruinke.
Kumu Moisés‑ni benna lo yetsi, rana: “Ttu benne, kini abitturu yua uje ge nu runie, teeki udobie tisa ge iyá nu ra lo bia bennabi‑na. Aníha‑ruba nna gwaka benbie arlo Tata Do Yebáha.”
Nigaba labí dika innábie: Teeki chadia lhiꞌu yuha kini salhidhaa Cristuha lagwi ge ka benne chi uttiha.
Sinuki Moisés‑ni rálana: “Gaxxaba ata rekilu seꞌe ka tisa ge Tata Do Yebáha. Roꞌobalu lhe lheꞌe lastobalu yuꞌu ka tisa‑na.”  Riꞌitu nna ka tisa‑na nuná rekitu rigixxiꞌatu. Ge ka tisa‑na nuná teeki tsia leriꞌi.
Kumu ganna lu innelu innálu deki Jesús‑ni anke Xxanalu lhe ganna itú iki itú lelu tsia lelu deki Tata Do Yebáha belhidha benbie benneha lo elhuttiha, laꞌania nna godilábe lu.
Kumu len lastoriꞌi tsia leriꞌe kini abitturu yua ujariꞌi ge nu ruinriꞌi nna len roꞌoriꞌi nna kixxiꞌariꞌi deki ria leriꞌi benneha. Aníha uinriꞌi kini odilábie riꞌi.
Lo ka yetsi ge Tata Do Yebáha rágaba: “Iyába ka nu tsia lekani Cristuha, labí dhi ka nuha elhittu.”
Kumu arlo Tata Do Yebáha turoꞌoba dakariꞌi, meskiba ankariꞌi benne Israel lhe meskiba abittu ankariꞌi benne Israel lhe. Kumu labie nuha anke Xxana iyá tteriꞌi nna rute tame ge iyába ka benne ttixka rinnabake ttu bixa lenie.
Kumu iyába ka benne ganna innabake ki odilá Tata Xisiha ke, labie nna godilábe ke.
Deba nna, ¿gasina innabake len benneha, ganna abíba chi ria leke gebie? Lhe, ¿gasina tsia leke ge benneha, ganna abíba chi biyienkanie gebie? Lhe anágaba, ¿gasina unake ge benneha, ganna anúba tee kixxiꞌenna ke?
Lhe, ¿gasina tsiake ugixxiꞌa ka tisa ge Tata Xisiha, ganna anúba tee idhelhana ke? Akaba attiba raba lo ka yetsi ge Tata Xisiha ata dia ra: “¡Gáruba lheꞌe uleꞌe ganna chi isia ka benne rekike ugixxiꞌa ka tisa ge Tata Xisiha!”
Ttaka neti ria, nnanna labí iyá ka benne ria leke ge ka tisaha. Rakaba attiba raba Isaías‑ni lo yetsi bennaha ata ra: “Nurula nu chi ugía leni ge ka tisa rigixxiꞌatu‑ni xa Tata Xisi to.”
Ttaka neti ria, iyába ka benne tsia leke ge Tata Do Yebáha, de udoba nagake ka tisa geeha, de nuha‑ba nna tsia leke gebie.
Nianna rinnaba tisaa ria: Ka nu Israel‑ni, ¿si abí gwa chi biyienkinna ka tisaha ganna? ¡Chi galá biyienkinna ke! Kumu lo ka yetsi ge Tata Do Yebáha dia ra:
Itúba yiesi lo yu‑ni biyien tsiꞌi ka nu rekikana ugixxiꞌa ka tisaha,
axtaba lheꞌe ka yiesi to seꞌe ata abittu rilá, axtaba niha chi bisin ka tisa rigixxiꞌakanaha.
Ttaka neti redennaba tisaa attu libe, redenía: ¿Si abí gwa ute dákin nu Israel‑ni nu utixxiꞌa ka benneha ganna? ¡Gwa ute da galákinna! Ki ladeꞌa ttela Moisés‑ni benna lo yetsi, utixxiꞌana nu ra Tata Do Yebáha, tti ree:
Neti unia kini gapa yiele ka nu abittu ankakana benne Israel,
lhe unia kini lebiꞌi iseꞌenle tti ilenle ute náya len ka nu rale deki labí elha rieni rapakana.
Isaías‑ni lhixxa rába utixxiꞌana nu ra Tata Do Yebáha, tti ree:
Ka nu labí regilakana netiha‑la, ka nuha‑la betexxakakana neti,
nna ka nu abíla rinnaba tisakana kiaha, len ka nuha‑la beleꞌe loa.
Ge ka nu Israel‑ni nna ra Tata Do Yebáha:
Ka nu reseꞌe disakana abittu rudokana tisa kia, ka nuha detú sába daa náya raxia kana.
De nuha nna rinnaba tisaa, ria: ¿Si bedhába iki Tata Do Yebáha ka benne geeha ganna? ¡Koꞌo, labí! Kumu neti ankagabaa benne Israel, datiaya Abraham‑ni nna Benjamín‑ni uke xuttoa.
Tata Do Yebáha labí chi bedhá iki benneha ka benne gebie, delába ka benne bekwebie ttuha‑li kini akake gebie. Lebiꞌi gwa yu xeabale ge nu ra lo ka yetsi ge Tata Do Yebáha ata rinne Elías‑ni rulisane tti rinne lhana ge nu ruin ka nu Israel‑ni, rana:
“¡Tata Xisi to, biyúruga! Chiba bettikana adí ka profeta geluha lhe chigaba betseꞌe lookana ka bekú geluha lhe. A sunruba neti chi beyaꞌanaa. Anágaba nna ruingabakana uttikana neti.”
Ttaka Tata Do Yebáha bekabie ge Elías‑ni ree na: “Neti chiba ulesia gasi mili ka benne kia, ka benne labí chi bedú xibike arlo Baal‑ni, delába nu ra adíkana deki ankana diosi gekani.”
Aníha‑gaba raka nnanna, gwa seꞌerugaba attu chupa ka benne chi bedá le Tata Do Yebáha bekwebie.
Kumu ganna ttixka rukwebe ka benne de ruin tseke, ganna runie aníha, laꞌania nna labíru rukwebie ka benneha de redá lebie.
Nianna, ¿bíla uka len ka nu Israel‑ni ganna? Ka nu Israel‑ni benbakana deki itua yua ge ka tulha ruinkanaha kweꞌekani, ttaka labí udaakana. Ka benne bekwe Tata Do Yebáha nna gwa bituaba yuaha kweꞌeke. Adíkana nna ben tsitsibe lastokani, abittuba ugía lekanie.
Anágaba David‑ni unnegabana rana:
Ka laní ruinkana, ka nuná rixúlakana kini rukinnina kana arlo Tata Do Yebáha,
kumu labí rexxa lekani gebie tti ruinkana ka laníha.
Laxkala ka laní gekaniha reyakabakana ttiba ttu yalhi lhe ttiba ttu yexxa kini riginnikana loni.
De ruinkana aníha nna ugwebe kana elha disa.
Anágaba nna attisidiba echulhaba ka iyya lokani kini abittu ilákinna,
lhe satíaba edo ruba kweꞌekani lhe.
Nianna redennaba tisaa, ria: Ka nu Israel‑ni, ¿si tsaba chi binittikana lo neda ge Tata Do Yebáha? ¿Si abíruga eyekikana ganna? ¡Koꞌo! Gweyeki galákana lo neda geeha! Ttaka lakana de binittikana, de nuha nna odilá Tata Do Yebáha ka benne abittu ankake nu Israel. Aníha kini utía di le ka nu Israel‑ni ka benneha nna eyekikana lo neda geeha.
Nianna, ganna de binittikana abittu ben tsekana, ganna de nuha beni kini bisia elha tse ge yiesi lo yu‑ni, delába elha tse ge ka benne abittu ankake nu Israel, ¿laaba ganna adírula tse aka ganna ttixka iyába ka nu Israel‑ni eyekikana lo neda ge Tata Do Yebáha?
Lebiꞌi ka nu abittu ankale nu Israel, lebiꞌi nuná rulisaa le. Neti de ankaa apóstol udhelha Tata Do Yebáha ge ka benne abittu ankake nu Israel, de nuha nna rugwea lidhaka sina runia‑ni.
Rugwea lidhakani kumu de rakati ni kina gaa gutía diiba le ka benne kiaha le, delába ka nu Israel‑ni, nna ebigakana lo neda ge Tata Do Yebáha kini aníha nna kwadiba ttu chupakana odilábie.
Kumu ganna de ulhida gaa Tata Do Yebáha ka nu Israel‑ni, ganna nuha bixúna kini beseꞌe tse lenie adí ka benne seꞌe yiesi lo yu‑ni, adírula tse aka ganna chi olábie ka nu Israel‑ni attu libe. Laꞌania nna ttiba ttu nu kubi chi eyakakana, attisidiba eyaka benbakana lo elhuttiha.
Kumu ganna kua nu raka ka yettaxtila ruinke sisiꞌa tteha, ganna kuaha chi ankana ge Tata Do Yebáha, anágaba kua nu rexxaha chigaba anka nuha gebie lhe ganna chunku ge ttu yaga chi ankana ge Tata Do Yebáha, anágaba ka nániha chigaba anka ka nuha gebie. Aníha‑gaba nuha ka benne chi bekwe Tata Do Yebáha sisiꞌa tteha, ganna ka benneha chi ankake gebie, aníha‑gaba adí ka benne datiake ka benneha chigaba ankake gebie.
Anágaba ka nu Israel‑ni, lakana nuha ankakana attisiba kwinaga ka ná ya olivu tseha. Attisidiba birekubakana lo ná ya olivuha, kini lebiꞌi ka nu abittu ankale nu Israel, meskiba ankale ka ná ya olivu nu anka ge lheꞌexxiha, ttaka benoole lo ná ya olivu tseha ata bitua ka nu Israel‑ni. Laꞌania nna lebiꞌi chiba bisinle ukale ge kwinaga yaga ata benooleha lhe anágaba nna edí baagabale elha tse nu ute yagaha.
Lebiꞌi bittu uxisile ge ka nu birekukana lo ná yagaha, abittu akinle deki lebiꞌi dakarulale tti ka nuha. Kumu ganna aníha rakinle, gwaludhá lele laa lebiꞌiga nuha rugole chunku ge yagaha, chunkuha‑la nuha rugona le.
Ttaka ganna lebiꞌi innále: “¿Laaba ganna de nuha‑la birekukana kini riꞌitu benootu lo ná yaga‑ni?”
Neti nna ekabia gele innía: Gwalí galá, lakana bituakana lo ná yagaha de abittu ugía lekani Tata Do Yebáha, lebiꞌi nna de ria lele gebie, de nuha nna gwa benoobale lo ná yaga tseha. Laxkala abittu uxisile ge ka nuná, sinuki gelale gwalugía.
Kumu ganna Tata Do Yebáha abittu uxíe elha xen lasi ge ka nu gwalíga ukakana ná yaga tseha de abittu ugía lekani, anágaba lebiꞌi abittugaba dhie elha xen lasi gele ganna udhanle abitturu tsia lele gebie.
Gwaluyúruga, Tata Do Yebáha benne tseba anka benneha, ttaka anágaba nna idisagaba runie. Idisa runie len ka nu chi binittikana lo neda geeha, ttaka len lebiꞌi, benne tseba anke ganna si anába tseꞌele ugwele lidhaka nu tse runieha, kumu ganna abíba ugwele lidhaka nu tse runieha nna kuagabe le lo yaga ata sialeha.
Ganna ka nu Israel‑ni edulokana eyya lekani gebie, laꞌania nna godo adakabe kana ata bituakanaha, kumu tsitsi ra le benneha gwa daabe odobie kana lo ná yagaha attu libe.
Kumu lebiꞌi ka nu abittu ankale nu Israel, ankabale ka ná ya olivu ge lheꞌexxiha, nianna birekule ata sialeha nna benoole lo ná ya olivu tseha ata labí dika kwialeha, ¿titiala ka nu Israel‑ni, lakana ukakana kwinaga ná ya olivu tseha, gwebiaba ka nuha attu libe ata bituakanaha?
Betsi to kia, raka lasia unale ttu nu labí chi yule, delába labí chi yule deki Tata Do Yebáha chiba gaꞌananie deki ttu chupa ka nu Israel‑ni uin tsitsi lastokani labí tsia lekanie axtaliba ganna chi bedaꞌa ka nu abittu ankakana nu Israel ibigakana udaxxukana neda gebie, laꞌanialiba nna edulo ka nu Israel‑ni eyya lekani. Raka lasia unale nuní kini abittu tseꞌele akinle deki yalhaba chi yule.
Iki deliba nuha nna iyába ka nu Israel‑ni odilá Tata Do Yebáha kana, uinbe attiba raba lo ka yetsi geeha ata dia ra:
Lheꞌesi Sión‑ni iria benne odilábie ka benne datiake Jacob‑ni
kini kuabie nu satsa ruinkana.
Lhe rágabe:
Nuní tisa chi bodhaꞌanaa unia,
delába kuaya ka tulha ruinkanaha kweꞌekani.
Ka nu Israel‑ni, de labí ugía lekani ka tisa tse ka nu rigixxiꞌa ge Jesucristuha, de nuha nna labí seꞌe tsekana len Tata Do Yebáha. Uka aníha kini lebiꞌi ka nu abittu ankale nu Israel saría tsena le. Ttaka Tata Do Yebáha gwa rakabanie gekani de chi bekwebie ka benne uka xuttokaniha.
Lebiꞌi ka nu abittu ankale nu Israel, itú ttuha labí bedole tisa ge Tata Do Yebáha, ttaka nnanna de ka nu Israel‑ni abittu rudokana tisa gebie, de nuha nna lebiꞌila chi ratua lebie.
Nnanna ka nu Israel‑ni labí rudokana tisa gebie kini aníha nna lebiꞌi gwatua le Tata Do Yebáha le. Anágaba attiba gwatua lebie le, anágaba lakana gwasatuagaba lebie kana.
Kumu iyábariꞌi begwelhaba Tata Do Yebáha riꞌi kini abittu bedoriꞌi tisa gebie. Aníha benie kini delo nna iyágabariꞌi satua lebie.
¡Ka tiparuba xxeni anka ka elha tse ge Tata Do Yebáha lhe ka tiparuba xxeni anka elha yuu geeha lhe elha rieni geeha lhe! Lanú nu dhaana kixxiꞌana bixa re le benneha unie lhe lanú nu dhaana tte denna bixa runie lhe.
Kumu “¡lanú nu rite denna bixa rulaba le Tata Xisiha lhe lanú aka geni gana benneha gasina unie!”
Lhe anágaba, “¡lanú nu chi begwena benneha ttu bixa kini delo nna odo doelhane odekie nu chi begweneha!”
Kumu Tata Do Yebáha‑ba benie iyá tte nu seꞌe lhe de labie nna gwa seꞌe ka nu benieha, lhe anágaba nna gegabe ankakana. ¡Benneha ra xxeni lebie ttu dia lii! Amén.
Laxkala xa betsi to, rinnabaa len lebiꞌi gwaluin chi lo niꞌa ge Tata Do Yebáha, gwalute itú tte nu ankale attiba ttu úna bani arloe, delába gwaltseꞌe gwaludo lele gwaluin nu tsuꞌu lebie de chi ankale gebie. Kumu aná dika uinle arlo Tata Do Yebáha.
Abitturu uinle tti runi ka benne seꞌe yiesi lo yu‑ni. Lebiꞌi nu uinlale: gwalotseala elha rulaba le gele, aníha kini esea elha ruin gele. Laꞌania nna chi tte denle gasina anka nu raka le Tata Do Yebáha uinle, delába uinle nu anka tse lhe nu dika tsuꞌu lebie lhe nu anka itá su lhe.
Kumu de Tata Do Yebáha chi bedá lebie betebie lo neda len neti, de nuha nna rulisaa le. Kua ttu ttule abittu tseꞌele ulaba lele akinle deki rakarula gele tti adí ka benne. Abittu ulaba lele nu labí gwalí raka gele. Lebiꞌi nu uinlale, gwalulabala lele attiba ankaba geni. Kua ttu ttule gwaluinba kua riaba lele, delába elha ria le gele nu bete Tata Do Yebáha.
Kumu attiba latiriꞌi, ttúba ankana. Ttaka ixe looba ka nu rapana nna labí turoꞌo anka sina ruin ttu ttu ka nu rapana.
Anágaba riꞌi, ixebariꞌi raka, ttaka suna ttúba benne ankariꞌi de chi babariꞌi len Cristuha, kumu kua ttu tturiꞌi baba len luesiriꞌi. Aníha kini ttu tsapaba tseꞌe len luesiriꞌi.
Riꞌi ya yaba le anka elha tse ge ttu tturiꞌi kua bedába le Tata Do Yebáha betebie geriꞌi. Ganna len ttúriꞌi betebie elha tse geriꞌi kini kixxiꞌariꞌi nu raka lebie una ka benne, laꞌania nna innebariꞌi kua riaba leriꞌi ge Tata Do Yebáha
nna ganna len atturiꞌi betebie elha tse geriꞌi kini ute náriꞌi len adí ka benne, laꞌania nna latsiru ute náriꞌi lenke. Anágaba nna ganna len attúriꞌi chi betebie elha tse geriꞌi kini uleꞌenriꞌi ka benne ka tisa ge Tata Do Yebáha, laꞌania nna nuha‑ba udo leriꞌi uinriꞌi
nna ganna len attúriꞌi chi betebie elha tse geriꞌi kini odú ittariꞌi le ka benne, laꞌania nna nuha‑gaba udo leriꞌi uinriꞌi. Anágaba nna ganna len attúriꞌi betebie elha tse geriꞌi kini edá leriꞌi uteriꞌi nu tee geriꞌi len ka benne, laꞌania nna eria iki eria leriꞌi uteriꞌi nuha lenke. Anágaba nna ganna len attúriꞌi chi betebie elha tse geriꞌi kini akariꞌi nu loni ge adí ka benne, laꞌania nna teeki uinriꞌi nuha latsiru nna ganna len attúriꞌi chi betebie elha tse geriꞌi kini satua leriꞌi ka benne riyasakanie ttu bixa, laꞌania nna ittaba udúna leriꞌi tti uinriꞌi nuha.
Itú iki itú lele akinle ge ka benne, abittu delo tisaba akinle geke. Bitturu aka uyúle nu satsa‑na, bitturu ulabile na. Lebiꞌi gwaludola lele, gwaluni nu anka tse.
Akin ge luesile attiba rakabinle ge ttu betsile lhe gwaltsia le luesile lhe gwalugwe lidhaka luesile lhe.
Gwaludo lele gwaluin nu daa lole uinle, abittu akale nu lea. Itú iki itú lele ixúle lo sina ge Tata Xisiha.
Gwaludú itta lele de chi ruxxen lele ge Tata Do Yebáha lhe gwalutto gwaluchía ttixka ratele ttu bixa elha disa. Anágaba abittu udú siile a ilhapile tisa lenie.
Gwalute nu tee gele len ka benne ttixka riyasakanie, delába ka benne chi ankake ge Tata Do Yebáha, anágaba lhe jeru tte gaxile ka benne lheꞌe lisile lhe.
Gwalinnaba len Tata Do Yebáha kini lee unie ki saría tsena ka nu ridú nookana le. Bittu kele ikikani; gwalinnabala kini aka lenie kana.
Gwaltseꞌe itta len ka benne seꞌe itta, anágaba len ka benne du siꞌi leke, gwaludú siꞌigaba lele lenke.
Latsiru gwaltseꞌe len luesile. Abittu uinle ttaba. Gwaluinla tti runi ka benne abittu ra xxeni leke lhe anágaba bittu uinle deki lebiꞌiba ankale nu yuu xxatta.
Ttixka nuxa bixa udhakana le, abittu aníha‑gaba udhakale na. Arlo nuxaba benne gwaluinla doelha gwaluni nu anka tse.
Gwaluin doelha gwaltseꞌe latsiru len iyába ka benne.
Xa betsi to kia, ganna bixa chi bedhakakana le, abittu udo lele ge nuha. Gwalugwelhala Tata Do Yebáha ugwebie kana elha disa, kumu aná rabie lo ka yetsi geeha, tti ree: “Netiba ralhaa ugwea kana elha disa; ugwebaa kana elha disa nu ralhabakana dhíkana.”
Lu nna nu uinlalu: “Ganna nu abittu raka uyúna luha dana rituinna, begwela na nu gona lhe ganna rebisina inda, begwela na inda iꞌiyana, kumu ganna aníha uinlu, laꞌania nna nuha ettulinna ge nu chi bedhakana luha.”
Bittu ixú yielu uinlu nu satsa. Nu uinlalu, benla nu anka tse. Aníha kini dhaalu edúlu lo nu satsaha, ki abitturu uinlu na.
Iyá tteriꞌi teeki udoriꞌi tisa ge ka nu rinnabia‑na, kumu lanú ttu nu rinnabia do, abittu rodú Tata Do Yebáha na. Iyábakana Tata Do Yebáha‑ba roseꞌebie kana.
Kumu ka nu rinnabia‑na labí seꞌe ka nuná kini uniasikinna ka benne ruin latsiru, sinuki seꞌelakana kini uniasikinna ka nu ruin satsa. Ganna lu abittuba raka lelu gasinlu ge ka nu rinnabia‑na, latsiru beni ganna xa, kini aníha nna ka nuná innákana deki lu tseba ruinlu.
Kumu ka nu rinnabia‑na ankakana ka benne rixúni Tata Do Yebáha, ka nuná uinkana kini lu saría tsena lu. Ttaka ganna lu abíba ruin tselu, laꞌania nna gasi galenlu gekani, kumu lakana chi begwe Tata Do Yebáha kana lo neda kini ugwekana elha disa ka nu ruin satsa.
Laxkala teeki udoriꞌi tisa gekani, abittu sun tteba de kini ka ugwekana riꞌi elha disa nna udoriꞌi tisa gekani. ¡Koꞌo! Sinuki teeki udoriꞌi tisa gekani kumu yúbariꞌi deki anába dika uinriꞌi.
Kumu ka nu rinnabia‑na, Tata Do Yebáha‑ba runie kini rinnabiakana nna nunába rudo lekani ruinkana. De nuha nna lebiꞌi rigixale belhiu nu rinnaba ka nuná.
Gwalikixa iyá nu daa lole kixale len ka nu rinnabia‑na: ganna daa lole kixale belhiu nu riden náriꞌi ge yiesi, gwalikixa nuná nna ganna seꞌe ka nu ralhakana tsia lele kana, gwaltsia lele kana nna ganna seꞌe ka nu ralhakana ugwele lidhakakani, gwalugwe lidhakakani.
Gwalikixa iyá nu dale ge ttu benne, abittu a kixale. Sun tteba nna teeki akin ge luesile, kumu ttu benne rakanie ge nuxaba benne, ge nu ra lo bia bennabi ge Tata Do Yebáha nuha chi rudoe tisa.
Kumu benneha bodhaꞌane ree: “Abittu dho lenlu attu nu subi
Kumu riꞌi labí rudhaka xiiriꞌi ttu benne ganna rakinriꞌi gebie. Laxkala benne rakanie ge nuxaba benne, ge nu ra lo bia bennabiha nuha rudobie tisa.
Lebiꞌi gwa yúbale sá bedúba nuní chi seꞌeriꞌi. Chinka elhidha ikiriꞌi, kumu chi tteba dabigana isia sá odilá Cristuha riꞌi. Labíru isá riyasa tti riyasa atti uduloriꞌi ugía leriꞌi benneha.
Kumu chiba diana ruxunnina sá, chiba dabigana isia sá tti odilábie riꞌi. De nuha nna chinka udhanriꞌi nu satsa ruinriꞌi, abitturu uinriꞌi tti runi ka nu seꞌe ata anka chulha, sinuki tseꞌe tselariꞌi uinriꞌi nu anka tse ttiba runi ka benne seꞌe ata anka yani.
Latsiruba tsekiriꞌi, uinbariꞌi attiba ankaba geni: abittu akariꞌi nu ro xxatta lhe nu dusi lhe, anágaba lhe abittu isáriꞌi nu subi subi lhe abittu uinriꞌi bixaba nu satsa rakaba leriꞌi lhe anágaba nna abittu tsuꞌuriꞌi utilha lhe abittugaba utía di le luesiriꞌi lhe.
Lebiꞌi nu uinlale: gwaluinla tti ruin Jesucristu benne anke Xxanariꞌiha nna gwaluin doelha abittu uinle nu satsa etaba lele uinle.
Ganna ttu benne selee len lebiꞌi nna abíba chi ria tsitsi lebie ge Tata Do Yebáha, gwalulabibe attiba ankabe nna abittu dhaka lenlee ge nu robie.
Kumu seꞌe ka benne rakakanie deki gwakaba goke iyába, ttaka seꞌe ka benne de labí chi ria tsitsi leke ge Tata Do Yebáha, de nuha nna suna kuana yaꞌaba roke.
Benne roe iyá tteha, abittugaba kuꞌu niꞌe benne abittu roe iyá tteha nna benne abittu roe iyá tteha nna abittugaba kuabie balaꞌana ge benne roe iyá tteha, kumu Tata Do Yebáha chiba belabie benneha attiba ankeha.
Lu nna, ¿núla ankalu nna rigualu balaꞌana ge benne rixúbie lo sina ge attu benne? Si ruin tsebie o abittu ruin tsebie, xxaneha‑ba inná. Ttaka benneha gwa du tsitsibe, kumu xxeniba ra le Tata Xisiha nna gudú tsitsibe benneha.
Anágaba nna seꞌegaba ka benne rakakanie deki seꞌe ka sá dakarukana atti adíru ka sá nna seꞌe adíke nna rakakanie deki tu tulapaba anka iyába ka sá‑na. Ttaka neti ria, kua ttu ttule teeki yu tsitsile deki gwalí nu rulaba leleha ankana tse.
Nu rana deki tee ttu sá dakaru atti adí ka sá, nu ra aníha, Tata Xisiha nuha rugwena lidhake, nna nu rona iyá tteha, Tata Xisiha‑gaba nuha rugwena lidhake kumu gwa rugwebana benneha ixkixaru tti rona elhoha. Anágaba nu abittu rona iyá tteha, rugwegabana lidhaka Tata Xisiha tti abittu rona iyá tee. Anágaba nna gwa rugwegabana benneha ixkixaru.
Kumu elha nabani geriꞌi lhe elhutti geriꞌi lhe, labí ankakana geriꞌi, ge Tata Xisiha‑ba ankakana.
Laxkala laka seꞌeriꞌi anka benriꞌi nna ge Tata Xisiha‑ba ixúriꞌi nna ganna gattiriꞌi nna gegabe ixúriꞌi. Laxkala sila sa seꞌeriꞌi anka benriꞌi o sila chi uttiriꞌi, ge Tata Xisiha‑ba ankariꞌi.
Kumu de nuha‑la utti Cristuha nna beyaka benbie attu libe kini anáchu ake Xxana ka benne chi uttiha lhe ake Xxana ka benne anka bani lhe.
Lu nna, ¿beaka rigualalu balaꞌana ge nu ruin attu betsi to geriꞌi? Lhe, ¿beaka riguꞌula niꞌalue lhe? Ki yulu iyábariꞌi eso duriꞌi arlo Cristuha kini aka elhuxtisi geriꞌi.
Kumu lo ka yetsi ge Tata Xisiha rabie:
Netiru ria, iyába ka benne udú xibike arloa
lhe iyábake innáke deki neti ankaa Diosi.
Laxkala kua ttu tturiꞌi, arlo Tata Do Yebáha otso duriꞌi nu benriꞌi.
De nuha nna abitturu kua balaꞌana ge luesiriꞌi. Lebiꞌi nu uinlale, gwaluinla doelha abittu uinle ttu bixa nu uinna ki icheku ttu betsi to geriꞌi lo neda ge Tata Do Yebáha.
Neti yu xeabaa lhe ruxxen tsitsiba lasia ge Jesús benne anke Xxanariꞌiha deki labí tee ttu elho titúbana akana tsiga. Ttaka ganna seꞌe ka benne rakakanie deki tsigaba anka elhoha, tsiga galá chi ankana len lake kumu aníha rulaba leke.
Ttaka ganna delo niꞌa ge elho roluha ruinlu kini rudú chupana le attu betsi to geriꞌi, ganna aníha ruinlu, laꞌania nna labíru rakinlu ge benneha. Kumu Cristuha chi uttie utixe ge betsi to geriꞌiha, de nuha nna abittu unnittilu benneha len nu rolu.
Kumu tti rinnabia Tata Do Yebáha riꞌi, labí raka doelha bí roriꞌi lhe bí riꞌiyariꞌi lhe. Nu rakarula doelha tseꞌeriꞌi uinriꞌi nu dika ixú lhe tseꞌeriꞌi latsiru len ka benne lhe udú itta leriꞌi lhe. Iyá nuní ruin Espíritu ge Tata Do Yebáha.
Ganna aní ruinriꞌi tti rudoriꞌi tisa ge Cristuha, laꞌania nna nu dika ruꞌu le Tata Do Yebáha nuha chi ruinriꞌi. Anágaba nna adí ka benne tsuꞌugaba leke nu ruinriꞌi.
De nuha nna uinriꞌi doelha latsiru tseꞌe len luesiriꞌi lhe useꞌe tsitsi luesiriꞌi lo neda ge Tata Do Yebáha lhe.
Bittu utseꞌe loolu sina chi ben Tata Do Yebáha lheꞌe lasto adí ka benne delo niꞌa ge nu roluha. Gwalí galá, iyába elho nariba ankana, ttaka labí tse anka ganna delo niꞌa ge nu roluha nna ruinlu kini runnittilu adí ka benne.
De nuha nna tserula abittu golu bela, nigaba iꞌiyalu vinu, nigaba uinlu attu bixa nu uinna kini icheku betsi to geluha lo neda ge Tata Do Yebáha.
Ganna lu rakinlu tseba anka nu ruinlu, nu rakinlu anka tseha, sun tteba lu yulu nna Tata Do Yebáha‑ba nna, abittu utselalu attu benne subi. ¡Karubáru ka benne abittu rudúna ke ttixka rudhaka leke deki tseba anka nu ruinkeha!
Ttaka benne rudú chupana lebie si golee ttu bixa elho o abittu goe na, benneha tti robie elhoha, la labe nuha rigila gebie de labí chi ria tsitsi lebie ge nu roeha, kumu iyába nu ruinriꞌi ganna abíba uxxen leriꞌi ge Tata Do Yebáha deki gwanka tsebana, laꞌania nna tulhaba nuha chi ruinriꞌi.
Riꞌi ata chi ruxxen tsitsi leriꞌi ge Tata Xisiha, teeki ute náriꞌi len ka benne abittu chi seꞌe tsitsike lo neda gebie. Abittu suna nu tsuꞌuba leriꞌi uinriꞌi.
Kua ttu tturiꞌi uinriꞌi nu dika tsuꞌu le ka betsi to geriꞌi, uinriꞌi nu dika ixú kini lake tseꞌe tsitsike lo neda gebie.
Kumu nigaba Cristuha labí udo benneha benie nu rakaba lebie, sinuki gwatebe attiba raba lo ka yetsi ge Tata Do Yebáha ata dia ra: “Kweꞌelaa gware iyá nu satsa unnekana geluha.”
Kumu ka tisa‑ni ttuha‑li uka ka benne‑ni. Ukake kini udhetikanie riꞌi kini anáchu nna de elha xen lasi rute ka tisa‑ni nna kweki tsitsi leriꞌi. De nuha nna gwa ruxxen leriꞌi ge Tata Do Yebáha.
Anágaba nna Tata Do Yebaa benne ribeki tsitsie leriꞌi lhe rutebie elha xen lasi geriꞌi lhe, benneha unie kini lebiꞌi latsiru tseꞌe len luesile. Uinle attiba ben Jesucristuha,
kini iyá ttele turoꞌoba uinle. Aníha uinle kini anáchu inná xxeni le Tata Do Yebáha, delába Xxudi Jesucristu benne anke Xxanariꞌiha.
Laxkala latsiru gwalulabi luesile attiba belabi Cristuha le. Aníha uinle kini inná xxeni le Tata Do Yebáha.
Neti kixxiꞌania le: Cristuha bitee yiesi lo yu‑ni kini bixúbie ge ka benne Israel‑ni, benie nu chi ra Tata Do Yebáha ka benne uka xuttokeha. Aníha kini belaꞌa deki Tata Do Yebáha labí runnitti tisa gebie, gwa ruinbe nu chi rabie unie.
Lhe anágaba bitagaba Cristuha yiesi lo yu‑ni kini ka nu abittu ankakana nu Israel innákana deki xxeniba ra le Tata Do Yebáha de anke benne ratua lasi. Akaba attiba chi ra lo ka yetsi geeha ata dia ra:
De nuha nna unia kini inná xxeni lelu,
lhe ulhaa gelu lagwi ge ka nu abittu ankakana nu Israel lhe.
Anágaba nna redenágaba lo ka yetsi geeha:
Lebiꞌi ka nu labí ankale nu Israel, gwaledeakani itupa lenle ka benne Israel, delába ka benne ankake ge Tata Do Yebáha.
Nianna redenágaba:
Iyá ttele lebiꞌi ka nu abittu ankale nu Israel, gwalulha ge Tata Xisiha.
Iyá ttele gwalinná deki xxeniba ra lebie.
Attu lisia lo ka yetsi ge Tata Do Yebáha rigixxiꞌagaba Isaías‑ni rana:
Isia ttu benne datiabie Isaí‑ni.
Benneha kwea loe innabie ka nu abittu ankakana nu Israel;
ka nuha nna uxxen lekani gebie.
Anágaba nna Tata Do Yebaa benne rutebie elha xen lasi geriꞌi, labie ute tame elha gwedeaka lasi gele lhe useꞌebie le latsiru de ria lele gebie. Aníha kini uxxen chiettiru lele gebie de rudú tsitsi Espíritu geeha le.
Betsi to kia, neti yu xeabaa deki lebiꞌi yalhá tse chi re lele lhe yalhá elha rieni gele chi tee lhe. Anágaba chigaba ankale benne dika uleꞌen luesile.
kini akaa benne ixúa lo sina ge Jesucristuha. Runia attiba runi ttu bixxudi, rigixxiꞌania ka nu abittu ankakana nu Israel ka tisa ge Tata Do Yebáha, kini anáchu otso dua kana arlobie chi ankakana attiba ttu úna nu dika tsuꞌu lebie, delába ka benne chi bochari Espíritu geeha.
Laxkala de nuní nna gwa tee roꞌa inná xxeni lasia ge sina runia ge Tata Do Yebáha de babaa len Jesucristuha.
Kumu neti labí rinnea ge attu bixa nu subi, suna ge nu ben Cristuha len netiba, suna ge nuha‑ba rinnea. Benneha rixúnie neti kini rigixxiꞌania ka nu abittu ankakana nu Israel ka tisa ge Tata Do Yebáha kini lakana nna rudokana tisa gebie. Rudokana tisa gebie kumu de biyienkinna ka tisa unneaha lhe de bilákinna nu beniaha lhe,
kumu xxeniba ra le Espíritu ge Tata Do Yebáha. Benneha benie kini benia ka milagru lhe adíru nu benna kini bebanani ka benne geni lhe. Uduloa lheꞌesi Jerusalén‑ni nna axtaba bisinaa daka Iliria. Itúba daka niha chi utixxiꞌaya ka tisa ge Cristuha.
Aná nna runia doelha rigixxiꞌaya ka tisa‑ni ata abittu chi biyienkinna ge Cristuha. Runia aní kini abittu rigixxiꞌaya ata chi udulo attu benne rigixxiꞌe ka tisa ge Cristuha.
Ruinbaa attiba raba lo ka yetsi ge Tata Do Yebáha ata dia ra:
Ka nu labí chi binakana lhe labí chi biyienkinna lhe
ka nuha ilákinne lhe tte dákinna gebie lhe.
De rekia rigixxiꞌaya ka tisa ge Cristuha, de nuha nna labí chi uka itaa ata seꞌele‑na. Ixe lidúba chi benia itaa, ttaka ugwayaba loa, de nuha nna abittu uka itaa.
Ttaka nnanna ata rekia‑ni labíru riyasa kixxiꞌaya ka tisa‑ni. De nuha nna chi rulaba lasia itaa ata seꞌele‑na kumu ttuha‑li chi re lasia itaa etelannia le.
Laxkala atti tsiaya Españaha, laꞌania ttea ulannia le nna iki de chi beyaka xen lasia dhoa len lebiꞌi ttu satti to, laꞌania nna ruxxen lasia deki lebiꞌi gutebale ge neda kia kini isinaa España.
Ttaka nnanna ladeꞌaxa teeki eyaꞌaya Jerusalén‑ni kini ute náya len ka benne chi ankake ge Tata Do Yebáha seꞌe niha,
kumu ka benne chi ria leke Cristuha seꞌe daka Macedonia‑ni lhe daka Acaya‑ni lhe, ka benneha bedá leke bettupake belhiu kini eyya ge ka benne abittu geke tee seꞌe Jerusalén‑ni, delába ka benne chi ankake ge Tata Do Yebáha.
Ka benne seꞌe daka Macedonia‑ni lhe daka Acaya‑ni lhe, ka benneha belaba leke deki tseba anka uttupake belhuha. Aníha benke kumu dágaba loke uteke belhiu len ka benne abittu geke tee seꞌe Jerusalén‑ni, kumu ganna ka benne abittu ankake nu Israel chi redí baake elha tse tee yebáha, delába nu bete Tata Do Yebáha len ka nu Israel‑ni, laꞌania nna ka benne chi redí baake nuha tegaba ki uteke ttu latti nu tee geke yiesi lo yu‑ni len ka benne Israel‑ni.
Laxkala ganna chi gwadhaꞌanaa belhuha lhe chi bedíke nuha lhe, laꞌania nna tti iriaya tsiaya España. Tti chi yuꞌa neda diayaha nna ttea ata seꞌele‑na.
Neti yu xeaya ganna chi bisiaya ata seꞌele‑na, laꞌania nna che tamaa elha gwedeaka lasi rute Cristuha geriꞌi.
Rinnabaa lenle xa betsi to, gwaluinchi lo niꞌa ge Jesucristu benne anke Xxanariꞌiha lhe de elha siꞌi lasi rute Espíritu ge Tata Do Yebáha, de nuha nna rinnabaa len lebiꞌi ute nále len neti kini innabariꞌi kia len Tata Do Yebáha,
ki odilábie neti kini ka nu seꞌe daka Judea‑ni, ka nu abittu ria lekani Cristuha, abittu bi udhakakana neti. Lhe anágaba innabagabale lenie kini ka betsi to geriꞌi seꞌe lheꞌesi Jerusalén‑ni ulabike nu esin lania.
Aníha kini dhu itta lasia ganna chi bisiaya len lebiꞌi lhe ganna Tata Do Yebáha aka lebie nna xen su lasiba dhoa len lebiꞌi lhe eyaka lasia lhe.
Tata Do Yebáha, benne ruseꞌebie riꞌi xen su lasi, benneha aka lenie iyá ttele. Amén.
Rinnabaa lenle latsiru ulabile nan Febe‑na. Labie nuná anke betsi to geriꞌi rute nábie len ka benne chi ria leke Cristuha seꞌe lheꞌesi Cencrea‑ni.
De chi anke ge Tata Xisiha, de nuha nna gwalulabie. Gwaluni atti galába runi ka benne chi ria leke ge Tata Xisiha lhe anágaba ute nále lenie ttixka bixa iyasanie, kumu anágaba labie yalhá chi bete nábie len ixe ka benne attigaba chi benie len neti.
Gwalugwe Priscila‑na lhe Aquila‑na ttu padiuxi kia. Ka benne‑na nuná riben lenia ke lo sina ge Jesucristuha.
Lake axtaba bexunnina geke gattike de bodiláke neti. De nuha nna laa sunruga neti rugwea ke ixkixaru, anágaba iyágaba ka benne abittu ankake nu Israel, delába ka benne chi ria leke Cristuha, ka benneha rugwegabake ka Priscila‑na ixkixaru.
Gwalugwegaba ttu padiuxi kia ka benne chi ria leke Cristuha ritupake lheꞌe yoꞌo ge ka benne‑na.
Anágaba betsi to kia Epéneto‑na, gwalugwegabe ttu padiuxi kia. Labie nuná uke benne sisiꞌa tte ugía lebie Cristuha daka Asia‑ni.
Gwalugwegaba María‑na ttu padiuxi kia. Benne‑na yalhá chi bete nábie len lebiꞌi.
Gwalugwegaba Andrónico‑na lhe Junias‑na ttu padiuxi kia. Ka benne‑na ankagabake nu Israel attiba neti, lhe anágaba chigaba uttake lisiyya len neti lhe. Lake nuná ankake apóstol ka benne riaru le ka benne. Anágaba nna lagabake nuná ladeꞌa tte ugía leke Cristuha tti neti.
Amplias‑na, gwalugwegabe ttu padiuxi kia. Benne‑na rakati gebie de chi anke ge Tata Xisiha.
Apeles‑na, gwalugwegabe ttu padiuxi kia. Benne‑na labí reyadi gaabie lo neda ge Cristuha, tsitsiba due lhe anágaba ka benne ge Aristóbulo‑na, gwalugwegaba ke ttu padiuxi kia.
Herodión‑na, gwalugwegabe ttu padiuxi kia. Benne‑na anke nu Israel attiba neti, lhe anágaba gwalugwegaba ka benne ge Narciso‑na ttu padiuxi kia, delába ka benne chi ria leke Tata Xisiha.
Trifena‑na lhe Trifosa‑na lhe, gwalugwegaba ke ttu padiuxi kia. Ka benne‑na nuná ribenke lo sina ge Tata Xisiha. Anágaba Pérsida benne raka siꞌitie na, gwalugwegabe ttu padiuxi kia. Benne‑na yalhá chi urenie lo sina ge Tata Xisiha.
Rufo‑na, gwalugwegabe ttu padiuxi kia. Benne‑na tseba rixúbie lo sina ge Tata Xisiha lhe anágaba nan gee‑na gwalugwegabe ttu padiuxi kia. Benne‑na rakatie attiba nan kia.
Lhe anágaba Asíncrito‑na lhe Flegonte‑na lhe Hermas‑na lhe Patrobas‑na lhe Hermes‑na lhe adíru ka betsi to geriꞌi seꞌe turoꞌo len ka benne‑na lhe, gwalugwegaba ke ttu padiuxi kia.
Gwalugwegaba ttu padiuxi kia Filólogo‑na lhe Julia‑na lhe Nereo‑na lhe anágaba nuila danni‑na lhe Olimpas‑na lhe adíru ka benne chi ankake ge Tata Do Yebáha seꞌeke turoꞌo len ka benne‑na lhe.
Lhe anágaba lebiꞌi gwalugwegaba luesile ttu padiuxi lhe gwaligo ttu xxaga luesile lhe. Iyába ka benne ria leke Cristuha seꞌe nii ridhelhake ttu padiuxi gele.
Betsi to, rinnabaa len lebiꞌi uyú gele len ka nu reki naa, ka nu rilhaꞌakana lheꞌe luesile lhe runnittikana le de ruleꞌekinna le nu abittu raxxína len ka tisa ka nu chi bidetile. Abittu utsále ka nuná.
Kumu ka nuná labí rixúkana lo sina ge Cristu benne anke Xxanariꞌiha. Suna geba ka nuná rulaba lekani. Len elha roꞌo lheꞌe gekani ridí yiekana ka benne abittu tte yuke nna ria tteba leke gekani.
Iyába ka benne chi yuke deki lebiꞌi ankale nu gwedo tisa. De nuha nna du itta lasia gele, deba nna raka lasia ixuinle elha rieni gele‑na kini uinle nu tse, abittu ixuinle na kini uinle nu satsa,
nna Tata Do Yebaa benne ruseꞌebie riꞌi xen su lasi, benneha chi tte dabigana unie kini lebiꞌi dhaale lo nu xxegwiha. Anágaba nna Jesucristu benne anke Xxanariꞌiha edá lebie aka lenie le.
Timoteo benne riben lania lo sina ge Cristuha, ridhelhagabe ttu padiuxi gele. Anágaba Lucio lhe Jasón lhe Sosipater, ka benne‑ni ankake nu Israel attiba neti nna ridhelhagabake ttu padiuxi gele.
Neti Tercio, rukuaya yetsi ridhelha Pablu‑ni gele. Anágaba neti, de selaa len Tata Xisiha nna ridhelhagabaa ttu padiuxi gele.
Gayo benne rutebie lisie‑ni kini reyaꞌanaa lhe anágaba rutebie na kini ritupa ka benne ria leke Cristuha, benne‑ni ridhelhagabe ttu padiuxi gele. Anágaba Erasto benne anke tesoreru ge yiesi‑ni, ridhelhagabe ttu padiuxi gele itupa lenie betsi to geriꞌi, benne tee lábie Cuarto.
[Jesucristu benne anke Xxanariꞌiha, edá lebie aka lenie iyá ttele. Amén.]
Xxeniba ra le Tata Do Yebaa benne gwa raka gebie ruseꞌe tsitsie le lo neda geeha attiba raba ka tisa ge Jesucristuha, delába ka tisa rigixxiꞌaya‑ni. Nu rigixxiꞌaya‑ni raxxína na len nu ruleꞌeni Tata Do Yebáha riꞌi nu labí chi yu ka benne ttuha, delába nu tenie gatsi attili lani kwe yiesi lo yu‑niha.
Ttaka nnanna chiba yuriꞌi nu tenie gatsiha. Kumu lo ka yetsi bodhaꞌan ka profeta ge Tata Do Yebáha, niha chi rigixxiꞌake ge nuha. Tata Do Yebaa benne doe ttu dia liiha, labe bedhaꞌane deki iyába ka benne unake ge nu tenie gatsi ttuha. Aníha kini iyábake tsia leke bie lhe udoke tisa gebie lhe.
Tata Do Yebaa benne sunruba labie anke benne yuu, labie inná xxeni lebie ttu dia lii de nu gwate Jesucristuha. Amén.
Neti Pablo bedá le Tata Do Yebáha uxie neti kini akaa apóstol ge Jesucristuha. Neti lenia betsi to geriꞌi Sóstenes‑ni
ridhelhatu yetsi‑ni gele, lebiꞌi ka benne chi ria lele ge Tata Do Yebáha seꞌele lheꞌesi Corinto‑na. Lebiꞌi nuná chi ulesie kini akale gebie de babale len Jesucristuha. Biyaxile ki akale gebie itupa lenle iyá ka benne gaxaba seꞌeke ria leke ge Jesucristu benne anke Xxanariꞌiha. Benneha anke Xxanake lhe Xxanariꞌi lhe.
Xxudiriꞌi do yebáha lhe Jesucristu benne anke Xxanariꞌiha lhe, lake edá leke aka lenke le lhe useꞌeke le xen su lasi lhe.
Satíaba rugwea Tata Do Yebaa kiaha ixkixaru gele de redá lebie raka lenie le, de babale len Jesucristuha.
Kumu de babale len benneha, de nuha nna chi bete tama Tata Do Yebáha elha tse gele, kini rakaru gele rinnele lhe kini yúrule gebie lhe.
Nuní runna liina deki nu chi utixxiꞌentu le ge Cristuha, ankaba nuha nu gwalí.
De nuní nna lebiꞌi labíru riyasinle attu elha tse ute Tata Do Yebáha laka seꞌele ribedale ganna chi isia sá esia Jesucristu benne anke Xxanariꞌiha yiesi lo yu‑ni.
Tata Do Yebáha‑gaba useꞌe tsitsie le axtaliba ganna chi bisia sá esia Jesucristuha, kini abittu bi ge itisale laꞌania.
Tata Do Yebáha labí rotsea tisa ge benneha, gwa ruinba benneha nu chi rabie. Labie uxie le kini tseꞌele len Xiꞌinie Jesucristu benne anke Xxanariꞌiha.
Xa betsi to, rinnaba ditia len lebiꞌi, gwaluinchi lo niꞌa ge Jesucristu benne anke Xxanariꞌiha, ttúba inne iyále lhe ttúba nu udo ikile lhe turoꞌogaba gwalulaba lele lhe. Abittu ilhaꞌa lheꞌe luesile.
Xpeya le aní xa betsi to kia, kumu ka benne seꞌe lheꞌe lisi Cloé‑ni chi utixxiꞌakanie neti deki lebiꞌi seꞌe tilhabale.
Ttu nu innaba tisaa le, ¿si laꞌaba lheꞌe Cristuha? Lhe, ¿si netila nuha utáya lo ya kurusi utixaa ge ka tulha gele‑na ak? O, ¿si láya bedettikana tti begadikana le indaha? ¡Koꞌo, labí!
Ixkixaru rugwea Tata Do Yebáha, kumu ni ttúle labí begadia le inda, sunruba Gayo‑ni lhe Crispo‑ni lhe begadia inda.
De nuha nna ni ttúle labí aka gele innále deki láya ugwetti tti udile indaha.
Ai, rexxagaba lasia deki begadigabaa inda ka benne seꞌe lheꞌe lisi Estéfanas‑ni. Iki de ka benneha nna lanúru nu radú lasia begadia inda.
Kumu Cristuha laa udhelhaga benneha neti kini ugadia ka benne inda; udhelhalee neti kini kixxiꞌaya ka tisa geeha. Aná nna labí rinnea tisa elha, luesi nu rinne ttu nu yuu. Aníha runia kini abittu kuaya lidhaka nu gwate Cristuha lo ya kurusiha.
Ka nu chi diakana ata tseꞌe lookana, ka nuná tti ratu deki Cristuha uttie lo ya kurusiha, rálakana deki tisa ge nu raka ikibani nuní rinnetu. Ttaka lenriꞌi ka benne rodilaa Tata Do Yebáha, lenriꞌi ka tisa rigixxiꞌiatu‑ni, ka benne‑ni ruleꞌeke nu tsitsi ra le Tata Do Yebáha.
Kumu lo ka yetsi ata dia ka tisa geeha, ree:
Neti utseꞌe loobaa elha yuu ge ka nu yuu xxatta‑na,
lhe kuꞌuba niꞌaya elha rieni ge ka nu raka gekinna lhe.
Ganna aníha aka, ¿gála eyaꞌan ka nu yuu xxattana ganna? Lhe, ¿gála eyaꞌan ka nu tee elha rieni gekinna ganna? Lhe anágaba, ¿gála eyaꞌan ka nu rotsiꞌinu lekani tti rinnekana ge nu yúkana ge yiesi lo yu‑ni ganna? ¿Laaba ganna Tata Do Yebáha chiba beyonie elha yuu ge ka nu seꞌe yiesi lo yu‑ni attiba ttu nu raka ikini?
Gwalí galá, kumu Tata Do Yebáha anke benne yuu nna labí begwelhe kini uinbia ka benne seꞌe yiesi lo yu‑nie len elha yuu gekeha, sinuki bedála lebie bodilábie ka benne ria leke ge ka tisa rigixxiꞌatu‑ni, delába ka tisa ka nu rákana deki ankakana ge ka nu raka ikikani.
Kumu ka nu Israel‑ni milagrula raka lekani ilákinna nna ka nu abittu ankakana nu Israel nna rakala lekani iyienkinna ka tisa ka nu chekana elha yuu,
ttaka riꞌitu, ge Cristu benne utábie lo ya kurusiha‑ba rigixxiꞌatu. Nu rigixxiꞌatu‑ni rutsetsinna ka nu Israel‑ni nna ka nu abittu ankakana ka nu Israel nna rákana deki ge nu raka ikibani anka nu rigixxiꞌatu‑ni.
Ttaka ka benne chi uxi Tata Do Yebáha kini ria leke gebie, sila ankake nu Israel o abittu, len ka benne‑ni Cristu benne rigixxiꞌatu geeha, labie ruleꞌebie nu tsitsi ra le Tata Do Yebáha lhe ruleꞌebie elha yuu ge benneha lhe.
Kumu nu ben Tata Do Yebáha nu rákana deki ankana ge nu raka ikini, nuha ankarulana ge nu yuu attichula nu anka elha yuu ge ka benne seꞌe yiesi lo yu‑ni lhe anágaba nu rákana deki labí ra tsitsi le Tata Do Yebáha, nuha‑la ra tsitsiru leni attichula nu tsitsi ra le ka benne seꞌe yiesi lo yu‑ni.
Gwalodhú lele xa betsi to, gasina ankale tti uxi Tata Do Yebáha le lo neda geeha. Laꞌania ttu chuparubale ra ka benne deki ankale nu yuu lhe anágaba labí ixele chi ankale nu ra xxeni leni lhe lanú tte ixele chi ankale nu loni laꞌania.
Ttaka Tata Do Yebáha bekwelee ka nu ra adí ka benne deki rakaba ikikani kini aníha nna ugwebie elhittu ka nu yuu‑na lhe anágaba nna bekwelee ka nu abittu ra tsitsi lekani kini ugwebie elhittu ka nu ra tsitsi lekinna.
Tata Do Yebáha, ka nu abíla ruꞌu le ka benne seꞌe yiesi lo yu‑ni lhe ka nu riguꞌula niꞌake lhe, delába ka nu lanú nu ankakana, ka nuha‑la bekwebie kini borexxa gaabie le ka nu ra xxeni lekinna.
Aníha kini anuttu nu inná xxeni leni arlo Tata Do Yebáha.
Lagabe benie kini lebiꞌi ibabale len Jesucristuha lhe anágaba bixúnie benneha ki betebie elha yuu geeha lenriꞌi lhe benie kini Jesucristuha kuabie yua kweꞌeriꞌi ge nu ruinriꞌi lhe anágaba ulesie riꞌi kini akariꞌi gebie lhe bodilábie riꞌi lo ka tulha geriꞌi lhe.
Aníha benie kini raxxína nu ra lo ka yetsi geeha ata dia ra: “Ganna ttu benne raka lebie inná xxeni lebie, benneha uinlee kini inná xxeni le Tata Xisiha.”
Xa betsi to, tti bitaa ata seꞌele‑na, tti utixxiꞌania le ge nu ruin Tata Do Yebáha, laa bisiagaa rinnea ka tisa elha o rinnea ka tisa ge nu yuu xxatta.
¡Koꞌo! Neti tti udoa len lebiꞌiha, benbaa deki labí yua ge attu bixa nu subi, sinuki sunruba ge Jesucristuha yua nna utixxiꞌaya deki benneha utábie lo ya kurusi.
Tti bisiaya len lebiꞌiha, itú rasibati lhe itú rixidibaa laꞌania, labí tsitsi re lasia.
Tti unnea utixxiꞌania le ge Jesucristuha, labí unnea tisa ge nu yuu kini lebiꞌi nna ugía lele kia, sinuki Espíritu ge Tata Do Yebáha‑ba uka lenie neti ki beleꞌenia le nu tsitsi ra leeha.
Aníha benia kini lebiꞌi nnanna chi ruxxen lele ge Cristuha de bilenle nu tsitsi ra le Tata Do Yebáha, labí ruxxen lele gebie de biyieninle nu rinne ka nu yuu‑na.
Gwalí galá, riꞌitu rigixxiꞌentu ka benne chi seꞌe tsitsike lo neda ge Tata Do Yebáha ka tisa ka nu chekana elha yuu, ttaka labí nu anka elha yuu ge yiesi lo yu‑ni nuní rigixxiꞌatu, nigaba labí nu anka elha yuu ge ka nu rinnabia seꞌe nnanna, kumu ka nu rinnabia‑na tseꞌe loobakana.
Riꞌitu rigixxiꞌabatu nu anka elha yuu ge Tata Do Yebáha, delába nu tenie gatsiha nu labí yu ka benne, nu chila bedhaꞌane attili lani kwe yiesi lo yu‑niha kini ixúna lenriꞌi, kini anáchu nna saría tsena riꞌi.
Iyá nuní labí ute dani ka nu rinnabia seꞌe yiesi lo yu‑ni, kumu gannala ttixka ute dákinna, laꞌania nna abittula betákana Cristu benne ra xxeni leeha lo ya kurusiha ganna ttixka.
Ka benne rakakanie ge Tata Do Yebáha chiba gaꞌananie ugwebie ke
ttu nu labí chi bilákanie
lhe nigaba labí chi biyienkanie geni
lhe nigaba labí chi belaba leke deki dhike na lhe.
Ttaka Tata Do Yebáha bixúnie Espíritu geeha kini utixxiꞌanie riꞌi iyá nuní, kumu Espíritu geeha iyába rutte da benneha, axtaba nu rulaba lhiꞌu le Tata Do Yebáha rutte dabie.
Kumu ttibanka nuxa ttu benne lanú nu yuna nu rulaba lhiꞌu le benneha, sunruba espíritu geeha gwa yue nu rulaba lebie. Anágaba Tata Do Yebáha, lanú attu benne yue bixa rulaba le benneha, sunruba Espíritu geeha gwa yubie nu rulaba le benneha.
Riꞌi laa nu anka elha rieni ge ka benne seꞌe yiesi lo yu‑niga uxíriꞌi. Riꞌi uxílariꞌi Espíritu nu bete Tata Do Yebáha kini ute denriꞌi nu tse bedá lebie betebie geriꞌi.
Riꞌitu nuníba rigixxiꞌatu, labí rinnetu len tisa nu yuꞌuba ikitu. Riꞌitu rinnebatu nu ruleꞌeba Espírituha, rigixxiꞌabatu gebie len ka benne chi doe lheꞌe lastoke.
Ttu nu abíba chi do Espíritu ge Tata Do Yebáha lheꞌe lastoni, labí rite den nuha nu ruleꞌe Espírituha, kumu nuha rakalinna deki nu ruleꞌe Espírituha, ge nu raka ikibani anka nuha. Labí aka ge nuha tte denna nu ruleꞌe Espírituha, kumu sunruba Espírituha unie kini utte dana.
Ttaka benne chi do Espírituha lheꞌe lastobie, ge iyába rite den benneha, ttaka lee nna lanú nu rite denna ge nu rulaba lebie,
kumu attiba ra lo ka yetsi ge Tata Do Yebáha: “Lanú nu rite denna bixa rulaba le Tata Xisiha, nigaba lanú nu aka geni uleꞌenna benneha.”  Ttaka riꞌi gwa rite dábinriꞌi nuní kumu rulaba leriꞌi ttiba rulaba le Cristuha.
Betsi to, neti tti udoa len lebiꞌiha labí uka kixxiꞌania le attiba rigixxiꞌania ka benne chi rudoruke tisa ge Espíritu ge Tata Do Yebáha. Beleꞌebania le attiba ruleꞌenia ka nu labí chi rudokana tisa ge Espírituha, sinuki sa ruinbakana nu yuꞌuba ikikani, ruinbakana atti galába runi ka nu si bedaxxukana tisa ge Cristuha.
Utixxiꞌabania le ka tisa ka nu dika utte dáxxile. Tti benia aníha ttisidiba xisiba nuha begiꞌaya le, labí nu ro iria nuha begoa le, kumu laꞌania lebiꞌi labí chi dhaale tte denle nu rigixxiꞌaya laꞌania. Axtaba nnanna labí ridaale tte denle nuha,
kumu lebiꞌi nu yuꞌuba ikile sa ruinle. Sa rutía diiba le luesile lhe sa ruꞌubale gwelisa luesile lhe. Tti ruinle aní, ¿laaba ganna nu yuꞌuba ikile nuha sa ruinle, ruinbale attiba ruin ka benne seꞌe yiesi lo yu‑ni?
Kumu tti rale: “Neti dua len Pablu‑ni”, adíle nna redenále: “Neti dua len Apolos‑ni”, tti rale aní, ¿laaba ganna ruinbale attiba runi adí ka benne seꞌe yiesi lo yu‑ni?
Nianna, ¿núla nuha anka Apolos‑ni lhe núla nuha anka Pablu‑ni ganna? Riꞌitu ankabatu benne rixútu lo sina ge Cristuha xa. Bixúnie riꞌitu kini uxitu le kini ugía lele gebie nna kua ttu ttutu ruinbatu sina nu betebe lentu ki uintu.
Neti Pablo, neti sisiꞌa tte utixxiꞌania le ka tisa geeha, benia attiba runi ttu nu rada xua. Apolos‑ni nna beleꞌe chiettirunie le, benie attiba runi ttu nu regilana nu chi údaha. Ttaka Tata Do Yebáha‑ba runie kini riyelha nu chi údatuha.
Laxkala nigaba benne radaha lhe nigaba benne regilaha lhe labí daka ka benneha, sinuki Tata Do Yebaa benne runie ki riyelha nu chi údatuha, benneha nuha daka.
Benne radaha lhe benne regilaha lhe turoꞌoba daka ka benneha. Laa kiga de nuha nna Tata Do Yebáha ugwebe ke nu ralhake dhike kua sina benbake.
Neti Pablo lhe Apolos lhe, riꞌitu ankatu benne rixútu lo sina ge Tata Do Yebáha. Lebiꞌi nna ankale ttiba ttu yu gebie kini ribenie sina loni lhe ankabale ttiba ttu yoꞌo gebie nu diabie rudobie.
Tata Do Yebáha bedá lebie betebie len neti kini kixxiꞌaya ka tisa geeha. Neti ankaa attiba ttu benne raka gebie runie ka yoꞌo. Neti ulekia xilatti yoꞌoha, attu benne subi nna diabie rilhidhe ka deꞌe ge yoꞌoha nna kua ttu ttu ka benne rukuake yoꞌoha teeki ulannike ganna gwa diake rukua tseke nuha.
Kumu lanú nu aka geni kwekina xilatti attu yoꞌo nu abittu taxxína na len nu chi reha, delába Jesucristuha nuha anke xilatti yoꞌoha.
Iki xilatti yoꞌoha gwakaba ge ka benne ukuake oru lhe plata lhe íyya ragalha lhe o si ukuake breta lhe ixxi lhe ixi yetti lhe.
Ttaka ganna chi bisia sá aka elhuxtisi ge ka benne, laꞌania nna uleꞌe ttixa anka sina ben ttu ttu ka benne bekuake yoꞌoha, kumu teeki tte nu benkeha lo giha nna giha‑liba unna liina ganna guchía nu benkeha.
Ganna si nu benkeha gwa bechíabana atti uxuana lo giha, laꞌanialigaba nna gwadíba ka benneha nu tse ralhake dhike.
Ttaka ganna sina benkeha itebana tti xxuana lo giha, laꞌania nna unnittibake elha tse ralhake dhikeha, lake nna gwalábake, tiski ttiba ttu nu uxunni lo gi, aníha‑ba sateke.
¿Si lagwa gwa yule deki lebiꞌi nuná ankale yotu ge Tata Do Yebáha, Espíritu geeha nna doe lheꞌe lastole?
Ganna ttu benne utseꞌe looe yotu ge Tata Do Yebáha, Tata Do Yebáha nna utseꞌe loogabe benne uni aníha, kumu yotu geeha anke leꞌa nna lebiꞌi nuná ankale yotu geeha.
Abittu uin lele innále: “Riꞌitu ankatu nu yuu”, delába nu anka elha yuu ge ka benne seꞌe yiesi lo yu‑ni, delo nna abígaba raka gele. Lebiꞌi gwaluinla ge nu abittu yuu kini arlo Tata Do Yebáha isinle akale gwalíga nu yuu.
Lhe rágaba lo ka yetsi geeha: “Tata Xisiha gwa yube deki nu rulaba le ka nu yuu‑na, labí ixú nuná.”
Laxkala lebiꞌi ni ttúle abittu uinle deki ra xxeni lele de babale len ttu benne; kumu iyába nu raka lhe iyába nu seꞌe yiesi lo yu‑ni gebale anka ka nuní:
sila neti Pablo lhe sila Apolos‑ni lhe sila Pedro‑ni lhe sila yiesi lo yu‑ni lhe o sila elha nabani geriꞌi lhe sila elhuttiha lhe sila nu seꞌeriꞌi nnanna lhe sila nu si daa lhe, iyába nuní ankana gele.
Lebiꞌi nna ankale ge Cristuha, Cristuha nna anke ge Tata Do Yebáha.
Laxkala iyále teeki gapale riꞌitu kwenta deki ankatu benne rixútu lo sina ge Cristuha lhe ankatu benne chi gaꞌanatu ki uleꞌetu ka tisa ka nu teni Tata Do Yebáha gatsi ttuha.
Aná nna riꞌitu ka benne ruleꞌetu ka tisa ge Tata Do Yebáha teeki akatu ka nu rudotu tisa.
Neti labí retabiti ganna innele kia bixa runia, nigaba retabiti ganna ttu nu runi elhuxtisi innena kia bixa runia, nigaba neti labí inne kia ge nu runia.
Kumu neti yu xeabaa labí bixa nu satsa runia, ttaka laa kiga de nuha nna innía deki tseba runia. Tata Xisiha‑ba innábie ganna si ruin tsea o abittu.
Laxkala abittu iyubaxxinle innele. Axtaliba ganna chi esia Jesús benne anke Xxanariꞌiha yiesi lo yu‑ni, laꞌanialiba nna unie kini ilá nu raka gatsiha lhe kixxiꞌe nu rulaba le ka benne lhe. Laꞌaniagaba nuha kua ttu ttu ka benne kwea tse Tata Do Yebáha ke ge nu tse benke.
Betsi to, rigixxiꞌania le ge nu runia‑ni lhe ge nu runi Apolos‑ni lhe kini ixúna len lebiꞌi. Aníha ki tte denle nu ra ttu tisa nu rinne ka benne, delába tisa nu ra: “Gwaluinba nu raba lo ka yetsi ge Tata Do Yebáha, abittu ttebiale.” Aníha kini abittu uinle ttaba de babale ttu benne nna ilhida gaale attu benneha.
Kumu lebiꞌi, ¿núla chi rana le deki dakarulale attichula adí ka benne? ¿Si tee ttu nu abittu chi bete Tata Do Yebáha gele? Ganna chiba betebie ttu bixa gele, ¿beakala nna ruinle ttaba, sa ruinbale deki titúbale biselinle nu tee geleha?
¡Karubárule, chiba uxíle iyá nu raka lele dhile! ¡Nnanna chiba ankale nu tee xxatta geni! ¡Attiba ttu nu rinnabia chi ra lele nnanna, labíru riyasinle getu! ¡Kwadila gwalíginle innabiale, kini anágaba riꞌitu innabiagabatu len lebiꞌi!
Neti rakati riꞌitu ka apóstol ge Jesucristuha tuttíruba lo xubana chi beseꞌe Tata Do Yebáha riꞌitu. Attiba ttu nu chi biginnina lo ka uxtisi ki gattina, aníha‑ba chi ankatu. Chiba beyakatu ttiba ttu gwegía ge ka benne seꞌe yiesi lo yu‑ni lhe ge ka anjeliha lhe.
¡Riꞌitu rákana nu raka ikibani ankatu de danalhatu Cristuha, lebiꞌi nna de du lenle Cristuha nna yalháruba yule! ¡Riꞌitu labí tsitsi re letu, lebiꞌi nna yalhá tsitsi re lele! ¡Riꞌitu ankatu ka nu abittu ruꞌu le ka benne, lebiꞌi nna ankale ka nu ria xxatta le ka benne!
Loora nnanna sa rattibatu ubina lhe ratú rebisiba letu lhe, itú tee xunuba latitu rekitu, lhe anágaba nna gwadú riyayatu, lhe naa lhe niiba rekitu de labí lisitu tee,
lhe anágaba ratettibatu ribentu sina kini risela nu rotu. Tti rigekana ikitu, riꞌitu nna latsiruba rulisatu kana; atti ridú nookana riꞌitu, riꞌitu nna gwa rutto ruchíabatu lokani;
atti rinne satsakana getu, riꞌitu nna latsiruba rekabitu gekani. Ttiba ttu nu abí ixú ankatu yiesi lo yu‑ni lhe ttiba ttu ixi nu chi riguꞌuna kana, aníha‑ba ankatu axtaba nnanna.
Laa rinnegaa lo yetsi‑ni aní ki ugwea le elhittu. ¡Koꞌo! Sinuki rulisaa le aní ki otte dale ge nu ruinle. Rulisabaa le atti galába rulisaa ttu xiꞌinia rakati geni.
Kumu meskiba ganna seꞌe ttu tsii mili ka nu ruleꞌekinna le ge Cristuha, ttaka xxudile nna lanú ixe seꞌe, kumu ttúruba neti ankaa xxudile de utixxiꞌania le ka tisa tse kini bisinle ukale ge Jesucristuha.
De nuha nna rinnaba ditia len lebiꞌi ki uinle atti tte runia‑ni.
Delo niꞌa ge nuní nna udhelhaa Timoteo‑na ata seꞌele‑na. Lana ankana attiba ttu xiꞌinia rakati geni lhe ankana ttu benne rudo tsitsina tisa ge Tata Xisiha lhe. Lana nuná odhúna lele gasina anka elha ruin kia de dua lo neda ge Cristuha. Ruinbaa atti tteba chi ruleꞌenia iyá ka benne chi ria leke ge Cristuha seꞌeke lheꞌe iyába ka yiesi ata rekia rigixxiꞌaya.
Lebiꞌi seꞌe ttu chupale ruinle deki ra xxeni lele kumu de rakinle labíru itaa etelannia le.
Ttaka gwadá ttegaa etelannia le ganna Tata Xisiha aka lebie. Labí itaa suna gwelanni ttixa rinne ka nu ruinkana deki ra xxeni lekinna, sinuki itaa ki ulannia bixa nu xxeni raka gekani ruinkana.
Kumu ka benne chi rinnabia Tata Do Yebáha ke labí sun tteruba inneke ge bixa raka geke ruinke, sinuki len elha ruin geke uleꞌe looke nu raka geke ruinke.
Nianna, ¿gasina raka lele isiaya ata seꞌele‑na? ¿Si itaa len ya diti ak? O, ¿si isiaya ulisaa le latsitoru len elha siꞌi lasi ak?
Lebiꞌi chi daa tisa gele rákana deki nuxa ttúle nuná bedo lenle nuila nu berupa ge xxudile‑na. Luesi nu satsa raka lagwi gele‑na, nila ka nu abittu chi ria lekani ge Tata Do Yebáha, nila ka nuha a ruinkana aná.
¡Lebiꞌi nna bittuba retabinle ge nu ruinle‑na, xxeniba sa ra lele! Gwarrana du satsa lele lhe releninle ge nubiyú ben aná lhe gwarrana bebeale nuná lagwi gele lhe.
3-4 Neti meskiba labí dua ata seꞌele‑na, ttaka ttisidiba gwa dubaa len lebiꞌi kumu satíaba rexxa lasia le. Laxkala ttisidiba netiba nuha dua naa. De nuha nna Jesús benne anke Xxanariꞌiha rutebie lo neda kia ki ria: “Nu beni aná ralhaba nuná dhina elha disa.” Laxkala lebiꞌi atti etupale innele ge nu ben aná, neti gwa dúgaba espíritu kia‑ni len lebiꞌi laꞌania, lhe anágaba Jesús benne ra xxeni leha gwa dúgabe len lebiꞌi laꞌania.
Atti etupaleha utele nubiyú ben satsa‑na lasi ná nu xxegwiha, kini tseꞌe loo bela latini. Aníha kini ganna chi bisia sá esia Jesús benne anke Xxanariꞌiha, laꞌania nna gwalaa espíritu geniha.
Laxkala gwaluni attiba ruin ka nu Israel‑ni, ka nuha riguꞌuna kana ka kua dii yaxxu tee lheꞌe lisikaniha atti lanila isia laní Pascua. Anágaba lebiꞌi gwalikwea nu ben satsa‑na lagwi gele kini eyakale benne kubi arlo Tata Do Yebáha, kumu lebiꞌi anába kubi chi benie le attili ugía lele geeha. Kumu Cristu benne anke neru ge laní Pascuaha, chiba bettikana benneha kini utixe geriꞌi.
Laxkala riꞌi uinriꞌi laní, ttaka bittu udelhariꞌi kua dii iki yettaxtila uinriꞌi laꞌania, delába abitturu itisin luesiriꞌi lhe abitturu uinriꞌi nu satsa lhe, sinuki uinlariꞌi laní len yettaxtila nu abittu kua dii dia ikini, delába itú iki itú leriꞌi uinriꞌi nu anka gwalí.
Lo yetsi udhelhaa len lebiꞌi ttuha, lo nuha utixxiꞌania le ria: “Abitturu utsále ka nu risákana nu subi subi.”
Lo yetsiha laa rigaa deki abitturu utsále ka nu abittu ria lekani Cristuha nna risákana nu subi subi lhe raka lekani gatta xxatta gekani lhe ruinkana ubana lhe ria lekani ge ka nu labí gwalíga ankakana diosi lhe. Kumu gannala ttixka xpeya le abittu utsále ka nu abittu ria lekani Cristuha, laꞌania nna teeki iriale yiesi lo yu‑ni kini abitturu utsále kana.
¡Koꞌo! Sinuki xpeya le lo yetsiha abitturu utsále ka nu rákana: “Riꞌitu chi ria letu Cristuha”, ttaka nna sa risábakana nu subi subi, o sa rakaba lekani gatta xxatta gekani, lhe sa riaba lekani ge ka nu labí gwalí ankakana diosi, lhe sa ankabakana ka nu rinne satsa ge ka benne lhe sa ankabakana ka nu dusi lhe sa ruinbakana ubana lhe. Ka nu ruin aní, abitturu utsále kana, ni yetta a goru lenle kana.
12-13 Kumu neti labí elha ralhaa unia elhuxtisi ge ka nu abittu chi ria lekani Cristuha. Tata Do Yebáha‑ba ralhe unie elhuxtisi ge ka nuná. ¿Laaba ganna ka nu chi ria lekani Cristuha, ka nunonna ralhale uinle elhuxtisi gekani? Laxkala gwalikwea nu ben satsa‑na lagwi gele.
Ganna nuxa ttúle ritilha lenle attu betsi to geriꞌi, ¿si gwa retobinle nna arlo ka uxtisi ka nu abittu ria lekani Cristuha‑la, ragaꞌa luesile nna labí riale arlo ka benne chi ankake ge Tata Do Yebáha?
¿Si lagwa gwa yule deki ka benne chi ankake ge Tata Do Yebáha, ka benneha‑la nuha uinke elhuxtisi ge ka benne seꞌe yiesi lo yu‑ni? Laxkala lebiꞌi ka nu chi ankale ge Tata Do Yebáha, ki ganna lebiꞌi uinle elhuxtisi ge ka benne seꞌe yiesi lo yu‑ni, ¿si ge ttu nuxkaꞌa tte nna a dhaale uinle elhuxtisi geni?
Lebiꞌi gwa yúbale riꞌi iyála ka anjeli ge Tata Do Yebáha uinriꞌi elhuxtisi geke, si nu rateriꞌi yiesi lo yu‑ni chiga a dhaariꞌi uinriꞌi elhuxtisi geni.
Laxkala ganna ttixka lebiꞌi ritilhale ge ttu bixa ratele yiesi lo yu‑ni, ¿beaka lo ka nu abittu selakana len ka benne chi ria leke Cristuha, beaka lo ka nuha‑la diale ragaꞌa luesile ki ruinkana elhuxtisi gele?
Ria aní kini ettu lole. Katte, ¿si anúga ttu benne sela len lebiꞌi, ttu benne raparue elha rieni ki unie elhuxtisi ge ka betsi to geriꞌi?
Ttaka lebiꞌi, tti ritilha lenle attu betsi to geriꞌi, ragaꞌa tteba luesile lo ka uxtisi. Gwea nna rutseꞌe loona lo ka nu abittu ria lekani Cristuha‑la nuná ragaꞌa luesile.
Kumu tti ruꞌule ritilha len luesile, balaꞌanaba nuná chi riguale. ¿Beaka a rutto ruchíabale ge nu rudhaka luesile lhe a ridí xenbale tti riguakana nu anka gele?
Ttaka rutseꞌe loona, lebiꞌila nuná rudhaka satsale ka benne lhe riguale nu tee geke lhe. Gwea nna ka nu raka betsi to geriꞌi‑nala nuná rudhakale aná.
¿Si lagwa gwa yule deki ka nu ruin nu abittu dika ixú, ka nuná labí ralhakana dhíkana nu tse dhi ka benne chi rinnabia Tata Do Yebáha ke? Abittu akinle deki ka nu risákana nu subi subi
lhe ka nu ria lekani ge ka nu abittu gwalíga ankakana diosi,
lhe ka nu rido lenkana ka nu abittu anka latselakani,
anágaba ka nu ankakana xanna,
lhe ka nu ruinkana ubana lhe,
anágaba ka nu raka lekani gatta xxatta gekani
lhe ka nu dusi lhe,
anágaba ka nu rinne satsakana ge ka benne,
lhe ka nu resiꞌinukana riguakana ttu bixa ge ka benne lhe,
abittu akinle deki ka nuná gwadíkana nu tse rute Tata Do Yebáha ge ka benne chi rinnabie ke.
Lebiꞌi anágaba satsa ben ttu chupale itú ttuha, ttaka nnanna chi bochari Tata Do Yebáha le ge ka tulha benle laꞌania lhe chi ulesie le ki akale gebie lhe anágaba chigaba utuabie kweꞌele yua ge ka tulha ruinle. Tata Do Yebaa geriꞌiha benie iyá nuní de nu ben Jesucristu benne anke Xxanariꞌiha lhe de nu ben Espíritu geeha lhe.
Lebiꞌi rale: “Iyába gwakaba getu uintu”, ttaka neti ria le labí iyá nu uinleha akana nu dika ixú. Gwalí galá, kumu ttiba neti iyába gwakaba kia unia, ttaka labí dhielhaa nu uniaha‑la innabiana neti.
Ttibanka elho roriꞌi, elho‑na ankaba nuná ge tuꞌeriꞌi; anágaba tuꞌeriꞌi‑ni ankagabana ge elho roriꞌi. Ttaka Tata Do Yebáha ixpaba ka nuní utseꞌe loobie. Anágaba bela latiriꞌi‑ni, labí ixuinriꞌi nuní kini isáriꞌi nu subi subi. Nuní ixúlana ge Tata Xisiha, nna labie ake Xxanani.
Attiba ben Tata Do Yebáha belhidha benbie Jesús benne anke Xxanariꞌiha lo elhuttiha, aníha‑gaba unie len riꞌi, ixúgabanie nu tsitsi ra leeha ki elhidha benbie riꞌi lo elhuttiha.
Lebiꞌi gwa yu xeabale, bela latile‑na ankana attisidiba bela lati Cristuha. Ttibanka neti, ¿si ixúbati nu anka bela lati Cristuha kini eyonia na lati ttu nuila ruttoꞌo latini? ¡Koꞌo, labí!
Ttaka benne chi babe len Tata Xisiha, espíritu geeha ttúba reyaka benneha len Tata Xisiha.
Gwaludhana nu satsa ruinle risále nu subi subi. Ttixka ttu benne runie attu bixa tulha, nu runieha labí reyaꞌana latie; ttaka ganna risábie nu subi subi, latieha nuha reyaꞌana nu satsa runieha.
¿Si lagwa gwa yule deki lebiꞌi nuná ankale yotu ge Espíritu ge Tata Do Yebáha lhe dobie lheꞌe lastole lhe, delába Espíritu nu uxígabale bete Tata Do Yebáha? De nuha nna bela latile‑na labíru anka nuná gele,
kumu Tata Do Yebáha yaxi bedhake le tti uyoꞌobie leha. De nuha nna latsiru gwaluin len bela latile‑na, kumu ganna uinle latsiru, Tata Do Yebáha nuha ruinle kini ra xxeni lebie.
Nnanna ekabia ge nu rinnaba tisale neti lo yetsi udhelhaleha. Neti ria, tseba anka ganna ttixka ttu nubiyú abittuba utsá náni.
Ttaka de nnelaba risáriꞌi nu subi subi, de nuha nna tserula kua ttu ttu ka nubiyú‑na dho len nuila gekani lhe kua ttu ttu ka nuila‑na dho len nubiyú gekani lhe.
Nubiyúha teeki uin nuha nu daa loni uinna len nuila geniha, anágaba nuilaha teeki uin nuha nu daa loni uinna len nubiyú geniha.
Nuilaha labíru suna geni anka latiniha, chigaba anka nuha ge nubiyú geniha. Anágaba nubiyúha labíru suna geni anka latiniha, chigaba anka nuha ge nuila geniha.
Bittu a dhielha ge luesi ttu ttule. Sunruba ganna ttixka ixpa daka lole okinni ikile udú siile nu labinle ruinle, aná nna ttu sattiba sadána a tsuꞌuru kweꞌe luesile. Aníha uinle ki udo lele ilhapile tisa len Tata Do Yebáha. Iki de nuha nna gwaleyoꞌo kweꞌe luesile attu libe kini ni kina de abittu dhaale uchíale, laꞌania nna dhi yie nu xxegwiha le nna uinle nu satsa len attu nu subi.
Nu rinnea‑ni nu anka kibaa nuní. Laa rigaa deki aní teeki uinle.
Neti aní rakati neti, iyába ka benne ttu ttubake eyaꞌana attiba neti ttúba doa. Ttaka kumu kua ttu tturiꞌi chi bete Tata Do Yebáha elha tse geriꞌi, adíriꞌi betebie elha tse geriꞌi eyaꞌana ttúbariꞌi, adíriꞌi nna betebie elha tse geriꞌi kini utsá náriꞌi.
Lebiꞌi ka nubiyú bidabi lhe lebiꞌi ka nuila bidabi lhe, rulisaa le, tserula anka ganna ttu ttubale eyaꞌana attiba neti.
Ttaka ganna abíba uchíale tseꞌe ttúle, gwalotsála nále kini abittu tseꞌele uyúle elha disa.
Nna lebiꞌi ata seꞌe len luesile upeya le, lebiꞌi ka nuila abittu esilale len ka nubiyú gele‑na. Labí neti rodhaꞌanaa ki uinle aní, Tata Xisiha‑ba rodhaꞌane ki uinle aní.
Ganna esilale len ka nubiyú gele‑na, abitturu otsá nále len attu nu subi; ganna abíba nna gwaleyoinla le luesile. Anágaba lebiꞌi nubiyú, abittu udhá ikile ka nuila gele‑na.
Adíle nna nu anka kibaa nuní upeya le, labí nu anka ge Tata Xisiha: Ganna ttixka ttu benne biyú ria lebie Cristuha nna do lenie ttu nuila abittu chi ria leni, ttaka ganna nuila geeha gwa rokinniba ikini dhoru lenne, abittu udhá ikie nuha.
Anágaba ganna ttu benne nuila ria lebie Cristuha nna do lenie ttu nubiyú abittu chi ria leni, ttaka ganna nubiyú geeha gwa rokinniba ikini dhoru lenne, abittugaba udhá ikie nuha.
Kumu nubiyú abittu chi ria leniha chiba beyaka nuha nari xú arlo Tata Do Yebáha de chi ria le nuila geniha. Anágaba nuila abittu chi ria leniha, chigaba beyaka nuha nari xú arlo Tata Do Yebáha de chi ria le nubiyú geniha. Kumu ganna abíba chi beyakakana nari xú, laꞌania nna ka xiꞌinkaniha attisidiba tsigaba anka ka nuha arlo Tata Do Yebáha, ttaka nnanna ka xiꞌinkaniha chiba biriesi ka nuha ki akakana ge Tata Do Yebáha.
Ttaka ganna ttu nu abittu chi ria leni ge Cristuha rakaba leni elaꞌana len benne chi ria leeha, meski elaꞌa nuha lenie. Kumu ttixka raka aní, benne biyú o benne nuila chi ria leeha, labíru daa loke tseꞌeru len luesike, elaꞌalake kumu Tata Do Yebáha chi uxie riꞌi kini tseꞌeriꞌi latsiru len adí ka benne.
Kumu lu xa nuila, ¿gasina yulu deki gwadaalu odilálu nubiyú gelu‑na kini abittu tsia nnittina arlo Tata Do Yebáha ganna sa dhoruna lenlu? Lhe anágaba lu xa nubiyú, ¿gasina yulu deki gwadaalu odilálu nuila gelu‑na ki abittu tsia nnittina arlo Tata Do Yebáha ganna sa dhoruna lenlu?
Gaxabasina uinle, ttaka kua ttu ttule gwaltseꞌeba attiba chi bodhaꞌan Cristuha tseꞌele lhe gwaltseꞌeba attiba ankale tti uxi Tata Do Yebáha le. Neti nuníba rodhaꞌanaa uin iyá ka benne chi ria leke Cristuha.
Ganna si lu nubiyú, chi ruu lo bela latilu atti biyaxilu ki tsia lelu Cristuha, anába la ruu lo bela latilu. Abittu ukatsilu nu anka latilu nna ganna abittuba chi ruu lo bela latilu tti biyaxilu ki ugía lelu Cristuha, anágaba la ankalu. Abittu ichú lo bela latilu.
Kumu labí raka doelha si gwa ruu lo bela latilu o abittu. Nu rakarula doelha udolu tisa ge nu bodhaꞌan Tata Do Yebáha uinlu.
Laxkala kua ttu ttule eyaꞌanle attiba ankale tti uxi Tata Do Yebáha le lo neda geeha.
Ganna lu ankalu nu toꞌolu lo xxanalu tti biyaxilu ki ugía lelu ge Cristuha, abittu uchacha ikilu ge de toꞌolu lo sina. Ttaka ganna si gwa ruteba xxanaluha lo neda ki erialu lo náni, ben doelha beria lo náni.
Kumu ganna ttu benne toꞌe lo sina atti uxi Tata Xisiha bie ki ugía lebie, nnanna attisidiba chiba reki lhaa benneha kini rixúbie lo sina ge Tata Xisiha. Anágaba ganna ttu benne reki lhaabie atti biyaxie ki ugía lebie ge Tata Xisiha, nnanna benneha anke attiba ttu benne toꞌobie lo sina ge Cristuha ki unie nu inná benneha.
Lebiꞌi yaxi bedhake le tti uyoꞌobie leha. De nuha nna abittu dhielhale akale ttiba ttu nu toꞌo lo sina ge ka nu seꞌe yiesi lo yu‑ni ki uinle nu innabakana.
Laxkala xa betsi to, kua ttu ttule attiba ankale tti uxi Tata Do Yebáha leha, anába la ankale.
Ge ka nuila ribani‑na nna labí tisa bodhaꞌan Tata Xisiha gasina uinkana. Neti innebaa nu anka kibaa. Kumu de chi gwatua le Tata Xisiha neti, de nuha nna gwankaa nu dika tsia le ka benne ge nu innea‑ni.
Lu nubiyú, ganna chi do lenlu nuila, abittu uinlu esilalu len nuila geluha. Ganna si abittuba chi do lenlu nuila nna abittu kila nuila gelu.
Ganna utsá nálu, labí tulha nuha uinlu. Ganna nuila ribaniha utsá náni, labí tulha nuha uin nuha. Deba nna ka nu rutsá nákinna elhaxchacha ikiba tee ge ka nuná yiesi lo yu‑ni. Neti nna labí raka lasia satele aná.
Nu rakala lasia upeya le xa betsi to, chiba dabigana nuní geriꞌi, labíru isá riyasa. De nuha nna gwaludorula lele Tata Do Yebáha.
Lebiꞌi ka nu seꞌe lenle nuila, gwaluni attisidiba lanú nuila gele tee
nna ata seꞌele gwexxua le, gwaluni attisidiba labí seꞌele gwexxua le;
nna lebiꞌi ata seꞌele redeakinle, gwaluni attisidiba labí redeakinle,
nna lebiꞌi ata yuꞌule ugoꞌo, gwaluni attisidiba nu uyoꞌoleha labí anka nuha gele.
Anágaba lebiꞌi ata seꞌele redí baale nu tee yiesi lo yu‑ni, gwaluni attisidiba labí redí baale geni, kumu iyá nu rilenriꞌi yiesi lo yu‑ni tseꞌe looba nuní.
Neti rakati abittu gapale elhaxchacha iki tee yiesi lo yu‑ni. Kumu nubiyú nu do ttúbanaha, udorulana le nuha nu anka ge Tata Xisiha, delába udona leni gasina uinna ki tsuꞌu lebie.
Ttaka nu do len nuilaha, si rudolana le nuha ge nu raka yiesi lo yu‑ni, delába si rudolana leni gasina uinna ki tsuꞌu le nuila geniha nu ruinna.
De nuha nna ixeba nu do ikini. Nuila nu anutturu nubiyú do lennaha lhe nuila ribaniha lhe, ka nuha rudorulana lekani nu anka ge Tata Do Yebáha, delába latikani lhe espíritu gekani lhe ankakana nari xú arloe. Ttaka nu do len nubiyúha, si rudolana le nuha nu raka yiesi lo yu‑ni, delába rudona leni gasina uinna ki tsuꞌu le nubiyú geniha nu ruinna.
Ria aní, labí de rusunaa utsá nále. ¡Koꞌo! Ruinlaa kini lebiꞌi saría tsena le lhe kini tseꞌele uinle attiba ankaba geni, lhe itú iki itú lele udo lele Tata Xisiha.
Ttaka ganna ttu benne biyú rudúne de chi diani xiꞌiniunneha ida nna rakanie deki daba loe utebie nuha ki utsá náni, ganna aníha rakanie, laꞌania nna uinbe attiba rudhakaba lebie anka tse. Labí tulha nuha unie de utebie nuha len nubiyú.
Ttaka ganna attu benne chiba belaba tse lebie deki labí raka doelha utebie xiꞌiniunneha len nubiyú, uinbe nu rudhakaba lebie anka tse. Benne uin aní tseba nuha unie ganna abittuba utebie nuilaha len nubiyú.
Laxkala ganna ttu benne utebie xiꞌiniunneha len nubiyú, tseba nuha uin benneha nna benne abittu utebie xiꞌiniunneha len nubiyú, tserula nuha uin benneha.
Nuila chi betsá nániha, laka sa do ben nubiyú geniha, xigabana len nuha. Gannaliba chi utti nubiyúha, laꞌanialiba nna gwakaba ge nuilaha otsá náni len nuxaba raka leni, ladiba ganna nubiyú edínaha gwankana nu ria leni Tata Xisiha.
Ttaka neti rakati tserula dhona ganna eyaꞌan ttúna. Ria aní, kumu neti rakati gwa dogaba Espíritu ge Tata Do Yebáha lheꞌe lastoa, de nuha nna ria aní.
Nnanna innea ge nu unnaba tisale neti rale: “¿Si gwaka goriꞌi bela ge ka nimala rutti ka benne ki ruteke úna lo bekú ge ka nu labí gwalí ankakana diosi?” Gwalí galá iyábariꞌi chi yuriꞌi deki ka nuná labí gwalí ankakana diosi, ttaka nu chi yuriꞌi‑na ruinba nuná ki ruinriꞌi ttaba. Ttaka ganna gwa rakabin ge luesiriꞌi, nuná runi kini ruseꞌe tsitsi luesiriꞌi.
Kumu ganna ttu benne rakanie deki gwa yube ttu latti to, benne rakanie aníha labí chi yuga benneha attiga ankaga geni.
Ttaka benne gwa rakanie ge Tata Do Yebáha, Tata Do Yebáha chiba ankabianie benneha.
Nnanna kixxiꞌaya ganna gwaka goriꞌi bela ge ka nimala rutti ka benne, ki ruteke úna lo bekú ge ka nu labí gwalí ankakana diosi. Riꞌi chiba yuriꞌi deki ka nu labí gwalí ankakana diosi, ka nuná lanú nuxa anka ka nuná yiesi lo yu‑ni, kumu lanú attu diosi do, sunruba ttú benne do anke gwalíga Diosi.
Meskiba ganna seꞌe ka nu tee lákani diosi, si yebáha o si yiesi lo yu‑ni, kumu gwalí galá ixeba ka nu tee lákani diosi seꞌe lhe ixeba ka nu ra ka benne deki ankakana xxanake lhe.
Ttaka lenriꞌi, sunruba ttu Diosi do, delába Xxudiriꞌi do yebáha. Benneha benie iyá tte nu seꞌe lhe ge benneha‑gaba seꞌeriꞌi kini ixúriꞌi. Anágaba nna ttúrugaba benne anke Xxanariꞌi do, delába Jesucristuha. De benneha nna uka iyá tte nu seꞌe lhe de benneha‑gaba nna anka benriꞌi lhe.
Ttaka labí iyá ka benne chi ria leke ge Cristuha yuke nuní. Kumu adíke sa labibakanie roke bela ge ka nimala rute ka benne úna lo bekú ge ka nu labí gwalíga ankakana diosi, nna tti roke belaha nna sa rakabakanie deki gwalíba reyaka belaha ge ka nu labí gwalí ankakana diosiha. Ttaka kumu de labí chi seꞌe tsitsike lo neda ge Tata Do Yebáha, de nuha nna tti roke belaha nna rudú leni ttebana leke kumu rakakanie deki chiba bitsigake arlo Tata Do Yebáha.
Ttaka laa de nu rogariꞌi ruinna kini akariꞌi benne tsuꞌu le Tata Do Yebáha. ¡Koꞌo, labí! Kumu laa de nu roriꞌi‑naga uinna ki akaruriꞌi benne tsuꞌu lebie, nigaba laa de abíga goriꞌi nna akariꞌi benne abittu tsuꞌu lebie.
Ttaka lebiꞌi ata chi seꞌe tsitsile lo neda ge Tata Do Yebáha, gwaluyú gele, bittu akinle deki de gwakaba gole iyá, de nuha nna ukinnile ka benne abittu chi seꞌe tsitsike lo neda geeha.
Kumu ganna nuxa ttúle chi yule deki gwakaba goriꞌi iyá nna ganna ttu benne ilánie le seꞌele go yetta roꞌo mexa lheꞌe yotu ge ka nu labí gwalí ankakana diosi, ¿laaba ganna de labí chi re tsitsi le benne ilánie le siale goha, laaba ganna de nuha nna dhágaba lebie goe bela nu rutekana úna ge ka nu labí gwalí ankakana diosiha?
Lebiꞌi de chi yule nna, delo niꞌa gele nna initti betsi to geriꞌi benne abittu chi du tsitsie lo neda ge Tata Do Yebáha, delába benne chi utti Cristuha kwenta gebie.
Arlo Cristuha nuha rinittile tti rudú chupale le ka betsi to geriꞌi ka benne abittu chi re tsitsi leke.
Neti, ¿laaba ganna gwa rapabaa lo neda ki unia nu rudhaka lasia anka tse? ¿Laaba ganna apóstol ge Jesús‑ni ankaa lhe neti chi biláti Jesús benne anke Xxanariꞌiha? Lhe anágaba, ¿laaba lebiꞌi nuná ankale benne chi uxia ki tsia lele ge benne anke Xxanariꞌiha, delába benne runia sina gebie?
Ganna len adí ka benne abittu ankaa apóstol, ttaka len lebiꞌi gwalíba ankaa apóstol, kumu de lebiꞌi chi babale len Jesús benne anke Xxanariꞌiha, de nuha nna rulaꞌa deki gwalí ankaa benne chea ka tisa geeha.
Neti aníba rekabia ge ka nu rákana: “Nú yu ganna gwalí ankalu apóstol ge Jesús‑ni.”
Riꞌitu ka apóstol, ¿si abí gwa aka getu gotu lhe iꞌiyatu ge sina ruintu‑ni?
Lhe, ¿si abí gwa lo neda getu tee kini ichetu ka nuila getu ata diabatu, attiba runi adí ka apóstol ge Jesús‑ni lhe attiba runi ka betsieha lhe attigaba runi Cefas benne tegaba lábie Pedro? Ka nuila ge ka benne‑ni ria leke Cristuha nna ata diabake richeke ka benne‑ni.
¿Si suna netiba lenia Bernabé‑ni daa lotu uintu sina len niꞌa nátu kini aka bentu?
Lebiꞌi gwa yúbale lanú ttu soldadu do, la belhiu gebani rutseꞌe loona ki riana utilha lhe lanú ttu benne do iki de ratebie reyade ka ya uva, delo nna abígaba goe nu xixxi ute ka nuha lhe anágaba lanú ttu benne do reki lo ka neru nna abígaba edíbe xisi nu rute ka nuha.
¿Si rakinle nu anka ge ka benne seꞌe yiesi lo yu‑niba nuní rinnea tti ria aní? ¿Laaba anígaba ra lo bia bennabi bodhaꞌan Tata Do Yebáha len Moisés‑ni?
Kumu lo bia bennabiha dia ra: “Abittu kuꞌulu yexxa roꞌo bia rulea iki xuxtilaha.”  Tata Do Yebáha tti ree aní, laa suna ge ka bia rulea iki xuxtilaha‑ga nuha ruchacha ikie.
¿Laaba ganna gelariꞌi nuha ruchacha ikie? ¡Ge galáriꞌi, de nuha nna rabie aníha lo bia bennabiha! Kumu nu ribenna lo yuha, ruxxenba le nuha edí baana ge sina bennaha lhe nu riguꞌuna ka biaha iki xuxtilaha ruxxengaba le nuha edí baana ge sina bennaha.
Riꞌitu chi údatu ka tisa ge Tata Do Yebáha lheꞌe lastole. De bentu aní nna, ¿si yalhaba nuha ganna edí baatu ttu latti ge nu utele len riꞌitu?
Ki adí ka benne reki ugixxiꞌa ge Cristuha gwa rapana ke ridíke nu rutele, riꞌitu gwa raparulana riꞌitu kini dhitu nu utele.
Ttaka riꞌitu labí chi unnabatu nu ralhatu dhitu. Ratettibatu rigila getu. Lo iyába gwa rutto ruchíabatu. Ruintu aná kini abittu rudheatu lo ka tisa ge Cristuha.
Lebiꞌi gwa yu xeabale: ka nu rixúkana lheꞌe yotuha, ge ka úna risina lheꞌe yotuha‑ba ro ka nuha, nna ka nu rixúkana lo bekú ge yotuha, ge ka úna risina lo bekúha‑gaba ro ka nuha.
Anágaba bodhaꞌangaba Jesús benne anke Xxanariꞌiha ree deki ka benne reki ugixxiꞌa ka tisa geeha, ge sina ruinkeha‑gaba goke.
Ttaka neti ni tsa labí chi bedí baaya ge nu ralhaa dhia. Nigaba labí akinle deki runia nuní lo yetsi‑ni kini utele latti nu riyasati. Kumu tserula du lasia gattia abittu innabaa le, a laa kila innabaa le nna unnittia elha gwedeaka lasi kia de kwentaba rigixxiꞌania le ka tisa‑ni.
Neti labí dika unia ttaba de rekia ugixxiꞌa ka tisa ge Cristuha, kumu neti daba loa kixxiꞌaya ka benne‑ni. Karusiꞌiru neti ganna abíba tsekia kixxiꞌaya ke.
Kumu ganna neti redába lasia rekia ugixxiꞌa, laꞌania nna gwadíbaa nu ralhaa dhia ge sina runiaha. Ttaka ganna de rido doelhabaa ki rekia ugixxiꞌa, laꞌania nna labí runia nuha de redá lasia, sinuki sunruba runia nuha de aníha chi gaꞌanani Tata Do Yebáha deki unia.
Nianna, ¿nála lhiaxaa ganna? Delába kwentaba rekia ugixxiꞌa ka tisa ge Cristuha xa, abittuba innabaa nu ralhaa dhia de rekia rigixxiꞌaya.
Kumu neti meskiba ankaa benne reki lhaaya, labí xigaa lo ná ka benne, laa kiga de nuha nna reyakabaa attiba ttu benne xige lo sina ge iyába ka benne. Aníha runia kini ridaaya ralhia ixeeru ka benne lo neda ge Cristuha.
Neti tti doa len ka nu Israel‑ni, ruinbaa attiba labikinna ruinkana. Aníha runia kini ridaaya ralhia kana lo neda geeha. Len ka nu rudokana tisa ge nu ra lo bia bennabi bodhaꞌan Moisés‑ni, ruinbaa attisidiba sa xigabaa lo bia bennabiha. Aníha kini ridaaya raxia kana, meskiba neti labíru xigaa lo bia bennabi bodhaꞌan Moisés‑ni.
Tti doa len ka nu labí bia bennabi gekani tee, ruinbaa attisidiba labí bia bennabi kia tee. Aníha runia kini ridaaya raxia kana lo neda ge Cristuha. Meskiba neti gwa teeba bia bennabi ge Tata Do Yebáha kia, kumu xigabaa lo bia bennabi ge Cristuha
nna tti doa len ka nu labí chi seꞌe tsitsikana lo neda ge Tata Do Yebáha, reyakabaa ttu benne yusi lenkana, aníha kini ridaaya ruseꞌe tsitsia kana. Reyakabaa attiba ruin iyába ka benne kini aníha nna dhaaya odiláya kwadiba ttu chupakana.
Iyá nuní runia de ka tisa tse rigixxiꞌaya ge Cristuha, kini anágaba neti iselagabaa edí baaya nu ra ka tisa geeha.
Lebiꞌi gwa yu xeabale, ka nu kwiti ruxunni‑na, ixebakana riria ruxunnikana, ttaka ttúrubana gwa ridaana ridína ttu bixa. Anágaba lebiꞌi gwaludo lele gwaltsia lo neda ge Tata Do Yebáha kini dhile nu tse utebie.
Iyába ka nu rudhetikana ge bixaba gwitta, tsitsiba rudhetini latikani, labí ruinkana ttu nu unnittina kana. Aníha ruinkana kini ridaakana ridíkana ttu bixa ttu nu labí ruchíana isá, ttaka riꞌi ruinriꞌi doelha diariꞌi lo neda ge Tata Do Yebáha kini dhiriꞌi ttu nu uchíana ttu dia lii.
Laxkala neti anába diaya ruxunnia, labí kwentaba ruxunnia nna abígaba yua gaxa isinaa. Anába diaya ritilhaa, labí runia attiba ttu nu rudhen lo be,
sinuki rugwelaa elha disa latia‑ni kini rudona tisa kia, kini ni kina netila, iki de chi ugwekia utixxiꞌania ka benne ka tisa ge Tata Do Yebáha, delo nna abígaba iria tsea arlobie.
Betsi to, neti raka lasia abittu ixulhinle ge nu gwate ka benne uka xuttoriꞌiha tti beriake lo yu ge Egiptoha. Ka benneha iyábake bedáke danalhake beaha lhe iyágabake beteke lo neda udhali Tata Do Yebáha lheꞌe indatooha.
Anágaba iyágabake utoke elho daa yebáha, delába elho nu udhelha Tata Do Yebáha,
lhe iyágabake uꞌuyake inda beteeha lhe. Inda nu uꞌuyakeha biriana lheꞌe íyya nu labí ankana ge yiesi lo yu‑ni. Íyyaha nuha anka Cristuha nna danalhe ke ata diabake.
Ttaka labí ixeke benke nu uyuꞌu le Tata Do Yebáha. De nuha nna uttibake lo yu bisiha.
Ttaka iyába nu ukaha, beyaꞌanna kini riꞌi ilenriꞌi kini abittu dha leriꞌi uinriꞌi nu satsa attiba ka benneha udá leke benke nu satsa.
De nuha nna riꞌi abittu udú xibiriꞌi arlo ka nu labí gwalí ankakana diosi, tti ben ttu chupa ka benneha bedú xibike arlo ka nuha. Kumu lo ka yetsi ge Tata Do Yebáha dia ra: “Yiesiha urebana utona lhe uꞌuyana lhe, iki de nuha nna tti udú liina benna nu rakaba leni.”
Lhe anágaba abittu isáriꞌi nu subi subi tti ben adí ka benneha, de nuha nna suna lheꞌe ttu sáha‑ruba utti tsunnerua mili (23,000) ke.
Nigaba bittu uttisinriꞌi Tata Xisiha tti ben ixe ka benneha bettisikanie bie. De benke aníha nna begwe ka belhaha ke nna uttike.
Anágaba nna abittu inne lhale usiale iki Tata Do Yebáha ge nu ratele, tti ben ttu chupa ka benneha unne lhake besiake ikie. De nuha nna udhelha Tata Do Yebáha anjeli geeha kini betseꞌe loobie ke.
Iyá nu gwate ka benneha rixúna kini riꞌi ilenriꞌi nna beyaꞌangabana lo yetsi kini riꞌi ka benne seꞌeriꞌi ka sá chi daluxa‑ni, abittu uinriꞌi luesi nu ben ka benneha.
Laxkala benne rakanie deki chiba du tsitsie, uyú gebie kini ka ibixxie.
Lebiꞌi labí chi gwatele ttu prueba tsitsiru, lebiꞌi ratebale luesi nu rateba adí ka benne. Kumu Tata Do Yebáha anke benne labí runnitti tisa gebie, gwa ruinba benneha nu chi rabie unie. Laxkala labí ugwelha benneha satele ttu prueba tsitsi, ttu nu labí dhaale uchíale loni. Labe gwinbe kini lebiꞌi tseꞌe tsitsile. Ttaka ganna chi satele ttu prueba tsitsi, benneha gwakaba lenie le kini anáchu dhaale uchíale lo nu sateleha.
Laxkala xa betsi to kia, gwalukwitta kweꞌe ka nu labí gwalí ankakana diosi, bittu udú xibile arlo ka nuná.
Rulisaa le atti galába rulisaa ka nu yuu. Kwinaba lebiꞌi gwalinná ganna gwanka nu rinnea‑ni nu anka gwalí.
Tti roriꞌi irse ge Cristuha, laꞌania rugweriꞌe ixkixaru ge vinu riꞌiyariꞌiha. Tti riꞌiyariꞌi nuha, ¿laaba ganna reni belalie tti uttieha nuha chi riselariꞌi? Lhe yettaxtila roriꞌi laꞌania, ¿laaba ganna latieha nuha chi riselariꞌi tti roriꞌi yettaxtilaha?
Riꞌi meskiba ixeriꞌi raka, ttaka ttúba benne reyakariꞌi kumu ttúba yettaxtila roriꞌi.
Gwalulanniruga ge ka benne Israel‑ni, tti roke bela ge ka nimala ruteke úna lo bekú ge Tata Do Yebáha, ¿laaba ganna labie nuha chi risela ka benneha tti ruinke aníha?
Nianna, ¿bíunni ria ganna? ¿Si ria deki ka nu labí gwalí ankakana diosiha tee lidhakakani? O, ¿si ria deki bela ribia lo bekú gekaniha, gwa tegaba lidhakani?
¡Koꞌo, labí! Neti ria, ka nimala rutti ka nu abí ria lekani Tata Do Yebáha, ka nu rutekana úna lo bekú ge ka nu labí gwalí ankakana diosi, ka nuha len ka espíritu xxegwiha‑ba nuha rutekana belaha; labí rutekana nuha len Tata Do Yebáha. Neti labí raka lasia iselale ka espíritu xxegwiha.
Anágaba labí aka iꞌiyale vinu nu anka ge Jesús benne anke Xxanariꞌiha, delo nna edeꞌeyagabale vinu nu rutekana len ka espíritu xxegwiha. Anágaba labí dika gogabale irse ge benne anke Xxanariꞌiha, delo nna edeogabale elho nu rutekana len ka espíritu xxegwiha.
O lhe, ¿si rakaba leriꞌi uinriꞌi aná kini utseꞌenriꞌi Tata Do Yebáha? ¿Si tsitsirula ra leriꞌi tti benneha?
Lebiꞌi rale: “Iyába gwakaba getu uintu”, ttaka neti ria, labí iyá nu uinleha akana nu dika ixú. Gwalí galá iyába gwakaba geriꞌi uinriꞌi, ttaka labí iyá nu uinriꞌiha akana nu useꞌe tsitsina riꞌi lo neda ge Tata Do Yebáha.
Kua ttu ttule abittu uinle suna nu saría tsebana le. Lebiꞌi gwaluinla nu dika saría tsena iyále.
Gwaligo iyába bela ruttoꞌokana lheꞌe ka iꞌiya‑na, nna abittu gwennaba tisaba tseꞌele gaxa daa belaha kini ka udú chupana lele.
Kumu “Ge Tata Xisiha‑ba anka yiesi lo yu‑ni lhe iyába nu seꞌe loni lhe.”
Ganna ttixka ttu nu abittu chi ria leni ge Cristuha gaxina le ki gole yetta lisini, lebiꞌi nna ganna gwa rakaba lele tsiale, gwaltsia nna gwaligoba iyába nu kwekina lole. Abittu gwennaba tisaba tseꞌele gaxa daa nu roleha. Aníha kini abittu udú chupana lele.
Ttaka ganna ttu benne innábie: “Bela role‑ni ankana ge nu betekana úna ge ka nu labí gwalí ankakana diosi”, laꞌania nna bittu gole belaha. Bittu ulaba lele ge nu chi yuleha, sinuki gwalulaba lele ge benne utixxiꞌanie leha kini abittu udú chupana lebie.
Ria aní de ruinlaa kini abittu udú chupana le benneha, laa ttela runia de lebiꞌi.
Kumu, ¿beaka netila itua balaꞌana kia ge nu runia de nu ra attu benne subi?
Ki ganna neti gwa rugwebaa Tata Do Yebáha ixkixaru tti roa elhoha, ¿beakala nna sa ituaba balaꞌana kia de roa nuha?
Abittu uinle ttu bixa nu uinna ki ituxxuni ka nu Israel‑ni lhe ka nu abittu ankakana nu Israel lhe. Abittugaba uinle ttu nu uinna ki ituxxuni ka benne chi ria leke Tata Do Yebáha.
Ttiba neti bixaba runia, runia na kini ruꞌu le iyá ka benne. Labí runia ttu bixa kini suna netiba saría tsena, sinuki ruinlaa kini saría tsena adí ka benne, kini anáchu odilá Tata Do Yebáha ke.
Gwaluni attiba runia, attiba neti ruinbaa attiba ben Cristuha.
Ruꞌu lasia gele xa betsi to, kumu satíaba rexxa lele neti lhe kumu gwa ruinbale nu chi utixxiꞌania le uinle, gwa ruinbale atti tteba chi belaꞌania le.
Ttaka raka lasia utte dale deki Cristuha nuha due iki nubiyúha, delába lee nuha rinnabie nubiyúha. Nubiyúha nna duna iki nuilaha nna Tata Do Yebáha nna due iki Cristuha.
Ganna ttu nubiyú yuꞌuba ikini xumpre duna atti rilhapina tisa len Tata Do Yebáha o si tti duna rigixxiꞌana nu raka lebie una ka benne, tti ruinna aníha, rilhida gaabana benne due ikiniha, delába Cristuha.
Ttaka ttu nuila ganna do tuntuba ikini duna tti rilhapina tisa len Tata Do Yebáha o si tti duna rigixxiꞌana nu raka lebie una ka benne, tti ruinna aníha, rilhida gaaba nuha benne du ikiniha, delába nubiyú geniha. Nuila ruin aníha, ankaba nuha ttiba ttu nu iki xiga.
Kumu ganna nuilaha abíba udhea ikini ttu bixa, tsa ttela ichú itsa ikini ganna. Ttaka ganna si rettubinna ichú itsa ikini o uin ikini xiga, laꞌania nna ixxua lari ikini ganna xa.
Nubiyúha labí aka udhea iki nuha dhuna, kumu lana nuha ankana attiba anka Tata Do Yebáha lhe ruleꞌena nu xxeni ra lebie lhe. Nuilaha nna ruleꞌena nu xxeni ra le nubiyúha.
Kumu benne biyú udo sisiꞌa tte yiesi lo yu‑niha, labí benneha nuha biriabie lati nuilaha, sinuki nuilaha‑la nuha biriana lati benne biyúha.
Anágaba laa benga Tata Do Yebaa benne biyúha kini ixúe len nuilaha. ¡Koꞌo! Nuilaha‑la nuha benie na kini ixúna len benneha.
Laxkala nuilaha, kumu de rulanni ka anjeli ge Tata Do Yebáha na, de nuha nna teeki ixxua ikini lari kini lariha unna liina deki gwa riaba leni nubiyú geniha.
Laa kiga de nuní nna ka benne chi ria leke ge Tata Xisiha, benne biyúha, lanú benneha do yiesi lo yu‑ni ganna anúba nuila tee. Anágaba benne nuilaha lanú benneha do yiesi lo yu‑ni ganna anúba nubiyú tee.
Kumu ttiba nuilaha lati nubiyúha‑ba biriana, anágaba nubiyúha lheꞌe nuilaha‑ba raka xxena. Ttaka Tata Do Yebáha‑ba runie iyá nuní.
Kwinaba lebiꞌi gwalinná, ¿si tseba anka ganna ttu nuila duna rinnena len Tata Do Yebáha nna abittu xua ikini lari?
¿Laaba ganna la kwinabariꞌi rutte dariꞌi deki ttu nubiyú ganna rittunna ikini, satsaba nuha ruleꞌe nuha?
Ttaka nuilaha, nuila nuila raka nuha ganna rittunna ikini. Kumu de nuha‑la ben Tata Do Yebáha ki ittunna ikini kini itsa ikiniha ixúna attiba ttu lari udheana ikini.
Ttaka ganna ttu benne raka lebie uttilha roꞌobie ge nuní, neti upeya le, riꞌitu aníba labintu ruintu. Labí ruintu attu nu subi, nigaba adí ka benne ria leke Tata Do Yebáha labí ruin ka benneha attu nu subi.
Ttaka ge nu innea‑ni, ge nuníligaba nna labí upeya le deki tseba ruinle. Kumu tti ritupale ki rulhale ge Tata Xisiha, labí nu dika ixú ruinle, nu ruinleha runnittila nuha le.
Ladeꞌa tte chi binaa deki lebiꞌi tti ritupale ki rulhale ge Tata Xisiha labí seꞌele tutupa, lhaꞌaba lheꞌe luesile. Neti rakati gaxa gwalí galá aná ruinle.
Kumu gwalí nna aná teeki lhaꞌa lheꞌe luesile kini uleꞌe gá seꞌe ka nu gwalíga ruinkana nu ruꞌu le Tata Do Yebáha.
Niha galá lebiꞌi tti ritupale role irse ge Jesús benne anke Xxanariꞌiha, labí gwalíga irse ge benneha nuha role tti ruinle aníha.
Kumu ganna chi gole irse ge benneha, ttu ttubale role, labí ribeda luesile. Adíle nna rituinbale riseꞌele, adíle nna chiba dusi tábinle seꞌele.
¿Laaba ganna gwa doba lisile ata gole lhe iꞌiyale lhe, kini abittu uinle aná ata ritupaleha? Tti ruinle aná, ¿laaba ganna ka benne chi ria leke Tata Do Yebáha nuná riguꞌu niꞌale? Lhe, ¿laaba ganna elhittu nuná rugwele ka benne abittu geke tee? ¿Bíla anka nu innía ganna? ¿Si innía deki tseba nuná ruinle? ¡Koꞌo! Ge nuníligaba nna labí.
Kumu neti nu beleꞌebani Tata Xisiha neti, nuha‑ba utixxiꞌania le: loolha tti bete Judas‑ni Jesús benne anke Xxanariꞌiha lasi ná ka nu uttikaneha, laꞌania nuha bedaxxu Jesús‑ni yettaxtilaha
nna iki de chi begwebie ixkixaru Tata Do Yebáha, nianna tti ulhaꞌabie lheꞌe benneha nna ree: “Benne‑ni nuní anke latia. De lebiꞌi nna utea latia‑ni kini gattia. Tti gole yettaxtila‑ni nna exxa lele neti.”
Anágaba nna iki de chi beko irsekeha nna bedaxxue xiga taꞌa vinuha, nianna tti ree: “Vinu‑ni ankana tisa kubi bodhaꞌan Tata Do Yebáha nna reni kia‑ni ilalina kini ugwena lidhaka tisa‑ni. Aní uinle, kua iꞌiyale vinu‑ni nna exxa lele neti.”
Kumu kua gobale yettaxtilaha lhe iꞌiyale vinuha lhe, elhutti nu gwate Jesús benne anke Xxanariꞌiha, elhutti ge benneha nuha rigixxiꞌale tti ruinle aníha. Aníba uinle axtaliba ganna chi besia benneha.
De nuha nna nuxaba benne ganna tti roe irse ge Jesús benne anke Xxanariꞌiha nna abíba runie latsiru tti roe yettaxtilaha lhe tti riꞌiye vinuha lhe, benneha kweꞌebe sare nu runie de riguꞌu niꞌabie lati Jesús‑ni lhe de riguꞌu niꞌabie reni belali benneha lhe.
Kumu ttu benne ganna ladiba roe yettaxtilaha lhe riꞌiye vinuha lhe, nna ganna abíba rite danie deki nu roeha riguꞌinna nuha lati Jesús benne anke Xxanariꞌiha, benne runi aníha, la elha disa gebe nuha rigile tti roe lhe tti riꞌiye lhe.
De nuha nna ixebale ranile lhe ttíruba ankale lhe. Anágaba nna ixegabale chi utti.
Ttaka ganna riꞌi atti lanila goriꞌi yettaxtilaha ulabaxa leriꞌi ganna gwa ruin tseriꞌi o abittu, laꞌania nna labí uyúriꞌi elha disa.
Ganna riꞌi ruyúriꞌi elha disaha, Tata Xisiha‑ba nuha rutebie nuha kini riꞌi iyieninriꞌi. Aníha kini abittu ibixxi iginniriꞌi itupa len riꞌi ka nu labí ria lekani Jesús‑ni seꞌe yiesi lo yu‑ni.
Laxkala xa betsi to kia, tti itupale gole irse ge Jesús benne anke Xxanariꞌiha, gwalikweda luesile.
Ganna nuxale chi rituinle atti lanila itupale niha, gwaligo ttela irsele lheꞌe lisile, kini abittu suna ugila elha disa gebale diale.
Ge adíru nu rinnaba tisale neti, gwagixxiꞌabania le ge nuha ganna chi itaa ata seꞌele‑na.
Betsi to, nnanna raka lasia unale gasina anka ka elha tse rute Espíritu ge Tata Do Yebáha len ttu tturiꞌi.
Lebiꞌi gwa yúbale atti labí chi ria lele ge Jesús‑ni, gwanalha lo xuabale ka nu labí gwalíga ankakana diosi. Ka nuná biríaba anka ka nuná.
De nuha nna nnanna kixxiꞌania le kini unale deki niru ttú benne labí aka kebie iki Jesús‑ni ganna chi yuꞌu Espíritu ge Tata Do Yebáha latie. Lhe anágaba lanú ttu benne do innábie deki Jesús‑ni anke Xxane ganna abíba chi yuꞌu Espíritu ge Tata Do Yebáha latie.
Ixe looba ka elha tse seꞌe, ttaka ttúba Espíritu ge Tata Do Yebáha rutebie ka elha tseha lenriꞌi.
Lhe ixe loogaba sina ge Tata Do Yebáha tee uinriꞌi, ttaka ttúba benneha anke Xxanariꞌi.
Anágaba ixe looba nu ruinriꞌi, ttaka ttúba Tata Do Yebáha raka lenie iyáriꞌi kini raka geriꞌi ruinriꞌi nuha.
Kua ttu tturiꞌi rute Espírituha elha tse geriꞌi kini elha tseha ixuinriꞌi na len adí ka benne.
Kumu ttibanka len ttu benne rute Espírituha elha tse gebie kini rinnebie tisa nu rutena elha rieni ge ka benne,
attue nna la Espírituha‑gaba rutebie elha tse gebie kini rigixxiꞌanie ka benne ge nu rite danieha.
Attue nna la Espírituha‑gaba runi kini ruxxen tsitsi lebie ge Tata Do Yebáha;
attue nna la Espírituha‑gaba rutebie elha tse gebie kini reyonie ka benne rani.
Len adíke nna rute Espírituha elha tse geke kini ruinke ka milagru,
adíke nna rute Espírituha elha tse geke kini raka geke rigixxiꞌake nu raka le Tata Do Yebáha una ka benne,
adíke nna la Espírituha‑gaba runi kini rite dákanie bí espíritu yuꞌu lati ka benne,
nna len adí ka benne nna rute Espírituha elha tse geke kini raka geke rinneke ka tisa subi ka nu labí rite dani ka benne;
adíke nna raka geke rigixxiꞌake bixa diani ka tisa subiha.
Iyá nuní runi ttúba benne, delába Espíritu ge Tata Do Yebáha. Benneha nuha rigidhie elha tse len ttu ttu ka benne attiba rakaba lebie.
Attiba latiriꞌi‑ni, meskiba ttúba ankana, ttaka ixe looba ka nu rapana, nna iyába ka nu rapanaha, meskiba raka ixekana, ttúba benne reyaka iyákana. Anágaba ka benne babake len Cristuha, meskiba ixeke raka, ttaka ttúba benne reyaka iyáke.
Kumu riꞌi, sila ankariꞌi benne Israel o abittu, lhe sila ankariꞌi benne toꞌoriꞌi lo xxanariꞌi o sila reki lhaariꞌi lhe, iyábariꞌi ttúba Espíritu begadi Tata Do Yebáha riꞌi kini bisinriꞌi ukariꞌi ttúba benne lhe ge ttúgaba Espírituha redí baariꞌi lhe.
Kumu latiriꞌi‑ni labí ttu looru anka nuní, ixeba nu rapana.
Laxkala ganna niꞌaya‑ni gana xubenáya‑ni: “Neti de labí ankaa xubená, de nuha nna labí ankaa ge lati benne rape riꞌi”, labí de innána aníha nna abitturu ankana ge lati benne rape naha.
Lhe ganna nagaa‑ni gana ka iyya loa‑ni: “Neti de labí ankaa iyya lo, de nuha nna labí ankaa ge lati benne rape riꞌi”, labí de innána aníha nna abitturu ankana ge lati benne rape naha.
Ttaka Tata Do Yebáha kua ttu ttu ka nu sia latiriꞌi‑ni besiabe kana ataba ukaba lebie kwiakana.
Ganna ttu looba anka iyákana, ganna ttixka aníha nna abígaba latiriꞌi tee ganna ttixka.
Gwalí galá ixeba nu rapariꞌi, ttaka latiriꞌi‑ni ttu túbiba nuní raka.
Iyya loriꞌi‑ni labí aka gana ka náriꞌi‑ni: “Labí ixúti le.” Nigaba ikiriꞌi‑ni labí aka gana ka niꞌariꞌi‑ni: “Labí ixúti le.”
Gwanka ganna, ka nu sia latiriꞌi‑ni, ka nu rakinriꞌi deki labí tte rixuinriꞌi kana, ka nuníla ka nu rixúruinriꞌi
nna ka nu sia latiriꞌi‑ni, ka nu labí tte rugweriꞌi lidhakakani, ka nuníla ka nu ruyú tsitsiruriꞌi nna ka nu labí dika iláni ka benne, ka nuníla ka nu ruguku tseruriꞌi,
ttaka adí ka nu sia latiriꞌi‑ni, ka nuní labí riyasa uyú tsitsiriꞌi kana. Kumu Tata Do Yebáha anába chi benie latiriꞌi, ruyú tserue ka nu rakinriꞌi labí tte dakakana.
Aníha kini abittu lhaꞌa lheꞌe luesi ka nu sia latiriꞌi‑ni, sinuki uyú tsitsirula luesikani.
Ganna ttu ka nuní bixa satekana, laꞌania nna iyágabakana uyúkana elha disa, lhe ganna ttu ka nuní ugweriꞌi lidhakakani, laꞌania nna iyágabakana edú itta lekani.
Lebiꞌi nuná ankale lati Cristuha nna kua ttu ttule ankale benne chi babale latie.
Arlo iyále ka benne ria lele Cristuha chi boseꞌe Tata Do Yebáha ka benne kini uinke sina gebie.
Ladeꞌa tte boseꞌebie ka benne ankake apóstol.
Berupa nna boseꞌebie ka benne ankake profeta.
Beyonna nna boseꞌebie ka benne ki uleꞌekanie adí ka benne.
Iki de nuha nna boseꞌebie ka benne uinke ka milagru.
Delola nna danalha ka benne betebie elha tse geke kini eyoinke ka benne rani.
Nianna tti daa ka benne betebie elha tse geke ki ute náke len adí ka benne.
Nianna dedhá ka benne bete Tata Do Yebáha elha tse geke kini rixú liikanie riseꞌeke arlo adí ka benne chi ria leke Cristuha.
Iki deliba nuha nna tti daa ka benne raka geke rinneke ka tisa subi ka tisa ka nu labí rite dani adí ka benne.
Nianna laa innágariꞌi iyále ankale apóstol,
lhe laa iyágale ankale profeta lhe.
Anágaba laa iyágale raka gele ruleꞌenle ka benne,
lhe laa iyágale raka gele ruinle ka milagru lhe.
Anágaba laa iyágale reyoinle ka benne rani,
lhe laa iyágale rinnele ka tisa subi ka nu labí rite dani ka benne.
Anágaba nna laa iyágale raka gele rigixxiꞌale bixa diani nu ra ka benne rinneke ka tisa subiha.
Ttaka lebiꞌi gwaluinrula doelha ki dhile ka elha tse ka nu anka tseru. Neti nna uleꞌenia le attu neda tseru.
Neti meskiba ganna innea ixe loo ka tisa rinne ka benne seꞌe yiesi lo yu‑ni lhe meskiba ganna innea tisa ge ka anjeli seꞌe yebáha, ttaka ganna abíba rakati ge ka benne, laꞌania nna ankabaa attiba ttu iyya abígaba tsiꞌini yuꞌu, kwentaba ridesina.
Lhe meskiba ganna gwa tee elha tse kia kini rigixxiꞌaya nu raka le Tata Do Yebáha una ka benne, lhe meskiba ganna gwa rite dati iyá nu tenie gatsi, delába nu labí yu ka benne, anágaba lhe meskiba ganna gwa tee elha rieni kia ki rite dati iyá, lhe meskiba ganna gwa ria tsitsi lasia deki tti innea nna gwa silaba ka iꞌiya‑na kini tsiakana tadhokana attu ta subi, ttaka ganna abíba rakati ge ka benne, laꞌania nna kwachiruba bi daka nu runia ganna ttixka.
Kumu ttu benne siꞌi lasi, benneha anke benne re besi lebie,
lhe anke benne re tse lebie lhe,
anágaba labí ritisinie adí ka benne,
lhe labí runie deki raka xxatta gebie,
lhe labí runie ttaba lhe.
Anágaba labí ladi rulise adí ka benne,
lhe labí suna ge nu anka gebe rulaba lebie,
lhe anágaba labí nnelaba risaꞌanie,
lhe labí rudo lebie ge nu rudhakakane lhe.
Anágaba labí ruꞌu lebie tti rilánie raka ttu nu abittu anka tse;
benneha ruꞌula lebie tti rilánie raka ttu nu anka tse.
Benne siꞌi lasiha ridíbe elha xen lasi ge iyába,
lhe ge iyába ria lebie lhe.
Anágaba ge iyába ruxxen lebie,
lhe ge iyába rutto ruchíabie lhe.
Isia sá lhuxa looba iyá ka elha tse rute Tata Do Yebáha geriꞌi, ttaka elha siꞌi lasi‑na ttu tsaba gatta nuná geriꞌi, labí lhuxa loo nuná. Isia sá labíru kixxiꞌake ka tisa nu raka le Tata Do Yebáha una ka benne. Anágaba ka tisa subi ka nu labí rite dani ka benne, isiagaba sá labíru inne ka benne ka nuná lhe anágaba elha rieni rute Tata Do Yebáha geriꞌi isiagaba sá lhuxa loo nuná.
Kumu nnanna nu yuriꞌi‑ni ttu lattiruba nuní yuriꞌi lhe ttu lattiruba rigixxiꞌariꞌi nu raka le Tata Do Yebáha una ka benne.
Ttaka ganna chi bisia sá isia nu anka idaꞌaha, laꞌania nna iyába nu labí anka idaꞌaha lhuxa looba nuha.
Neti tti ankaa nutoha, rinnebaa attiba rinne ttu nuto lhe rulababa lasia ttiba rulaba le ttu nuto. Anágaba nna rutte dágabaa attiba rutte daa ttu nuto. Ttaka atti chi ankaa benne xeniha, laꞌania nna chi bedhanaa, labíru runia ge nuto.
Nnanna ttiba ttu nu rulanni lo ttu iyya gwana nu labí rilá tse loni, aníha‑ba rateriꞌi. Ttaka ganna chi bisia sáha, laꞌania nna ilá tsenriꞌi. Neti nnanna lattiruba chi yua, ttaka laꞌania isinaa uinbiaya iyá tte attiba Tata Do Yebáha chi ankabianie neti.
Nnanna ria leriꞌi Tata Do Yebáha lhe ruxxen leriꞌi gebie lhe raka siꞌin luesiriꞌi lhe. Ttaka delo iyunna ka nuní, elha siꞌi lasi‑na nuná anka tseru.
Lebiꞌi gwaluin doelha kini akale benne siꞌi lasi lhe gwalebeki lele ki dhile ka elha tse rute Espíritu ge Tata Do Yebáha. Ttaka gwaludorula lele ki utebie elha tse gele kini aka gele kixxiꞌale nu raka le Tata Do Yebáha una ka benne.
Kumu ttu nu rinnena attu tisa subi nu labí rite dani ka benne, laa len ka bennega nuha rinne nuha, sinuki len Tata Do Yebáha‑ba nuha rinnena, kumu ni ttu benne a rite danie nu rinnenaha, kumu Espíritu ge Tata Do Yebáha‑ba runie kini rinnena nu labí yu ka benne.
Ttaka ttu nu rigixxiꞌana nu raka le Tata Do Yebáha una ka benne, len ka benne seꞌe yiesi lo yu‑ni nuha rinnena kini ruseꞌe tsitsina ke lhe kini redú itta leke lhe anágaba kini reyaka xen leke lhe.
Nu rinne tisa subi nu labí rite dani ka benne, suna larubana nuha gwa ridú tsitsina, ttaka benne rigixxiꞌe nu raka le Tata Do Yebáha una ka benne, ka benne ria leke ge Jesús‑ni nuha rudú tsitsi benneha.
Aní rakati neti, iyále innele tisa subi nu labí rite dani ka benne, ttaka rakarula lasia kixxiꞌale nu raka le Tata Do Yebáha una ka benne. Kumu ttu nu rigixxiꞌana nu raka le Tata Do Yebáha una ka benne, dakarula nu ruin nuha attichula nu rinne attu tisa subiha, laruba ganna, iki de chi unnena tisaha nna kixxiꞌagabana bí diani nu ranaha kini anáchu useꞌe tsitsina adí ka benne chi ria leke ge Jesús‑ni.
Xa betsi to, ganna neti itaa ata seꞌele‑na nna innea attu tisa subi, labí ixú nu innea len lebiꞌi ganna abíba kixxiꞌaya nu beleꞌen Tata Do Yebáha neti o ganna abíba kixxiꞌaya nu chi yua lhe ganna abíba kixxiꞌaya nu raka le Tata Do Yebáha una ka benne lhe, anágaba ganna abíba uleꞌenia le ttu bixa.
Kumu ttiba ka nu rulha lenriꞌi, delába ka flauta rukwesiriꞌi o ka arpa rudá náriꞌi lokani, ganna ka nuha abíba do tse tsiꞌikani, ¿gasina tte denriꞌi bixa nuha rulha lenriꞌi ka nuha ganna ttixka?
Anágaba lo ttu guerra, ganna trompetaha abíba kwesiꞌa tsena, ¿gasina tte dani ka nu dia utilhaha deki chi eseꞌe tsekana kini dhulokana ttilhakana?
Gwalí galá, ixe looba ka tisa rinne ka benne seꞌe yiesi lo yu‑ni nna kua ttu ttu ka nuná gwa rite dábinriꞌi bixa diakinna innákana.
Ttaka ganna neti abíba rite dati bixa diani nu ra benne rinneha, laꞌania nna ttiba ttu nu dittu anka benneha len neti, anágaba neti attiba ttu nu dittu ankaa len benneha.
Anágaba lebiꞌi ka benne rudoruna lele dhile ka elha tse rute Espíritu ge Tata Do Yebáha, gwaluin doelha kini dhi tamale nu dika ixuinle ki useꞌe tsitsile adí ka benne chi ria leke ge Jesús‑ni.
Laxkala nu rinnena attu tisa subi nu labí rite dani ka benne, nuha teeki innabana len Tata Do Yebáha kini anáchu aka geni kixxiꞌana bixa diani nu rinnenaha.
Kumu ganna ttixka neti rinnea attu tisa subi tti rilhapia tisa len Tata Do Yebáha, espíritu kia‑niba nuha rinne, ttaka neti labí rite dati bí nuha ria.
Nianna, ¿bíla anka nu unia ganna? Ixúbati espíritu kia‑ni tti innea len Tata Do Yebáha xa, ttaka anágaba nna tti innea nna tte dágabati bixa diani nu rinneaha. Tti ulhaa nna ulhagabaa gebie len espíritu kia‑ni, ttaka anágaba nna tti ulhaa nna tte dágabati bixa diani nu rulhaaha.
Kumu ttibanka lu, tti rugwelu Tata Do Yebáha ixkixaru, ganna suna espíritu gelu‑naba rinne lenna benneha, laꞌania nna benne rudo nage ge nu rinneluha, ¿gasina inná benneha “Amén” tti rugwelu ixkixaruha, ki abígaba rite den benneha nu ráluha?
Gwalí galá, lu gaxa tseba rinnelu tti rugwelu Tata Do Yebáha ixkixaru, ttaka benne rudo nage ge nu ráluha, labí rixú nuha lenie.
Neti ixkixaru rugwea Tata Do Yebáha kumu delo iyá ttele, netiba nu rinnerua attu tisa subi nu labí rite dani ka benne.
Ttaka arlo ka benne chi ria leke Cristuha, len neti tserula nuha ganna innea gayu ka tisa ka nu tte dani ka benne kini aníha nna udhetinia adíke, a laa kila innea tsii mili ka tisa subi ka nu labí tte dákanie.
Betsi to, gwaluni tti ruin ka nuto‑na. Ka nuto‑na labí yu ka nuná uinkana nu satsa. Ttaka tti ulaba lele, abittu ulaba lele tti rulaba le ttu nuto; gwalulabala lele tti rulaba le ttu benne xeni.
Lo ka yetsi ata dia ka tisa ge Tata Xisiha rinnebie ree:
Ka benne dittu, ka benne rinneke attu tisa,
ka benneha nuha ixúti ke ki ulisaa ka benne kia,
ttaka nigaba aníha labí udo nagakani kia.
Laxkala ka tisa subi‑na rixúkana ttiba ttu señal len ka nu abittu chi ria lekani ge Jesús‑ni, labí rixú nuná len ka benne chi ria leke gebie. Ttaka ka tisa rinne ttu benne rigixxiꞌe nu raka le Tata Do Yebáha una ka benne, ka tisaha nuha rixúkana len ka benne chi ria leke ge Jesús‑ni, labí rixúkana len ka nu abittu chi ria lekanie.
Kumu ganna ttixka iyábale ka benne ria lele Jesús‑ni tupale rinnele len Tata Do Yebáha nna iyábale rinnele attu tisa subi nu labí rite dani ka benne, nianna tti gaꞌa ka nu saleaka abittu chi yúkana o si abittu chi ria lekani ge Jesús‑ni, ¿laaba ganna ka nuha innálakana rakaba iki ka nuná?
Ttaka ganna iyábale seꞌele rigixxiꞌale nu raka le Tata Do Yebáha una ka benne, nianna tti gaꞌa ttu nu labí chi ria leni ge Jesús‑ni o ttu nu saleaka abittu chi yuna, nna tti iyieninna nu rinneleha, laꞌania nna otte dana deki ankana nu ruin satsa nna la labana okinni ikini deki ralhabana ugwe Tata Do Yebáha na elha disa ge nu ruinnaha.
Tti chi ilá loo nu gatsi ruinnaha, laꞌania nna tti ibigana udú xibini arlo Tata Do Yebáha, nna innána deki gwalíba du Tata Do Yebáha len lebiꞌi.
Betsi to, ¿bíla anka nu uinriꞌi ganna? Lebiꞌi, atti ritupale, kua ttu ttule ganna chele ttu leꞌa ki ulhale o raka lele uleꞌenle ka benne ttu bixa, o si kixxiꞌale nu raka le Tata Do Yebáha una ka benne lhe o raka lele innele attu tisa subi nu labí rite dani ka benne o si kixxiꞌale bixa diani nu ra benne rinne tisa subiha, iyá nuná uinle kini ixúna useꞌe tsitsi luesile.
Ganna raka lele innele attu tisa subi, inneba suna chupabale o yalhá ttela tsunnale. Aná nna kua ttu ttubale innele lhe anágaba nna teeki du ttu benne raka gebie kixxiꞌabie bixa nuha ra benne du rinne attu tisa subiha.
Ttaka ganna anúba benne seꞌe raka geke kixxiꞌake bixa diani nu ra benne rinneha, tserula siiba aka benne rinneha, abittula innebie tisa subi arlo ka benne tupaha, sinuki lhiꞌu lebe innebie len Tata Do Yebáha.
Anágaba ka benne kixxiꞌake nu raka le Tata Do Yebáha una ka benne, suna chupabake o tsunnabake inne. Adíke nna tseꞌebake utte liike ganna gwalí nu anka ge Tata Do Yebáha nuha rinne ka benneha,
nna ganna ttu benne re niha, ttu nnelaba kixxiꞌani Tata Do Yebáha bie ttu bixa raka lebie una ka benne, benne du gwenneha teeki eyaka siibie kini aka inne benne reha.
Kumu aníha nna kua ttu ttule gwakaba gele kixxiꞌale nu raka le Tata Do Yebáha una ka benne, kini aníha nna iyábale idetile lhe iyábale tseꞌe ittale lhe.
Kumu ka benne rigixxiꞌake nu raka le Tata Do Yebáha una ka benne, la labake inná nuka inneke lhe nuka abittu inneke lhe.
Kumu Tata Do Yebáha labí raka le benneha ladiba uinriꞌi, sinuki raka lebie uinriꞌi latsiru.
Ttiba runi iyába ka benne chi ankake ge Jesús‑ni atti ritupake ki rulhake gebie,
ka benne nuila‑na siiba akake lo benne, labí dika inneke, sinuki udába ikike attiba chi gaꞌanna lo ka tisa ge Tata Do Yebáha.
Lebiꞌi, ¿si rakinle deki ikibale biria ka tisa ge Tata Do Yebáha? O, ¿si rakinle deki suna len lebiꞌiba chi bisia ka tisa geeha?
Ganna nuxa ttúle rakinle deki ankale benne rigixxiꞌale nu raka le Tata Do Yebáha una ka benne o chi rudorule tisa ge Espíritu geeha, ganna aníha ankale, teeki okinni ikile deki nu runia lo yetsi‑ni ankana nu bodhaꞌan Tata Xisiha kini udoriꞌi tisa geni.
Ganna ttu benne abíba okinni ikie deki nu rinnea‑ni ankana ge Tata Do Yebáha, anágaba benneha abittugaba etabini Tata Do Yebáha gebie.
Laxkala xa betsi to kia, gwaluin doelha kini akale benne kixxiꞌale nu raka le Tata Do Yebáha una ka benne nna abittu usunale tti inne ka benne attu tisa subi nu labí rite dani ka benne.
Ttaka iyá nuní gwaluin na latsiru lhe attiba ankaba geni lhe.
Betsi to, nnanna rodhua lele ka tisa ge Cristuha, delába ka tisa tse chi utixxiꞌania leha, ka tisa ugíagaba lele gekeha lhe den tsitsile ke nnanna lhe.
De ka tisa‑nigaba nna gwalále, ganna si gwa ria lele geke atti ttega utixxiꞌania leha. Ganna abíba nna kwentaruba nuha ugía lele.
Kumu neti ladeꞌa tte utixxiꞌania le nu belaꞌabakanie neti. Belaꞌakanie neti deki Cristuha uttie utixe ge ka tulha geriꞌi atti tteba chi gaꞌanna lo ka yetsi ge Tata Do Yebáha,
nianna tti bigatsie. Iki de chi beyonna ubisa bigatsieha nna beyadha benbe lo elhuttiha attigaba chi ra lo ka yetsi geeha.
Nianna tti beleꞌe lobie len Pedro‑ni. Iki de nuha nna tti bodoleꞌe lobie len iyába ka benne tsiꞌinu (12) rudhetinieha.
Delo nna ttu tsa tteba beleꞌe lobie len gwate gayu gayua (500) ka betsi to geriꞌi. Nnanna ixe ka benneha sa seꞌe benbake, adíke nna chiba uttike.
Nianna beleꞌegaba loe len Jacobo‑ni, delola nna tti beleꞌe loe len iyába ka benne ankake apóstol geeha.
Iki de chi beleꞌe loe len iyá ka benneha nna debá len netiba beleꞌe loe. Ankabaa attiba ttu nuto uli yaꞌabana, aníha‑ba beleꞌe loe len neti.
Kumu delo iyá ka benne ankake apóstol ge Jesús‑ni netiba labí dakaa. Labí elha ralhaa gatta láya apóstol gebie kumu de gwanalhalaa ka benne ria leke Tata Do Yebáha bedhaka xiia ke.
Ttaka Tata Do Yebáha bedá lebie betebie elha tse kia, de nuha nna ankaa apóstol. Elha tse beteeha gwa bixúba nuha len neti, labí kwentaba betebie na len neti. Kumu netila nuní rekirua rigixxiꞌaya ge Jesús‑ni attichula iyá ka benne ankake apóstol gebie. Meskiba laa netiga runia nuní, sinuki Tata Do Yebáha‑ba redá lebie raka lenie neti ki runia nuní.
Ttaka, ¿bí de ruinna? Sila neti utixxiꞌania le ge Cristuha o sila adí ka apóstol geeha, riꞌitu ttúba rigixxiꞌatu, lebiꞌi nna gwa ugíaba lele ge nu utixxiꞌentu leha.
Nianna, ganna riꞌitu rigixxiꞌatu deki Cristuha beyadha benbie lagwi ge ka benne chi uttiha, ¿beakala nna sa raba ttu chupale deki ka benne chi uttiha labí eyaka ben ka benneha?
Ki ganna abígaba eyaka ben ka benne chi uttiha, anágaba Cristuha abittugaba beyaka ben benneha lo elhuttiha ganna ttixka.
Ganna Cristuha abíba beyaka benbie lo elhuttiha, laꞌania nna abígaba ixú nu rekitu rigixxiꞌatu gebie. Anágaba lhe, kwentarugaba nuha ria lele gebie.
Ganna si gwalíbinle deki abíba eyaka ben ka benne chi uttiha, laꞌania nna labí lii nu rigixxiꞌatu ge Tata Do Yebáha ganna ttixka, kumu riꞌitu ratu: “Tata Do Yebáha belhidha benbe Cristuha lo elhuttiha.”
Kumu ganna ka benne chi uttiha abíba eyaka benke, laꞌania nna Cristuha abígaba beyaka ben benneha ganna ttixka.
Ganna si gwalíba deki Cristuha abittuba beyaka benbie, laꞌania nna abígaba ixú nu ria lele gebie lhe anágaba nna sa nujagabale yua ge ka tulha gele‑na ganna ttixka.
Lhe anágaba ka benne chi utti ria leke Cristuha, abittugaba exúkin benneha lo Tata Do Yebáha ganna ttixka.
Ganna sunruba nnanna seꞌeriꞌi yiesi lo yu‑ni gwa rixú nu ruxxen leriꞌi ge Cristuha, laꞌania nna delo iyá ka benne seꞌe yiesi lo yu‑ni, riꞌila nuha ralhariꞌi gákana riꞌi: “¡Karusiꞌirukana, kwentaruba nuná ria lekani!”
Ttaka kumu de gwalíba beyaka ben Cristuha lagwi ge ka benne chi uttiha, laxkala nna labie nuha ladeꞌa tte beyadhe lo elhuttiha. De nuha nna rutebie elha xen lasi deki gweyaka bengaba ka benne chi utti ugía leke gebie.
Kumu attiba elhutti geriꞌi re yiesi lo yu‑ni udulona delo niꞌa ge tulha ben ttu benne, anágaba nna de nu tse ben attu benne, de nuha nna gwaka eyadha ben ka benne lo elhuttiha.
Kumu ttiba riꞌi de datiariꞌi Adán‑ni nna iyábariꞌi rattiriꞌi, anágaba nna de ria leriꞌi ge Cristuha nna iyágabariꞌi eyaka benriꞌi lo elhuttiha.
Ttaka kua ttu tturiꞌi eyadhariꞌi lo elhuttiha kua galhabariꞌi: ladeꞌa tte Cristuha beyadha benbie lo elhuttiha. Iki de nuha nna tti esiabie yiesi lo yu‑ni, laꞌania nna eyadha ben ka benne chi ankake gebie.
Nianna ganna chi betseꞌe loobie iyá nu rinnabia lhe iyá nu rapa lo neda lhe iyá nu ra tsitsi leni lhe, nianna tti otebie iyá nu unnabieha lasi ná Tata Do Yebaa benne anke Xxudieha. Iki deliba nuha nna tti lhuxa loo yiesi lo yu‑ni.
Iki deliba nuha nna utseꞌe looe attu nu labí raka uyúne, delába elhuttiha.
Kumu lo ka yetsi ge Tata Do Yebáha dia ra: “Iyá tteba nu seꞌe chi bekaꞌan Tata Do Yebáha lasi ná Cristuha kini labie nna innabie kana.”  Gwalí galá tti ra, iyába bekaꞌane lasi ná Cristuha, Tata Do Yebáha labí sele lheꞌe nuha, kumu ki lalee nuha bekaꞌane iyá nuha lasi ná Cristuha.
Nianna ganna chi unnabia Cristuha iyá tte nu seꞌe, laꞌania nna la Cristu benne anka Xiꞌin Tata Do Yebáha, la labe etebie lasi ná Tata Do Yebáha kini benneha nna innabie Cristuha. Aníha kini Tata Do Yebaa benne bokaꞌane lasi ná Cristuha iyá tte nu seꞌe, benneha ake benne xxeniru lo iyá tte nu seꞌe.
Ganna gwalíga deki abittuba eyaka ben ka benne chi uttiha, ganna aníha nna, ¿bíla anka nu uin ka benne radike inda kwenta ge ka benne chi uttiha ganna? Ki ganna abígaba lii deki reyadha ben ka benne lo elhuttiha, ¿beakala ki sa radike inda kwenta ge ka benneha ganna?
Anágaba riꞌitu, ¿beakala ki ttu ttu sába ruxunnina getu bixa satetu de rekitu ugixxiꞌa ge Cristuha ki ganna abígaba eyaka ben ka benne chi uttiha?
Gwalígati xa betsi to, anába attiba tee elha gwedeaka lasi kia de chi ria lele ge Jesucristu benne anke Xxanariꞌiha, anágaba nna ttu ttu sába ruxunnina kia gattia.
Lheꞌesi Éfeso‑ni betilha roꞌa len ka nu ruin satsa seꞌe niha. ¿Beakala ki betilha roꞌa len ka nuha, ki ganna abíba lii eyaka ben ka benne chi uttiha? Ganna aníha aka: “Gochilariꞌi lhe iꞌiyachilariꞌi ki uxxeha‑ba gattiriꞌi.”
Bittu tsia lele ge ka nu ruin lekinna, kumu ganna: “Utsáriꞌi ka nu runi satsa‑na, unnittiba ka nuná nu tse ruinriꞌi.”
Gwalotte da ge nu ruinle‑na; abitturu uinle tulha. Kumu ttu chupale labí ankabienle Tata Do Yebáha. Ria aní kini lebiꞌi dhile elhittu.
Ttaka gaxa gwa raba ttu chupale: “¿Gasina eyaka ben ka benne chi uttiha? ¿Gasina eyaka bela latike ganna chi eyadhake lo elhuttiha ganna?”
¡Aaluxa nu akaa yubi ikini! Lu tti radalu ttu besi, laa besiha‑ga nuha reꞌeyuna. ¿Laaba ganna ladeꞌaxa rusu lati besiha, nialiba nna tti reꞌeyu ikini?
Nna nu radaluha, laa lhaga ge besiha‑ga nuha reyadalu. ¿Laaba ganna besiha nuha radalu? Sila radalu xua xuxtila o bixaru attu besi.
Ttaka Tata Do Yebáha runie lati besiha attiba rudhakaba lebie akana, kua ttu ttu ka besiha ya yaba le runie latikani.
Anágaba riꞌi ka benne seꞌeriꞌi yiesi lo yu‑ni, bela latiriꞌi‑ni len bela lati ka nimala reki yiesi lo yu‑ni, ya yaba le ankakana. Anágaba yágaba le anka bela lati ka nu sia xxilakani lhe yágaba le anka bela lati ka belha reki lheꞌe inda‑na lhe.
Anágaba seꞌegaba ka lati ka nu anka ge yebáha lhe seꞌegaba ka lati ka nu anka ge yiesi lo yu‑ni lhe. Iyábakana tseba ruleꞌekana, ttaka ka nu anka ge yebáha, ya le anka ka nuha nna ka nu anka ge yiesi lo yu‑ni nna yágaba le ankakana.
Ttibanka tatubisa‑na, ya le anka xiani ge benne‑na. Nanto beo‑na nna yágaba le anka xiani gebie. Anágaba ka beli‑na yágaba le anka xiani gekani. Kua ttu ttu ka nuná ya yaba le anka xiani gekani.
Anágaba aka ganna chi beyadha ka benne chi uttiha. Bela latike nu rigatsiha, rusuba nuha, nna bela latike nu eyadha lo elhuttiha, labíru usu nuha.
Bela latiriꞌi nu abittu ra xxeni leniha rigatsiba nuha nna reyadha nu ra xxeni leniha. Rigatsiba nu chi gwatú leniha nna reyadha nu ra tsitsi leniha.
Rigatsiba latiriꞌi nu anka ge yiesi lo yu‑ni nna reyadha latiriꞌi nu anka ge yebáha. Kumu attigaba seꞌe latiriꞌi nu anka ge yiesi lo yu‑ni, anágaba nna seꞌegaba latiriꞌi nu anka ge yebáha.
Lo ka yetsi ge Tata Do Yebáha dia ra: “Adán benne biyú udo sisiꞌa tteha, uyuꞌu elha nabani gebie yiesi lo yu‑ni.”  Ttaka Adán benne bisia lo xubanaha, delába Cristuha, benneha nna anke espíritu rutebie elha nabani geriꞌi arlo Tata Do Yebáha.
Ttaka laa nu anka ge yebáha‑ga nuha bisia ladeꞌa tte, sinuki nu anka ge yiesi lo yu‑nila nuha bisia ladeꞌa tte. Iki deliba nuha nna tti bisia nu anka ge yebáha.
Adán benne udo sisiꞌa tteha uke ge yiesi lo yu‑ni nna len yuba ben Tata Do Yebáha bie. Ttaka benne bisia berupaha, delába Cristuha, benneha uke benne dabie yebáha.
Ka benne seꞌe yiesi lo yu‑ni anka latike attiba lati benne ben Tata Do Yebáha len yu nna ka benne ankake ge yebáha nna anka latike attiba anka lati benne daa yebáha.
Anába attiba nnanna ruleꞌeriꞌi atti tteba uka benne ben Tata Do Yebáha len yu, anágaba isia sá uleꞌegabariꞌi tti tteba anka benne daa yebáha.
Nu raka lasia upeya le xa betsi to, bela latiriꞌi‑ni nu anka ge yiesi lo yu‑ni, labí aka etaꞌa nuní ata rinnabia Tata Do Yebáha; nigaba bela latiriꞌi nu rusuha, labí aka etaꞌa nuha ata tee nu labí rusuha.
Nnanna kixxiꞌania le ttu nu labí chi yule, nu chi gaꞌanani Tata Do Yebáha unale, delába labí iyáriꞌi gattiriꞌi, ttaka iyábariꞌi esea latiriꞌi.
Nuní ttu nnelaba akana. Akana attiba tti rigin rixxua loriꞌi. Laꞌania kwesi trompeta nu dalhuxaha. Kumu ganna chi uresi trompetaha, laꞌania nna ka benne chi utti ugía leke ge Cristuha eyaka benba ka benneha len latike nu labíru usuha. Nianna riꞌi ka benne ata sa seꞌe benriꞌi laꞌania, eseagaba bela latiriꞌi.
Kumu bela latiriꞌi nu rusuha teeki eyaka nuha nu abitturu usuna, lhe anágaba bela latiriꞌi nu ratti yiesi lo yu‑ni eyakagabana nu abitturu gattina.
Ki ganna latiriꞌi nu rusuha chi beyakana nu abitturu usu, lhe ki ganna latiriꞌi nu ratti yiesi lo yu‑ni chi beyakana nu abitturu gatti, laꞌania nuha chi gwado tisa ge nu ra lo ka yetsi ge Tata Do Yebáha ata dia ra:
de nuha nna labíru dhaana uttina ka benne.
Eru geni xa elhutti, ¿gála gwagaꞌalu nu xxeni ra leluha ganna?
Lhe, ¿gála gwagaꞌalu gwe nu ruinluha lhe?
Kumu tulha ruinriꞌiha, nuha rixúni elhuttiha kini ruttina riꞌi. Bia bennabiha nna redexuin tulhaha na kini ridaana rukinnina riꞌi.
Ttaka ixkixaru Tata Do Yebáha, de utti Jesucristu benne anke Xxanariꞌiha utixe geriꞌi, de nuha nna Tata Do Yebáha rodilábie riꞌi lo ka tulha ruinriꞌi lhe rodilábie riꞌi lo elhuttiha lhe.
Laxkala xa betsi to kia, gwaltseꞌe tsitsi, bittu udhanle a tsia lele ge Jesús benne anke Xxanariꞌiha. Satía gwaludo lele lo sina gebie. Gwa yúbale deki sina ruinle de babale lenie labí kwentaba ruinle nuná, gwedí baabale ge sina‑na.
Nnanna nna raka lasia innea ge belhiu nu uttupale ki dhi adí ka benne chi ankake ge Tata Do Yebáha. Lebiꞌi gwaluinba attiba chi bedhaꞌanaa uin adí ka benne chi ria leke ge Jesús‑ni, delába ka benne seꞌe itúba daka Galacia‑na.
Ttu ttu duminku kua ttu ttule gwalikwesi latti iki belhiu nu rogaꞌale yoꞌo kua ruteba Tata Do Yebáha gele. Gwalikua tse na kini ganna chi isiaya ata seꞌele‑na abittu laꞌaniala si tsuꞌule uttupale belhuha.
Gwanka ganna chi bisiayaha, laꞌania nna idhelhaa ka benne chi bekweleha ki tsiake lheꞌesi Jerusalén‑ni. Ka benneha utselaa ke yetsi kini sadhaꞌanke belhiu nu chi bedá lele beteleha.
Ganna si rakaba doelha tsiaya, laꞌania nna tsaꞌaba lania ka benneha.
Gwasiabaa ata seꞌele‑na gannaliba chi utea lo yu ge Macedonia‑na, kumu teeki ttea naa.
Ganna chi bisiaya ata seꞌele‑na, laꞌania ni kina gaa gwasábaa dhoa len lebiꞌi, lhe ni kina gaa gwabedabaa ata seꞌele‑na axtaliba ganna chi ute idilhaha, kini ganna chi iriaya tsiaya attu ta subi, lebiꞌi nna utele ge neda kia.
Kumu labí raka lasia yuꞌu nedaba ttea ata seꞌele‑na, sinuki rulaba lasia isáya len lebiꞌi ganna Tata Xisiha aka lebie.
Ttaka nnanna sa eyaꞌanbaa dhoa lheꞌesi Éfeso‑ni axtaliba ganna chi ute laní Pentecostés‑ni,
kumu nnannala chi biyali tá lo neda kia kini kixxiꞌaya ka tisa ge Cristuha. Ttaka anágaba nna ixegaba ka nu reseꞌe disakana loa.
Ganna si isia Timoteo‑na ata seꞌele‑na, gwaluni kini dho tsena len lebiꞌi, kumu lana ankana ttu nu riben lo sina ge Tata Xisiha ttiba neti.
Laxkala ni ttúle abittu kuꞌu niꞌale na, sinuki gwalugwela na ge neda geni kini isiana latsiru ata doa‑ni, kumu neti lhe ka betsi to geriꞌi seꞌe nii ribedatu na.
Betsi to geriꞌi Apolos‑ni ixe lidú chi unnaba ditia loni kini ita lenna ka betsi to geriꞌi seꞌe nii ata seꞌele‑na. Ttaka birula uka leni itana nnanna. Gwitabana nukaxa gapana neda.
Gwaltseꞌe ubeda, abittu udhanle a tsia lele Tata Xisiha lhe tsitsi gwaltseꞌe lo neda gebie lhe. Gwaluni tti runi ttu nubiyú re tsitsi leni.
Iyába nu uinle gwaluin na len elha siꞌi lasi.
Lebiꞌi gwa yúbale xa betsi to, Estéfanas‑na lenna ka benne seꞌe lisin‑na, lake nuná sisiꞌa tte bedaxxuke neda ge Cristuha lo yu ge Acaya‑na lhe lake nuná redá leke rute náke len ka benne chi riesike ki akake ge Tata Do Yebáha.
Rinnaba ditia len lebiꞌi: tseꞌele uinle nu inná ka benne‑na lhe uinle nu inná iyá ka benne rute náke len ka benne ribenke sina ge Tata Do Yebáha.
Yalhá itta bedú lasia tti bita Estéfanas‑na lhe Fortunato‑na lhe Acaico‑na lhe ata doa‑ni, kumu de lanúle seꞌe nii, de nuha nna lakana benkana kwenta gele,
bodú ittakana lasia lhe bodú ittakana lele lhe. De nuha nna gwaltsia lele kana lhe gwaltsiagaba lele ka benne runi tti ruinkana.
Ka benne ria leke ge Jesús‑ni seꞌe daka Asia‑ni, ridhelhake ttu padiuxi gele. Aquila‑ni lhe Priscila‑ni lhe, anágaba ka benne ritupake lheꞌe yoꞌo ge ka benne‑ni, de seꞌe lenke Tata Xisiha nna itú iki itú leke redhelhagabake ttu padiuxi gele.
Iyába ka betsi to geriꞌi seꞌe len neti nii redhelhagabake ttu padiuxi gele. Anágaba lebiꞌi gwalugwegaba luesile ttu padiuxi lhe gwaligo ttu xxaga luesi le lhe.
Kwinaga neti Pablo, len letra kia runia lo yetsi‑ni redhelhaa padiuxi gele.
Ttu nu abittu rakinna ge Jesús benne anke Xxanariꞌiha, nuha urixxi ukinniba Tata Do Yebáha na, tsaba tsia nnittina. Jesús benne anke Xxanariꞌiha chi tteba esia benneha.
Labie edá lebie aka lenie le.
Neti Pablo ankaa apóstol ge Jesucristuha kumu de Tata Do Yebáha chi bedá lebie ki akaa nuní. Neti lenia betsi to geriꞌi Timoteo‑ni ridhelhatu yetsi‑ni gele, lebiꞌi ka benne ritupale lheꞌesi Corinto‑na ki rulhale ge Tata Do Yebáha lhe anágaba ridhelhagabatu yetsi‑ni len adíle ka benne chi ankale gebie seꞌele itúba daka Acaya‑na.
Xxudiriꞌi do yebáha lhe Jesucristu benne anke Xxanariꞌiha lhe, lake edá leke aka lenke le lhe useꞌeke le xen su lasi lhe.
Xxeniba ra le Tata Do Yebáha, delába Xxudi Jesucristu benne anke Xxanariꞌiha. Labie anke ttu xxudi ratua lasi lhe anke ttu Diosi satíaba rodú tsebie leriꞌi lhe.
Labie nuha rodú tsebie letu lo iyába ka elha disa ruyútu, kini anáchu riꞌitu akagaba getu odú tsetu le ka benne rateke ttu bixa elha disa. Attiba ben Tata Do Yebáha bodú tsebie letu, aníha‑gaba uintu.
Kumu anába attigaba gwate Cristuha biyúe elha disa, anágaba riꞌitu de rekitu rigixxiꞌatu gebie, de nuha nna ruyú xxattatu elha disa, anágaba nna de babatu lenie nna yalhá tse rodúbie letu.
Ganna riꞌitu ruyútu elha disa, ratetu aní kini lebiꞌi lhaale lo ka tulha gele‑na lhe kini edú tse lele lhe. Kumu ganna rodú tse Tata Do Yebáha letu, rodú tsebie letu kini anágaba riꞌitu odú tsegabatu lele. Aníha kini lebiꞌi dhaale utto uchíale tti ratele luesi elha disa ratetu‑ni.
Ruxxen tsitsiba letu gele, kumu yúbatu attiba lebiꞌi riselale len riꞌitu tti ratetu ttu bixa, anágaba nna tti redú tse letu nna riselagabale len riꞌitu redú tse lele.
Betsi to, raka letu unale ge elha disa biyútu daka Asia‑ni. Tsitsiba gwatetu nuha laꞌania. Chi tteba abí gwa dhaatu uchíatu lo nu ratetuha, abitturuba ruxxen letu eria bentu.
Chiba rakintu laa debániba chiba bisia sá getu gattitu. Aníha gwatetu kini abitturu uxxen letu ge la kwinaba riꞌitu, sinuki uxxenla letu ge Tata Do Yebaa benne elhidha benbie ka benne chi uttiha.
Benneha bodilábie riꞌitu lo elha disa xxeni gwatetu laꞌania, axtaba bexunnina getu gattitu. Anágaba nna godilárugabe riꞌitu lhe gegabe ruxxen letu deki godilaa chiettirugabe riꞌitu lo nu si daa.
Lebiꞌi utegaba nále len riꞌitu innabale getu len Tata Do Yebáha, kini anáchu de ixe ka benne innabake getu lenie, de nuha nna ixegaba ka benne ugweke Tata Do Yebáha ixkixaru de unie nu tse len riꞌitu.
Kumu riꞌitu yu xeabatu, latsiruba ruintu arlo nuxaba benne, ttaka len lebiꞌi nuná ruinrutu latsiru. Labí ruintu ttu bixa nu udheana lotu. Lhixxa rába rinnetu, labí rukatsitu ttu bixa. Labí ruintu nu yuꞌuba ikitu, sinuki Tata Do Yebáha‑ba raka lenie riꞌitu. De nuha nna redeakintu ge nu ruintu.
Lo ka yetsi ridhelhatu len lebiꞌi, labí ruintu lokani ttu bixa nu abittu rite denle o abittu aka gele ulabale. Neti ruxxenba lasia gwate dábinle nu ra lokani.
Ttiba chi rite denle ttu latti ge nu rigixxiꞌatu, anágaba isia sá gwate dábinle iyá tte, kini ganna chi bisia sá esia Jesús benne anke Xxanariꞌiha, laꞌania nna riꞌitu utetu elha gwedaka lasi gele, anágaba lebiꞌi utegabale elha gwedaka lasi getu.
15-16 Ge nuníba bexxen lasia. Laxkala ukati, tti tsiaya daka Macedonia‑na, ladeꞌaxala ttea ata seꞌele‑na. Iki de chi bedáya Macedonia‑na nna edete adakabaa ata seꞌele‑na attu libe kini edú itta lele chupa libe, kini anáchu ganna chi eyaꞌaya daka Judea‑ni, laꞌania nna lebiꞌi utele ge neda kia.
Tti bebeki lasia unia aní, bittu akinle deki ttu nnelaba botsea elha rulaba le kia o benia attiba ruin adí ka benne, ladeꞌaxa ria: “Gwakaba unia ttu bixa”, delo nna edenía: “Labíru aka.” ¡Koꞌo! ¡Labí ruin neti aníha!
Kumu attiba Tata Do Yebáha anke ttu benne ruinbe nu chi rabie, anágaba riꞌitu labí ladeꞌaxa ratu le: “O”, delo nna edenátu: “Labí.”
Kumu Jesucristu Xiꞌin Tata Do Yebaa benne rigixxiꞌatu gebie, neti lhe Timoteo‑ni lhe Silvano‑ni lhe, benne rigixxiꞌatu geeha labí anke benne ladeꞌaxa innábie: “O”, delo nna edennábie: “Labí.” Benneha labí rotsea elha rinne gebie, satíaba ree: “Gwakaba.”
Kumu de Jesucristuha nna iyába nu ra Tata Do Yebáha unie, gwa rakaba nuha. Laxkala de Jesucristuha‑gaba nna tti rariꞌi: “Amén”, Tata Do Yebáha nuha ruinriꞌi kini ra xxeni lebie.
Tata Do Yebáha‑gaba nuha ruseꞌe tsitsie riꞌitu lhe ruseꞌe tsitsigabe le de chi babariꞌi len Cristuha. Lagabe nuha chi bodhaꞌane kini uintu sina gebie.
Anágaba chigaba bodhaꞌane ttu seña lheꞌe lastotu kini uleꞌe deki chi ankatu gebie, delába uluꞌubie Espíritu geeha lheꞌe lastotu kini benneha runna liibie deki guteba Tata Do Yebáha nu chi rabie utebie getu.
Tata Do Yebáha yu xeabe, de gwatuaba lasia le nna labí chi bitaa lheꞌesi Corinto‑na kini ka kisaa le.
Kumu riꞌitu labí raka letu innabiatu le ki gatu le: “Aní teeki tsia lele”, kumu lebiꞌi tseba chi ria lele. Riꞌitu nu rakala letu, ute nátu len lebiꞌi kini tseꞌe ittarule.
De nuha nna belaba lasia, labí itaa attu libe kini etedidú siꞌa lele.
Kumu ganna ttixka neti udú siꞌa lele, nianna, ¿núla anka nu odú ittana lasia ganna? ¿Laaba ganna lebiꞌi ka nu udú siꞌa lele, lebiꞌi nuná odú ittale lasia?
De nuha nna benia yetsi nu udhelhaa len lebiꞌiha, kini ganna chi isiaya ata seꞌele‑na lebiꞌi ka nu ralhale odú ittale lasia, abittu udú siꞌile lasia laꞌania. Kumu neti yu xeabaa deki tti edú itta lasia, anágaba lebiꞌi iyágabale edú itta lele.
Tti benia yetsi nu udhelhaa len lebiꞌi laꞌania, yalhá bedúna neti lhe biyú xxattaa elha disa lhe axtaba ribesia. Labí benia yetsiha kini udú siꞌa lele. ¡Koꞌo! Benlaa yetsiha kini anáchu lebiꞌi yule deki raka xxattati gele.
Ganna nuxa ttúle nuná chi betsetsile, neti labí ritebiaya tti ria, nu betsetsi‑na, labí suna neti nuná bedú siꞌina lasia, sinuki iyágaba lebiꞌi nuná bedú siꞌina lele.
Kumu ixebale chi begwele nu betsetsi‑na elha disa. Elha disa nu chi begwele na, ukareꞌa nuná.
De nuha nna rinnaba ditia len lebiꞌi gwaluni kini lana tte denna deki gwa rakabinle geni.
Kumu neti benia yetsiha, kini unaa ganna gwa rudole tisa ge iyá tte nu chi ria uinle.
Laxkala nu dhile elha xen lasi geni ge ttu bixa rutsetsina, neti gwadígabaa elha xen lasi ge nuha. Ganna tee ttu bixa teeki dhia elha xen lasi geni, de lebiꞌi nna chi uxía elha xen lasi ge nuha arlo Cristuha.
Aníha kini abittu dhaa nu xxegwiha dhi yiena riꞌi, kumu chiba yuriꞌi nu rulha le nuha uinna.
Neti tti bisinaa lheꞌesi Troas‑ni kini kixxiꞌaya ka tisa ge Cristuha, Tata Xisiha gwa udhalibe neda kia kini kixxiꞌaya ka tisa geeha.
Ttaka labí udú tse lasia, kumu lanú betsi to geriꞌi Tito‑ni gwaxxakaa niha. Aníha uka nna uchú tisaa ka benne seꞌe niha nna udáya diaya daka Macedonia‑ni.
Ttaka ixkixaru Tata Do Yebáha, kumu de babatu len Cristuha, de nuha nna runie kini riꞌitu satíaba ridaatu lo nu xxegwiha. Riꞌitu rixúnie kini gaxaba diatu rigixxiꞌentu ka benne ka tisa geeha, kini uinbiake bie. Nu rigixxiꞌatuha ankana attiba ttu nu rure ixixxi, gaxaba diatu radhina.
De nuha nna riꞌitu ankatu ttiba ttu nu rure ixixxi rutso du Cristuha arlo Tata Do Yebáha. Ankagabatu ttiba ttu nu rure ixixxi arlo ka nu gwalákana lhe arlo ka nu tsia nnittikana lhe.
Arlo ka nu tsia nnittikanaha, riꞌitu ankatu ttiba ttu nu rure ixixxi nu kilana elhutti gekani, nna arlo ka nu gwalákanaha nna ankagabatu ttiba ttu nu rure ixixxi nu uinna kini aka benkana ttu dia lii. Ttaka luesi sina ruintu‑ni lanú nu dhaana uinna nuní ganna abíba du lenna Cristuha.
Kumu riꞌitu labí ruintu tti runi ixe ka nu reki naa. Ka nuná rekikana rigixxiꞌakana ge Cristuha kini ridíkana belhiu. Ttaka riꞌitu Tata Do Yebáha gwa yu xeabe labí danalhatu belhiu; lhixxa rába rekitu rigixxiꞌatu ka tisa geeha, ruintu atti galába ka benne chi udhelhe lhe atti galába runi ka benne chi babake len Cristuha lhe.
Gwa rakabinle la labakana chi bededulokana redene tsekana ge nu ruinkana kini eyaꞌan tsekana arlotu. ¡Koꞌo, labí! Lebiꞌi gwalinnáruga, riꞌitu, ¿si riyasintu dhentu ttu yetsi ki utso dutu arlole ata rigixxiꞌa loni deki benne tseba ankatu kini lebiꞌi nna tsia lele getu? O, ¿si riyasintu uinle ttu yetsi dhentu ata rigixxiꞌa loni deki gwa ankabatu benne tse? ¿O, si riyasintu uintu tti runi adí ka benne rinnabake yetsi? ¡Koꞌo, labí!
Kwinaba lebiꞌi nuná ankale ttiba ttu yetsi rutso dutu arlo ka benne. Ka benne rutso dutu le arloke, ka benneha tti rilákanie tseba anka elha ruin gele, laꞌania nuha rokinni ikike deki riꞌitu tseba beleꞌentu le ge Cristuha.
Lebiꞌi rilá saaba deki ankale ttiba ttu yetsi ben Cristuha nu rutso dutu arlo ka benne ki ruleꞌe loo sina bentu len lebiꞌi. Labí benie na len letra nu dia lo yetsi, sinuki bixúlanie Espíritu ge Tata Do Yebaa benne anka baniha. Labí bodhaꞌane na lo ka íyya, sinuki bodhaꞌane na lheꞌe lasto ka benne.
De nuha nna ruxxen letu Tata Do Yebáha‑ba runie nuní de babatu len Cristuha.
Labí riꞌitu ruintu aní, gwanka innátu deki nu anka gebatu nuní ruintu. ¡Koꞌo, labí! Sinuki iyába nu raka getu ruintu, Tata Do Yebáha‑ba runie ki raka nuní.
Labe benie riꞌitu ki akatu nu dika kixxiꞌatu ka tisa kubi ka nu chi bodhaꞌan tsitsie len ka benne. Tisa kubi nu rigixxiꞌatu‑ni, nuní labí diana lo ttu bia bennabi, sinuki Espíritu ge Tata Do Yebáha‑ba rutebie na. Kumu ka tisa dia lo bia bennabiha rukinniba ka nuha riꞌi kini gattiriꞌi, ttaka Espíritu ge Tata Do Yebáha ruinlee kini aka benriꞌi arloe.
Ka tisa ka nu dia lo ka íyya bodhaꞌan Tata Do Yebáha len Moisés‑ni, delába ka nu rukinnikana riꞌi kini gattiriꞌi, ka nuha ukakana nu ra xxeni lekani. Laxkala tti besin Moisés‑ni len ka íyyaha, ka nu Israel‑ni labí uka ugíakana lo Moisés‑ni de raka galha xxatta loni, meskiba nu raka galha loniha, sattiruba bechía nuha nna benitti loobana.
Ganna ka tisa dia lo ka íyyaha uná xxeni lekani, ¿laaba ganna adírula xxeni ra le nu ruin Espíritu ge Tata Do Yebáha lenriꞌi?
Kumu ki ganna ka tisa ka nu dia lo ka íyyaha, ka nuha rukinnikana ka benne arlo Tata Do Yebáha, ki ganna ka nuha ra xxeni lekani, adírula xxeni ra le tisa kubi nu rigixxiꞌana deki Tata Do Yebáha riguabie yua kweꞌeriꞌi ge ka tulha ruinriꞌi.
Ka tisa ka nu ra xxeni lekani laꞌania, nnanna labíru xxeni ra le ka nuha ganna rutsenriꞌi kana len tisa kubi nu tuttíruga ra xxeni leniha.
Ki ganna ka tisa ka nu bechía ttu sattirubaha gwa ukakana nu ra xxeni lekani, adírula xxeni ra le ka tisa ka nu uchíakana ttu dia liiha.
Riꞌtu de ruxxen letu ge ka tisa‑ni, de nuha nna labí rasintu rinnetu.
Labí ruintu tti ben Moisés‑ni. Nuha bedhea loni len ttu lari kini ka nu Israel‑ni abittu bilákinna tti deyya renitti loo nu raka galha loniha.
Ttaka lakana yayaba ikikani labí ute dákinna, kumu axtaba nnanna tti rulabakana ka tisa ka nu bodhaꞌan Tata Do Yebáha lenkana ttuha, tti rulabakana ka tisaha ttisidiba lariha‑ba nuha rudheana lokani. Kumu sunruba ganna chi ibabakana len Cristuha nna gwatua lariha lokani.
Axtaba nnanna tti rulabakana ka tisaha, delába ka tisa bodhaꞌan Tata Do Yebáha len Moisés‑ni, attisidiba lariha‑ba nuha abittu rugwelhana tte dákinna.
Ttaka ganna chi rudaxxuriꞌi neda ge Tata Xisiha, laꞌania nuha chi ritua nu abittu rugwelhana utte dariꞌi.
Kumu Tata Xisiha anke Espíritu nna ata chi do Espíritu ge Tata Xisiha lheꞌe lastoriꞌi, nna chiba beseꞌe lhaariꞌi, labíru xigariꞌi lo ttu bixa.
De nuha nna iyábariꞌi labíru ankariꞌi ttiba ttu benne yaya loe ttu lari. Attiba lo ttu iyya gwana chiba rilá saabinriꞌi nu xxeni ra le Tata Xisiha. Kwa kwaba diariꞌi ruleꞌe looriꞌi nu xxeni ra leeha nna kwa kwagaba risinriꞌi rakariꞌi attiba labie. Tata Xisiha benne anke Espírituha, benneha runie kini raka aní.
Tata Do Yebáha gwatua lebie riꞌitu nna bedhaꞌane riꞌitu kini tsekitu kixxiꞌatu ka tisa geeha. De nuha nna labí redí liretu.
Ttaka ganna tee ttu bixa nu rudheana ki abittu rite dani ka benne ka tisa tse rigixxiꞌatu‑ni, suna ka nu tsia nnittibakana, sunruba ka nuha abittu rite dákinna.
Kumu nu xxegwiha, delába nu anka diosi rinnabiana yiesi lo yu‑ni, lana nuha bedheana elha rieni ge ka nu abittu ria lekinna kini abittu ute dákinna xiani nu runna ka tisa tseha, delába ka tisa ka nu rigixxiꞌake ge nu xxeni ra le Cristuha. Labie nuní anke atti tteba Tata Do Yebáha.
Riꞌitu labí getu rekitu rigixxiꞌatu. ¡Koꞌo! Riꞌitu rekilatu rigixxiꞌatu ge Jesucristuha. Rigixxiꞌatu deki labie anke Xxanariꞌi. Riꞌitu sunruba rixútu ki rigixxiꞌentu le ge Jesús‑ni de rakintu gebie.
Kumu Tata Do Yebáha, delába benne rabie: “Galha xiani ata anka chulhaha”,  lagabe nuha chi rudenie lheꞌe lastotu kini tte dentu nu xxeni ra lebie. Nu xxeni ra leeha nuha rilenriꞌi lo Jesucristuha.
Ttaka ka tisa tse rigixxiꞌatuha ankake attiba ttu nu daka xxatta nna riꞌitu ka benne rigixxiꞌatu ka tisaha ankatu attiba ttu yedhu yu nu abittu ruchíana isá. Aníha kini uleꞌe deki Tata Do Yebáha‑ba nuha ra tsitsi xxatta lebie, labí riꞌitu nuní ra tsitsi letu.
Laxkala meskiba bika ratetu tti ruyútu ttu bixa elha disa, labí reyadi gaatu lhe meskiba labí yutu bí uintu tti ratetu elha disaha, ttaka labí rudú xxattana riꞌitu,
lhe meskiba ridú nookana riꞌitu, ttaka Tata Do Yebáha labí rudhá ikie riꞌitu. Meskiba ridaakana lotu, ttaka labí tuttíru rutseꞌe lookana riꞌitu.
Gaxaba diatu ruxunnina getu uttikana riꞌitu attiba bettikana Jesús‑ni, kini aníha nna uleꞌegaba elha nabani geeha lentu.
Kumu nnanna laka sa seꞌe bentu, satíaba daa elhutti lotu de rekitu rigixxiꞌatu ge Jesús‑ni, kini anágaba len latitu‑ni ruleꞌe lootu elha nabani gebie tti ratetu ruyútu ttu bixa elha disa, delába latiriꞌi nu rattina yiesi lo yu‑ni.
Laxkala riꞌitu elhuttiha‑ba danalhana riꞌitu de rekitu ugixxiꞌa gebie, lebiꞌi nna elha nabanila ridíle arlo Tata Do Yebáha.
Lo ka yetsi ge Tata Do Yebáha dia ra: “Neti de ugía lasia Tata Do Yebáha, de nuha nna unnea.”  Anágaba riꞌitu de ugía letu benneha, de nuha‑gaba nna rinnetu.
Kumu yúbatu deki Tata Do Yebáha belhidhe Jesús benne anke Xxanariꞌiha lo elhuttiha. Benneha‑gaba nuha elhidhe riꞌitu lo elhuttiha attiba belhidhe Jesús‑ni lo elhuttiha. Nianna echebie riꞌitu itupa len lebiꞌi ata doeha.
Iyába nu ratetu‑ni rixúna len lebiꞌi kini tsaniru ka benne edí baake nu tse redá le Tata Do Yebáha rutebie lenke, kini anáchu ixeerugabake ugweke bie ixkixaru, kini inná xxeni lebie.
Laxkala labí redí liretu. Meskiba bela latitu‑ni diana raxxuna, ttaka espíritu getu‑ni, ttu ttu sába diabie rekubie.
Kumu nnanna nu ratetu yiesi lo yu‑ni, lattiba nuní lhe sattiba ratetu nuní lhe, ttaka nu dhitu ge nu ratetu‑ni xxenirula anka nuha lhe ttu dia liiba edí baatu geni yebáha lhe.
Riꞌitu labí rudo lotu ugíatu nu rilá, sinuki rudola lotu ugíatu nu abittu rilá. Kumu nu rilenriꞌi yiesi lo yu‑ni, nu tseꞌe looba anka nuní, ttaka ka nu abittu rilá, delába ka nu ankakana ge yebáha, ka nuha satíaba uchíakana.
Kumu yúbariꞌi bela latiriꞌi nu seꞌeriꞌi lheꞌeni satti yiesi lo yu‑ni, nuní ankana attiba ttu yoꞌo geriꞌi nu labí ruchíana isá. Ganna nuní tseꞌe loona, Tata Do Yebáha gweyonnabe attu yoꞌo tse geriꞌi nu labí ruin ttu benne len nábie, delába eyonie attu lati kubi geriꞌi nu uchíana ttu dia lii yebáha.
De nuha nna nnanna laka sa seꞌeriꞌi lheꞌe bela latiriꞌi‑ni, ribesi gweriꞌi, kumu raka leriꞌi etaꞌariꞌi lheꞌe attu lati kubi geriꞌi nu tseꞌeriꞌi lheꞌeni yebáha.
Kumu laꞌania teeki nuku lati kubi geriꞌi seꞌeriꞌi, labí suna anába ankariꞌi seꞌeriꞌi.
Laka nnanna sa seꞌeriꞌi anka benriꞌi lheꞌe bela latiriꞌi‑ni, ribesi gweriꞌi ruyúriꞌi elha disa. Laa ribesi gwegariꞌi de raka leriꞌi eriariꞌi lheꞌe bela latiriꞌi‑ni. ¡Koꞌo! Sinuki nu rakala leriꞌi eyokuriꞌi attu lati kubi geriꞌi nu anka ge yebáha, kini latiriꞌi nu rattina yiesi lo yu‑ni eseana nna eyakana ttu nu uchíana ttu dia lii yebáha.
Tata Do Yebáha‑ba chi benie riꞌi kini eyakariꞌi aní. De nuha‑la chi betebie Espíritu geeha lenriꞌi kini benneha unna liibie deki gwalíba aka nu chi rabie unie lenriꞌi.
De nuha nna satíaba xen leriꞌi lhe anágaba gwa yúgabariꞌi deki nnanna laka sa seꞌeriꞌi lheꞌe bela latiriꞌi‑ni, idittuba sa seꞌeriꞌi kweꞌe Tata Xisiha.
Kumu riꞌi de gwa riaba leriꞌi deki gwalíba doe, de nuha nna ruxxen leriꞌi gebie, labí ruxxen leriꞌi gebie de chi rilenriꞌe.
Ttaka xen su lasiba seꞌeriꞌi nna yalhá ladeakariꞌi eriariꞌi lheꞌe bela latiriꞌi‑ni kini esinriꞌi tseꞌeriꞌi kweꞌe Tata Xisiha.
Laxkala nnanna sila sa seꞌeriꞌi lheꞌe bela latiriꞌi‑ni o sila abitturu, nnanna ruinrulariꞌi doelha uinriꞌi nu tsuꞌu lebie.
Kumu iyábariꞌi teeki eso duriꞌi arlo Cristuha kini unie elhuxtisi geriꞌi nna kua ttu tturiꞌi dhiriꞌi nu ralhariꞌi ge nu benbariꞌi tti useꞌeriꞌi yiesi lo yu‑ni, sila benriꞌi nu tse o sila benriꞌi nu satsa.
Riꞌitu de tee elha rasi ge Tata Do Yebáha lheꞌe lastotu, de nuha nna ruintu doelha rigixxiꞌatu gebie kini tsia le ka benne gebie. Labie gwa yube gasina ankatu, neti nna ruxxenba lasia lebiꞌi gwinbiagabale gasina ankatu.
Bittu akinle deki chiba rededulotu redene tsetu ge nu ruintu kini eyaꞌan tsetu arlole. ¡Koꞌo! Suna rinnebatu aní kini lebiꞌi inná xxeni lele ge nu ruintu, kini aníha nna gwa tee roꞌole ekabile ge ka nu ruinkana ttaba, ruleꞌekana deki raka gekani nna labí rulannikana ttixa anka lheꞌe lastokani arlo Tata Do Yebáha.
Ganna rale deki riꞌitu ruintu attiba ttu nu raka ikini, nu rale raka ikituha, ge Tata Do Yebáha‑ba rixú nuha nna ganna ruinbatu ge nu gwa do tseba ikini, nu ruintuha ixúna len lebiꞌi.
Labie uttie ki utixe ge iyába ka benne, kini anáchu ka benne chi uxíke elha nabani rutebie lenkeha abitturu tseꞌeke uinke nu rakaba leke, sinuki tseꞌelake uinke nu ruꞌu le benne utti ki utixe geke, iki de nuha nna tti beyadhe lo elhuttiha.
Laxkala debá nnanna labíru tseꞌetu ulannitu ttu benne tti rulanni luesi ka benne seꞌe yiesi lo yu‑ni. Meskiba ganna Cristuha, tti udoe yiesi lo yu‑ni, belannitue ttiba rulannitu ttu benne, ttaka nnanna labíru rulannitu benneha aníha.
Laxkala ttu benne chi babe len Cristuha, ttu benne kubiba chi beyaka benneha. Nu anke ttuha chiba bitua nuha, nnanna len benneha iyába chi beyaka kubi.
Iyá nuní ben Tata Do Yebáha. Benneha boseꞌe tsebie riꞌi lenie de nu ben Cristuha tti uttie utixe geriꞌiha, nna riꞌitu chi bodhaꞌane kini kixxiꞌatu gasina eseꞌe tse ka benne lenie.
Kumu Cristuha nuha bixúni Tata Do Yebáha kini benneha botseꞌe tsebie ka benne len Tata Do Yebáha. Labíru bejuabie ke yua ge ka tulha ruinke nna riꞌitu nuní bodhaꞌane kini kixxiꞌatu gasina eseꞌe tse ka benne lenbie.
Laxkala riꞌitu ankatu benne udhelha Cristuha kini rutso dutu gebie. Tti rinnetu rulisatu le, laꞌania nuha attisidiba kwinaba Tata Do Yebáha nuha raxie le. Rinnetu kwenta ge Cristuha tti ratu le: “Gwaleseꞌe tse len Tata Do Yebáha.”
Cristuha labí tulha ben benneha, ttaka de riꞌi nna bejua Tata Do Yebáha bie tulha geriꞌi kini de nu gwateeha nna utua Tata Do Yebáha yua kweꞌeriꞌi ge ka tulha ruinriꞌi.
Riꞌitu ankatu benne ribentu len Tata Do Yebáha lo sina gebie. De nuha nna rulisatu le abittu udelha lattile nu tse redá le Tata Do Yebáha rutebie gele.
Kumu lo ka yetsi geeha rinnebie ree:
Neti gwa bedoba nagaa gelu la sá tti chi gaꞌanati udo nagaa gelu,
lhe gwa beteba náya lenlu, la sá atti chi gaꞌanati odiláya ka benne.
Gwaluyúruga, nnanna chi bisia sáha. Nnanna nuha chi bisia sá atti chi gaꞌanani Tata Do Yebáha odilábie ka benne.
Riꞌitu labí ruintu ttu bixa nu utsetsinna ka benne. Labí rutsetsintu ke ki abittu itua balaꞌana ge sina ruintu ge Tata Do Yebáha.
Nu ruinlatu, bixaba ruintu latsiruba ruintu na. Ruinbatu atti galába ttu benne rixú lo sina ge Tata Do Yebáha. Gwa rutto ruchíabatu
ttixka ratetu ttu bixa,
lhe tti riyasintu ttu bixa lhe,
anágaba tti ruyútu ttu bixa elha disa,
lhe rutto ruchíagabatu tti raya ka benne riꞌitu,
lhe tti rattatu lisiyya lhe,
anágaba tti rebiꞌi nookana riꞌitu,
lhe tti ratú rebisiba letu de ribentu sina,
lhe anágaba tti rebeatu bisiela,
lhe tti rattitu ubina abí tee gotu lhe.
Ruinbatu nu anka tagaꞌa tse atti galába runi ttu benne rixú lo sina ge Tata Do Yebáha.
Ruleꞌe loobatu nu yutu gebie.
Anágaba ankagabatu benne re besi letu,
lhe re tse letu,
lhe ruleꞌetu deki gwalí yuꞌu Espíritu ge Tata Do Yebáha latitu.
Anágaba nna ankagabatu ka nu gwalígintu rakintu ge ka benne
lhe rixúgabintu nu tsitsi ra le Tata Do Yebáha.
Ruinbatu attiba runi ttu soldadu diana ritilhana denna iyába nu ixuinna.
Aníha‑gaba riꞌitu tti rinnetu lhe tti rekabitu ge ka benne, rigixxiꞌabatu ge nu dika oseꞌe tsena ke arlo Tata Do Yebáha.
Gwadú gwa ria lekani riꞌitu, gwadú nna riguꞌuba niꞌakani riꞌitu.
Gwadú nna rinnekana rákana deki tseba ruintu, gwadú nna rigualakana balaꞌana getu.
Riꞌitu rinnebatu nu ankaba gwalí, ttaka lakana rálakana deki nu gwen lasiba ankatu.
Gwadú meskiba gwa ankabiakinna riꞌitu nna rálakana deki labí ankabiakinna riꞌitu.
Gwadú nna rugwekana riꞌitu ttu bixa elha disa, ttaka labí ridaakana uttikana riꞌitu.
Ttiba ttu nu yatti rakakinna chi ankatu, ttaka sa reki benbatu.
Rákana deki riꞌitu ankatu benne du siꞌi letu, ttaka satíaba du itta letu.
Rákana deki ankatu benne dii, ttaka riꞌitu ruinlatu kini ixeba ka benne gatta elha tse geke arlo Tata Do Yebáha.
Rágabakana deki riꞌitu labí bi tee getu, ttaka arlo Tata Do Yebáha iyába gwa teeba getu.
Lhixxa rába rigixxiꞌentu le xa benne Corinto, labí bixa rudhea letu.
Len lebiꞌi labí rudhea letu ttu bixa; lebiꞌila nuná rudhea lele.
Rulisaa le attiba ttu xiꞌinia. Gwaluni attiba ruintu, abittu kuꞌu lele ttu bixa, gwalinneba na len riꞌitu.
Abittu iyietile uinle tti runi ka nu abittu ria lekani Cristuha.
Kumu lebiꞌi gwa yu xeabale, nu anka tseha labí raxxína nuha len nu anka satsaha
lhe anágaba chulhaha labí raxxína nuha len xianiha.
Anágaba Cristuha labí raxxína benneha len nu xxegwiha,
lhe ttu benne ganna ria lebie Cristuha, labígaba raxxína benneha len nu abittu ria leni Cristuha,
lhe anágaba labí raxxína yotu ge Tata Do Yebáha len ka nu labí gwalí ankakana diosi.
Kumu riꞌi nuní chi do Tata Do Yebaa benne anka baniha lheꞌe lastoriꞌi, delába ankariꞌi attiba yotu gebie attiba chi ree lo ka yetsi geeha:
Neti dhoa lhe tsekia lagwi ge ka benne.
Akaa Diosi geke, lake nna akake benne kia.
Laxkala de nuha nna ra Tata Xisiha:
Gwaliria lagwi ge ka nu abittu ria lekinna, gwalukwitta kweꞌe ka nuná,
lhe abittu kanle nu anka tsiga lhe.
Neti nna gulabibaa le.
Neti akaa xxudile nna,
Aníha ra Tata Xisiha benne ra tsitsi xxatta leeha.
Laxkala xa betsi to kia, riꞌi chi yuriꞌi deki Tata Do Yebáha chiba begwebie tisa unie iyá nuní. De nuha nna chinka kuariꞌi abitturu uinriꞌi nu rutsigana riꞌi lhe nu rodhaꞌan satsana riꞌi arlobie lhe. Nu uinlariꞌi tsiarulariꞌi akariꞌi nari xú arloe de tee elha rasi geriꞌi lenbie.
Gwalugwelha etaꞌatu lheꞌe lastole attu libe. Lebiꞌi gwa yu xeabale, ni ttúle labí bixa chi bedhakatu le lhe labí chi bennittitu le lhe, anágaba labí chi utebiatu bixa bedhakatu le.
Laa rigisagaa le tti ria aní, kumu chiba xpeya le, gwa rakabati gele meskiba bixa aka, sila gattia len lebiꞌi o sila sa dhoa aka bania len lebiꞌi.
Neti rinnebaa attiba ankaba geni len lebiꞌi. De lebiꞌi nna ra xxeni lasia. Yalhá elha xen lasi redía gele. Meskiba ruyútu iyá looba elha disa, kumu de lebiꞌi nna yalháruba itta du lasia.
Kumu tti bisiatu Macedonia‑ni birula bedí letu. Gaxaba diatu biyútu elha disa, delába biyayatu lhe uxítu elha rasi lhe.
Ttaka Tata Do Yebaa benne rodú tsebie le ka benne abittu du tse leke, lagabe nuha bodú tsebie letu tti chi besia Tito‑ni.
Laa sunruga de besianaha nna bedú tse letu, sinuki bedú ittagaba letu kumu lana yalhá itta bedú leni gele, lhe rágabana deki lebiꞌi yalhá re lele ilenle neti, lhe yalhá ribesile de releninle ge nu ukaha lhe, anágaba yalhá ruchacha ikile kia. Tti binaa iyá nuní adírula itta bedú lasia.
Meskiba bedú siꞌa lele delo niꞌa ge yetsi udhelhaa len lebiꞌi laꞌania, nnanna labíru rudúna neti ge nuha. Gwalí galá bedúna neti laꞌania, kumu neti yua deki yetsiha bedú siꞌina lele ttu satti to.
Nnanna yalhá itta du lasia. Laa du ittaga lasia de udú siꞌi lele ge yetsi udhelhaaha. ¡Koꞌo! Sinuki dula itta lasia kumu de nu gwateleha bixúna kini bodúna le nna bedhan le nu ruinleha. Lebiꞌi Tata Do Yebáha‑ba bedú siꞌe lele, de nuha nna labí gwatele ttu bixa delo niꞌa ge nu bentuha.
Kumu ganna riꞌi rudú siꞌi Tata Do Yebáha leriꞌi, nu rudú siꞌina leriꞌiha rixúlana kini rodúna riꞌi ge nu abittu anka tse ruinriꞌi nna rudhanriꞌi abitturu ruinriꞌi na. Aníha kini odilábie riꞌi nna esinriꞌi arloe. Laxkala labí teeki eleninriꞌi tti rudú siꞌi Tata Do Yebáha leriꞌi. Ttaka ganna rudú siꞌina leriꞌi tti rudú siꞌina le ka benne seꞌe yiesi lo yu‑ni, tti rateriꞌi aníha, elhuttila rigila nuha geriꞌi arlo Tata Do Yebáha.
¡Gwaluyúruga! De bedú siꞌi Tata Do Yebáha lele, de bedú siꞌe lele nuha bixúna kini nnanna
gwalíga chi betabinle ge nu benleha,
lhe jeru tte chi utixxiꞌale bí lo niꞌa ge benle aníha,
lhe anágaba yalhá biseꞌenle ge nu ukaha,
lhe yalhá elha rasi chi tee gele nnanna,
lhe yalhá chi re lele ilenle neti lhe,
anágaba jeru tte chi rudona lele ruinle nu anka tse,
lhe jeru tte chi begwele nu betsetsiha elha disa lhe.
Iyá nu ruinle‑ni runna liina deki lebiꞌi labí bixa tulha daale ge nu ukaha.
Laxkala yetsi nu benia udhelhaa len lebiꞌi laꞌania, laa bengaa nuha delo niꞌa ge nu betsetsiha, nigaba laa bengaa nuha ge benne bisetsinie ge nu ben nuha. Benlaa yetsiha kini lebiꞌi ute denle deki gwa retabibinle getu arlo Tata Do Yebáha.
De nuha nna beyaka xen letu.
Laa sunruga de nuha beyaka xen letu, sinuki adírula itta bedú letu tti bilentu du itta le Tito‑ni tti besiana ata seꞌetu‑ni kumu de iyábale bodú tsele leni.
Neti yalhá xxeni ra lasia gele arlo Tito‑ni. Labí retutti ge nu chi xpeya na gele deki lebiꞌi tseba anka nu ruinle. Kumu ttiba len lebiꞌi nu gwalíba anka iyá nu chi ratu leha, anágaba len Tito‑ni nu gwalíba anka iyá nu chi utixxiꞌentu na gele. De nuha nna tee roꞌotu ra xxeni letu gele.
Laxkala nnanna rakarulinna gele tti radú leni gasina biyúle na laꞌania, iyábale gwa bedobale tisa geni lhe jeru tteba uxile na tti bisiana len lebiꞌiha.
De nuha nna nnanna yalhá itta du lasia kumu de ruxxen lasia gele.
Anágaba xa betsi to, rakagaba letu kixxiꞌentu le ge nu tse ruin Tata Do Yebáha len ka benne chi ria leke Cristuha, delába ka benne ritupake lheꞌe ka yiesi seꞌe daka Macedonia‑ni.
Ka benneha tti rateke ruyú xxattake elha disa, laꞌaniala bedúru itta leke lhe meskiba ankake tuttíru benne dii, laꞌaniala bedáru leke bete chiettiruke nu tee geke.
Kwinaba neti biyú loa betebake kua nu udaabake beteke, tiski bedárula leke beteke tti nu dika uteke.
Riꞌitu ukintu ganna suna belhuha‑ba uteke, ttaka la kwinaba lake ladeꞌaxa ráke: “Uinbatu nu innaba Jesús benne anke Xxanariꞌiha. Nianna tti redenáke: Uingabatu nu innábale. Lake nna benbake attiba ruꞌu le Tata Do Yebáha.”
De nuha nna unnaba dititu len Tito‑ni ki uinna attiba chi udulona ruinna ttuha, anágaba uinna nnanna ulhuxa loona uttupana belhiu nu edá lele utele.
Lebiꞌi nuná ankale ka nu rakaru gele ruinle iyá tti adí ka benne, delába
gwa ria tsitisiru lele ge Tata Do Yebáha,
lhe gwa rakaru gele rinnele,
lhe gwankarule benne yuu,
lhe anágaba gwankale benne jeru tte ruinle ttu bixa,
lhe gwankale benne rakaruinle getu lhe.
Ttiba ruinle‑na, anágaba nnanna gwaledáru lele gwalute belhiu nu ruttupatu‑ni.
Laa rigaa deki teeki ute chiettirule. Suna rigixxiꞌabaa ge nu riláti ruin adí ka benne, jeru tte redá leke ruteke. Rigixxiꞌaya nuní kini anágaba lebiꞌi uleꞌe ganna si gwalíginle rakinle ge ka benne.
Lebiꞌi gwa yu xeabale, Jesucristu benne anke Xxanariꞌiha bedába lebie ben tsebie len lebiꞌi. Benneha meskiba uke benne tee xxatta elha tse gebie yebáha, ttaka de ukanie gele, de nuha nna bisiabie yiesi lo yu‑ni nna beyake ttu benne abittu gebie tee. Benneha beyake nu labí tee geni, kini lebiꞌi, de benneha nna chi bisinle ukale benne tee elha tse gele yebáha.
Neti utea ttu elha rieni len lebiꞌi: tserula saríana le ganna uinle attiba chi udulole benle usedaha. Laꞌania bebeki lele utele belhiu nna udulo ttebale bettupale na.
Aníha‑gaba gwaluin nnanna. Gwalulhuxa gwaluttupa nu chi udulole ruttupale laꞌania, kini anáchu attichuba uleki lele utele belhuha, anágaba gwaluin nnanna. Gwalute kua dhaabale utele.
Kumu ttixka ttu benne jeru tteba redá lebie rutebie, Tata Do Yebáha gwa ridíbe nu rute benneha, labí rinnabe nu labí dhaa benneha utebie.
Laa rinnabagaa nuní kini ka nu subila exxa tama gekani nna lebiꞌi nna iyasa gele. ¡Koꞌo! Runia kini tu tulapaba tseꞌe iyáriꞌi.
Lebiꞌi, nnanna tee tama gele nna utele na ge ka nu riyasakinna, kini anágaba lakana, tti gatta tama gekani, laꞌania nna utegabakana gele tti iyasinle. Aníha kini anuttu nu iyasa geni,
attiba ra lo ka yetsi ge Tata Do Yebáha ata dia ra: “Nu bediga ixeniha, labí bexxaru ge nuha, nigaba nu bediga ttu lattiha, labí biyasa ge nuha.”
Ttaka ixkixaru rugwea Tata Do Yebáha, kumu labie benie kini Tito‑ni ruchacha ikini gele attiba neti ruchacha ikia gele.
Kumu lana, tti unnabaa lenna kini itana ata seꞌele‑na, labí tisa bedúna; daa ttebana, kumu chigaba re leni itana. De nuha nna kwinaba lana bedá leni dana gwelanni le.
Ridhelhagabatu attu betsi to geriꞌi lenna. Benne‑ni, iyába ka benne ria leke Cristuha ritupake lheꞌe adí ka yiesi‑na, rinne tseke gebie de rigixxiꞌa tsebie ka tisa ge Jesús‑ni.
Gwea nna la benne‑nigaba chi bekweke kini tsiabie len riꞌitu kini sadhaꞌantu belhiu ruttupatu‑ni. Nu ruintu‑ni uinna kini inná xxeni le Tata Xisiha lhe kini uleꞌe deki redába letu ruintu nuní.
Benne‑ni dhabie len riꞌitu ganna chi diatu kini anuttu nu innena getu ttixa uintu len ixeni belhiu ruttupatu‑ni.
Kumu riꞌitu ruintu doelha uintu latsiru, laa sunruga arlo Tata Do Yebáha uintu latsiru, anágaba ruingabatu doelha uintu latsiru arlo ka benne.
Ridhelhagabatu lenke attu betsi to geriꞌi. Benne‑ni ixe lidú chi bilentue jeru tteba rute nábie len ka benne, gwexunniba runie ttu bixa, adírula nnanna ruxxenrula lebie deki lebiꞌi gutebale belhiu.
Tito‑ni nna ankana benne reki lenia turoꞌo rixúna len neti kini rute nátu len lebiꞌi. A chupa ka betsi to geriꞌi‑ni nna ankake ka benne udhelha ka benne chi ria leke ge Cristuha, delába ka benne ritupake lheꞌe adí ka yiesi‑na. Ka benne chupa‑ni ruinke nu dika inná xxeni le Cristuha.
De nuha nna gwaledá lele gwalute belhiu. Gwaluleꞌe gasina ruinle kini iláni ka benne udhelhake ka benne‑ni deki lebiꞌi gwa rakabinle ge adí ka benne lhe anágaba kini uleꞌe deki neti labí kwentaba rinne tsea gele.
Neti labíru riyasati unia lo yetsi upeya le: “Gwalute nále len ka benne chi ankake ge Tata Do Yebáha”,
kumu chiba yua lebiꞌi gwa redába lele rutele. Laxkala arlo ka benne ge Macedonia‑ni xxeniba ra lasia tti xpeya ke deki lebiꞌi ka benne seꞌele daka Acaya‑na, usedali chi seꞌe tsele ki utele belhiu. De nuní biyienikin benne‑ni nna ixeke ulekigaba leke uteke.
Ttaka neti ridhelha gaaya ka betsi to geriꞌi‑ni ata seꞌele‑na kini abittu unnitti tisa kia de chi ria deki chiba seꞌe tsele utele belhiu. Aníha kini attiba chi unneaha, aníha‑gaba lebiꞌi chi seꞌe tsele utele,
De nuha nna uka doelha unnabaa len ka betsi to geriꞌi‑ni nneru gaake itake ata seꞌele‑na kini kixxiꞌakanie le ki uttupa gaale nu chi rale uteleha, kini chi tee tse nuha ganna chi isiatuha. Aníha kini uleꞌe deki gwalí redá lele rutele belhiu kini abittu ute ditibale na.
Neti ttu nu upeya le: Nu rada ttu lattiha, lattirugaba relapa nuha, nu rada ixeniha nna ixenigaba relapa nuha.
Kua ttu ttule gwaluteba nu chiba uleki lele utele. Abittu itú elenibinle tti utele na o lhe itú dho doelhabale ki utele na, kumu Tata Do Yebáha rakanie ge ka benne du itta leke tti ruteke ttu bixa.
Benneha xxeni ra lebie gute tamabe elha tse gele, kini satíaba gatta iyá nu iyasinle. Aníha kini edáru lele uinle bixaba nu anka tse len adí ka benne.
Kumu attiba ra lo ka tisa geeha ata dia ra:
Benneha utidhi tame begwebie ka benne abittu geke tee;
nu tse benieha, ttu tsaba labí ixulhinriꞌi ge nuha.
Tata Do Yebaa benne rutebie ninni lhe rugoe benne riguꞌubie lo yuha lhe, benneha‑gaba nuha uterue yani gele kini uinrule nu anka tse.
Aníha ki gatta iyá gele nna edáru lele ute chiettirule, kini anáchu ganna chi sadhaꞌantu belhiu uteleha nna ka benne dhike nuha nna ugweke Tata Do Yebáha ixkixaru.
Nu edá lele uteleha laa sunruga ixúna kini odilána ka benne chi ankake ge Tata Do Yebáha lo nu riyasakanie, sinuki ixúgabana kini ugweruke Tata Do Yebáha ixkixaru.
Ganna chi uxíke nu edá lele uteleha, laꞌania nna uinke ki inná xxeni le Tata Do Yebáha de ilákanie gwa ruinbale nu ra ka tisa ria lele ge Cristuha lhe gwa redába lele rutele nu riyasakanie lhe rutele nu riyasani iyá ka benne lhe.
Anágaba innabagabake gele len Tata Do Yebáha de raka xxattakanie gele de elha tse chi bete tama Tata Do Yebáha gele.
Ixkixaru Tata Do Yebáha de nu tse redá lebie rutebie geriꞌi, delába nu tse labí raka geriꞌi kixxiꞌariꞌi geni.
Kwinaga neti Pablo, ttiba ben Cristuha, len tisa besiba lhe len elha siꞌi lasiba aníha‑ba rulisaa le, meskiba ganna rákana deki neti ttu nu rasibani ankaa tti dua arlole, ttaka tti rea idittu nna rákana deki yalhá idisa rinnea.
Rinnabaa lole bittu uinle kini ka inne disaa ganna chi bisiaya ata seꞌele‑na, kini abittu unia attiba chi rulaba lasia udhakaa ka nu rákana deki riꞌitu ruinbatu attiba ruin ka benne seꞌe yiesi lo yu‑ni.
Gwalí galá, meskiba ankatu ge yiesi lo yu‑ni, ttaka labí ruintu tti ruin ka nu seꞌe yiesi lo yu‑ni.
Riꞌitu tti ritilhatu len nu xxegwiha, labí rixuintu luesi nu rixúni ka soldadu seꞌe yiesi lo yu‑ni tti ritilhakana, sinuki riꞌitu rixúlintu nu tsitsi ra le Tata Do Yebáha kini rutseꞌe lootu iyába nu ra tsitsi leni,
delába rutseꞌe lootu iyába ka tisa rotsiꞌinu le ka benne tti rinneke lhe anágaba rutseꞌe loogabatu elha ttaba ruin ka nu rusunakana ki abittu uinbia ka benne Tata Do Yebáha lhe ruintu kini otsea ka benne nu rulaba leke nna udoke tisa ge Cristuha.
Lebiꞌi ganna chi rudole tisa ge iyá tte, laꞌania nna riꞌitu chigaba seꞌe tsetu kini ugwetu elha disa iyá ka nu abittu rudokana tisa gebie.
Lebiꞌi bittu ulannile ttixa anka ka benne lo lia, gwalulannila ke attiba ankaba geni. Ganna nuxa ttúle chi xen tsitsi lele deki chi ankale ge Cristuha, anágaba nna tegaba ki okinni ikile deki riꞌitu chigaba ankatu ge benneha.
Neti labí rettuti meskiba ganna ritebiaya de ra xxeni lasia tti ria: “Tata Xisiha‑ba betebie lo neda getu ki useꞌe tsitsitu le lo neda gebie, laa betege lo neda getu kini unnittitu le.”
Bittu akinle deki runia uniasinia le len nu rinnea lo ka yetsi ridhelhaa ata seꞌele‑na.
Kumu seꞌe ka nu rákana: “Yalhá idisa rinnena lo ka yetsi ridhelhana, ttaka atti duna arloriꞌi, ttu benne terissiba ankana lhe labí ruꞌu leriꞌi tti anka ixtisa‑ni.”
Ka nu rinne aní, raka letu kixxiꞌentu kana deki atti tteba rinnetu lo yetsi‑ni seꞌetu idittu, anágaba innetu ganna chi seꞌetu len lebiꞌi.
Riꞌitu labí eyaxintu kuꞌu luesitu prueba len ttu chupa ka nu seꞌe naa, ka nu rákana deki yalhaba tse ruinkana. Bi ge ka nuná. Runi nu a re itá lebani ruin ka nuná, kumu la labakana riguꞌu luesikani prueba kini ruleꞌe nuxakana rakaru gekani.
Riꞌitu labí ritebiatu inná xxeni letu ge nu ruintu, sinuki rekibatu rigixxiꞌatu ka tisa ge Tata Do Yebáha debá ataba chi bedhaꞌane tsekitu kixxiꞌatu ke, de nuha nna bisiatu ata seꞌele‑na.
Riꞌitu labí ritebiatu tti ratu: “Chiba bitatu ata seꞌele‑na”, kumu gwalíba riꞌilatu ladeꞌa tte bisiatu ata seꞌele‑na ki utixxiꞌentu le ge Cristuha. Ttebia galátu innetu ganna ttixka abíba chi bitatu ata seꞌele‑na.
Riꞌitu labí ra xxeni letu ge sina ben attu benne subi, labí innátu deki riꞌilatu bentu sinaha. Riꞌitu nu ruinlatu, xenba letu gele kua tsiaba lele ge Cristuha, aníha‑gaba nna tsani chiettirugaba sina getu daka ata seꞌele‑na,
kini isilarutu tsiatu kixxiꞌatu ka tisa geeha len ka benne seꞌe iditturu. Aníha uintu ki abittu sattaꞌatu lo yu ata chi utixxiꞌa attu benne subi nna inná xxeni letu ge sina nu ben benneha.
Kumu nu titúbana ra xxeni leni ge nu ruinnaha, labí lana nuha eyaꞌan tsena arlo Tata Xisiha. ¡Koꞌo! Sinuki benne innála Tata Xisiha deki tseba runie, benneha‑la nuha eyaꞌan tsebie arlo Tata Xisiha.
Gwalidhí elha xen lasi kia ge nu innea‑ni, neti bittiba ria. Runia attiba ttu nu raka ikini. Gwalutto gwaluchíaba a latti ge nu innea‑ni.
Kumu Tata Do Yebáha‑ba runie kini rapa yiea le. Rapaa le yie kumu de chi nabati le kini akale ge ttúba nubiyú, delába ge Cristuha. Aníha kini neti gwaka kia utso dua le arloe attiba ttu nu rutso du ttu nuila ribani ankana nari xú, abittu bi chi benna.
Ttaka neti rixxusati kini ka ixú yiele satele attiba gwate Eva‑ni. Nuha‑ruga bixú yiena bedo nagani ge nu botsiꞌinu le belhaha. Anágaba lebiꞌi ni kina ixú yiegabale nna udhanle abitturu itú iki itú lele udo lele Cristuha.
Kumu lebiꞌi ttixka daa ttu nu rigixxiꞌenna le ge attu Jesús subi, nu labí raxxína na len Jesús benne chi utixxiꞌentu le geeha, lebiꞌi nna gwexxunniba rudo nagale ge nuha, lhe gwexxunnigaba rulabile attu espíritu subi, nu labí raxxína na len Espíritu ge Tata Do Yebáha, delába Espíritu nu chi uxíleha, lhe anágaba ttixka daa attu nu rigixxiꞌenna le attu tisa subi, nu labí raxxína na len ka tisa chi utixxiꞌentu le ge Cristuha, lebiꞌi nna gwexxunnigaba rulabile tisa ge nuha.
Neti rakati labí rexxa gaaya arlo ka nu rudo nagale gekinna, ka nu rale deki ankakana ka apóstol ra xxeni xxatta lekani.
Kumu meskiba neti labí tte tse rinnea tti rinne ka nuná, ttaka netila ankaa nu yurua. Ixe looba lhe ixe libeba chi beleꞌenia le nu yua.
Neti, ¿si satsaba nuha benia borexxa gaa lasia kini lebiꞌi uná xxeni lele tti labí bekixaa le tti utixxiꞌania le ka tisa ge Tata Do Yebáha?
Ka benne ritupake ria leke ge Jesús‑ni seꞌeke lheꞌe adí ka yiesi‑na, ka benneha‑ba bedhaka siꞌa ulhia belhiu lenke kini bixúti tti ugwekia utixxiꞌania le ka tisaha.
Atti udoa len lebiꞌiha, tti biyasati ttu bixa, ni ttúle labí betsetsinia le. Ka betsi to geriꞌi, ka benne daa daka Macedonia‑niba beteke nu biyasati. Doelha tsitsiba benia kini abittu betsetsinia le nna anába sa tsiaya unia.
Cristuha gwa yu xeabe deki gwalíbati. Ni ttú benne do lo yu ge Acaya‑na labí aka gebie usune kini abittu inná xxeni lasia de abittu unnabaa belhiu tti ugwekia naa.
¿Beaka runia aní ganna? ¿Si de labí rakati gele? ¡Koꞌo! Tata Do Yebáha gwa yu xeabe gwa rakabati gele.
Ttaka neti sa tsiabaa unia aní, labí innabaa belhiu len lebiꞌi. Aníha unia kini udheaya roꞌo ka nu ra xxeni lekani ka nu rákana deki ruingabakana sina attigaba ruintu.
Ka nuná ruinkana deki ankakana apóstol ge Cristuha, ttaka labí gwalíkinna. Nu gwen lasiba ankakana.
Labí dika ebaninriꞌi ge nu ruin ka nuná kumu kila kwinaba nu xxegwiha ruinna deki ankana attiba ttu anjeli do lheꞌe xiani.
Laxkala labí dika ebaninle ganna ka nu rixúkana lo sina ge nu xxegwiha, ruingabakana deki ankakana ka nu rigixxiꞌakinna ka benne nu anka tse. Ttaka ganna chi bisia sáha, dhiba ka nuná nu ralhakana ge nu ruinkana.
Rinnea rulisaa le attu libe: Ni ttúle abittu akinle deki rakaba ikia tti rinnea aní. Ttaka ganna si anába rulaba lele, gwalugwelhaba neti unia ge nu raka ikini kini aka kia inná xxeni lasia ttu latti ge nu runia.
Laa Tata Do Yebáha‑ga ree neti aní beni. ¡Koꞌo! Nu anka kibaa nuní ra xxeni lasia, ruinbaa attiba nu raka ikini.
Kumu ki ixeba ka nu ra xxeni lekani ge nu ruinkana, anágaba neti inná xxenigaba lasia ge nu runia.
¡Lebiꞌi ruleꞌele deki ankale nu yuu ttinka, ttaka delo nna gwexxunniba rudo nagale ge ka nu raka ikikinna!
Lebiꞌi axtala ridielhale ge ka nu rudhakakana le attiba ttu nu toꞌo lo sina gekani,
lhe axtala ridielhale riguakana lo nále nu tee gele,
lhe rudhakakana le attiba rakaba lekani.
Anágaba nna ruchíagabale lo ka nu ra xxeni lekani, ka nu labí ria lekani le.
Ka nuná, atti rudhakakana le aní, ttisidiba rigapabakana roꞌole.
Elhittu‑ba nuní ridía tti ria yalhá ttela yusi ukatu len lebiꞌi, labí bedhakatu le tti rudhaka ka nuná le.
Ttaka ganna ka nuná ra xxeni lekani ge attu bixa, neti gwakagaba kia inná xxeni lasia. Rinnebaa attiba ttu nu raka ikini.
Ganna ka nuná rákana ankakana ka nu rinne tisa hebreo, anágaba neti rinnegabaa tisa hebreo,
nna ganna rákana ankakana nu Israel, anágaba neti ankagabaa nu Israel,
Ganna rákana ankakana ka nu rixúkana lo sina ge Cristuha, neti rixúrulaa lo sina ge benneha tti lakana.
Rinnebaa attiba ttu nu gwalíba raka ikini.
Kumu netila nu chi urenrua sina ge benneha attichula lakana,
lhe ixe lidúrula chi uttaa lisiyya,
lhe ixe lidúrula chi biyayaa,
lhe ixe lidúgaba chi uláya lo elhuttiha lhe.
Ka nu lheꞌesi kiaha, delába ka nu Israel‑ni, gayu lidú chi bekulhakana neti len yieti. Lheꞌe ttu ttu libeha rerua bixxi jaa (39) uxxuakana neti yietiha.
Tsunna lidú chi uxxuakana neti yaga,
lhe ttu lidú chi besiakana neti íyya lhe.
Anágaba tsunna lidúgaba chi bexunnina kia gannala uttia tti rixudi ka barcu diayaha lheꞌe indatooha.
Ttu ela ttu ságaba udaaya lo indatooha lhe.
Ixe lidú tti yuꞌa neda bexunnina kia tti rilháya lo ka yoo‑na,
lhe bexunnina kia ge ka ubana lhe.
Anágaba bexunnigabana kia ge ka nu lheꞌesi kiaha, delába ka nu Israel‑ni;
bexunnigabana kia ge ka nu abittu ankakana nu Israel.
Anágaba nna bexunnigabana kia uttikana neti lheꞌe ka yiesi‑na,
lhe bexunnigabana kia satea ttu bixa tti ritea ata lanú benne seꞌe,
lhe bexunnigabana kia lo indatooha lhe.
Anágaba bexunnigabana kia ge ka nu rákana deki ria lekani Tata Do Yebáha, ttaka labí liikinna.
Anágaba betú besábati uren xxattaa sina,
lhe ixe lidúgaba bebeaya bisiela, labí utaꞌadhia,
lhe gwadú uttia ubina lhe bebisia inda lhe.
Ixe lidú chi bette ubina lheꞌa, abittu roa,
lhe gwadú beyasaa idilha de labí gwadilo xoa tee.
Anna laa suna nuníruga ratea, anágaba ttu ttu ságaba ruchacha ikia ge iyá ka benne chi ria leke Cristuha gaxaba seꞌeke.
Kumu ttixka nuxa ttúle ridakale ttu bixa, anágaba neti ruyúgabaa elha disa ge nu rateleha, lhe ttixka nuxa ttúle ridí yiekana le ki ruinle ttu bixa nu abittu anka tse, anágaba neti risaꞌagabati tti rudhakakana le aníha.
Ganna tee ttu bixa inná xxeni lasia geni, ge nu labí gwakaa unia, ge nuha‑ruba gwaná xxeni lasia.
Tata Do Yebáha Xxudi Jesucristu benne anke Xxanariꞌiha, benneha satía uinriꞌi kini inná xxeni lebie. Benneha gwa yu xeabe, neti labí ruin lasia.
Tti rinnabia Aretas‑ni ka yiesi seꞌe itúba daka Damasco‑ni, laꞌania rea lheꞌesi Damasco. Nu rinnabiana lheꞌesiha beseꞌena ka nu biyúkana roꞌo yiesiha kini udaxxukana neti ganna chi eriaya niha.
Gwalí galá, bi teeki iriꞌenriꞌi inná xxeni leriꞌi ge nu ruinriꞌi, ttaka neti teeki kixxiꞌaya ge nu belaꞌati yebáha, delába nu ben Tata Xisiha kini neti biláti.
Neti ankabiati ttu nubiyú ria leni Cristuha. Chi uka sitá ida nuha atti ttu nnelaba biyalhina kini ugíana nu beyonna yebáha. Bittuba yua si itupa len bela latini ugíana, o abittu. Sunruba Tata Do Yebáha gwa yubie.
Nu yúrubaa, netiba nuha biyalhia kini ugíaya ata chi gaꞌanani Tata Do Yebáha tseꞌe tse ka benne, si itupa len bela latia ugíaya, o abittu. Sunruba Tata Do Yebáha gwa yubie.
Iyába tsagwi anka ka tisa biyienti yebáha, ka tisa ka nu ni ttu benne dika innebie kana.
Ge nu gwatealigaba nna gwaná xxeni lasia geni, ttaka ge nu ruin kwinaga neti labí inná xxeni lasia geni. Laruba ge nu abittu gwakaa unia, ge nuha‑ruba gwaná xxeni lasia.
Ganna aka lasia inná xxeni lasia ge nu runia, labí ge nu raka ikini nuha unia, kumu inneba neti ge nu gwalíba runia. Ttaka labí raka lasia inná xxeni lasia kini aníha nna anuttu nu akinna deki neti xxenirula ra lasia attichula nu rilenna runia lhe attichula nu riyieninna rinnea lhe.
Anágaba kini abittu inná xxeni lasia ge nu tse lhe ge nu xxeni belaꞌati yebáha, de nuha nna bete Tata Do Yebáha ttu nu rutsetsinna neti. Nu rutsetinna netiha attiba ttu yetsi ankana yadana latia. Nuní rixúni nu xxegwiha kini rugwena neti elha disa. Aníha kini abittu ttebiaya inná xxeni lasia ge nu belaꞌatiha.
Tsunna lidú chi unnaba ditia lo Tata Xisiha kini kuabie nuní latia.
Ttaka labie bekabilee kia ree: “Beyaka xen lelu, ukareꞌaba gwa rakaba lania lu, kumu len ka nu abittu re tsitsi lekinna, neti ruleꞌe loorulaa nu tsitsi ra lasia.” De nuha nna neti Pablo itú iki itú lasia inná xxeni lasia ge nu abittu gwakaa unia. Aníha kini satíaba uleꞌe looa nu xxeni ra le Cristuha.
Laxkala neti ittala redú lasia atti labí gwakaa unia ttu bixa,
lhe tti rinnekana kia
lhe tti riyasa kia lhe.
Anágaba ittagaba redú lasia tti ridú nookana rudhaka disakana neti,
lhe ttixka bixa ratea lhe.
Iyá nuní ratea de rekia rigixxiꞌaya ge Cristuha. Kumu neti attila labí re tsitsi lasia, laꞌaniala ribeki tsitsi Cristuha lasia.
Neti ge nu raka ikibani runia tti ra xxeni lasia, ttaka lebiꞌiba nuná rudo doelhale neti ki runia aní; gwarrana lebiꞌila nuná inne tsele kia. Kumu meskiba neti lanú nu ankaa, ttaka labí rexxa gaaya arlo ka nu rale deki ankakana ka apóstol ra xxeni xxatta lekani.
Tti udoa len lebiꞌiha, labí bedú siia a benia ka nu xxeni lagwi gele, delába ka milagru lhe ka nu bebaninle gekani lhe. Iyá nuní benia beleꞌe deki gwalí ankaa apóstol ge Jesús‑ni.
Lebiꞌi, ¿si chi berexxa gaaya le arlo adí ka benne ria leke Cristuha, delába ka benne ritupa lheꞌe adí ka yiesi‑na? ¿Si laaba ga de abíba betsetsinia le innabaa le nu biyasati atti udoa len lebiꞌiha, si laaba ga de nuha‑ba nna risetsinle neti? ¡Gwalidhíchi elha xen lasi kia ge nu roseꞌa lole‑ni!
Nnanna chi du tsea ki itaa etelannia le. Nuní chi aka beyonna libe ritaa. Anágaba unia ganna chi bisiaya ata seꞌele‑na, labí raka lasia utsetsinia le ge nu iyasati, kumu laa nu tee gegale rulha lasia dhia, sinuki lebiꞌila nuná. Kumu attiba ttu xxudi len ka xiꞌinni, laa ka nuha‑ga nuha uchacha ikikani ge nu go xxudiha, ¿laaba ganna xxudiha‑la nuha uchacha ikini ge nu go ka xiꞌinniha?
Laxkala neti de lebiꞌi nna eria iki eria lasia utea nu tee kia, meskila tuttíru etua de rulaꞌania le kini lebiꞌi nna saría tsena le. Meskila neti rakaruti gele, lebiꞌi nna lattiruba rakinle kia.
Ttu chupale rale: “Gwalí galá, laꞌania lana labí betsetsinna riꞌi ge nu biyasinna, ttaka ankana ttu nu rotsiꞌinu leni nna len gwen lasiba bedaxxuna ikiriꞌi.”
Gwalinnáruga, ¿si ka benne ridhelhaa ata seꞌele‑na, si ka benne‑na nuná rixúti ke ki ralhia belhiu gele?
¡Koꞌo, labí! Neti, tti unnaba lo Tito‑na ki itana ata seꞌele‑na, udhelhagabaa attu betsi to geriꞌi lenna. Gwalinnáruga, ¿si utua Tito‑na gele tti bitana ata seꞌele‑na? ¡Koꞌo, labí! Riꞌitu labí ruin riꞌitu aná. Riꞌitu turoꞌoba rulaba letu lhe turoꞌogaba ruintu lhe.
Xa betsi to kia, ¿si rakinle deki rigí xúba nátu tti ratu le deki labí bi ruintu? ¡Koꞌo, labí! Riꞌitu rinnebatu arlo Tata Do Yebáha atti galába benne due len Cristuha. Iyába nu ruintu, ruinbatu na kini lebiꞌi tseꞌe tsitsirule lo neda geeha.
Kumu neti rixxusati gele ni kina tti isiaya ata seꞌele‑na abíba etexxakaa le ruinle tti tte raka lasia uinle, anágaba neti ni kina abíba unia nu tsuꞌu lele tti isiaya naa. Kumu rixxusati ni kina etexxakaa le seꞌe tilhale,
lhe rutía di le luesile lhe.
Anágaba ni kina seꞌele risaꞌani len luesile,
lhe ni kina yuꞌule riguꞌu niꞌa ge luesile lhe.
Anágaba ni kina seꞌele rinne ge luesile,
Anágaba ni kina etexxakaa adíle seꞌele ruinle deki ankale nu ra xxeni lele,
lhe ni kina nu subi subiba ruinle yuꞌule lhe.
Anágaba rixxusagabati ni kina tti isiaya naa, ugwe Tata Do Yebaa kia neti elhittu tti dua lagwi gele. Laꞌania nna kwesia de elenti kumu de ixele axta ttuha dale ruinle tulha nna labí chi bodúna le ki udhanle iyá nu satsa ruinle, lhe labí chi bedhanle risále nu subi subi, lhe anágaba labí chi bedhanle ruinle nu retaba le latile ruinle lhe.
Nuní aka tsunna libe itaa ata seꞌele‑na nna iyába nu riyasa aka elhuxtisi geni teeki seꞌe chupa o tsunna ka benne biyú loke bixa uka. Aníha kini aka elhuxtisi ge nu ukaha.
Chiba xpeya le tti bitaa ata seꞌele‑na nu berupa libeha, nnanna rea idittu redennea attu libe ria, ganna chi isiaya attuha ni ttúle labí satua lasia le: ni ka nu benkana tulha ttuha lhe nigaba nuxaru attu benne lhe.
Aníha kini lebiꞌi ilenle deki Cristuha‑ba nuha rinnee tti rinnea. Benneha labí a eyaxanie bixa udhake le, sinuki tsitsi udhaka benneha le.
Gwalí galá benneha beyake ttu benne labí tsitsi uná lebie tti utábie lo ya kurusiha, ttaka de Tata Do Yebáha ra tsitsi lebie, nu ra tsitsi leeha beni kini nnanna anka ben Cristuha. Anágaba riꞌitu nnanna ratetu ttiba gwate benneha, labí tsitsi re letu, ttaka de Tata Do Yebáha ra tsitsi lebie, de nuha nna runie kini riꞌitu tseꞌetu aka bentu de seꞌe lentu Cristuha. Aníha kini ixútu ki ute nátu len lebiꞌi.
La lebiꞌiba gwaltseꞌe gwalulanni gele ganna gwalínle ria lele Cristuha. Lebiꞌi gwa yúbale, benneha doe lheꞌe lastole. Ganna abíba doe lheꞌe lastole, laꞌania nna chiba binittile arlo Tata Do Yebáha.
Neti ruxxenba lasia deki lebiꞌi gokinniba ikile deki riꞌitu labí binittitu arloe.
Riꞌitu rinnabatu len Tata Do Yebáha kini lebiꞌi abittu uinle nu satsa. Laa ruingatu kini uleꞌe deki riꞌitu iria tsetu arlo Tata Do Yebáha. ¡Koꞌo! Sinuki ruinlatu kini lebiꞌi tseꞌele uinle latsiru, meskila riꞌitu uleꞌe deki rinittitu arloe.
Kumu riꞌitu ruintu nu raxxína len nu gwalíga anka tisa ge Tata Do Yebáha, labí ruintu nu abittu raxxína len tisa geeha.
Laxkala ittaba du letu de labí tsitsi re letu, lebiꞌi nna kwe tsitsila lele. Nuní rinnabatu gele len Tata Do Yebáha kini isinle akale benne tseꞌe tsitsirule lo neda geeha.
De nuha nna nnanna rea idittu runia yetsi‑ni nna ridhelhaa na len lebiꞌi, kini ganna chi bisiaya ata seꞌele‑na abittu udhaka disaa le. Kumu Tata Xisiha labí betebie lo neda len neti kini utseꞌe looa le, sinuki betelee lo neda kia ki useꞌe tsitsia le.
Debá nuníba rigixxiꞌania le xa betsi to,
gwaltseꞌe itta,
lhe gwaluin doelha kini isinle akale benne tseꞌe tsitsile lo neda ge Tata Do Yebáha,
lhe anágaba gwaluseꞌe tsitsi luesile,
lhe ttúba gwalulaba lele,
lhe latsiru gwaltseꞌe len luesile lhe.
Aná nna Tata Do Yebáha gwadúgabe len lebiꞌi. Benneha rakanie geriꞌi lhe ruseꞌe tsebie riꞌi lhe.
Gwalugwe luesile ttu padiuxi lhe gwaligo ttu xxaga luesile lhe.
Iyába ka benne seꞌe nii ka benne chi riesini Tata Do Yebáha ki akake gebie ridhelhake ttu padiuxi gele.
Jesucristu benne anke Xxanariꞌiha edá lebie aka lenie le lhe anágaba edí baale elha siꞌi lasi ge Tata Do Yebáha, lhe Espíritu geeha satía dhoe len lebiꞌi. Amén.
Neti Pablo ankaa apóstol. Laa ankagaa apóstol nu bodú ka benne seꞌe yiesi lo yu‑ni, nigaba laa lagake udhelhake neti kini akaa apóstol. Neti ankaa apóstol udhelha Jesucristuha lhe udhelha Xxudiriꞌi do yebáha lhe, delába benne belhidhe Cristuha lo elhuttiha.
Neti lenia iyá ka betsi to geriꞌi seꞌe nii, ridhelhatu yetsi‑ni gele, lebiꞌi ka benne chi ria lele Jesús‑ni seꞌele itúba daka Galacia‑na.
Xxudiriꞌi do yebáha lhe Jesucristu benne anke Xxanariꞌiha lhe, lake edá leke aka lenke le lhe useꞌeke le xen su lasi lhe.
Jesucristuha betebie elha nabani geeha, kini uttie utixe ge ka tulha nujariꞌi. Aníha kini bodilábie riꞌi lo nu satsa raka yiesi lo yu‑ni. Benbe attiba ukaba le Tata Do Yebáha, delába benne anke Xxudiriꞌiha.
¡Benneha uinriꞌi kini inná xxeni lebie ttu dia lii! Amén.
Raka télati binaa gele rudháchi ikile Tata Do Yebaa benne bedá lebie kwentaba uxie le lo neda geeha de nu gwate Cristuha, delo nna ge attu tisa subila chi rudo nagale, labíru rudo nagale ge ka tisa tse ka nu rigixxiꞌa ge Cristuha.
Meskila ganna si riꞌitu o ttu anjeli daa yebáha isiatu kixxiꞌentu le attu tisa subi nu abittu raxxína na len ka tisa chi utixxiꞌentu le ge Cristuha, Tata Do Yebáha urixxi ukinnie riꞌitu ganna aníha uintu.
Chiba ratu le ttuha, nnanna nna rodopeya le attu libe: Tata Do Yebáha urixxi ukinnie nuxaba isiana kixxiꞌenna le attu tisa subi nu abittu raxxína na len ka tisa tse chi biyieninle ge Cristuha.
Nianna, ¿si rakinle rinnea aní kini eyaꞌan tsea arlo ka benne ak? ¿Runia kini eyaꞌan tsea arlo Tata Do Yebáha ak? Gwalinnáchu. O, ¿si rekia runia nu dika tsuꞌu le ka benne ak? Ganna ttixka neti sa rekibaa runia nu ruꞌu le ka benne, laꞌania nna labíru ankaa nu rixúa lo sina ge Cristuha ganna ttixka.
Xa betsi to, nnanna raka lasia unale deki ka tisa tse rigixxiꞌaya ge Jesucristuha, labí ankake tisa botsiꞌinu le ka benne seꞌe yiesi lo yu‑ni,
kumu laa nuxaga benne beleꞌenie neti ka tisa‑ni, nigaba laa nuxaga benne bedhetinie neti ka benne‑ni. ¡Koꞌo! Jesucristuha‑ba beleꞌenie neti ka tisa‑ni.
Lebiꞌi gwa uyuꞌuba nagale gasina uka elha ruin kia itú ttuha atti sa riaba lasia ttigaba ria le adí ka benne Israel‑ni. Laꞌania yalhá gwanalhaa bedhaka disaa ka benne chi ria leke ge Jesús‑ni, benia utseꞌe looa ke
lhe anágaba, netiba nu bedorua tisa ge nu ugía lasia laꞌania tti adíru ka nu Israel‑ni, delába ka nu uka lenia turoꞌo nu kwiti laꞌania. Bedo tsitsiruna lasia benia nu labini ka benneola kiaha ruinke.
15-16 Ttaka Tata Do Yebáha, attili sa yuꞌa lheꞌe nan kiaha chi ulesie neti nna bedá lebie uxie neti lo neda geeha. Labe bedá lebie uxie neti kini benbiaya Xiꞌinieha, kini anáchu tsiaya kixxiꞌaya ge benneha len ka nu abittu ankakana nu Israel. Laꞌania laa ugíagaa gwennaba tisa nuxa attu benne,
nigaba laa ugwapigaa ugíaya lheꞌesi Jerusalén‑ni gwennaba tisa ka benne chi ankake apóstol ladeꞌa tte tti neti, sinuki daka lo yu ge Arabia‑nila ugíaya. Iki deliba nuha nna tti beyekia besina adakabaa lheꞌesi Damasco‑ni.
Ukaliba tsunna idaha nna tti ugwapia lheꞌesi Jerusalén‑ni gwalannia Pedruha. Niha udoa lenbie tsinu (15) ubisa.
Lanúru nu attu nuxa benne anka apóstol biláti laꞌania, sunruba Jacobo  betsi Jesús benne anke Xxanariꞌiha, sunruba benneha biláti.
Tata Do Yebáha yu xeabe nu rigixxiꞌaya lo yetsi‑ni nu gwalíba anka nuní, labí ruin lasia.
Iki de chi udoa len Pedruha lheꞌesi Jerusalén‑ni, nianna tti beriaya lheꞌesiha nna dedáya daka lo yu ge Siria‑ni lhe Cilicia‑ni lhe.
Ka benne chi ria leke Cristuha, ka benne seꞌeke daka lo yu ge Judea‑ni labí chi ankabiakanie neti laꞌania.
Sunruba riyienkanie ra ka benne: “Nu danalhana rudhaka disana riꞌi ttuha, nnanna nuha chi rekina rigixxiꞌana ka tisa ria leriꞌi ge Cristuha, delába ka tisa ka nu ruinna utseꞌe loona laꞌania.”
Laxkala de neti nna ráke: “¡Xxeniba ra le Tata Do Yebáha!”
Iki deliba chi ute sitá (14) idaha, laꞌanialiba nna dedheꞌaya attu libe lheꞌesi Jerusalén‑ni lenia Bernabé‑ni lhe chegabaa Tito‑ni lhe.
Ugíaya kumu belaꞌati ra Tata Do Yebáha neti deki teeki tsiaya niha. Laꞌania suna len ka benne ankake nu loni ge ka benne ria leke ge Jesús‑ni seꞌe lheꞌesi Jerusalén‑ni, suna len ka benneha‑ba unnea. Len ka benneha betso dua ka tisa ge Cristuha, ka nu rigixxiꞌania ka benne abittu ankake nu Israel. Aníha benia kini uka xen lasia kini ni kina kwentaruba rekia rigixxiꞌaya lhe ni kina kwentaruba chi ugwekia utixxiꞌaya, delo nna abígaba ixú nu runia.
Laꞌania, ki nila Tito‑ni, meskiba ankana nu griegu dana len neti, ka benne ankake nu loniha labí bedo doelhake na ichú lo bela latini tti runi ka nu Israel‑ni.
Ttaka uka nuha, kumu de useꞌe ttu chupa ka nu rákana deki chi ria lekani Jesús‑ni, ttaka labí liikinna. Ka nuha utaꞌakana len riꞌitu kini rulhatsikana ge nu ruintu de chi reki lhaatu kumu de chi babatu len Jesucristuha, delába labíru xigatu lo bia bennabi bodhaꞌan Moisés‑ni. Lakana ruinkana ogaꞌakana riꞌitu kini odotu tisa ge bia bennabiha.
Ka nu utaꞌakana rulhatsikana getuha, niru latti labí uxielhatu gekani uintu nu rákana. Aníha kini ka tisa tse rigixxiꞌatu ge Cristuha abittu iseake, kini eyaꞌanke len lebiꞌi atti tteba chi ankakeha.
Ka benne ankake nu loniha, ka benne ra xxeniru lekeha, labíru attu bixa nu kubi beleꞌekanie neti kini kixxiꞌania ka benne. Meskiba nuxa ankake laꞌania, len neti labí raka doelha nuxa ankake kumu arlo Tata Do Yebáha ttúba anka iyábariꞌi.
Nu benlake, bokinnila ikike deki len netiba chi bodhaꞌan Tata Do Yebáha kini kixxiꞌania ka nu abittu ankakana nu Israel ka tisa ge Cristuha, attigaba benie len Pedruha bodhaꞌane len benneha kini kixxiꞌagabanie ka benne Israel‑ni ka tisa ge Cristuha.
Kumu Tata Do Yebaa benne benie ki anka Pedruha apóstol ge ka benne Israel‑ni, lagabe nuha benie kini neti ankaa apóstol ge ka nu abittu ankakana nu Israel.
Ka benne seꞌeke arlo ka benne chi ria leke ge Cristuha, delába Jacobuha lhe Pedruha lhe Juan‑ni lhe, tti ute dákanie deki Tata Do Yebáha‑ba bedá lebie betebie elha tse kia kini kixxiꞌaya ka tisaha, laꞌania nna bedaxxuke náya lhe ná Bernabé‑ni lhe. Aníha benke kini belaꞌa deki gwa seꞌebake len riꞌitu kini tsiatu kixxiꞌentu ka benne abittu ankake nu Israel ka tisaha. Lake nna la diabake rigixxiꞌakanie ka benne Israel‑ni ka tisa ge Cristuha.
Suna unnababake len riꞌitu ráke: “Odhú lele ge ka benne dii, ka benne abittu geke tee, uttupale latti nu tee gele ki utele lenke.” Neti nna nuníba runia doelha ruttupaa.
Tti bita Pedro‑ni lheꞌesi Antioquía‑ni, laꞌania boseꞌa loni, kumu labí nu dika ixú ruinna laꞌania.
Kumu atti lanila isia ttu chupa ka benne udhelha Jacobuha, laꞌania gwa robana yetta len ka nu abittu ankakana nu Israel. Ttaka atti chi bisia ka benne udhelha Jacobuha, laꞌania nna chi udulona labíru reyaxinna satsána ka nu abittu ankakana nu Israel nna chi udulona rukwittana. Aníha benna kumu de rasinna ka kisa ka nu Israel‑ni na, delába ka nu rákana deki teeki ichú lo bela lati ka nu abittu ankakana nu Israel, kini aníha nna akakana gwalíga ge Tata Do Yebáha.
Adí ka nu Israel ka nu chi ria lekani ge Jesús‑ni seꞌe niha, tti bilákinna nu gatsi ruinnaha, gwanalhagabakana na, bengabakana tti ruinnaha, axtaba Bernabé‑ni biyietigabana benna tti ruin ka nuha.
Ki yulu, riꞌi attili uliriꞌiha chi ankariꞌi nu Israel, labí ankariꞌi nu dittu, delába ka nu dittu ka nu rariꞌi deki ankakana ka nu runi tulha kumu de labí bia bennabi bodhaꞌan Tata Do Yebáha gekani.
Riꞌi gwa yúbariꞌi deki ttu benne labí de rudobie tisa ge nu ra lo bia bennabi‑na nna abitturu yua nuje ge nu runie. ¡Koꞌo, labí! Ttu benne labíru yua nuje ge nu runie kumu de ria lebie ge Jesucristuha. Riꞌi chigaba ria leriꞌi ge benneha, kini de chi ria leriꞌi gebie, de nuha nna abitturu yua ujariꞌi ge nu ruinriꞌi, labí kumu de rudoriꞌi tisa ge nu ra lo bia bennabi bodhaꞌan Tata Do Yebáha. Kumu ni ttu benne a dhaabie ake nu abitturu yua uje ge nu runie de udobie tisa ge nu ra lo bia bennabi‑na.
Ganna riꞌi raka leriꞌi akariꞌi benne abittu yua ujariꞌi ge nu ruinriꞌi de chi ria leriꞌi Cristuha, ttaka delo nna rite denriꞌi ankabariꞌi benne runi tulha attiba ruin ka nu abittu ankakana nu Israel, ganna ankabariꞌi benne ruin tulha, laꞌania nna, ¿si innáriꞌi deki Cristuha‑la runie ki ruinriꞌi tulha attiba lakana? ¡Koꞌo, labí!
Kumu ganna neti chi uluꞌu niꞌaya nu ria lasia ttuha, ganna la nuha‑ba redelhidha adakabaa nna rodoa tisa geni attu libe, ganna aníha runia, laꞌanialigaba nna la netiba nuha rila tulha kia.
Kumu bia bennabi bodhaꞌan Tata Do Yebáha len Moisés‑ni ttisidiba bettiba nuha neti, laxkala attisidiba lanúrua doa ki udoa tisa ge nu ra loni. Aníha kini nnanna dhoa aka bania kini ixúa ge Tata Do Yebáha.
Neti ttisidiba utábaa len Cristuha lo ya kurusiha, de nuha nna ttisidiba lanúru neti doa, Cristuha‑ba nuní doe lheꞌe lastoa. Nnanna doa anka bania lheꞌe bela latia‑ni, dobaa ria lasia ge Xiꞌin Tata Do Yebáha. Benneha ukanie kia nna betebie elha nabani geeha kini uttie utixe kia.
Neti labí riguꞌu niꞌaya nu tse bedá le Tata Do Yebáha, delába nu tse betebie kwentaba len riꞌi, kumu ganna riꞌi de udobariꞌi tisa ge nu ra lo bia bennabi‑na nna gwakariꞌi benne abitturu yua nujariꞌi ge nu ruinriꞌi, ganna ttixka aníha uinriꞌi, laꞌania nna kwentaruba nuha utti Cristuha ganna ttixka.
¡Aalexa Gálatas nu akaa elha rieni ikini! ¿Núchiala utánna ikile nna a riaru lele ge nu anka gwalí? Ki lhixxa rába utixxiꞌentu le ge Jesucristuha deki utábie lo ya kurusiha.
Sun tte nu raka lasia kixxiꞌale: ¿Si uxíle Espíritu ge Tata Do Yebáha de ruinle nu ra lo bia bennabi bodhaꞌaneha ak? ¿O, uxíle Espírutuha de ugía lele ge nu chi biyieninle ge Cristuha ak?
¡Ga ttiparuba abí gwa rieninle! Lebiꞌi ladeꞌa tte uxíle Espíritu ge Tata Do Yebáha de ugía lele ge Cristuha, nnanna nna, ¿gá lole nna titúbale ruinle isinle kini akale itá su arlo Tata Do Yebáha?
Iyá nu chi gwatele, ¿si kwentaruba gwatele nuná? Neti rakati labí kwentaba gwatele nuná.
Tata Do Yebaa benne rutebie Espíritu geeha len lebiꞌi lhe runie ka milagru arlole lhe, ¿si runie ka nuha de rudole tisa ge nu ra lo bia bennabi‑na ak? ¿O runie ka nuha de ugía lele ge nu chi biyieninle ge Cristuha ak?
Gwalulanniruga ge Abraham‑ni. Lana de ugía leni Tata Do Yebáha, de nuha nna upe na kwenta deki ankana nu abitturu yua nujana ge nu ruinna.
Laxkala lebiꞌi teeki unale deki ka nu ria lekani Tata Do Yebáha, ka nuha gwankakana xiꞌin Abraham‑ni de ria lekani attiba ugía le benneha.
Lo ka yetsi ge Tata Do Yebáha ttuha‑li chi dia ra: Ka nu abittu ankakana nu Israel, de tsiaba lekani Tata Do Yebáha, de nuha‑ba nna unie kini akakana ka nu abitturu yua nujakana ge nu ruinkana. Tata Do Yebáha ttu utixxiꞌalanie Abraham‑ni, ree na: “De lu nna unia kini saría tsena ka benne seꞌe lheꞌe iyába ka yiesi seꞌe itúba yiesi lo yu‑ni.”
Laxkala ka nu ria lekani Tata Do Yebáha, labie unie kini saría tsena kana itupa lenkana Abraham‑ni, delába Abraham benne ugía lebie ge Tata Do Yebáha.
Kumu iyába ka nu rakakinna deki tee kiba uinkana nu ra lo bia bennabi bodhaꞌan Moisés‑ni kini isinkana akakana benne abitturu ujakana yua ge nu ruinkana, ka nuná urixxi ukinniba Tata Do Yebáha kana, kumu lo yetsi geeha dia ra: “Ibixxi iginniba ka nu abittu dhaakana udokana tisa ge iyá nu ra lo bia bennabiha.”
Nnanna riꞌi chiba yu xeabariꞌi deki arlo Tata Do Yebáha lanú nu dhaana isinna akana benne abitturu ujana yua ge nu ruinna de rudona tisa ge nu ra lo bia bennabiha; kumu lo ka yetsi ge Tata Do Yebáha dia ra: “Benne runie nu dika ixúha, de tsiaba lebie Tata Do Yebáha, de nuha nna gwaka benbe arlo Tata Do Yebáha.”
Bia bennabi‑na labí rinnaba nuná tsia leriꞌi ge Tata Do Yebáha; rutseꞌe loona, rala nuná: “Nu dhaana uinna iyá nu ra loni, nuha gwaka benbana.”
Riꞌi nna Cristuha‑ba utixe geriꞌi kini bodilábie riꞌi lo bia bennabi‑na kini abittu ibixxi iginniriꞌi de abittu udoriꞌi tisa geni. Cristuha bibixxi biginnie kini bodilábie riꞌi, kumu lo ka yetsi ge Tata Do Yebáha dia ra: “Iyába ka nu ritákana lo ya kurusi, rurixxi rukinniba Tata Do Yebáha ka nuha.”
Aníha uka kini ka nu abittu ankakana nu Israel, de nu gwate Jesucristuha nna gwa ralhakana dhíkana nu tse begwebie Abraham‑ni, kini anáchu riꞌi de tsia leriꞌi gebie nna dhiriꞌi Espíritu geeha, delába Espíritu nu chi ree utebie geriꞌi.
Betsi to, innebaa ge nu ruinba ka benne seꞌe yiesi lo yu‑ni: Ganna chi rugweke tisa uinke ttu bixa, ganna chi bodhaꞌan tsitsike nu unnekeha, laꞌania nna lanú nu aka geni kuꞌu niꞌani nuha, nigaba udienna ikini lhe.
Aníha‑gaba uka len Abraham‑ni. Len lana begwe Tata Do Yebáha tisa lhe len benne datiabie naha lhe. Laꞌania labí bedettie ixe ka benne, suna ttúba benne bedettie tti ree Abraham‑ni: “Benne datialuha”,  delába Cristuha‑ba nuha bedettie tti ree: “Benne datialuha.”
Nu raka lasia kixxiꞌania le: Tata Do Yebáha ree Abraham‑ni: “Neti unia kini saría tsena lu.” Nianna bodhaꞌan tsitsie deki gwalíba unie nu chi reeha. Iki deliba chi ute ttapa gayua rerua (430) idaha laꞌanialiba nna tti bisia bia bennabi bodhaꞌane len Moisés‑ni. Bia bennabiha labí dhaa nuha kuana lidhaka ka tisa chi bodhaꞌan tsitsie len Abraham‑ni.
Nu chi ra Tata Do Yebáha utebie geriꞌi, labí dhiriꞌi nuha de rudoriꞌi tisa ge nu ra lo bia bennabi‑na. Kumu Abraham‑ni kwentaba bedá le Tata Do Yebáha begwebie na nu tse ralhana dhinaha kumu aníha chi ree unie lenna. Aníha‑gaba unie lenriꞌi.
Ganna aníha nna, ¿beakala bisia bia bennabi‑na ganna? Delába, bisiana delo niꞌa ge ka tulha ruinriꞌi, de nuha nna bete Tata Do Yebáha na. Bia bennabi‑na bixúna laka bisia benne datiabie Abraham‑ni. Benneha nuha chi begwe Tata Do Yebáha tisa deki idhelhe bie yiesi lo yu‑ni. Ka anjeli geeha bixúnie ki beteke bia bennabi‑na len Moisés‑ni nna Moisés‑ni nna utixxiꞌanie nuha ka benne.
Ttaka ttixka ttu benne, ttúbe do, laꞌania nna labí riyasin benneha attu benne dhue lagwi ki uttebie tisa gebie len attu benne. Aníha‑gaba Tata Do Yebáha ttúba benneha do.
Ganna aníha nna, ¿si innáriꞌi deki bia bennabi bodhaꞌan Moisés‑ni riguꞌuba niꞌani nu chi ra Tata Do Yebáha utebie? ¡Koꞌo, labí! Kumu ganna ttixka uxíriꞌi ttu bia bennabi nu gwadaana uinna kini aka benriꞌi ttu dia lii, laꞌania nna gwakalariꞌi benne abitturu yua nujariꞌi ge nu ruinriꞌi de udoriꞌi tisa ge nu ra loni ganna ttixka.
Ttaka lo ka yetsi ge Tata Do Yebáha rigixxiꞌa ra, iyába ka benne seꞌe yiesi lo yu‑ni den tulha‑na ke, labí rulhána ke. Raka aní kini anáchu ka benne chi ria leke Jesucristuha dhike nu chi ra Tata Do Yebáha kwentaba utebie geke.
Laxkala bia bennabi‑na ukana attiba ttu benne biyúe riꞌi nna uchena riꞌi kini benbiariꞌi Cristuha, kini de tsia leriꞌi ge benneha nna gwakariꞌi benne abitturu yua nujariꞌi ge nu ruinriꞌi.
Nnanna de chi bisia Jesucristu benne ria leriꞌi geeha, de nuha nna labíru ruyú bia bennabi‑na riꞌi,
kumu lebiꞌi iyábale chi ankale xiꞌin Tata Do Yebáha de chi ria lele Jesucristuha.
Kumu iyábale, ka nu chi udile inda de babale len Cristuha, nu anka Cristuha nuha chi beyakale.
Nnanna labíru raka doelha nuxa ankale, sila ankale nu Israel o abittu; sila ankale benne toꞌole lo sina o abittu, lhe sila ankale nuila o sila ankale nubiyú lhe, kumu nnanna iyábale ttúba chi beyakale de chi babale len Jesucristuha.
Ganna lebiꞌi chi ankale ge Jesucristuha, laꞌania nna chigaba ankale nu datiale Abraham‑ni lhe anágaba nna de chi begwe Tata Do Yebáha tisa len benneha, de nuha nna lebiꞌi chigaba ralhale dhile nu ute Tata Do Yebáha.
Neti ria: Ganna ttixka nutoba sa anka nu ralhana dhina nu rodhaꞌan xxudiniha na, meskiba nutoha chi ankana xxana iyá nu dhinaha, ttaka ttiba ttu nu toꞌo lo sina ge benne, aníha‑ba sa ankana.
Sa rudobana tisa ge ka nu ruyúkana naha lhe ruyúgabakana nu chi gaꞌanna dhinaha lhe, axtaliba ganna chi gwadona sá chi gaꞌanani xxudiniha dhina nu ralhana dhinaha.
Anágaba riꞌi, atti sa ankariꞌi attiba ttu nuto, delába atti labí chi ria leriꞌi Cristuha, laꞌania ttiba ttu nu toꞌo lo sina ankariꞌi, rido doelhabariꞌi ruinriꞌi nu rotsiꞌinu le ka nu seꞌe yiesi lo yu‑ni.
Ttaka tti chi gwadona sá atti chi gaꞌanani Tata Do Yebáha idhelhe Xiꞌinieha, laꞌania udhelhe benneha. Benneha bija ttu benne nuilee nna udoe yiesi lo yu‑ni bedobie tisa ge nu ra lo bia bennabi bodhaꞌan Tata Do Yebáha.
Benneha bisiabie utixe geriꞌi kini bodilábie riꞌi, delába riꞌi ka nu seꞌeriꞌi rudoriꞌi tisa ge nu ra lo bia bennabi‑na. Aníha benie kini bedí Tata Do Yebáha riꞌi kini anáchu nna bisinriꞌi ukariꞌi xiꞌinie.
Nnanna kumu de chi ankariꞌi xiꞌinie, de nuha nna udhelha Tata Do Yebáha Espíritu ge Xiꞌinieha lheꞌe lastoriꞌi. Espírituha nuní rinnebie tti rulisariꞌi Tata Do Yebáha, rariꞌe: “¡Tatoo!”
Laxkala lebiꞌi nnanna labíru ankale nu toꞌole lo bia bennabi‑na, sinuki xiꞌin Tata Do Yebáha‑ba chi ankale. Kumu de chi ankale xiꞌinie, de nuha nna chigaba ralhale dhile nu bodhaꞌaneha de nu gwate Jesucristuha.
Lebiꞌi itú ttuha atti labí chi ankabienle Tata Do Yebáha, laꞌania ka nu labí gwalí ankakana diosi, ka nuha‑ba bedo lele ugía lele gekani, attisidiba bitoꞌobale lokani.
Ttaka nnanna de chi ankabienle benneha, delába labie nuha chi ankabianie le, ki ganna lebiꞌi chi ankabienlee, ¿beakala nna sa ruinbale nu rotsiꞌinu le ka benne seꞌe yiesi lo yu‑ni?
¿Beakala nna sa rapabale kwenta ge ka sá laní‑na lhe ge ka beo kubi‑na lhe anágaba ka ida‑na lhe?
Kumu neti rixxusati gele, ni kina kwentaruba urenia nna abíba bixú nu beleꞌenia leha.
Betsi to, rinnaba ditia len lebiꞌi, gwaluni attiba runia, kumu neti atti udoa len lebiꞌiha benbaa attiba labibinle ruinle, beyakabaa attiba lebiꞌi. Laꞌania latsiruba biyúle neti.
Gwa yu xeabale, delo niꞌa ge isagwe yuꞌu latia‑ni nna uledaa ata seꞌele‑na utixxiꞌania le sisiꞌa tte ka tisa ge Jesucristuha.
Nu bilenle raka latia laꞌania, nuha labí benna kini uluꞌu niꞌale neti o lhe bodekile neti. Nu benlale, ttiba ttu nu belabi ttu anjeli ge Tata Do Yebáha, aníha‑ba belabile neti, benbale attisidiba kwinaba Jesucristuha nuha bisiabie len lebiꞌi laꞌania.
¿Gála gwagaꞌale elha gwedeaka lasi gele tee laꞌania ganna? Neti yu xeabaa, ganna ttixka uka gele, tatisale uleale ka iyya lole‑na nna betele kana len neti laꞌania.
Nnanna nna, ¿si chiba beyakaa ttu nu abitturu aka uyúle de utixxiꞌania le nu anka gwalí?
Ka nu reki naa ruchixxiba ka nuná ikile, ruinkana deki yalhaba retabikinna gele, ttaka labí elha tsekin nuná ruinkana aná. Sunruba ruinkana ukwittakana le len neti, kini delo nna suna gebakani etabinle.
Tseba anka ganna etabinriꞌi ge ttu benne. Aná nna elha tsenriꞌi lhe satía xa, abittu sun tteruba atti doa len lebiꞌi ruyú loa nna gwa ruinle aní.
Xiꞌini to kia, gele nuní raditea rodoyúa elha disa attu libe, ratea attiba rate ttu nuila tti retti lheꞌeni gali xiꞌinni. Ratea aní axtaliba ganna chi innabia Cristuha lheꞌe lastole.
Aní rakati neti chi dua len lebiꞌi loora tte nnanna kini otsea elha rinne kia, abitturu udo rea tsiꞌa; kumu labí yua bí unia len lebiꞌi.
Lebiꞌi ka nu raka lele tseꞌele udole tisa ge nu ra lo bia bennabi bodhaꞌan Tata Do Yebáha len Moisés‑ni, gwalikixxiꞌen neti, ¿si lagwa chi biyieninle nu ra lo bia bennabi‑na?
Kumu lo ka yetsi ge Tata Do Yebáha dia ra: Abraham‑ni useꞌe chupa ka xiꞌin biyúni: ttúna len nuila utta láni Agar, delába nuila bitoꞌo lo sina geniha, attuna nna len nuila nu abittu toꞌona lo sina geniha, delába Sara nu uka kwinaga nuila geniha.
Deba nna xiꞌin biyúni nu uli len nuila nu toꞌo lo sina geniha, bijaba nuha nutoha kumu aníha‑ba uka lekani aka, ttaka xiꞌin biyúni nu uli len nu anka kwinaga nuila geniha, uliba nutoha kumu aníha‑ba chi ra Tata Do Yebáha Abraham‑ni deki utebie ttu xiꞌinni len nuila geniha.
Agar‑ni ankana attisidiba iꞌiya Sinaí nu do daka Arabia‑ni nna raxxína na len Jerusalén nu re yiesi lo yu‑ni. Lana itupa lenna ka xiꞌinniha, delába iyába ka nu rudokana tisa ge bia bennabiha, lakana ankakana attiba ttu nu toꞌo lo sina kumu de rido doelhakana ruinkana iyá nu ra lo bia bennabiha.
Ttaka Jerusalén nu anka ge yebáha, nuha ankana attiba Sara nuila nu abittu toꞌo lo sinaha. Lana nuha ankana attiba ixnáriꞌi, delába riꞌi ka nu abittu toꞌoriꞌi lo bia bennabi‑na.
Kumu lo ka yetsi ge Tata Do Yebáha dia ra:
Lu nuila nu anuttu xiꞌinlu raka, bodú itta lelu
lhe lu nuila nu abittu chi yulu gasina retti lheꞌe ttu nuila ruja xiꞌinni, uresiꞌa de du itta xxatta lelu,
kumu nuila bedhá ikikaniha, adíla ixe xiꞌin nuha raka attichula nuila nu do nubiyú geniha.
De nuha nna xa betsi to, lebiꞌi ankale attiba Isaac‑ni, kumu Tata Do Yebáha bodhaꞌan tsitsi tisa gebie ree Abraham‑ni deki utebie ttu xiꞌinni. Anágaba lebiꞌi, de bodhaꞌan tsitsi tisa gebie len Abraham‑ni, de nuha nna ankale xiꞌin Abraham‑ni.
Ttaka laꞌania nuto nu ulina attiba ukaba le ka Abraham‑ni, nuha udú noona Isaac nu ulina attiba ukaba le Espíritu ge Tata Do Yebáha. Attiba uka laꞌania, aníha‑gaba nuní raka nnanna.
Ttaka gwaluyúruga, ¿bí ra lo ka yetsi ge Tata Do Yebáha? Lo ka yetsiha dia ra: “Ulea nuila nu toꞌona lo sina gelu‑na itupa lenna xiꞌinni nna, ulea nuná lheꞌe yoꞌo gelu‑na, kumu niru latti a ralha xiꞌini nuila nu toꞌona lo sina‑na dhina nu ralha xiꞌini nuila nu abittu toꞌona lo sinaha.”
Laxkala riꞌi xa betsi to, labí ankariꞌi attiba xiꞌin nuila nu toꞌo lo sinaha; riꞌi ankalariꞌi attiba xiꞌin nuila nu abittu toꞌo lo sinaha.
Cristuha chi bodilábie riꞌi kini tseki lhaariꞌi. De nuha nna gwaltseꞌe tsitsi de chi reki lhaale nna abitturu eyekile etaꞌale lo bia bennabi bodhaꞌan Tata Do Yebáha len Moisés‑ni, abitturu eyakale ttiba ttu nu toꞌole loni.
Gwaludo nagale kia, neti Pablo rinnea rulisaa le. Ganna lebiꞌi richúba lo bela latile attiba runi ka nu Israel‑ni, laꞌania nna nu ben Cristuha, niru latti a ixú nuha len lebiꞌi.
Redennea attu libe ria: Iyába ka nubiyú ganna ichú lo bela latikani teeki udokana tisa ge iyá recha nu ra lo bia bennabi bodhaꞌan Tata Do Yebáha.
Lebiꞌi ka nu rakinle deki de udolibale tisa ge nu ra lo bia bennabi‑na nna gwasinle akale ka nu abitturu yua nujale ge nu ruinle, lebiꞌi chiba rukwittale kweꞌe Cristuha, chiba bennittile nu tse redá le Tata Do Yebáha kwentaba utebie gele.
Kumu riꞌi de Espíritu ge Tata Do Yebáha lhe de ria leriꞌi Jesucristuha lhe, de nuha nna gwa seꞌeriꞌi ruxxen leriꞌi kini akariꞌi benne abitturu yua nujariꞌi ge nu ruinriꞌi.
Kumu riꞌi ata gwa seꞌeriꞌi len Jesucristuha, labíru raka doelha si gwa ruu lo bela latiriꞌi o abittu. Nu rakarula doelha ria leriꞌi gebie nna nu ria leriꞌiha runi kini rakani ge luesiriꞌi.
Lebiꞌi ki latsiruba chi diale lo neda ge Tata Do Yebáha, ¿núla uttana lo neda gele nna abitturu rudole tisa ge nu anka gwalí?
Tata Do Yebaa benne uxie le lo neda geeha, laa benneha‑ga nuha benie kini lebiꞌi botsea elha rulaba le gele.
Gwaluyú gele. Lebiꞌi gwa yúbale, ttu lattiru kua dii‑na ria iki yiedi‑na nna chi rilhidhana lheꞌe itúba kua‑na. Aníha‑ba nuná rateriꞌi, ttu chuparuba tisa subi raꞌa ikiriꞌi nna chi rotseana elha rulaba le ge iyáriꞌi.
Neti ruxxenba lasia ge benne anke Xxanariꞌiha, lebiꞌi labí otseale elha rulaba le gele. Nu reki rukannana ikile‑na, meskiba nuxa ankana, dhiba nuná elha disa.
Neti xa betsi to, ganna ttixka sa rekibaa rigixxiꞌaya deki teeba ki ichú lo bela lati ka benne biyú‑na kini akake ge Tata Do Yebáha, ganna ttixka aníha‑ba sa runia rekia, ¿beakala nna sa rekibakana ridú nookana neti ganna? Ganna ttixka sa rekibaa rigixxiꞌaya deki teeba ki ichú lo bela lati ka benne biyú‑na, laꞌania nna chila bitua nu rutisinna kana de riyienkinna ria: Chiba utixa Cristuha gekani lo ya kurusiha.
Nna ka nu rekikana rukannakana ikile, rákana le deki teeki ichú lo bela latile, ka nuná, ¡kwadila ttu tsa ttela ichú xankani ganna!
Kumu lebiꞌi xa betsi to, chi uxi Tata Do Yebáha le lo neda geeha kini tseki lhaale, delába abitturu innabia nu ra lo bia bennabi‑na le. Sun tteba nna abittu akinle de chi reki lhaale nna uinbale nu satsa rakaba lele. Nu uinlale, de rakin ge luesile nna latsiru gwaluyú luesile.
Kumu iyába nu ra lo bia bennabi bodhaꞌan Tata Do Yebáha len Moisés‑ni, suna len tisa nu ra: “Akinlu ge attu benne attiba rakabani gelu” , suna len ttúba tisa‑ni ttisidiba ge iyába nu ra lo bia bennabiha chi rudoriꞌi tisa.
Ttaka ganna lebiꞌi go yaꞌa lhe go luesiba yuꞌule lhe, gwaluyú gele kini ka ulhuxa luesile.
De nuha nna ria: Nu inná Espíritu ge Tata Do Yebáha, nuha gwaltseꞌe gwaluni nna abittu uinle nu satsa retaba le bela latile ruinna.
Kumu nu satsa reta le ttu benne runie, labí ruꞌu le Espíritu ge Tata Do Yebáha unie aníha nna nu raka le Espírituha uin benneha nna abígaba redeꞌo le bela latieha uinna nu raka le Espírituha. Ixpabake labí rugwelha luesike. De nuha nna lebiꞌi labí raka gele uinle nu rakaba lele.
Ttaka ganna tseꞌele uinle nu ra Espíritu ge Tata Do Yebáha, laꞌania nna labíru innabia bia bennabi‑na le.
Lebiꞌi gwa yúbale, nuní nu satsa reta le ka benne ruinke, delába:
lhe ruinke iyá looba nu satsa,
lhe ritebiabake nu ruinke lhe.
Anágaba rudú xibike arlo ka nu labí gwalí ankakana diosi,
lhe ruinke ge gwesá,
lhe ritisin luesike lhe.
Anágaba ritilha len luesike,
lhe rapa yie luesike lhe.
Anágaba nna ankagabake ka nu risaꞌa xxattani,
lhe sun tteba geke ruchacha ikike lhe.
Anágaba rilaꞌa lheꞌe luesike, ixe dhiba reyakake,
lhe rutía di le luesike,
lhe ankake ka nu runi elhutti
lhe anágaba ankake nu dusi,
lhe ritebiabake roke lhe riꞌake lo ttu laní,
lhe ruinke adíru ka nu satsa luesi nuní lhe.
Ge iyá nuní rulisaa le attigaba chi xpeya le ttuha, ka nu ruinkana aní labí ralha ka nuná dhíkana nu tse dhi ka benne chi rinnabia Tata Do Yebáha ke.
Ttaka nu tse runi Espíritu ge Tata Do Yebáha lenriꞌi, runie kini riꞌi
rakin ge luesiriꞌi,
lhe runie kini redú itta leriꞌi,
lhe ruseꞌebie riꞌi xen su lasi,
lhe anágaba besiba ribekie leriꞌi,
lhe runie kini rakariꞌi benne re tse leriꞌi,
lhe anágaba runie kini ruinriꞌi latsiru,
lhe runie kini rakariꞌi nu abittu runnitti tisa geni, gwa ruinbariꞌi nu chi rariꞌi uinriꞌi,
lhe ruingabe kini rakariꞌi nu abittu ruin disa.
Anágaba ruingabe kini rakariꞌi nu rinnabia elha ruin geriꞌi.
Ka luesi nu tse‑ni labí bia bennabi tee nu usunana uinriꞌi kana.
Ka benne chi ankake ge Cristuha chiba bedhanke iyába nu satsa ruinkeha lhe iyába nu satsa reta lekeha lhe, attisidiba chiba betáke iyá nuha lo ya kurusiha.
Ganna Espírituha rutebie elha nabani geriꞌi arlo Tata Do Yebáha, anágaba nna tegaba ki tseꞌeriꞌi uinriꞌi nu inná benneha.
Betsi to, ttixka nuxa ttúle chi biginnile benle tulha, lebiꞌi ka nu chi rudorule tisa ge nu ra Espíritu ge Tata Do Yebáha, gwalute nále len benne chi biginniha kini edú tsitsie. Aná nna len tisa besiba gwalulise. Gwaludhakagaba lele ge nu ruinle ni kina lebiꞌi isiagaba ixú yiele uinle tulha.
Gwalute ná len luesile ttixka bixa ratele. Ganna aníha uinle, laꞌania nna gwa rudobale tisa ge nu bodhaꞌan Cristuha uinriꞌi.
Kumu ganna nuxa ttúle rakinle deki gwankale nu gwa redeonru, ttaka delo nna abígaba riria niꞌenle uinle ttu bixa, benne runi aníha, la labe nuha rake ingaña.
Kua ttu ttule gwalulannixa ge nu ruinle. Ganna tseba ruinle, laꞌanialigaba nna gwa tee roꞌole edeakinle ge nu ruinleha, ttaka abittu kuꞌubiale nu ruinleha len nu runi adí ka benne,
kumu kua ttu ttubariꞌi tee nu daa loriꞌi uinriꞌi.
Nu rudheti ka tisa ge Tata Do Yebáha, nuha daa loni utena bixaba nu tee geni len benne ruleꞌenie na ka tisaha.
Bittu akale ingaña, kumu Tata Do Yebáha lanú kwenta kitta lenna benneha. Lebiꞌi gwa yúbale, ttu benne ge nu radabe, ge nuha‑ba redíbie.
Nu ruinna nu satsa retaba leniha, de nu ruinnaha nna tsia nnittibana arlo Tata Do Yebáha, ttaka nu runi nu ruꞌu le Espíritu ge Tata Do Yebáha, Espírituha unie kini gwaka benna ttu dia lii.
De nuha nna bittu udhanriꞌi a uinriꞌi latsiru, kumu ganna abittuba edí lireriꞌi, laꞌania nna gwasiaba sá edí baariꞌi ge nu tse ruinriꞌiha.
Laxkala nnanna laka rapariꞌi lo neda, uinriꞌi latsiru len iyá ka benne; ladeꞌa tte uinriꞌi latsiru len ka betsi to geriꞌi, delába ka benne chi ria leke Jesucristuha.
Gwaluyúruga, aníli xxeni anka ka letra ruin kwinaga neti lo yetsi‑ni, ridhelhaa na gele, ria:
Ka nu rudo doelhakana le kini ichú lo bela latile, ka nuná ruinkana aná kini tsuꞌu le adí ka benne nu ruinkana lhe kini abittu urio láke kana ganna innákana suna Cristuha‑ba chi utixe geriꞌi lo ya kurusiha,
ki nigaba ka nu chi ruu lo bela latikinna, a rudokana tisa ge nu ra lo bia bennabi bodhaꞌan Tata Do Yebáha len Moisés‑ni, ttaka nna lakana raka lekani ichú lo bela latile, kini aníha nna inná xxeni lekani de rudo doelhakana le richú lo bela latile.
Neti niru latti labí ra xxeni lasia ge attu bixa, suna ge nu gwate Jesucristu benne anke Xxanariꞌiha lo ya kurusiha, suna ge nuha‑ba inná xxeni lasia. Kumu de benneha nna nu raka yiesi lo yu‑ni, len neti ttisidiba chiba utti nuní; anágaba neti ttisidigaba chigaba uttia ge nu raka yiesi lo yu‑ni.
Kumu labí raka doelha si gwa ruu lo bela latiriꞌi o abittu, sinuki nu rakaru doelha eyakariꞌi ttiba ttu benne kubi arlo Tata Do Yebáha,
nna iyába ka benne tseꞌeke uinke nu chi bodhaꞌanaa‑ni, Tata Do Yebáha useꞌebie ke xen su lasi lhe satua lebie ke lhe. Aníha‑gaba unie len ka benne Israel‑ni, delába ka benne gwalíga chi ankake ge Tata Do Yebáha.
Debá nnanna, labíru raka lasia nuxa uttisinna neti, kumu neti chiba ren latia ka berusi ge nu ratea de rekia rigixxiꞌaya ge Jesucristuha.
Jesucristu benne anke Xxanariꞌiha edá lebie aka lenie le xa betsi to. Amén.
Neti Pablo ankaa apóstol ge Jesucristuha. Tata Do Yebáha‑ba bedá lebie kini akaa apóstol. Naa ridhelhaa yetsi‑ni gele, lebiꞌi ka benne chi ankale ge Tata Do Yebáha lhe anágaba chi rudo tsitsile tisa ge Jesucristuha, delába lebiꞌi ka benne seꞌele lheꞌesi Éfeso‑na.
Xxudiriꞌi do yebáha lhe Jesucristu benne anke Xxanariꞌiha lhe, lake edá leke aka lenke le lhe useꞌeke le xen su lasi lhe.
Xxeniba ra le Tata Do Yebáha Xxudi Jesucristu benne anke Xxanariꞌiha. Benneha chi benie kini saría tsena riꞌi, betebie iyába elha tse daa yebáha geriꞌi de chi babariꞌi len Jesucristuha.
De chi babariꞌi len benneha, de nuha nna attili lani kwe yiesi lo yu‑niha chi bekwe Tata Do Yebáha riꞌi kini akariꞌi nari xú lhe itá su arlobie lhe.
De ukanie geriꞌi, de nuha nna ttuha‑li chi gaꞌananie edíbie riꞌi kini eyakariꞌi xiꞌinie de nu gwate Jesucristuha, kumu aníha‑ba chi bedá lebie unie.
Aníha ben Tata Do Yebáha kini riꞌi uinriꞌi ki inná xxeni lebie de nu tse bedá lebie betebie geriꞌi de chi babariꞌi len Xiꞌinieha, delába benne raka xxattanie geeha.
Kumu reni belali benneha utixe geriꞌi kini beseꞌe lhaariꞌi lhe bixú elha xen lasi ge ka tulha geriꞌi lhe. ¡Gwaluyúruga, análi xxeni anka elha tse bete Tata Do Yebáha geriꞌi,
bete tame iyá looba elha yuu lhe elha rieni geriꞌi lhe!
Aníha benie kini tte denriꞌi nu chi gaꞌananie unie, delába nu labí chi yuriꞌi ttuha. benbe attiba chi bedá lebie unie.
Nu chi gaꞌananie unie, uinbe nuha atti chi tadona sá akana. Laꞌania nna ottupe iyá tteba nu seꞌe yebáha lhe nu seꞌe yiesi lo yu‑ni lhe, nianna utebie kana lasi ná Cristuha kini benneha nna innabie kana.
Riꞌi de babariꞌi len Cristuha nna ralhariꞌi dhiriꞌi nu ute Tata Do Yebaa benne runie iyá tte attiba rakaba lebie, kumu ttu gaꞌanalanie gaxie riꞌi kini akariꞌi gebie.
Anágaba lebiꞌi chi biyieninle ge nu anka gwalí, delába biyieninle ka tisa tse, ka nu rigixxiꞌakana gasina uinle kini lhaale. Nianna lebiꞌi ugía lele ge Cristuha. De nu gwate benneha nna bisia Espíritu ge Tata Do Yebáha latile, delába Espíritu chi ree utebie gele. Benneha bisiabie beyaꞌane latile kini aníha nna uleꞌe deki chi ankale ge Tata Do Yebáha.
Espírituha nuha runna liibie deki gwalíba dhiriꞌi nu tse chi ralhariꞌi dhiriꞌi. Dhiriꞌi nuha ganna chi bisia sá ulhuxa Tata Do Yebáha odilábie riꞌi, delába riꞌi ka benne chi ankariꞌi gebie. Aníha kini riꞌi uinriꞌi ki inná xxeni lebie.
De nuha nna neti tti binaa deki chi ria lele ge Jesús benne anke Xxanariꞌiha lhe binaa deki gwa rakabinle ge iyá tte ka benne chi ankake ge Tata Do Yebáha,
debá laꞌania nna kua rexxaba lasia le, labí rudú siia rugwea bie ixkixaru gele atti rilhapia tisa lenie.
Rinnabaa kini Diosi ge Jesucristu benne anke Xxanariꞌiha, delába Xxudiriꞌi benne ra xxeni leeha, rinnabaa lenie ki utebie Espíritu geeha lenle kini benneha nna utebie elha yuu gele lhe unie kini tte denle lhe. Aníha kini lebiꞌi uinbia tselee.
Rinnabagabaa lenie idhalie ikile kini tte denle ge nu chi xen lele dhile de uxie le lo neda geeha, lhe anágaba kini tte denle deki yalhá xxeni anka nu tse utebie len ka benne chi ankake gebie.
Anágaba rinnabagabaa lenie kini tte denle gasina ra tsitsi xxatta lebie lhe gasina rixúnie nu ra tsitsi leeha kini raka lenie riꞌi, delába riꞌi ka benne chi ria leriꞌe. Nu ra tsitsi xxatta leha‑gaba nuha,
beleꞌebie lhe bixúnie tti belhidhe Cristuha lo elhuttiha, nna bedobie benneha daka ná banie ata doe yebáha.
Bedúbie benneha kini innabie iyá xea ka nu ra xxeni lekani lhe ka nu ra tsitsi lekani lhe. Anágaba innabiagabe iyá ka nu loni lhe iyá ka nu rapakana lo neda lhe nuxaba attu nu ra xxeni leni lhe, sila seꞌekana gwetsáha lhe sila seꞌekana yiesi lo yu‑ni lhe. Laa suna ka nu seꞌe nnannaga innabie, anágaba innabiagabe ka nu si daa lhe.
Iyába nu seꞌe betebie kana lasi ná Cristuha kini benneha innabie kana lhe bedúgabe benneha kini ake nu loni ge ka benne chi ria leke bie. Attiba ikiriꞌi‑ni rinnabiana itúba latiriꞌi, aníha‑gaba ruin Cristuha.
Cristuha anke iki ka benne ria leke bie; ka benneha nna ankake attiba latie. Labie nuha runie kini ka benneha rakake idaꞌa kumu labie runie kini iyá tte nu seꞌe rakana idaꞌa.
Lebiꞌi ttiba ttu nu yatti ankale tti rekile ruinle tulha lhe tti rekile ruinle iyába nu satsa lhe.
Nuníba benle ugwekile itú ttuha. Benbale attiba ruin ka benne seꞌe yiesi lo yu‑ni. Benbale nu raba nu xxegwi rinnabiana adí ka espíritu satsa, ka nu labí rilenriꞌi rekikana lo be, delába nu xxegwi ruinna sina lheꞌe lasto ka nu abittu rudokana tisa ge Tata Do Yebáha.
Aníha‑gaba ben iyáriꞌi itú ttuha; benbariꞌi nu satsa retaba leriꞌi. Bedobariꞌi tisa ge nu rakaba le bela latiriꞌi‑ni uinna lhe nu resiaba lheꞌe ikiriꞌi lhe. De nuha nna laꞌania chiba gaꞌanani Tata Do Yebáha dhiriꞌi elha disa tsitsi utebie attigaba luesi elha disa dhi adí ka benne seꞌe yiesi lo yu‑ni.
Ttaka Tata Do Yebáha anke benne ratua xxatta lebie nna yalhá ukanie geriꞌi.
Laxkala atti sa rekiriꞌi ankariꞌi attiba ttu nu yatti de ruinriꞌi tulha, laꞌania nuha beyoin banie riꞌi itupa len Cristuha, tti beyaka ben benneha lo elhuttiha. Laxkala lebiꞌi de bedába le Tata Do Yebáha nna gwa bodilábie le.
Anágaba atti belhidha Tata Do Yebáha Cristuha lo elhuttiha, attisidigaba itupa lenriꞌi benneha nuha beyadhariꞌi lo elhuttiha nna benie kini tseꞌeriꞌi len benneha yebáha.
Aní benie kini uleꞌenie ka nu si daa nu tse redá lebie rute tame geriꞌi de chi babariꞌi len Cristuha.
Kumu lebiꞌi, de bedába le Tata Do Yebáha nna gwa bodilábie le. Bodilábie le de ugía lele gebie, laa kwinaga lebiꞌi benle ttu bixa ki lhaale. ¡Koꞌo! Tata Do Yebáha kwentaba bodilábie le.
Laa de ruingariꞌi bixa ttu nu tse nna rodilábie riꞌi. ¡Koꞌo! Sinuki de redába lebie nna rodilábie riꞌi. Aníha kini abittu tseꞌeriꞌi innáriꞌi deki de ruin tsebariꞌi nna gwa rodilábie riꞌi.
Kumu labe benie riꞌi lhe chiba ankanie riꞌi ki uinriꞌi nu anka tse de babariꞌi len Jesucristuha, delába nu tse chi bedhaꞌane ttuha uinriꞌi.
De nuha nna lebiꞌi ka benne dittu, gwalodhú lele attili ulileha labí ruu lo bela latile. Ka nu Israel‑ni nna de ruu lo bela latikani, de nuha nna tekinna lále ka nu labí ruu lo bela latikani, kumu de lakana richú lo bela latikani.
Lebiꞌi labí ankabienle Cristuha laꞌania lhe labí babale len ka nu Israel‑ni lhe. Anágaba labí len lebiꞌi bodhaꞌan Tata Do Yebáha tisa deki unie kini saría tsena le. Laꞌania sun tteba aná seꞌele yiesi lo yu‑ni, labí bixa ge ruxxen lele, nigaba lanú Diosi gele do laꞌania.
Ttaka nnanna de chi babale Jesucristuha, de nuha nna lebiꞌi ka nu seꞌele idittu len Tata Do Yebáha laꞌania, nnanna chiba bibigale gaxxa lenie de reni belali Jesucristuha tti uttieha.
Cristuha benie kini beseꞌe tse len luesiriꞌi. Benie kini riꞌitu ka nu Israel lhe lebiꞌi ka nu abittu ankale ka nu Israel, benie kini beyakariꞌi attisidiba ttúba benne. Utuabie nu risin luesiriꞌiha kumu nuha rilhaꞌana lheꞌe luesiriꞌi.
Len elhutti gwate benneha lo ya kurusiha, len nuha ulhida gaabie bia bennabi bodhaꞌan Moisés‑ni, delába nu ra loni bipaxa daa lo ka benne uinke. Aníha benie ki boseꞌe tsebie len luesiriꞌi, kini delo chupa dhi nna suna ttu dhiba benne kubi beyonie riꞌi de chi babariꞌi lenie,
lhe lo ya kurusiha boseꞌe tsebie ixpa dhiriꞌi len Tata Do Yebáha nna beyonie riꞌi attisidiba ttúba benne, nna lo ya kurusiha belhuxa loe nu seꞌe tilhariꞌiha.
Bitee utixxiꞌanie le lebiꞌi ka nu abittu useꞌele gaxxa len Tata Do Yebáha laꞌania lhe anágaba len riꞌitu ka nu useꞌetu gaxxa lenie, utixxiꞌagabanie riꞌitu gaxasina eseꞌe tse len luesiriꞌi.
Kumu de Cristuha nna lebiꞌi lhe riꞌitu lhe chiba yali lo neda geriꞌi ki ibigariꞌi len Tataha, kumu de ttúba Espíritu geeha chi do lheꞌe lastoriꞌi.
Attiba ttu yoꞌo diana rikuana iki íyya cimientu, aníha‑gaba lebiꞌi diale rideti chiettirule nu bodhaꞌan ka apóstoal lhe ka profetaha lhe. La kwinaba Jesucristuha nuha anke attiba íyya cimientu nu rugwena xilatti yoꞌoha, delába ge benneha nuha beleꞌeni ka apóstoal le.
De Cristuha nna itúba yoꞌoha tseba rikuana nna diana radhana axtaliba isinna akana ttu yotu leꞌa ge Benne anke Xxanariꞌiha.
Anágaba lebiꞌi, de benneha nna itupa lenle ka nu Israel‑ni, chiba bisinle akale attiba lisi Tata Do Yebáha ata dho Espíritu geeha.
Delo niꞌa ge nuní nna neti Pablo tea lisiyya de rekia rigixxiꞌania le ka tisa ge Jesucristuha, delába lebiꞌi ka benne abittu ankale nu Israel.
Rudhaka lasia chiba yule, Tata Do Yebáha‑ba bedá lebie bedhaꞌane sina‑ni len neti, kini anáchu kixxiꞌania le ka tisa geeha.
Labe beleꞌenie neti nu chi gaꞌananie unie, nu labí chi yuriꞌi ttuha, delába nu chi daya rigixxiꞌania le ttu latti lo yetsi‑ni.
Atti ulabale nu dia lo nuní, laꞌania nna tte denle deki neti chiba yua nu chi gaꞌanani Cristuha unie, delába ge nu labí chi yu ka benne itú ttuha.
Nuní labí chi utixxiꞌani Tata Do Yebáha ka benne useꞌe itú ttuha. Labí utixxiꞌanie ke attiba runie nnanna rixúnie Espíritu geeha kini rigixxiꞌanie ka benne ankake apóstol lhe ka profeta lhe, delába ka benne chi ulesie ki uinke sina gebie.
Utixxiꞌe ree deki ka nu labí ankakana ka nu Israel, de ibababakana len Jesucristuha lhe de tsiaba lekani ge ka tisa geeha lhe, de nuha nna chiba iselakana dhíkana nu ralha ka benne Israel‑ni dhike lhe chigaba ankakana attisidiba ttúba benne len ka benne Israel‑ni, lhe anágaba chigaba selakana kini edí baakana nu chi ra Tata Do Yebáha utebie ge ka benneha.
De ka tisa ge Jesucristuha nna Tata Do Yebáha bedá lebie betebie len neti kini tsekia kixxiꞌaya ka tisa‑ni. Aní benie kini beleꞌebie nu tsitsi ra leeha.
Meskila neti labí dakaa, tuttíruba gwexxa dua delo iyá ka benne chi biriesike ki akake ge Tata Do Yebáha, ttaka len netila bedá lebie betebie elha tse kia kini kixxiꞌania ka benne abittu ankake nu Israel, delába kixxiꞌania ke ge nu anka xxatta tse rute Cristuha geriꞌi,
lhe anágaba iyá tte ka benne kixxiꞌania ke ge Tata Do Yebáha, delába benne benie iyá tte nu seꞌe. Kixxiꞌania ke gasina anka nu chi gaꞌananie unie nu labí chi yu ka benne geni, delába nu tenie gatsi attili lani kwe yiesi lo yu‑niha,
kini anáchu ka benne ria leke Cristuha uinke ki iláni ka nu rinnabia lhe ka nu ra tsitsi lekani seꞌe gwetsáha deki xxeniba anka elha yuu ge Tata Do Yebáha.
Atti lanila kwe yiesi lo yu‑ni chila gaꞌanani Tata Do Yebáha aka nuní, nna Jesucristu benne anke Xxanariꞌiha, benneha bixúnie kini uka nuní.
De benneha nna labí rasinriꞌi, xen suba leriꞌi deki gwa yaliba lo neda geriꞌi kini ibigariꞌi arlo Tata Do Yebáha de ria leriꞌi Cristuha.
De nuha nna rinnabaa len lebiꞌi abittu eyadi gaale lo neda ge Tata Do Yebáha de ratea ruyúa elha disa de lebiꞌi, kumu elha disa ratea‑ni ixúlana kini saría tsena le.
De nuha nna neti rudachu xibia arlo Tata Do Yebáha, delába Xxudi Jesucristu benne anke Xxanariꞌiha.
Labie nuha benie iyá tte nu seꞌe yebáha lhe nu seꞌe yiesi lo yu‑ni lhe.
Rinnabaa lenie kini attiba ra xxeni xxatta lebie, aníha‑gaba unie kini Espíritu geeha kweki tsitsie lele,
kini dho Cristuha lheꞌe lastole de tsia lele gebie. Rinnabagabaa lenie kini lebiꞌi, de chi seꞌe tsitsile rakin ge luesile,
de nuha nna, itupa lenle adí ka benne chi ankake ge Tata Do Yebáha, dhaale tte denle deki yalhá raka xxattani Cristuha gele.
Rinnabaa lenie kini tte denle elha siꞌi lasi geeha, delába elha siꞌi lasi nu labí ridaariꞌi tte denriꞌi gasina ankana. Ganna chi ute denle elha siꞌi lasi geeha, laꞌania nna iyába nu anka elha ruin ge Tata Do Yebáha chi dho lheꞌe lastole.
Tata Do Yebáha ra tsitsi lebie runie sina lheꞌe lastoriꞌi. Benneha xxenirula anka nu raka gebie runie attichula nu rinnabariꞌi lenie, lhe attichula nu rulaba leriꞌi aka lhe.
De babariꞌi len Jesucristuha, de nuha nna iyábariꞌi ka benne chi ria leriꞌe, satíaba uinriꞌi kini inná xxeni le Tata Do Yebáha ttu dia lii. Amén.
De rekia rigixxiꞌaya ka tisa ge Jesús benne anke Xxanariꞌiha, de nuha nna tea lisiyya nna rinnaba ditia len lebiꞌi gwaltseꞌe gwaluni attiba dika uinle de chi biyaxile ki akale ge Tata Do Yebáha.
Gwaluni ge benne abittu ra xxeni lebie lhe latsiru gwalikweki lele, lhe anágaba gwalikweki besi lele lhe. Len elha siꞌi lasi gwalutto gwaluchía ge luesile.
Espíritu ge Tata Do Yebáha unie kini ttúba dhu lele. De nuha nna abittu lhaꞌa lheꞌe luesile. Latsiru tseꞌe len luesile abittu ttilhale.
Kumu suna ttu dhiba ankale lhe ttúba Espíritu ge Tata Do Yebáha do lheꞌe lastole lhe. Anágaba biyaxile kini ge ttúba nu uxxen lele geni
lhe ttúba benne anke Xxanale lhe ttúba ria lele, lhe anágaba ttúgaba radile inda lhe.
Ttaka ttu tturiꞌi, kua bedába le Cristuha betebie elha tse geriꞌi ki aka geriꞌi uinriꞌi sina gebie.
De nuha nna lo ka yetsi ge Tata Do Yebáha rigixxiꞌa ge nu ben Cristuha, lo ka nuha dia ra:
Tti beyapie gwetsáha
dechebie ka benne bedaxxueha
lhe anágaba betebie elha tse ge adí ka benne lhe.
(Nianna, ¿bí diani tti ra: “beyapie gwetsáha”? ¿Laaba ganna dienna innána, ladeꞌaxa ugwadi Cristuha axtaru lhiꞌu yuha, nianna tti beyapie gwetsáha‑li?
Benne ugwadie axtaru lhiꞌu yuha, benneha‑gaba nuha beyapie axtaru gwetsáha kini labie unie ki aka iyá tte ka nu seꞌe idaꞌa.)
Lagabe nuha betebie elha tse ge ttu chupa ka benne kini akake apóstol, adíke nna akake profeta, adíke nna akake ka benne tsekike kixxiꞌake ka tisa geeha, lhe anágaba betegabe elha tse ge ka benne kini akake ka nu uyú tsitsike ka benne chi ria leke gebie, lhe udhetikanie ka benneha ka tisa geeha lhe,
kini ka benne chi ankake geeha akake nu ixú ki uinke sina gebie, kini anáchu nna useꞌe tsitsike iyá ka benne chi ria leke Cristuha.
Aníha kini isin iyá tteriꞌi akariꞌi attisidiba ttúba benne de ttúba ria leriꞌi lhe anágaba kini isinriꞌi uinbiariꞌi Xiꞌin Tata Do Yebáha. Aníha kini akariꞌi itá su attiba anka Cristuha.
kini abitturu akariꞌi attiba ka nuto‑na. Ka nuná, naa lhe niiba radhákana de abittu chi riseꞌe tsitsikana. Aníha‑gaba riꞌi, abittu jeru tteba tsia leriꞌi ge ka nu nnelaba rotsiꞌinu lekani ge bixaba elha rieni nu abittu ixú rugaꞌakana ikiriꞌi. Ka nuná, naa lhe niiba rukannakana ikiriꞌi len nu ruleꞌekinna riꞌiha.
Ttaka riꞌi nu uinlariꞌi, len elha siꞌi lasila tseꞌeriꞌi udoriꞌi tisa ge nu anka gwalí, kini anáchu nna delo iyá nu uinriꞌiha tseꞌe tsitsiruriꞌi kini isinriꞌi akariꞌi attiba Cristuha. Benneha anke ttiba ikiriꞌi, delába lee nuha due loriꞌi.
Ttiba ka sitta latiriꞌi, ganna iyábakana tseba yieti roꞌo luesikani, laꞌania nna tsitsiba anka itúba latiriꞌi. Aníha‑ba nuha Cristuha, benneha runie kini tseba seꞌe len luesiriꞌi lhe tutupaba ankariꞌi lhe rute ná len luesiriꞌi lhe. Kua ttu tturiꞌi ruinbariꞌi nu rakaba geriꞌi. Aníha nuha nna diariꞌi riseꞌe tsitsiruriꞌi lo neda geeha de rakin ge luesiriꞌi.
Neti de babaa len Jesús benne anke Xxanariꞌiha, de nuha nna rulisaa le lhe rinnabaa len lebiꞌi, abitturu tsekile uinle tti runi ka nu labí ankabiakinna Tata Do Yebáha. Ka nuná rekibakana ruinkana nu abittu dika ixú, nu resiaba lheꞌe ikikani ruinkana.
Ttiba nu chulha ikini anka ka nuná, labí redí baakana elha nabani rute Tata Do Yebáha, de labí elha rieni do ikikani lhe de ruin tsitsi lastokani labí ria lekani.
Ka nuná labí elhittu yuꞌu lokani. Gwexunniba ruinkana iyá looba nu satsa; suna nunába do lekani ruinkana.
Ttaka lebiꞌi laa anága bidetile ge Cristuha,
ganna ttixka gwalíginle chi biyieninle gebie lhe chi bidetile ka tisa ka nu anka gwalí, delába ka tisa ka nu rigixxiꞌakana ge Jesús‑ni.
De nuha nna nu uka elha ruin gele ttuha, chinka gwalikua nuha, kumu nu satsa udá lele benle ttuha, bennittiba nuha le.
Gwalotsea elha rulaba lee gele.
Gwaleyaka attiba ttu benne kubi. Gwaluni deki lebiꞌi ben Tata Do Yebáha le atti tteba ankeha. Aníha ki akale benne gwalíga uinle nu dika ixú lhe uinle latsiru attiba ttu benne chi biriesie kini ake gebie.
De nuha nna abitturu uin lele. Kua ttu ttule gwalinneba nu ankaba gwalí len ka betsi to geriꞌi, kumu iyábariꞌi ttú dhiba chi ankariꞌi, de chi baba len luesiriꞌi.
Ttixka riseꞌenle, abittu ixegwile uinle ttu bixa nu satsa;  abittu ni galhaba sá sa risaꞌabinle.
Abittu dhielhale ge nu xxegwiha.
Nu runi ubanaha, bitturu lhanana; kwenlana sina len niꞌa náni. Uinna ttu nu dika ixú kini anáchu tee nu utena len ka benne riyasakanie.
Abittu innele tisa satsa. Gwalinneba suna nu dika ixúba kini useꞌe tsitsile ka benne lhe kini udú tsena le ke tti iyienkanie nu inneleha.
Abittu udú siꞌile le Espíritu ge Tata Do Yebáha. Benneha bisiabie latile nna beyaꞌane kini uleꞌe deki chi ankale gebie ganna chi bisia sá ulhuxa loo Tata Do Yebáha odilábie riꞌi.
Gwalikua nu satsa re lele lhe gwalikua iyá elha riseꞌiki gele lhe. Anágaba bittu rilaꞌaba tsuꞌule ttixka ridaka len luesile lhe bitturu inne satsa ge luesile lhe, gwalikua iyá nu satsa rulha lele lhe.
Latsirula gwaluyú luesile. Gwasatua le luesile lhe gwalidhí elha xen lasi ge luesile lhe. Gwaluni attigaba ben Tata Do Yebáha, benneha, de nu gwate Cristuha nna uxíe elha xen lasi gele.
lhe anágaba akinle ge ka benne attiba ukani Cristuha geriꞌi nna bedá lebie betebie elha nabani geeha kini uttie utixe geriꞌi. Benneha uke attiba ttu nimala ruttikana ki rutekana úna, delába úna nu rure tsena tti risinna arlo Tata Do Yebáha.
Gwaluni atti galába ka benne chi ankake ge Tata Do Yebáha. Abittu dhaa tisa gele innákana deki nu subi subiba reki lenle, lhe innákana deki ruinle iyába nu satsa o si innákana deki rudona lele gatta xxatta belhiu gele.
Anágaba bittu innele tisa satsa o tisa abittu ixú, kumu labí anka tse innele aní. Lebiꞌi gwalugwela Tata Do Yebáha ixkixaru.
Kumu lebiꞌi gwa yu xeabale, niru ttú ka nu risákana nu subi subi lhe ka nu ruinkana nu satsa lhe, ka nuná labí ralhakana dhíkana nu tse dhi ka benne chi rinnabia Cristuha ke lhe chi rinnabia Tata Do Yebáha lhe, nigaba ka nu raka xxatta lekani gatta belhiu gekani lhe. Kumu ka nuná de rudo xxattana lekani belhiu, de nuha nna ttiba ttu diosi reyaka belhuha gekani.
Bittu ixú yiele tsia lele ge ka nu rinnekana ka tisa abittu ixú. Kumu iyá nuní ruinna ki riseꞌiki Tata Do Yebáha nna ridhelhe elha disa ge ka nu abittu rudokana tisa gebie.
De nuha nna abittu iyietile uinle tti ruin ka nuná.
Kumu lebiꞌi itú ttuha attiba nu reki ata chulha ankale de benle nu satsa, ttaka nnanna de chi babale len Jesús benne anke Xxanariꞌiha, de nuha nna chiba rekile lheꞌe xiani. Laxkala gwaltseꞌe gwaluni latsiru atti galába runi ttu benne chi due lheꞌe xiani.
9-10 Gwalutte daa gasina anka nu ruꞌu le Jesús benne anke Xxanariꞌiha. Kumu ka benne rekike lheꞌe xianiha, ankake benne tse lhe ankake benne runi attiba ankaba geni lhe. Anágaba rinnegabake nu ankaba gwalí.
Abittu iyietile uinle nu abittu dika ixú, bittu uinle luesi nu ruin ka nu reki ata anka chulha. Ka nuná, gwaligála kana deki satsaba anka nu ruinkana.
Kumu nu satsa ruinkana gatsiha, axtaba rettuinriꞌi kixxiꞌariꞌi geni.
Ttaka iyába nu raka gatsiha, ganna chi rilá loo geni, laꞌania nna runaba benne geni, kumu xianiha nuha ruinna kini rilá iyá nu raka.
De nuha nna ra ka benne:
Lu nu ankalu ttiba ttu nu teꞌadhi, bebani,
lhe beyadha lagwi ge ka nu ankakana ttiba nu yatti,
nna Cristuha udanie gelu.
De nuha nna gwaluyú tsitsi gasina anka elha ruin gele. Bittu uinle tti runi ttu nu abí yuu, gwaluinla tti runi ttu nu yuu.
Ttiru nnanna tee lo neda gele, gwaltseꞌe gwaluni nu anka tse, kumu ka sá chi seꞌeriꞌi nnanna, satsaba chi anka ka nuní.
De nuha nna bittu uinle tti ruin ka nu akaa elha rieni ikikani. Gwalutte dala nu raka le Jesús benne anke Xxanariꞌiha uinle.
Bittu dhusinle kumu elha riꞌa‑na runnittiba nuná le, ruinbale nu rakaba leni. Lebiꞌi gwalugwelhala tsuꞌu Espíritu ge Tata Do Yebáha itú latile kini uinle nu raka lebie.
Len tisa tsagwi gwalulisa luesile lhe gwalulha ka leꞌa to lhe. Itú iki itú lele gwalulha ge Jesús benne anke Xxanariꞌiha,
lhe satía gwalugwe Tata Do Yebaa benne anke Xxudiriꞌiha ixkixaru ge iyá tte, de nu ben Jesús benne anke Xxanariꞌiha.
Lebiꞌi de tee elha rasi ge Tata Do Yebáha lheꞌe lastole, de nuha nna gwaludo tisa ge luesile.
Lebiꞌi ka benne nuila, udole tisa ge nu inná ka benne biyú gele‑na attiba rudole tisa ge Jesús benne anke Xxanariꞌiha,
kumu ka benne biyú‑na nuná seꞌeke iki ka benne nuila‑na, delába lake nuná rinnabiake ka benne‑na attiba Cristuha, labie nuha anke ttiba iki ka benne ria leke bie, lake nna ankake ttiba latie. Kumu ttiba ikiriꞌi‑ni, lana rinnabiana itúba latiriꞌi, aníha‑gaba benneha, lee nuha rinnabie ke lhe rodilábie ke lhe.
De nuha nna attiba ka benne ria leke Cristuha rudoke tisa ge nu rabie, anágaba ka benne nuila‑na, ge iyába nu inná ka benne biyú geke‑na, udoke tisa geni.
Lebiꞌi nna ka benne biyú, akinle ge ka benne nuila gele‑na attiba Cristuha ukanie ge ka benne ria leke bie, nna de lake nna betebie elha nabani geeha kini uttie utixe geke.
Aníha benie kini ulesie ke ki ukake gebie de bocharie ke len indaha lhe len ka tisa geeha lhe,
kini anáchu rapi edha linníbake otso dubie ke arlo la kwinaba labie, abittu tsiga akake arloe lhe bittu ruinke nu satsa lhe, sinuki akalake nari xú lhe itá su lhe.
Aníha‑gaba nuha ka benne biyú‑na teeki akakanie ge ka benne nuila geke‑na attiba rakabakanie ge latike, kumu ttu nu rakinna ge nuila geni, la gebani nuha rakinna.
kumu riꞌi chi ankariꞌi benne selariꞌe, ankabariꞌi attiba sitta latie lhe bela latie lhe.
“De nuha nna nubiyúha udhanbana ka xxudi ixnániha nna utsá náni len nuila geniha nna eyakakana attisidiba ttúba benne.”
Xxeniba anka nu rigixxiꞌaya‑ni, labí rite daa tsenriꞌi nuní, delába rigixxiꞌaya ge Cristuha lhe ge ka benne ria leke bie lhe.
Laxkala lebiꞌi ka benne biyú, kua ttu ttule akinle ge ka benne nuila gele‑na attiba rakabin gele. Lebiꞌi nna ka benne nuila tsia lele ka benne biyú gele‑na.
Lebiꞌi nna xa xiꞌini to, de chi babale len Jesús benne anke Xxanariꞌiha, de nuha nna gwaludo tisa ge ka xxudi ixnále‑na, kumu aná dika uinle.
2-3 Kumu lo ka yetsi ge Tata Do Yebáha ree: “Tsia lelu ka xxudi ixnálu kini saría tsena lu lhe kini itienlu dholu yiesi lo yu‑ni lhe.”  Tisa nu ra: “Tsia lelu ka xxudi ixnálu”, tisa‑ni nuha nu sisiꞌa tte bodhaꞌane ree deki tseba saríana riꞌi ganna uinriꞌi nu ra tisa‑ni.
Lebiꞌi nna ka xxudi ixná, bittu utseꞌenle ka xiꞌinle‑na. Gwaluyúla kana lhe gwaludhetila kinna, lhe gwaluleꞌela kinna uinkana tti raka le Jesús benne anke Xxanariꞌiha.
Lebiꞌi ka nu toꞌole lo sina ge ka nu ankakana xxanale yiesi lo yu‑ni, bittu a udole tisa gekani; len elha rasi gwaluin nu innákana. Itú iki itú lele gwaludo tisa gekani, bittu delo tisaba uinle ttu bixa. Gwaluni attisidiba ge Cristuha‑ba nuha rudole tisa.
Abittu suna ttiruba du xxanaleha rulannina gele nna jeru tteba ribenle sina kini eyaꞌan tsele lenna. Koꞌo. Lebiꞌi gwaluinla attisidiba toꞌobale lo sina ge Cristuha. Itú iki itú lele uinle nu raka le Tata Do Yebáha.
Itú lele gwalikwen sina. Gwaluni attisidiba lo sina ge Jesús benne anke Xxanariꞌiha‑ba nuha renle, bittu akinle deki lo sina ge ka benne seꞌe yiesi lo yu‑niba nuha renle.
Lebiꞌi gwa yúbale, sila ankariꞌi nu toꞌoriꞌi lo sina ge ka xxanariꞌi o sila ankariꞌi nu abittu toꞌoriꞌi lo sina gekani, bixaba nu tse ruinriꞌi, Jesús benne anke Xxanariꞌiha gotebe geriꞌi kua nu tse benba ttu tturiꞌi.
Lebiꞌi ata ankale xxana ka sina, anágaba gwaluin len ka nu toꞌokana lo sina gele‑na; latsiru gwaluyú kana. Abittu gwedhaka disabakana uinle. Lebiꞌi gwa yu xeabale, ka nuná lhe lebiꞌi lhe, yebáha‑la do benne anke Xxanale. Arlo benneha turoꞌoba daka iyáriꞌi.
Nnanna xa betsi to, gwaltseꞌe tsitsi lo neda ge Tata Do Yebáha de chi babale len Jesús benne anke Xxanariꞌiha. Gwaludaxxu nu ra tsitsi leeha.
Gwaluni attiba ttu soldadu duna nukuna xo iyya geni kini abittu aka gwe latini tti ritilhana, aníha‑gaba lebiꞌi gwaludaxxu itú nu ra tsitsi le Tata Do Yebáha kini anáchu dhaale eseꞌele lo nu satsa rulha le nu xxegwiha udhakana le.
Kumu laa len ka bennega nuní ritilhariꞌi. Riꞌi ritilhariꞌi len ka espíritu xxegwi reki lo be, delába ka nu rinnabiakana ata anka chulhaha lhe ra tsitsi lekani lhe nu rábakana raka lhe, len ka nuha‑la nuní ritilhariꞌi.
De nuha nna gwaludaxxu itú nu tsitsi ra le Tata Do Yebáha kini dhaale tseꞌe tsitsile ganna chi bisia sá satele ttu bixa nu satsa nna ganna chi udaale lo iyá nu sateleha, laꞌania nna tseꞌe tsitsirule.
Tsitsi gwaltseꞌe, gwalinneba nu ankaba gwalí. Gwaluni attiba runi soldaduha chi duna di tsitsi lheꞌeni ki tsiana itilhana. Anágaba lebiꞌi gwaltseꞌe gwaluni latsiru attiba ankaba geni, gwaluni attiba runi soldaduha duna taa iyya itúba roꞌo lastoni kini abittu akana gwe tti itilhana.
Gaxaba diale gwaludo lele gwalikixxiꞌa ka tisa ge Jesucristuha, delába ka tisa runi kini riꞌi riseꞌe tse lenriꞌi Tata Do Yebáha.
Aná nna tsitsi gwaltsia lele ge Tata Do Yebáha, kini abittu ixú yiele ge nu rulha le nu xxegwiha udhakana le. Gwaluni attiba ruin soldaduha taa xitsini ttu iyya bata kini nuha rudagana espada ge nu ritilha lennaha,
lhe anágaba gwaludo ikile deki Tata Do Yebáha‑ba odilábie le. Gwaluni ttiba soldaduha duna yuꞌu cascu ikini kini abittu aka gwe ikini tti itilhana lhe anágaba, tti uin nu xxegwiha dhi yiena le, laꞌania ixuinle ka tisa ge Tata Do Yebáha ki ekabile geni, kumu ka tisaha ankake ttiba espada ge Espírituha.
Satía gwalilhapi tisa len Tata Do Yebáha. Espíritu geeha‑ba aka lenie le tti innabale lhe tti utso dule iyá tte arloe. Gwaltseꞌe ubeda lhe bittu udú siile a innabale len Tata Do Yebáha ge iyá ka benne chi ankake gebie.
Anágaba neti gwalinnaba kia len Tata Do Yebáha kini lee utebie tisa kia, kini tti innea nna abittu gasiti kixxiꞌaya nu labí chi yu ka benne geni itú ttuha, delába kixxiꞌaya ka tisa tse ka nu rigixxiꞌa ge Jesucristuha.
Kumu Tata Do Yebáha udhelhe neti kini kixxiꞌaya ka tisaha, de nuha nna tea lisiyya. Laxkala gwalinnaba kia arloe kini abittu gasiti tti kixxiꞌaya ka tisaha, gwanka aníha nna innebaa attiba chi daa loa innea.
Betsi to geriꞌi Tíquico‑ni, benne‑ni rakinriꞌi gebie. Labie nuní anke ttu nu rudo tisa rixúe lo sina ge Jesús benne anke Xxanariꞌiha. Labie kixxiꞌanie le iyá nu ratea lhe iyá nu runia lhe.
De nuha nna bedhelhe kini kixxiꞌanie le bixa ratetu lhe kini odú itte lele lhe.
Xa betsi to kia, Xxudiriꞌi do yebáha lhe Jesucristu benne anke Xxanariꞌiha lhe, lake useꞌeke le xen su lasi lhe uinke kini akin ge luesile lhe anágaba uinke kini tsia tsitsi lele ke lhe.
Lake edá leke aka lenke iyá ka benne, delába ka benne satía rakakanie ge Jesucristu benne anke Xxanariꞌiha. Amén.
Neti Pablo lenia Timoteo‑ni ankatu benne rixúni Jesucristuha. Ridhelhatu yetsi‑ni ge iyá ttele, lebiꞌi ka benne seꞌele lheꞌesi Filipos‑na, delába lebiꞌi ka benne chi ankale ge Tata Do Yebáha de babale len Jesucristuha. Lhe anágaba ridhelhagabatu yetsi‑ni len lebiꞌi ka benne riseꞌele arlo adí ka benne chi ankake ge Tata Do Yebáha ki ruleꞌenle ke, lhe anágaba ridhelhatu yetsi‑ni len adíle ka benne rute nále lenke.
Xxudiriꞌi do yebáha lhe Jesucristu benne anke Xxanariꞌiha, lake edá leke aka lenke le lhe useꞌeke le xen su lasi lhe.
lhe satíaba ttixka rilhapia tisa lenie yalhá itta redú lasia tti rinnabaa lenie ge iyá ttele,
kumu lebiꞌi attili sisiꞌa tte biyieninle ka tisa tseha, delába ka tisa rigixxiꞌake ge Cristuha lhe axtaba nnanna sa ruteba nále len neti ki radhi ka tisa geeha.
Neti xenba lasia deki Tata Do Yebaa benne uduloe runie sina tse lheꞌe lastole‑na, la benneha‑ba ulhuxa looe na ganna chi bisia sá esia Jesucristuha yiesi lo yu‑ni.
Tseba nuní runia tti rulaba lasia ge iyá ttele aní, kumu satíaba yuꞌule lheꞌe lastoa, labí rixulhati le kumu redí baale len neti elha tse runna Tata Do Yebáha lenriꞌi, meskiba tea lisiyya lhe meskiba atti ririaya riso dua arlo ka uxtisi kini rekabia gekani, rigixxiꞌabaa deki ka tisa ge Cristuha ankake gwalí.
Tata Do Yebáha yu xeabe attiba rakani Jesucristuha gele, aníha‑gaba neti yalhá rakati gele.
Rinnabaa lenie ki aka chiettiruni ge luesile, lhe rinnabagabaa lenie ki utebie elha rieni gele lhe elha yuu gele lhe.
Aníha ki tte denle gá tee nu anka tse kini ganna chi isia sá esia Cristuha, laꞌania nna chi seꞌele ruinle nu anka tagaꞌa tse nna abittu bi ge itisale.
Laꞌaniagaba otso dule iyá nu tse benle, de ben Jesucristuha le ayuda. Aníha nuha ki ugwele lidhaka Tata Do Yebáha lhe kini inná xxeni lebie lhe.
Xa betsi to, raka lasia unale deki iyába nu ratea‑ni rixúna kini radhi chiettiru ka tisa tse rigixxiꞌaya ge Cristuha,
kumu iyába ka soldadu ka nu ruyúkana roꞌo guskadu ata do nu rinnabia‑ni, iyába ka nuní chi binakana de rekibaa rigixxiꞌaya ge Cristuha nna tea lisiyya, anágaba nna chigaba bina adíru ka benne.
Ixe ka betsi to geriꞌi de ruyúke tea lisiyya‑ni, de nuha nna ruxxenrula leke ge benne anke Xxanariꞌiha, nna reyaxarukanie rigixxiꞌake ka tisa ge Tata Do Yebáha nna labí rasikanie.
Gwalí galá ttu chupakana, de ritisibakinna neti lhe de ruinbakana ichúkana loa nna rekikana rigixxiꞌakana ge Cristuha; ttaka attu chupake nna elha tsebakanie rekike rigixxiꞌake ge benneha.
Ka benne‑ni elha tsebakanie rekike ugixxiꞌa, kumu de rakakanie kia lhe kumu yúbake deki Tata Do Yebáha‑ba bedhaꞌane neti lheꞌe lisiyya‑ni, kini odiláya ka tisa tse geeha ki abittu chu loke.
Ttaka ka nu rutía di lekani neti, ka nuná labí ilaakinna rekikana ugixxiꞌa. Sunruba ruinkana aná kumu rakakinna de nu ruinkanaha nna uyúrua elha disa lheꞌe lisiyya‑ni.
Ttaka, ¿bí de ruinna? Gaxabasina, meskiba elha tsekinna lhe meskiba abittu lhe, nu rakarula doelha chadhi ka tisa ge Cristuha. De nuha nna du itta lasia nna si edúrula itta lasia,
kumu yua de rinnabale kia len Tata Do Yebáha lhe de raka len Espíritu ge Jesucristuha neti, de nuha nna lhaaya lheꞌe lisiyya‑ni.
Neti raka lasia lhe rulheda lasia abittu bixa ge dhia elhittu. Nu ruinlaa ruxxen tsitsirula lasia attiba satía chi labiti runia, anágaba nnanna len nu ratea‑ni uleꞌe Cristuha nu xxeni ra lebie, sila sa doa anka bania lhe sila chi uttia lhe.
Kumu neti nnanna laka sa doa anka bania, Cristuha‑ba rudo lasia; ganna chi uttiaha nna tserula chi saríana neti.
Ttaka ganna dhorua aka bania, ganna de dhorua aka bania, nuha gwaxúruna kini kwenia lo sina ge Tata Do Yebáha, laꞌanialigaba nna labí yua gá tee nu ukwea.
Ttiba ttu nu du roꞌo belhaꞌa ankaa. Ladeꞌa tte, aní chi rakati neti gattia kini eyaꞌaya dhoa len Cristuha, kumu adírula tse nuha.
Ttaka de lebiꞌi nna rakarula doelha eyaꞌanaa aka bania ki useꞌe tsitsirua le.
Ge nuníba ruxxen lasia, de nuha nna yua deki gweyaꞌanrubaa dhoa len lebiꞌi kini tseꞌe tsitsirule lhe tseꞌe ittarule de ria lele Jesucristuha,
kini ganna chi beriaya lisiyya‑ni nna esiaya len lebiꞌi attu libe, laꞌania nna adírula itta edú lele de ilenle nu tse ben Jesucristuha len neti.
Sun tte nu raka lasia: gwaltseꞌe gwaluni tti tte raxxína len ka tisa tse, delába ka tisa rigixxiꞌake ge Cristuha, kini anáchu sila itaa etelannia le o sila rea idittu, raka lasia iyienti gele deki gwa seꞌe tsitsibale lhe ttúba du lele lhe. Anágaba nna rakagaba lasia iyienti deki iyábale ttúba reguꞌelha lele ki rigixxiꞌale ka tisa ria leriꞌi ge Cristuha.
Abittu gasinle arlo ka nu reseꞌe disakana lole, kumu nu ruin ka nuná runna liina deki tsiabakana ata tseꞌe lookana, lebiꞌi nna gwalábale, kumu Tata Do Yebáha‑ba unie ki lhaale.
Kumu Tata Do Yebáha laa sunruga bedá lebie tsia lele ge Cristuha, anágaba nna bedágaba lebie kini lebiꞌi satele uyúle elha disa de ria lele gebie.
Ratebale luesi nu chi bilenle gwatea ttuha lhe luesi nu runale ratea nnanna lhe.
Laxkala ganna lebiꞌi gwa re tsitsi lele de babale len Cristuha, lhe ganna gwa seꞌele xen su lasi de rakanie gele, lhe anágaba ganna gwa du lenle Espíritu ge Tata Do Yebáha, lhe ganna gwa raka siꞌin luesile, lhe anágaba ganna gwa ratua le luesile lhe,
ganna aníha ruinle, laꞌania nna ittaru odúle lasia ganna ttixka ttúba udú lele, lhe ganna ttixka turoꞌoba akin ge luesile lhe, anágaba nna ganna turoꞌoba kweki lele, lhe ganna ttúba nu udo ikile uinle.
Kua ttu ttule abittu suna nu saría tsebana le uinle; gwaluinla nu dika saría tsena iyále.
Gwaludola ikile tti bedo iki Jesucristuha.
Benneha, meskiba anke Diosi,
labí benie deki lee anke turoꞌo len Tata Do Yebáha.
Nu benlee: daka anála bedúe nu ra xxeni leeha
nna la kwinabe borexxa gaa lebie nna benie ttiba ttu benne toꞌo lo sina;
beyake attiba nuxaba benne.
Tti ugwekie yiesi lo yu‑niha, tti uke benne attiba ankariꞌi,
laꞌania la labe bedaa ikie benie nu ra Tata Do Yebáha nna uxielhe uttie.
Aná nna laa latsiruga uttie,
lo ya kurusi nuha uttie.
De nuha nna Tata Do Yebáha benie bie benne ra xxeniru lebie,
lhe begwegabe bie ttu ladie kini uke benne rinnabia xxeniru delo iyá tte ka nu rinnabia seꞌe yiesi lo yu‑ni.
Aníha kini de ra xxeni le Jesús‑ni nna
iyá tte ka benne seꞌe yebáha lhe ka benne seꞌe yiesi lo yu‑ni lhe ka benne seꞌe lhiꞌu yuha, udú xibike arloe,
lhe iyá rechake innáke deki Jesucristuha anke Xxanariꞌi.
Aníha kini inná xxeni le Tata Do Yebaa benne anke Xxudiriꞌiha.
Lebiꞌi xa betsi to kia, attiba benle tti udoa len lebiꞌiha, satíaba bedole tisa kia, adírula nnanna doa idittu, gwaludorula tisa kia. Len elha rasi gwaltseꞌe gwaluin kini uleꞌe deki chi bodilaa Tata Do Yebáha le lo ka tulha gele‑na,
kumu Tata Do Yebáha‑ba runie ki rokinni ikile rudole tisa gebie, lhe lagabe raka lenie le kini gwa ridaale ruinle nu rabie.
Bixaba uinle, abittu itú inne lhábale tti uinle nuha o itú itilha tisabale.
Aníha kini abittu bi ge inittile, lhe abittu bi ge itisale lhe, sinuki tseꞌelale akale atti galába xiꞌin Tata Do Yebáha, ruinle tagaꞌa nu anka tse lagwi ge ka nu ruin satsa lhe ka nu a du itá lekani seꞌe yiesi lo yu‑ni lhe. Lagwi ge ka nuná ilá nu tse ruinle, akale attiba ka beli‑na riguꞌukana xiani yiesi lo yu‑ni.
Seꞌele den tsitsile ka tisa ge Tata Do Yebáha ruinle nu ráke, delába ka tisa ruinke ki aka ben ka benne ttu dia lii, kini ganna chi bisia sá esia Cristuha, laꞌania nna inná xxeni lasia tti iláti deki labí kwentaba ugwekia betú besábati de beleꞌenia le.
Kumu nu tse ruinle de ria lele Tata Do Yebáha, nuná ankana attiba ttu úna rutele lenie. Anágaba neti, meskila uttikana neti, elhutti kiaha akagabana attiba ttu úna utea lenie itupa len nu tse rutele‑na. De nuha nna ittaba redú lasia lhe redeaka tábati len lebiꞌi.
Anágaba lebiꞌi gwalodú itta lele lhe gwaledeaka tenle len neti lhe.
Ruxxen lasia ge Jesús benne anke Xxanariꞌiha deki gwadhelha tte gaabaa Timoteo‑ni kini itana ata seꞌele‑na, ki anágaba neti eyaka xen lasia ganna chi binaa bixa ratele,
kumu lanú attu benne doti runie tti ruin Timoteo‑ni, ttu benne gwalíga uchacha ikie gele tti ruchacha iki benne‑ni.
Kumu adíkana suna nu anka gebakani ruchacha ikikani nna labí ruchacha ikikani nu anka ge Jesucristuha.
Lebiꞌi chiba yule nu tse ruin Timoteo‑ni. Lana rixúna len neti ttiba ttu xiꞌini len ttu xxudi kini rigixxiꞌatu ka tisa ge Cristuha.
Laxkala lana ruxxen lasia edhelhaa na ki etelannina le, sun tteba ganna chi uka xen lasia bixa satea, si eriaya lisiyya o abittu.
Ttaka nnanna rulaba lasia raka doelha edhelhaa betsi to kia‑ni ata seꞌele‑na, delába Epafrodito‑ni. Benne‑ni nuní riben lania lhe turoꞌoba rutto ruchíatu ratetu lo sina ge Tata Do Yebáha. Benne‑nigaba nuha udhelhale kini rixútie tti rikinati ttu bixa.
Labie nuní edhelhaa kumu yalhá re lebie ilánie iyále lhe yalhá rudúne de binale deki unibe.
Gwalí galá unibe, chi tteba gattie. Ttaka Tata Do Yebáha gwa gwatuaba lebie bie kini abittu uttie. Anna laa suna labie gwatua lebie, iyágaba neti gwatua lebie. Aníha ben Tata Do Yebáha kini abitturu dhu chietti siꞌi lasia.
De nuha nna chi rudiuba lasia edhelhaa bie kini lebiꞌi edú itta lele tti ilenlee, kini anágaba neti abittu tteru uchacha ikia.
Gwalodú itta lele gwalolabie tti esie. Gwalolabie atti galába rolabiriꞌi ttu benne chi babe len Tata Xisiha, lhe anágaba gwalugwe lidhaka ka benne ankake attiba labie,
kumu delo sina ge Cristuha nna bexunnina gebie gattie. Bexunnina gebie gattie de bixúe len neti, benie sina nu labí aka gele uinle de seꞌele idittu.
Nnanna xa betsi to kia, gwaledeaka tenle de babale len Tata Xisiha. Neti labí ritisiti de rigixxiꞌania le satti balha nu runia lo yetsi‑ni, kumu ankaba nuní nu dika ixú len lebiꞌi.
Gwaluyú gele len ka nu ruin satsa reki naa, ka nu labí rigixxiꞌa tsekana ka tisa ge Tata Do Yebáha. Ka nuná rálakana deki ichúliba lo bela lati ka benne biyú‑na, laꞌanialiba nna gwakake ge Tata Do Yebáha.
Ka nuná labí liikinna. Riꞌila nuní gwalíga ankariꞌi ge Tata Do Yebáha, kumu Espíritu geeha runie kini rudú xibiriꞌi arlo Tata Do Yebáha, lhe runie ki ridú itta leriꞌi de babariꞌi len Jesucristuha nna labí ruxxen leriꞌi ge nu anka lo bela latiriꞌi.
Neti gwa tegaba roꞌa uxxen lasia ge nu anka lo bela latia. Ganna ttu benne ruxxen lebie ge nu anka lo bela latie, neti térula roꞌa uxxen lasia ge nuná,
kumu neti xxunu ubisaruba chi ankati tti urú lo bela latia, lhe ankaa benne datiaya Israel‑ni, delába benne uka xuttoriꞌiha, lhe ankagabaa xiꞌin ka benne uka xxudike Benjamín‑ni, lhe anágaba ankagabaa nu hebreo xiꞌini ka benne hebreo, lhe ukagabaa benne biselaa ka fariseo‑ni, delába ka nu rudaxxu tsitsikana nu ra lo bia bennabi bodhaꞌan Moisés‑ni,
lhe anágaba ukagabaa ttu benne bedo xxattana lasia, delába upa sunaa nu anka ge Tata Do Yebáha. De nuha nna betía di lasia ka benne ria leke Jesús‑ni nna gwanalhaa ke bedhaka disaa ke. Anágaba nna ge iyába nu ra lo bia bennabi bodhaꞌan Moisés‑ni, bedo tsitsibaa tisa geni; niruba latti a binittia.
Ttaka iyába nu begwea lidhakani laꞌania, nnanna labíru daka nuha len neti kumu de chi ria lasia Cristuha.
Nnanna iyába nuha labíru rugwea lidhakani kumu dakarula len neti de chi ankabiati Jesucristu benne runie neti mandaduha. De rakati ge benneha nna bedhá ikia iyá nu begwea lidhakani laꞌania. Nnanna ttiba ttu nu abíru ixú chi anka nuha len neti. Nu ruinlaa isinaa ki uin kia Jesucristuha
lhe kini akaa ttu benne dhua lenbie lhe. Labí de rudoa tisa ge nu ra lo bia bennabi bodhaꞌan Moisés‑ni nna ankaa benne ruin tse. ¡Koꞌo! Ankaa benne ruin tse de ria lasia Cristuha. Tata Do Yebáha runie neti benne tse de ria lasia bie.
Aníha kini isinaa uinbia tsegaa Cristuha, lhe dhia nu tsitsi ra lebie de beyadhe lo elhuttiha, lhe anágaba satea uyúa elha disa luesi elha disa biyú benneha, lhe dhielhaa uttikana neti ttiba benneha uxielhe bettikane.
Aníha kini ni kina gaa gweyaka benbaa ganna chi beyaka ben ka benne chi uttiha.
Laa rigaa deki chi udaaya benbia tsea Cristuha, lhe nigaba laa chiga bisinaa akaa benne ruin tagaꞌa nu anka tse. ¡Koꞌo! Sinuki nu ruinlaa, runia doelha diaya, kini ni kina gaa gwadaabaa akaa nu raka le Jesucristuha akaa, kumu ki de nuha‑la uxie neti.
Xa betsi to, neti labí ria deki chi udaaya ukaa nu raka le benneha akaa; ttaka ttu nu runia, ruxxulhala lasia ge nu benia ttuha nna diaya rudo ikia ge nu si daa.
Neti yuꞌubaa neda diaya ttiba ttu benne dia riresu; ruttipaba lasia diaya ki isinaa ata chi gaꞌanna isinaa, kini dhia nu tse ralhaa dhia yebáha. Tata Do Yebáha uxie neti ki dhia nu tse de babaa len Jesucristuha.
Laxkala iyábariꞌi ka benne chi seꞌe tsitsiriꞌi lo neda ge Jesucristuha, aní teeki ulaba leriꞌi. Ganna si lebiꞌi rulaba lele attu nu subi, Tata Do Yebáha gwagixxiꞌagabanie le deki labí tse anka nu rulaba leleha.
Ttaka riꞌi teeki tseꞌeriꞌi uinriꞌi nu raxxína len nu beleꞌen Tata Do Yebáha riꞌi.
Betsi to, gwaluni tti runia‑ni lhe gwalulanni ge ka benne ruinke tti tteba chi beleꞌentu leha,
kumu naa reki ixe ka nu riguꞌu niꞌakani nu gwate Cristuha lo ya kurusiha, delába ka nu chigaba utixxiꞌania le gekani ixe lidú, nnanna nna itú ribesibaa redegixxiꞌaya gekani attu libe.
Ka nuná tsiabakana ata tseꞌe lookana, kumu nu satsa reta lekani ruinkana, ttiba ttu diosi gekani reyaka nuná, kumu suna nunába rudo lekani ruinkana, lhe anágaba nna nu dika ettukinna geniha, rapilakana de ruinkana nuha. Ka nuná suna ge nu raka yiesi lo yu‑niba do ikikani.
Ttaka riꞌi ankariꞌi benne chi babariꞌi yebáha ata dedá benne odilábie riꞌiha, delába Jesucristu benne anke Xxanariꞌiha. Benneha nuha seꞌeriꞌi ubeda.
Labie otseabie latiriꞌi, delába latiriꞌi nu riseꞌe loo reyakana yu, nna eyonie na atti anka latie nu ra xxeni leni. Nuní unie len nu ra tsitsi leeha, delába nu rixúnie kini iyá tte nu seꞌe yiesi lo yu‑ni rudokana tisa gebie.
Xa betsi to kia, lebiꞌi nuná raka xxattati gele lhe re xxatta lasia iláti le lhe. Lebiꞌi nuná ankale elha gwedeaka lasi kia, lhe ankale nu runi ki ra xxeni lasia lhe. Rulisaa le, tsitsi gwaltseꞌe de chi babale len Tata Xisiha.
Evodia‑na lhe Síntique‑na lhe, rinnabaa lenkana eseꞌe tse len luesikani, lhe ttúba ulaba lekani de chi babakana len Tata Xisiha.
Satía gwaludú itta lele de chi babale len Tata Xisiha. Rulisaa le attu libe: gwalodú itta lele,
lhe gwaluni kini iyá ka benne ilákanie deki lebiꞌi ankale benne re tse lele. Tata Xisiha chi tteba dabigana esie.
Abittu uchacha ikile ge ttu bixa. Nu uinlale, gwalutso dula iyá nu ruchacha ikile geni arlo Tata Do Yebáha, gwalinnaba lenie lhe gwalugwe bie ixkixaru lhe.
Aníha nna Tata Do Yebáha unie kini tseꞌele xen su lasi. Ganna chi beseꞌebie le xen su lasi, laꞌania nna chi edú tse lele lhe ulaba tse lele de babale len Jesucristuha. Riꞌi labí rite denriꞌi gasina ruin Tata Do Yebáha ki riseꞌeriꞌi xen su lasi.
Nnanna xa betsi to, gwaludo ikile ge iyá nu anka gwalí, lhe ge iyá nu dika tsia le ka benne geni lhe. Gwaludo ikile gwaluni iyá nu dika ixú, lhe iyá nu abittu anka satsa arlo Tata Do Yebáha lhe. Gwaludo ikile gwaluni iyá nu dika tsuꞌu le ka benne, lhe iyá nu dika ebanani ka benne geni lhe. Ge iyá nu anka tse, lhe ge iyá nu dika inne tse ka benne geni lhe, ge iyá nuná gwaludo ikile gwaluni.
Gwaluni iyá nu chi bedhetinia le lhe iyá nu chi bodhaꞌanaa uinle lhe. Anágaba gwaluingaba iyá nu chi biyieninle xpeya le lhe iyá nu chi bilenle runia lhe. Nuní gwaltseꞌe gwaluni nna Tata Do Yebaa benne runie ki riseꞌeriꞌi xen su lasiha, benneha gwadúbe len lebiꞌi.
Yalhá itta bedú lasia rugwea Tata Xisiha ixkixaru, kumu de nnannaliba bedulole ruchacha ikile kia attu libe. Neti yubaa gwa ruchachaba ikile kia, deba nna labí chi upale lo neda ki idhelhale nu riyasati.
Bittu akinle rinnea aní de riyasati. ¡Koꞌo! Neti chiba detia gwa raka xenruba lasia ttixaruba tee kia.
Chiba yu neti ttixa anka elha dii lhe chiba yu neti tti tee tama lhe. Ge iyába deti neti ttixaba ratea: sila yiela súti lhe sila rattia ubina lhe, sila tee tama kia lhe sila riyasa kia lhe.
Lo iyába nu ratea, gwa ridaabaa ridúa loni de babaa len Cristuha. Benneha rudú tsitsie neti.
Laa kiga de nuha nna lebiꞌi tseba benle udhelhale kia ki bodilále neti lo nu ratea.
Lebiꞌi gwa yúgabale xa benne ge Filipos, tti sisiꞌa tte utea utixxiꞌania le ka tisa ge Cristuha nna tti bedáya ata seꞌele‑na, delába daka Macedonia‑na, niruba ttu dhi ka benne ria leke Jesús‑ni a boteke ttu latti nu edenia ge neda kia de utixxiꞌania ke ka tisa geeha. Sunruba lebiꞌi gwa udhelhale kia laꞌania.
Axtala tti rea lheꞌesi Tesalónica‑na gwa udhelharugabale attu chupa libe to kia kini bixúti.
Laa rinnegaa aní de rakaru lasia utele nu riyasati. Nu rakala lasia, lebiꞌi gattaru elha tse gele arlo Tata Do Yebáha.
Nnanna yalhá ttela chi uxía, tee tamala kia. Len nu udhelhale che Epafrodito‑ni rexxa tama kia. Nu udhelhale‑ni ankana attiba ttu úna rure ixixxi ruꞌu le Tata Do Yebáha lhe rulabie na tti risinna arloe.
Tata Do Yebaa kiaha xxeni anka elha tse ge benneha tee. Gutebe len lebiꞌi iyá nu riyasinle de babale len Jesucristuha.
Tata Do Yebaa benne anke Xxudiriꞌiha, benneha inná xxeni lebie ttu dia lii. Amén.
Gwalugwe ttu padiuxi kia iyá tte ka benne seꞌe naa, delába ka benne chi ankake ge Tata Do Yebáha de babake len Jesucristuha. Ka betsi to geriꞌi seꞌe len neti nii, ridhelhake ttu padiuxi gele.
Anágaba iyába ka benne chi ankake ge Tata Do Yebáha seꞌe lheꞌesi‑ni, ridhelhagabake ttu padiuxi gele, lenke ka benne riben lheꞌe yoꞌo ge César nu rinnabia xeniha. Ka benne‑ni nuní ka benne ridhelharuke ttu padiuxi gele.
Jesucristu benne anke Xxanariꞌiha edá lebie aka lenie le. Amén.
Neti Pablo ankaa apóstol ge Jesucristuha. Tata Do Yebáha‑ba bedá lebie kini akaa apóstol. Neti lenia betsi to geriꞌi Timoteo‑ni
ridhelhatu yetsi‑ni gele, lebiꞌi xa betsi to kia seꞌele lheꞌesi Colosas‑na. Lebiꞌi nuná chi ulesi Tata Do Yebáha le kini akale gebie lhe anágaba rudo tsitsibale tisa gebie de chi babale len Cristuha.
Xxudiriꞌi do yebáha lhe Jesucristu benne anke Xxanariꞌiha lhe, lake edá leke aka lenke le lhe useꞌeke le xen su lasi lhe.
Tti rinnabatu gele len Tata Do Yebáha, delába Xxudi Jesucristu benne anke Xxanariꞌiha, satíaba rugwetue ixkixaru gele,
kumu de binatu lebiꞌi chiba ria lele ge Jesucristuha, lhe anágaba binatu deki gwa rakabinle ge iyá ka benne chi ankake gebie.
Ruinle aná kumu de chi xen lele dhile elha tse nu chi tua tse gele yebáha. Tti biyieninle ka tisa ka nu ankake nu gwalí, delába ka tisa tse rigixxiꞌa ge Jesucristuha, laꞌania nuha binale deki dhile elha tseha.
Ka tisa‑ni nuní bisiake len lebiꞌi lhe anágaba chigaba radhike itúba yiesi lo yu‑ni lhe. Ka benne‑ni nuní rotseake elha ruin ge ka benne. Aníha‑gaba benke len lebiꞌi, nna debá tti biyieninle ka tisa‑ni nna ute denle deki gwalíga rakani Tata Do Yebáha gele.
Ka tisa‑ni nuní beleꞌeni Epafras‑ni le. Benne‑ni rakintu gebie lhe rixúbie len riꞌitu lo sina ge Cristuha. Labie anke ttu benne rudo tsitsibe tisa ge Cristuha kini rute nábie len lebiꞌi.
Lagabe utixxiꞌanie riꞌitu deki Espíritu ge Tata Do Yebáha‑ba runie kini lebiꞌi rakinle ge adí ka benne.
Aníha kini tseꞌele uinle atti galába runi ka benne chi ankake ge Jesús benne anke Xxanariꞌiha, tseꞌele uinle iyá nu dika tsuꞌu lebie, delába uinle iyá nu anka tse lhe isinle uinbia tserule Tata Do Yebáha lhe.
Benneha ra xxeni lebie nna unie, kini kweki tsitsi lele kini anáchu utto uchíale lo iyá nu ratele.
Aníha nna len elha gwedeaka lasi ugwele Tataha ixkixaru, kumu lee chi benie kini akariꞌi benne dika dhiriꞌi nu chi gaꞌananie utebie lenriꞌi, delába riꞌi ka benne chi seꞌeriꞌi lheꞌe xiani geeha lhe ankariꞌi gebie lhe.
Labie bebeabie riꞌi lheꞌe chulha nu ra tsitsi leniha nna bottebie riꞌi ata rinnabia Xiꞌinie Jesucristu benne rakanie geeha.
Xiꞌinieha, de reni belalieha nna utixe geriꞌi. Aníha kini beseꞌe lhaariꞌi lhe bixú elha xen lasi ge ka tulha geriꞌi lhe.
Tata Do Yebáha labí rilenriꞌi benneha, ttaka tti benbiariꞌi Cristuha, Tata Do Yebáha nuha benbiariꞌi laꞌania, kumu Cristuha anke atti tteba anka benneha. Lee nuha chila doe attili lani kwe yiesi lo yu‑ni lhe anágaba ankagabe nu ra xxeniru leni delo iyá tte nu ben Tata Do Yebáha.
Labie nuha bixúni Tata Do Yebáha kini benie iyá tte nu seꞌe yebáha lhe iyá tte nu seꞌe yiesi lo yu‑ni lhe, ka nu rilenriꞌi lhe ka nu abittu rilenriꞌi lhe. Gaxabasina ankakana, sila ankakana ka nu rinnabia lhe sila ankakana ka nu ra tsitsi lekani lhe, sila ankakana ka nu loni lhe o sila ankakana ka nu rapa lo neda lhe, iyába ka nu seꞌe, len Cristuha‑ba benie kana lhe anágaba ge Cristuha‑gaba ankakana lhe.
Cristuha chila do benneha attili lani aka iyá tte nu seꞌe, lhe anágaba de labie nna iyá tteba nu seꞌe, seꞌebakana attiba ankaba geni.
Lagabe nuha anke nu loni ge ka benne ria leke bie. Labie nuha anke attisidiba iki ka benneha; ka benneha nna ankake attisidiba latie. Lhe anágaba, lagabe nuha anke benne sisiꞌa tte beyadha benbie lo elhuttiha. Aníha kini delo iyá tte nu seꞌe, labie nuha ake nu ra xxeniru leni.
Kumu Tata Do Yebáha uka lebie eyaꞌanna itú tte nu ankeha len Cristuha
lhe Cristuha‑gaba nuha bixúni Tata Do Yebáha kini bedo tse lenie iyá tte nu seꞌe yiesi lo yu‑ni lhe nu seꞌe yebáha lhe. Bedo tse lenie ka nuha de reni belali Cristuha lo ya kurusiha.
Lebiꞌi itú ttuha, attiba nu dittu ukale len Tata Do Yebáha lhe labí uka uyúle benneha lhe. Laꞌania belababa lele nu satsa lhe benbale nu satsa rakaba lele lhe.
Ttaka len elhutti gwate Cristuha tti bitee yiesi lo yu‑ni, len elhuttiha chi boseꞌe tsebie le len Tata Do Yebáha nnanna, kini anáchu utso dubie le arlo Tata Do Yebáha, chi ankale nari xú lhe abitturu tulha gele tee lhe anágaba abittugaba bixa ge itisale.
Aní aka ganna lebiꞌi tsia tsitsi lele lhe tseꞌe tsitsile lo neda gebie lhe, anágaba uxxen lele ge nu ra ka tisa tse biyieninle ge Cristuha, abittu udhanle ke. Ka tisa‑ni nuní chi ugwadhi itúba yiesi lo yu‑ni nna neti Pablo ankaa benne rigixxiꞌaya ke.
Nnanna du itta lasia kumu de lebiꞌi nna ratea ruyúa elha disa. Len elha disa ratea‑ni, len nuní rodhaꞌaya nu riyasa sate Cristuha kwenta ge ka benne chi ria leke bie, kumu lake nuha ankake ttiba latie.
De ka benneha nna ankaa benne rixúa lo sina ge Tata Do Yebáha. Ruinbaa nu chiba bedhaꞌane unia, delába idaꞌaba kixxiꞌania le ka tisa geeha kini lebiꞌi saría tsena le.
Ka tisa‑ni nuní tenie gatsi itú nu reha, ttaka nnanna chi beleꞌebie ka tisa‑ni len ka benne chi ankake gebie.
Ka benne chi ankake geeha, ka benneha nuha uka lebie uleꞌenie ke deki lebiꞌi ka benne dittu abittu ankale nu Israel, ralhagabale edí baale ge elha tse nu tenie gatsi, delába nu tenie gatsiha ankana deki Cristuha nuha chi doe lheꞌe lastole. De nuha nna ruxxen lele dhile nu xxeni ra le Tata Do Yebáha.
Ge Cristuha nuha rekitu rigixxiꞌentu iyá xea ka benne, ratu ke gasina dika uinke lhe rugwegabatu ke elha rieni lhe. Aníha ruintu kini itá suba akake tti otso dutu iyáke arlo Tata Do Yebáha de babake len Cristuha.
De nuha nna neti runia doelha rekia rigixxiꞌaya ge Cristuha, kumu lee nuha ribeki tsitsie lasia.
Neti raka lasia unale, tsitsiba ratea rekia rigixxiꞌaya ka tisa‑ni de lebiꞌi lhe de ka benne seꞌe lheꞌesi Laodicea‑ni, lhe de iyá tte ka benne abittu chi ankabiakanie neti lhe.
Ratea aní kini lebiꞌi dhu itta lele lhe tseꞌe tsitsile lhe. Aníha kini tseꞌe tutupale de rakin ge luesile axtaliba ganna chi bisinle tte da tsenle gasina anka nu teni Tata Do Yebáha gatsi ttuha, delába nu tenie gatsi ttuha ankana labí chi yu ka benne ge Cristuha.
Len Cristuha nuha saxxakariꞌi iyá looba elha rieni lhe elha yuu lhe.
Rigixxiꞌania le nuní, kini abittu tsia lele ge ka nu rotsiꞌinu lekani rinnekana nu anka gwen lasi, kini aníha nna dhi yiekana le.
Neti, meskiba doa idittu, ttaka ttisidiba gwa dubaa len lebiꞌi kumu satíaba rexxa lasia le. Redeakati de riláti latsiruba ruinle lhe gwa ria tsitsiba lele ge Cristuha lhe.
Laxkala attiba chi ria lele deki Jesucristuha nuha anke Xxanariꞌi, anágaba nna gwaltseꞌe gwaluni attiba rakaba lebie.
Gwaludaxxu tsitsi neda gebie lhe gwaltsia tsitsi lele gebie lhe. Gwaluni atti tteba chi bidetile lhe anágaba satíagaba gwalugwe Tata Do Yebáha ixkixaru lhe.
Gwaluyú gele abittu tsia lele ge ka nu daa lenkana elha rieni nu abittu ixú lhe nu abittu daka lhe, kumu luesi elha rieni‑na ankaba nuná nu rotsiꞌinu le ka benne. Ankaba nuná ge yiesi lo yu‑ni, labí anka nuná elha rieni nu rute Cristuha.
Kumu Cristuha, tti bitee yiesi lo yu‑ni, itúba nu anka Tata Do Yebáha nuha uke.
De Cristuha‑gaba nna lebiꞌi attisidiba rúba lo bela latile, aníha kini rulaꞌa deki gwalí ankale ge Tata Do Yebáha. Sun tteba nna labí gwalí ruu lo bela latile tti runi ka benne Israel‑ni, kumu ka benneha richú lo bela latike. Ttaka lebiꞌi de chi babale Cristuha, de nuha nna attisidiba chiba uchúbie lo bela latile tti utuabie nu satsa reta lele ruinleha.
Atti udile indaha, laꞌania nuha attisidiba bigatsibale len Cristuha, lhe anágaba nna beyaka bengabale len benneha de ugía lele deki Tata Do Yebáha tsitsi ra lebie belhidhe benneha lo elhuttiha.
Lebiꞌi laꞌania attiba ttu nu yatti ankale arlo Tata Do Yebáha de ka tulha ruinleha lhe de abittu ruu lo bela latile lhe, ttaka Tata Do Yebáha benie kini beyaka benle itupa lenle Cristuha tti uxíe elha xen lasi ge iyá ka tulha geleha.
Laꞌania nuha utuabie yetsi ata dia bipaxa nu satsa benriꞌi. Yetsiha nuha rukina geriꞌi nna utuabie na tti utá Cristuha lo ya kurusiha.
Lo ya kurusiha‑gaba utuabie nu tsitsi ra le ka espíritu satsa, delába ka espíritu ka nu rinnabia lhe ka espíritu ra xxeni lekani lhe. Tti chi udaabie lo ka espírituha, elhittu nuha begwebie kana arlo ka benne seꞌe yiesi lo yu‑ni.
Laxkala abittu dhielhale kua ka benne balaꞌana gele ge nu role lhe ge nu riꞌale lhe, nigaba kuakana balaꞌana gele de abittu retabinle ge ka sá tti raka ka laní‑na lhe tti redá ka beo kubi‑na lhe tti risia ka sá reyaka leriꞌi lhe,
kumu iyá nuní sunruba ukana ttiba lixxína benne chi gaꞌanna isiaha. Ttaka benne chi gaꞌanna isiaha, benneha nuha gwalíga anke kwinaga Cristuha.
De nuha nna ka nu runi deki yalhaba ria lekani Tata Do Yebáha rudú xibikani arlo ka anjeli geeha lhe anágaba ruinkana ttaba rákana deki rulaꞌakinna ttu bixa, ka nuná bittu dhielhale gekani tti rákana deki teeki uinle nu ruinkana, kumu ka nuná nu anka gebakani rinnekana.
Ka nuná labí seꞌekana len Cristu benne anke nu loni ge ka benne ria leke bie. Ttiba ikiriꞌi‑ni yietina latiriꞌi lhe denna itúba ka bini latiriꞌi lhe, anágaba ka benne ria leke Cristuha yietigabake bie. Benneha runie kini riseꞌe tsitsike lo neda geeha attiba rakaba le Tata Do Yebáha.
Kumu lebiꞌi attisidiba chiba uttile len Cristuha. De nuha nna ttisidiba lanúrule seꞌe ki uinle nu rotsiꞌinu le ka nu seꞌe yiesi lo yu‑ni. Ganna aníha chi ankale nna, ¿beakala nna sa rudobale tisa ge ka nu rákana:
“Bittu udaxxulu nuná, lhe bittu golu nuná lhe o bittu kanlu nuná lhe.”
Kumu iyá nu ra ka nuná ankabana nu riria iki ka benne. Ankaba nuná nu kwa kwaba riseꞌe loona de rixuinriꞌi na.
Gwalí galá, labí dika innáriꞌi deki labí anka nu rinne ka nuná nu dika ixú kumu gwa ruleꞌebakana gasina teeki udú xibiriꞌi arlo Tata Do Yebáha lhe gwa ruleꞌebakinna riꞌi abittu uinriꞌi ttaba lhe anágaba gwa ruleꞌegabakana gasina ugwe latiriꞌi elha disa, ttaka iyá nuná labí ixúna kini kuana nu satsa reta leriꞌi ruinriꞌi.
Laxkala lebiꞌi ganna gwalíga chi beyaka benle len Cristuha, gwaludo lele nu anka ge yebáha ata do Cristuha, delába daka ná ben ge Tata Do Yebáha.
Gwaludo ikile nu anka ge yebáha, abittu udo ikile nu anka ge yiesi lo yu‑ni,
kumu lebiꞌi attisidiba chiba uttile, labíru seꞌele ki uinle nu satsa ruinle ttuha, ttaka nnanna de chi babale len Tata Do Yebáha, len Cristuha nuha chi tua tse elha nabani gele.
Tti esia Cristu benne rutebie elha nabani geriꞌiha, tti esie dedábie yebáha, anágaba lebiꞌi laꞌania tseꞌegabale lenbie lheꞌe xiani geeha.
De nuha nna chinka gwalikua iyá nu satsa ruinle, delába bittu isále nu subi subi lhe bittu uinle iyá nu utsigana le arlo Tata Do Yebáha lhe. Anágaba bittu uinle iyá nu satsa rulaba lele lhe iyá nu reta lele ruinle lhe. Abittugaba udona lele gatta xxatta belhiu gele, kumu belhiu‑na attiba ttu diosi reyaka nuná gele.
Kumu delo niꞌa ge nuná nna riseꞌiki Tata Do Yebáha nna rugwebie elha disa ka nu abittu rudokana tisa gebie.
Lebiꞌi anágaba benle atti sa rekibale ruinle nu anka satsaha,
ttaka nnanna chinka gwalikua iyá elha riseꞌiki gele lhe iyá nu satsa rulha lele lhe. Anágaba gwalikuagaba iyá nu rinne satsa ge luesile lhe iyá tisa satsa yuꞌu roꞌole lhe.
Nu anka gwalí gwalinne, abittu la len luesibale uin lele, kumu lebiꞌi chiba bedhanle nu ankale ttuha, delába chiba bedhanle nu satsa benle ttuha,
nnanna nna chiba beyakale benne kubi; ttu ttu sába diale axtaliba ki isinle akale atti ttega anka Tata Do Yebáha, delába benne benie leha. Aníha kini isinle uinbia tsegalee.
Ganna chi beyakale benne kubiha, laꞌania nna labíru raka doelha si ankale benne Israel o abittu, lhe anágaba labíru raka doelha si gwa ruu lo bela latile o abittu, lhe nigaba si ankale benne yuu o abittu. Anágaba labíru raka doelha si ankale benne toꞌole lo sina o abittu, sinuki Cristuha‑la nuha rakaru doelha lhe lagabe nuha doe lheꞌe lasto iyá tteriꞌi lhe.
Laxkala de rakani Tata Do Yebáha gele lhe de chi bekwebie le kini akale gebie, de nuha nna gwaluin ge benne ratua lasi lhe ge benne re tse lebie lhe. Anágaba gwaluin ge benne abittu runi ttaba lhe ge benne abittu ruin disa lhe. Anágaba gwaluni ge benne re besi lebie lhe.
Gwalutto gwaluchíaba ge nu rudhaka luesile lhe gwalidhíba elha xen lasi ge luesile ttixka nuxa ttúle bixa ruinle. Gwaluni attiba ben Cristuha, benneha gwa uxíbe elha xen lasi gele.
Iki de iyá tte nuní nna nu rakarula doelha akin ge luesile. Kumu elha siꞌi lasi‑na nuná ruseꞌena riꞌi tutupa, ruseꞌena riꞌi attiba ankaba geni.
Cristuha xen su lasiba udúbie lele, kumu de nuha‑la uxie le kini akale attisidiba ttúba benne lenie. Anágaba nna ugwegabalee ixkixaru.
Ka tisa ge Cristuha tsuꞌu tamake lheꞌe lastole. Len elha rieni rute Tata Do Yebáha gwaluleꞌen luesile lhe gwalodú itta le luesile lhe. Itú iki itú lele gwalugwe bie ixkixaru tti ulhale ka leꞌa gebie,
Lebiꞌi ka benne nuila ata seꞌe latselale, gwaludo tisa ge ka benne biyú gele‑na, kumu aná dika uinle de chi ankale ge Jesús benne anke Xxanariꞌiha.
Lebiꞌi nna ka benne biyú ata seꞌe latselale, akinle ge ka benne nuila gele‑na nna abittu uyú satsale ke.
Lebiꞌi nna ka nu kwiti, gwaludo tisa ge ka tata nan gele‑na ge iyába nu innáke kumu aná ruꞌu le Jesús benne anke Xxanariꞌiha.
Lebiꞌi nna ka tata, abittu utseꞌenle ka xiꞌinle‑na kini abittu udú chupana lekani.
Lebiꞌi nna ka benne ata toꞌole lo sina, ge iyá tte gwaludo tisa ge ka benne ankake xxanale yiesi lo yu‑ni. Bittu suna attiruba du xxanaleha rulannina gele nna jeru tteba ribenle sina sunruba ki eyaꞌan tsele arloni, sinuki itú iki itú lele gwalikwen sina de tee elha rasi gele len Jesús benne anke Xxanariꞌiha.
Bixaba sina uinle, gwaluin na itú iki itú lele. Bittu akinle deki sina ge ka benne seꞌe yiesi lo yu‑niba nuha ruinle, gwaluni attisidiba sina ge Jesús benne anke Xxanariꞌiha‑ba nuha ruinle.
Lebiꞌi gwa yúbale deki Jesús‑ni gutebe nu ralhale dhile ge nu ruinle, kumu lo sina gebie nuha rixúle.
Ttaka nu ruin satsaha dhiba nuha elha disa ge nu satsa ruinnaha, kumu Tata Do Yebáha rutebe nu tse len ka benne ruin latsiru lhe rutegabe elha disa ge ka nu ruin satsa lhe. Ruinba benneha elhuxtisi attiba ankaba geni.
Lebiꞌi nna ata ankale xxana ka sina, latsiru gwaluin len ka benne riben lo sina gele‑na lhe gwaluyú ke attiba ankaba geni lhe. Gwaludhá lele deki anágaba lebiꞌi dogaba ttu Xxanale yebáha.
Gwaludo lele gwalilhapi tisa len Tata Do Yebáha. Bittu udú siile a innele lenie lhe gwalugwe bie ixkixaru lhe.
Anágaba gwalinnabagaba getu lenie kini idhalie neda getu ki kixxiꞌatu nu tenie gatsi ttuha, delába kixxiꞌatu ge Cristuha. Kumu de rigixxiꞌiatu ge benneha, de nuha nna xigaa tea lisiyya.
Gwalinnaba kia kini ganna chi kixxiꞌaya gebie, lhixxa rába kixxiꞌaya attiba ankaba geni.
Lebiꞌi gwaluin doelha ixuinle ka sá seꞌele‑na kini uinle latsiru len ka nu abittu chi ria lekani Cristuha.
Tisa nu inneleha satía akana latsiru lhe nu dika tsuꞌu le ka benne lhe. Aníha kini yule gasina ekabile ge nuxaba benne innaba tise le.
Betsi to geriꞌi Tíquico‑ni, delába benne rakati gebie‑ni, benne‑ni anke ttu benne rudoe tisa rute nábie len neti lo sina ge Jesús benne anke Xxanariꞌiha. Labie kixxiꞌanie le bixa ratea.
De nuha‑la nna ridhelhee ata seꞌele‑na kini kixxiꞌanie le bixa ratetu lhe anágaba kini odú itte lele lhe.
Dedágaba Onésimo benne lheꞌesi gele‑na lenbie. Benne‑na ankagabe betsi to geriꞌi lhe rakinriꞌi gebie lhe ankagabe nu gwedo tisa lhe. Lake kixxiꞌakanie le iyá nu raka nii.
Aristarco benne tee lania lisiyya‑ni, benne‑ni ridhelhe ttu padiuxi gele lhe anágaba Marcos primu ge Bernabé‑ni ridhelhagabe ttu padiuxi gele. Ge Marcos‑ni chiba utixxiꞌania le, ria: “Ganna ite ata seꞌele‑na latsiru ulabilee.”
Anágaba Jesús benne tegaba lábie Justo, ridhelhagabe ttu padiuxi gele. Delo iyá ka benne Israel chi ria leke Cristuha, sunruba tsunna ka benne‑ni ribenke len neti kini rigixxiꞌatu gasina rinnabia Tata Do Yebáha ka benne lhe anágaba rixúgabake kini rodú tseke lasia lhe.
Epafras‑ni ridhelhagabe ttu padiuxi gele. Benne‑ni ankagabe ttu ka benne gele, rixúbie lo sina ge Cristuha. Labie satíaba rinnabe gele tti rilhapie tisa len Tata Do Yebáha. Rinnabe kini lebiꞌi tseꞌe tsitsile lo neda ge Tata Do Yebáha lhe akale benne runi itá su, lhe anágaba kini tte da tsenle iyá nu raka lebie.
Kumu neti yu xeabaa yalhá ruchacha ikie gele lhe ge ka benne seꞌe lheꞌesi Laodicea‑na lhe, anágaba ruchachagaba ikie ge ka benne seꞌe lheꞌesi Hierápoles‑na lhe.
Lucas benne runie ramedi‑ni, delába benne rakagabinriꞌi gebie, benne‑ni ridhelhagabe ttu padiuxi gele. Anágaba Demas‑ni ridhelhagabe ttu padiuxi gele.
Ka betsi to geriꞌi seꞌe lheꞌesi Laodicea‑na, gwalugwe ke ttu padiuxi getu lhe anágaba Ninfas‑na lhe adíru ka benne chi ria leke Cristuha, delába ka benne ritupake lheꞌe lisie‑na, gwalugwegaba ka benne‑na ttu padiuxi getu.
Iki de chi bibaba yetsi ridhelhatu‑ni arlole, gwalidhelhagaba na lheꞌesi Laodicea‑na kini ibabagabana arlo ka benne chi ria leke Cristuha seꞌeke naa. Anágaba yetsi udhelhaa len ka benne seꞌe lheꞌesi Laodicea‑na, edhelagabake nuná kini lebiꞌi ulabagabale na.
Gwaligasi Arquipo‑na udo leni uinna sina nu chi bodhaꞌana Jesús benne anke Xxanariꞌiha lasi náni.
Padiuxi nu ridhelhaa gele‑ni, kwinaga neti Pablo runia nuní lo yetsi‑ni. Gwalodhú lele deki tea lisiyya. Tata Do Yebáha edá lebie aka lenie le. Amén.
Neti Pablo, lenia Timoteo‑ni lhe Silvano‑ni lhe, ridhelhatu yetsi‑ni gele, lebiꞌi ka benne ritupale lheꞌesi Tesalónica‑na de chi ankale ge Xxudiriꞌi do yebáha lhe ge Jesucristu benne anke Xxanariꞌiha lhe. Lake edá leke aka lenke le lhe useꞌeke le xen su lasi lhe.
Tti rilhapitu tisa len Tata Do Yebáha, satíaba rugwetue ixkixaru ge iyá ttele tti radú letu gele.
Arlo Tata geriꞌi do yebáha satíagaba rexxa letu ge iyá tte nu ruinle de chi ria lele ge Jesucristuha. Rexxagaba letu ge nu tse ruinle de rakinle ge ka benne, lhe anágaba de labí rudhanle satíaba ruxxen lele ge Jesucristu benne anke Xxanariꞌiha.
Kumu ka tisa tse utixxiꞌentu le ge Jesucristuha, laa sun tisaruga anka ka benneha, sinuki tsitsi ra le ka tisaha, kumu Espíritu ge Tata Do Yebáha‑ba benie kini ra tsitsi le ka tisaha, lhe anágaba benie kini lebiꞌi ugía tsitsi lele ka benneha. Anágaba lhe gwa yu xeagabale tseba uka elha ruin getu tti useꞌetu len lebiꞌiha. Aníha bentu kini lebiꞌi gwaria tsena le.
Lebiꞌi nna bedaxxule elha ruin getuha lhe elha ruin ge Jesús benne anke Xxanariꞌiha lhe. Kumu meskiba gwatele biyúle elha disa tsitsi tti bedaxxule ka tisa geeha, ttaka Espíritu ge Tata Do Yebáha nna betelee elha gwedeaka lasi gele.
Aníha uka nna elha gwedeaka lasi geleha bixúna kini bilani iyá ka benne seꞌe daka Macedonia‑ni lhe daka Acaya‑ni lhe, delába ka benne chi ria leke ge Jesús‑ni.
Kumu de lebiꞌi nna udulo ugwadhi ka tisa ge Jesús benne anke Xxanariꞌiha. Anna laa suna daka Macedonia‑niga lhe laa suna daka Acaya‑niga ugwadhi ka tisaha, anágaba nna lheꞌe iyágaba ka yiesi‑na chi nuna ka benne deki lebiꞌi tseba ria lele ge Tata Do Yebáha. Laxkala riꞌitu labíru uka doelha kixxiꞌatu gele len ka benneha.
Kumu kwinaba lake rigixxiꞌake ráke deki lebiꞌi tseba belabile riꞌitu tti bisiatu len lebiꞌiha, lhe rigixxiꞌagabake ráke gasina bedhanle abitturu ria lele ge ka nu labí gwalí ankakana diosi, lhe gasina udulole rudole tisa ge benne gwalíga anke Diosiha lhe gwalíga anke benne bani lhe.
Anágaba nna seꞌegabale ubeda Xiꞌinieha, delába Jesús benne belhidha ben Tata Do Yebáha lo elhuttiha lhe dedábie yebáha kini odilábie riꞌi lo elha disa nu si daa; delába elha disa ute Tata Do Yebáha geriꞌi.
Lebiꞌi gwa yu xeabale xa betsi to kia, gwa bixúba nu bentu, labí kwentaba bitatu ata seꞌele‑na.
Gwa yúgabale attili lani isiatu ata seꞌele‑na, chila biyayatu lhe chila belisa xxattakana riꞌitu tti seꞌetu lheꞌesi Filipos‑ni, ttaka Tata Do Yebáha gwa uleki tsitsibe letu ki utixxiꞌentu le ka tisa tse betebie lentu, meskiba bika seꞌe ka nu reseꞌe disakana lotu lhe rusunakana lhe.
Kumu ka tisa utixxiꞌentu leha, nu gwalíba anka ka benneha, labí bixa nu satsa rulha letu tti utixxiꞌatu ka tisaha lhe nigaba labí len gwen lasi uxí yietu le kini ugía lele,
sinuki Tata Do Yebáha‑ba bexxen lebie riꞌitu deki gwankabatu nu dika kixxiꞌatu ka tisa tse betebie lentu. Laxkala nna aníha‑ba ruintu, labí ruintu ki tsuꞌu le ka benne seꞌe yiesi lo yu‑ni nu rinnetu, sinuki ruinlatu ki tsuꞌu le Tata Do Yebáha nu rinnetu, kumu benneha gwa yube ttixa anka lheꞌe lastotu.
Lebiꞌi gwa yúbale riꞌitu labí bisiatu len elha roꞌo lheꞌe getu. Tata Do Yebáha gwa yu xeabe. Nigaba labí botsiꞌinu letu ttu bixa ki galhitu belhiu gele.
Nigaba labí bentu ki inne tsele ge nu ruintu, nigaba ki inne tse adíru ka benne ge nu ruintu.
Meskiba riꞌitu gwa upabatu lo neda laꞌania ki unnabatu lenle ki uinle nu raka letu de ankatu apóstol ge Cristuha, ttaka tti ugwekitu lagwi geleha ukalatu benne siꞌi lasi. Ttiba runi ttu ixná ruyú tsena ka xiꞌinniha, aníha‑ba biyútu le.
Yalhá raka xxattintu gele. Laxkala laꞌania, laa sunruga ka tisa ge Tata Do Yebáha uka letu kixxiꞌentu le, sinuki tatisa riꞌitu axtala elha nabani getu betetu len lebiꞌi kumu de raka siꞌi xxattintu le.
Lebiꞌi gwa rexxaba lele xa betsi to, atti utixxiꞌentu le ka tisa ge Tata Do Yebáha, tsitsiba urentu sina rela lhe resá lhe. Bentu aníha ki abittu betsetsintu le innabatu le nu riyasintu.
Lebiꞌi ka benne chi ria lele Jesús‑ni gwa yu xeabale lhe gwa yu xeagaba Tata Do Yebáha deki riꞌitu benne tseba ankatu lhe ankagabatu benne ruintu nu dika ixú lhe, anágaba, labí bixa balaꞌana getu bitua. Latsiruba biyútu le.
Anágaba nna gwa yúgabale gasina biyútu le laꞌania; biyútu le attiba ruyú ttu xxudi ka xiꞌinniha.
Aníha‑ba belisatu le lhe beseꞌe tsitsitu le lhe anágaba bedú ittatu lele kini tseꞌele uinle atti galába runi ka benne chi ankake ge Tata Do Yebáha, kumu labie chi uxie le kini akale benne edí baale elha tse tee ata rinnabieha.
De nuha nna satíaba rugwetu Tata Do Yebáha ixkixaru, kumu lebiꞌi ka benne chi ria lele gebie, tti biyieninle ka tisa rigixxiꞌatu geeha, labí ukinle deki ka tisa utixxiꞌentu leha, nu anka gebatu ka benneha rinnetu, sinuki bedaxxubale ke atti galába tisa ge Tata Do Yebáha, kumu de gwalíba ankake tisa gebie. Ka tisa geeha nuha rotseake elha ruin gele.
Lebiꞌi xa betsi to, gwatebale attiba gwate ka benne chi ankake ge Tata Do Yebáha de ria leke Jesucristuha, delába ka benne seꞌe daka Judea. Ka benneha udú noo ka nu Israel‑ni ke. Aníha‑ba nuná gwatele udú noo ka nu lheꞌesi geleha le.
Ka nu Israel‑ni bettibakana Jesús benne anke Xxanariꞌiha lhe ka profeta useꞌe itú nu reha lhe; riꞌitu nna uleabakana riꞌitu. Ka nu ben aníha niru latti a ruꞌu le Tata Do Yebáha nu benkana. Arlo iyába ka benne reseꞌe disakana.
Rusunagabakana kixxiꞌentu ka benne abittu ankake nu Israel ka tisa ge Jesús‑ni, ruinkana kini abittu odilá Tata Do Yebáha ka benneha. Tti ruinkana aníha rudien chiettirula tulha gekani, ttaka Tata Do Yebáha ugwebe kana elha disa tsitsi.
Betsi to, isá to chi biriesi luesiriꞌi, labíru chi bilen luesiriꞌi, ttaka satíaba yuꞌule lheꞌe lastotu lhe anágaba yalhá re letu edelentu le attu libe.
De nuha nna chi bentu itatu ata seꞌele‑na. Netiba Pablo ixe lidúru chi benia itaa, ttaka nu xxegwiha uttabana lo neda getu.
Bentu itatu kumu, ¿laaba ganna lebiꞌi nuná utele elha gwedeaka lasi getu arlo Jesucristu benne anke Xxanariꞌiha, lhe lebiꞌi nuná ankale attiba ttu corona ebana letu kuꞌu ikitu‑na de ben tsetu? Anágaba lebiꞌi nuná ruxxen letu utso dutu le arlo Jesucristuha ganna chi besiabie yiesi lo yu‑ni attu libe.
Gwalí galá, lebiꞌi nuná ankale elha gwedeaka lasi getu lhe anágaba lebiꞌi nuná ankale nu dika ebana letu gele lhe.
De nuha nna de abitturu betto bechíatu abí unatu gele, aníha uka nna bokinni ikitu a suna a chupabatu beyaꞌantu lheꞌesi Atenas‑ni,
nianna bedhelhatu betsi to geriꞌi Timoteo‑ni, delába benne rixúgabe lo sina ge Tata Do Yebáha lhe rutegaba nábie len riꞌitu kini radhiru ka tisa ge Cristuha. Bedhelhatue ki useꞌe tsitsie le lhe odú itte lele kini lebiꞌi tsia tsitsiru lele ge Cristuha.
Aníha kini abittu udú chupana lele de ratele ruyúle elha disa. Lebiꞌi chiba yule deki tee kiba sateriꞌi uyúriꞌi elha disa,
Laxkala neti labí uledarua, bedhelha ttebaa Timoteo‑ni kini unaa ganna gwa riaru lele ge Jesús‑ni, kumu ni kina chi uxí yie nu xxegwiha le, laꞌania nna abígaba ixú nu bentu tti useꞌetu len lebiꞌiha ganna ttixka.
Ttaka nnanna tti besia Timoteo‑ni ata seꞌetu‑ni, tseba rigixxiꞌana gele, rana deki gwa riaruba lele Jesús‑ni lhe anágaba gwa ankagabale benne siꞌi lasi lhe. Utixxiꞌagabana rana deki satíaba rexxa lele riꞌitu lhe anágaba yalhá ladeakale ilenle riꞌitu, attigaba riꞌitu yalhá ladeakatu ilentu le.
Laxkala xa betsi to, meskiba rate xxattatu ruyútu elha disa, ttaka tti binatu gele deki gwa ria tsitsiba lele, nianna beyaka xen letu.
Nnanna de chi yutu deki gwa seꞌe tsitsibale lo neda ge Jesús benne anke Xxanariꞌiha, de nuha nna bedú itta xxatta letu.
Laxkala, de elha gwedeaka lasi xxeni tee getu arlo Tata Do Yebaa geriꞌiha, de nuha nna niba a reselintu tisa gaxasina ugwetue ixkixaru gele.
Rela resába rinnabatu lenie kini ugwelhe ilentu le, aníha ki riꞌitu uleꞌe chiettintu le nu riyasaru kini tsia tsitsiru lele gebie.
Kwinaba Xxudiriꞌi do yebáha lhe Jesús benne anke Xxanariꞌiha eguꞌuke riꞌitu neda ki esiatu ata seꞌele‑na,
lhe anágaba benne anke Xxanariꞌiha‑gaba unie ki akaruin ge luesile lhe akaruinle ge adíru ka benne lhe, ttiba riꞌitu rakintu gele.
Aníha kini kweki tsitsi lele lhe akale gebie lhe, kini abittu bixa ge itisale arlo Xxudiriꞌi do yebáha ganna chi dedá Jesús benne anke Xxanariꞌiha len iyá ka benne chi ankake gebie.
Nnanna xa betsi to, rinnabatu len lebiꞌi lhe rulisatu le lhe, gwaluinchi lo niꞌa ge Jesús benne anke Xxanariꞌiha, tseꞌele uinle nu tsuꞌu le Tata Do Yebáha, uinle attiba chi beleꞌentu leha. Attigaba chi ruinle nnanna, anába sa tsiarule uinle.
Lebiꞌi gwa yúbale nu chi utixxiꞌentu le uinle. Jesús benne anke Xxanariꞌiha‑ba betebie lo neda getu kini gatu le: “Nuní gwaluni.”
Kumu Tata Do Yebáha raka lebie iriesile ki akale gebie. De nuha nna abittu isále nu subi subi.
Kua ttu ttule dho len nuila gele latsiru, attiba ruꞌu le Tata Do Yebáha lhe anágaba tsiagaba lele kana lhe.
Abittu ttebiale udhaka xiile kana, bittu uinle tti ruin ka nu abittu ankabiakinna Tata Do Yebáha.
Bittu udhaka xiile ttu betsi to geriꞌi, abittu udaxxule nuila ge benneha. Chiba utixxiꞌentu le lhe chiba ratu le, Tata Do Yebáha ugwebie elha disa tsitsi ka nu uinkana aní.
Kumu Tata Do Yebáha laa uxige riꞌi lo neda geeha kini uinriꞌi nu satsa, sinuki uxilee riꞌi kini akariꞌi nari xú arloe.
Laxkala ttu benne ganna abíba udo nage ge ka tisa‑ni, laa ka benne seꞌe yiesi lo yu‑niga nuha kuꞌu niꞌe, Tata Do Yebaa benne betebie Espíritu geeha len riꞌi, benneha nuha kuꞌu niꞌe.
Lebiꞌi labí riyasinle upeya le akinle ge ka betsi to geriꞌi, kumu kwinaba Tata Do Yebáha chi bedhetinie le kini akin ge luesile.
Kumu anába chi ruinle len iyába ka betsi to geriꞌi seꞌe itúba daka Macedonia‑ni, ttaka rinnabatu len lebiꞌi xa betsi to, aka chiettiruin ge luesile.
Gwaluin doelha latsiru gwaltseꞌe len adí ka benne. Nu anka gele gwaludo lele, lhe len nu anka niꞌa nále gwalikwen sina ttiba chi ratu le.
Aníha uinle kini ka nu abittu chi ria lekani Tata Do Yebáha tsia lekani le, lhe aníha kini abittu bi iyasa gele lhe.
Anágaba xa betsi to, raka letu unale, gasina sate ka benne chi uttiha, kini lebiꞌi abittu udú siꞌina lele tti rudú siꞌina le ka nu abittu ruxxen lekani deki gweyaka benkana lo elhuttiha.
Kumu riꞌi ria leriꞌi deki Jesús‑ni uttie nna beyaka benbe lo elhuttiha, anágaba uin Tata Do Yebáha len ka benne chi uttike ria leke ge Jesús‑ni, unie kini Jesús‑ni, itupa lenie ka benneha, esinke ata doeha.
De nuha nna riꞌitu rigixxiꞌentu le nu beleꞌe Jesús benne anke Xxanariꞌiha tti ree deki riꞌi ata sa seꞌeriꞌi anka benriꞌi atti chi esieha, labí riꞌila ladeꞌa tte eneruriꞌi tti ka benne chi uttiha.
Kumu la kwinaba Jesús benne anke Xxanariꞌiha eyadie dedee yebáha, tsitsiba dedo tsiꞌibie runie mandadu, lhe iyiengaba tsiꞌi ttu ka anjeli ra xxeniru lekeha. Anágaba nna kwesigaba trompeta ge Tata Do Yebáha. Laꞌania nna ladeꞌaxa ka benne chi uttiha, eyaka benke, delába ka benne chi ugía leke Cristuha.
Iki de chi uka aníha, laꞌanialiba nna riꞌi ata sa seꞌeriꞌi anka benriꞌi yiesi lo yu‑ni, itupa lenriꞌi ka benne chi uttiha, eyalhi Tata Do Yebáha riꞌi lo bea‑na kini etiꞌariꞌi benne anke Xxanariꞌiha lo be. Aníha kini esinriꞌi tseꞌeriꞌi lenie ttu dia lii.
Laxkala lebiꞌi len ka tisa‑ni gwalodú itta le luesile.
Ttaka la sá atti aka nuní xa betsi to, lebiꞌi labí riyasinle kixxiꞌania le.
Kumu lebiꞌi gwa yu xeabale, benne anke Xxanariꞌiha, iyyaba lasi esiabie. Esiabe la sá attila labí ribedariꞌie, unie ttiba runi ttu ubana iyyaba lasi rachadina yoꞌoha ttu lo rela.
Ttaka lebiꞌi xa betsi to, bittu tseꞌe xulhale. Aníha kini lebiꞌi abittu aka tenle tti isia sá aka nuha, kini abittu satele tti rate ttu benne ttixka iyyaba lebie riginni ttu ubana lisie.
Kumu lebiꞌi iyábale chi ankale ge xiani lhe ge resá lhe; riꞌi labí ankariꞌi ge chulha, nigaba ge rela.
Laxkala riꞌi abittu gaꞌadhiriꞌi tti runi adí ka benne; tseꞌe tennálariꞌi, delába tseꞌelariꞌi ubeda lhe abittu bitti uinriꞌi lhe.
Kumu ka nu raꞌadhi‑na, relaba raꞌadhi ka nuná nna ka nu dusi‑na nna relagaba riꞌa ka nuná.
Ttaka riꞌi ka nu chi ankariꞌi ge resá, abittu bitti uinriꞌi. Uinlariꞌi attiba runi ttu soldadu chi duna nuku xoni, xoni nu anka tagaꞌa ge iyya kini abittu aka gwe latini ganna chi itilhana. Aníha‑gaba riꞌi tsia tsitsi leriꞌi ge Tata Do Yebáha lhe akin ge luesiriꞌi kini abittu dhaa nu xxegwiha loriꞌi. Lhe anágaba uingabariꞌi attiba runi ttu soldadu chi duna yuꞌu tsitsi cascu ikini kini abittu aka gwe ikini ganna chi itilhana. Aníha‑gaba riꞌi uxxen tsitsi leriꞌi deki godilába Tata Do Yebáha riꞌi.
Kumu Tata Do Yebáha laa uxige riꞌi lo neda geeha kini dhiriꞌi elha disa ge ka tulha ruinriꞌi; uxile riꞌi kini len nu gwate Jesús benne anke Xxanariꞌiha lo ya kurusiha, len nuha odilábie riꞌi.
Benneha uttie utixe geriꞌi kini riꞌi, sila sa anka benriꞌi o chi uttiriꞌi ganna chi besieha, laꞌania nna turoꞌoba tseꞌe lenriꞌe.
Laxkala attiba chi ruinle‑na, anába gwaltseꞌe gwaluni, gwalodú itta le luesile lhe gwaloseꞌe tsitsi luesile lhe.
Betsi to, rinnabatu len lebiꞌi, tsia lele ka benne rixúke lo sina ge Jesús benne anke Xxanariꞌiha, kumu ka benne‑na nuná riseꞌeke arlole lhe ruleꞌekanie le gasina tseꞌele.
Anágaba ugwele lidhakake lhe akinle geke de ruinke sina ge Jesús‑ni. Anágaba lebiꞌi latsiru gwaltseꞌe len luesile.
Rinnabagabatu len lebiꞌi xa betsi to kia, ulisale ka nu abittu riben sina kini kwenkana sina, lhe anágaba kweki tsitsile le ka nu chi reyadi gaakana lo neda ge Tata Do Yebáha, lhe useꞌe tsitsile ka nu abittu chi seꞌe tsitsikana lo neda geeha lhe gwalikweki besi lele len iyába ka benne.
Gwaluyú gele bittu odekile ge ka nu udhakakana le ttu bixa. Nu uinlale, satía gwaluyú tse luesile lhe anágaba gwaluin len iyá ka benne lhe.
Satía gwaludú itta lele
lhe bittu udú siile a ilhapile tisa len Tata Do Yebáha.
Ge iyá tte gwalugwe bie ixkixaru kumu aná raka lebie uinle de chi babale len Jesucristuha.
Bittu a dhielhale uin Espíritu ge Tata Do Yebáha sina lheꞌe lastole
lhe bittu kuꞌu niꞌale tisa ge ka benne rigixxiꞌake nu raka le Tata Do Yebáha unale.
Nu uinlale, iyába nu iyieninle inneke, gwalokwe lheꞌeni nna suna ge nu dika ixúba gwaludo tisa
lhe anágaba bittu uinle bixaba nu satsa.
Tata Do Yebaa benne runie ki riseꞌeriꞌi xen su lasi, kwinaba benneha ocharie le ki akale nari xú, kini anáchu itúbale lhe iyába nu ruinle lhe nu rulaba lele eyakana tse. Aníha kini abittu bi ge itisale ganna chi besia Jesucristu benne anke Xxanariꞌiha.
Kumu Tata Do Yebaa benne uxie leha, benneha gwinbe iyá nu chi rabie, labí runnitti tisa ge benneha.
Betsi to, gwalinnabagaba getu len Tata Do Yebáha.
Gwalugwe iyá ka betsi to geriꞌi seꞌe naa ttu padiuxi getu lhe gwaligo ttu xxaga luesile lhe.
Gwaluinchi lo niꞌa ge Jesús benne anke Xxanariꞌiha gwalulaba yetsi‑ni arlo iyá ka betsi to geriꞌi‑na.
Jesucristu benne anke Xxanariꞌiha edá lebie aka lenie le. Amén.
Neti Pablo, lenia Timoteo‑ni lhe Silvano‑ni lhe, ridhelhatu yetsi‑ni gele. Ridhelhatu na len lebiꞌi ka benne ritupale lheꞌesi Tesalónica‑na de ankale ge Xxudiriꞌi do yebáha lhe ge Jesucristu benne anke Xxanariꞌiha lhe.
Lake edá leke aka lenke le lhe useꞌeke le xen su lasi lhe.
Xa betsi to, riꞌitu satíaba daa lotu ugwetu Tata Do Yebáha ixkixaru gele, kumu aná dika uintu, kumu lebiꞌi chi diale ria tsitsiru lele ge Jesús‑ni, lhe anágaba nna kua ttu ttule chirugaba diale raka chiettiruin ge luesile.
Laxkala riꞌitu rebanaba letu gele arlo adí ka benne chi ria leke Tata Do Yebáha, kumu de lebiꞌi chi ria tsitsi lele gebie lhe de rutto ruchíale meskiba bika ridú nookana le lhe meskiba bika ruyúle elha disa lhe.
Tata Do Yebáha, nu dika ixúba nuha unie atti ugwebie elha disa ka nu rudhaka xiikana le.
Lebiꞌi ka nu rudhaka xiikana nna kuabe elha disa gele, attigaba unie len riꞌitu ganna chi uka xxe Jesús benne anke Xxanariꞌiha, dedábie yebáha lenbie ka anjeli geeha, delába ka anjeli ra tsitsi lekeha.
Dedábie lheꞌe belha ge giha, kini ugwebie elha disa ka nu abittu ria lekani Tata Do Yebáha, lhe abittugaba bedokana tisa ge nu ra ka tisa ge Jesús benne anke Xxanariꞌiha lhe.
Ka nuná ttu dia liiba tsiakana ata tseꞌe lookana, iruꞌunabakana idittu, labí esinkana arlo Jesús‑ni lhe labí esinkana lheꞌe xiani geeha lhe, delába xiani geeha nu ra tsitsi leniha.
Iyá nuní aka la sá atti esieha, kini anáchu nna iyába ka benne chi ulesie ki akake gebie, delába ka benne chi ria leke gebie, ka benneha nuha uinke kini inná xxeni lebie lhe ebanakanie gebie lhe. Anágaba lebiꞌi selagabale len ka benneha, kumu de gwa ugíagaba lele ge nu chi utixxiꞌentu leha.
De nuha nna satíaba rinnabatu gele len Tata Do Yebáha, kumu labie uxie le lo neda geeha, kini de ra tsitsi lebie nna aka lenie le, kini anáchu dhaale uinle iyába nu tse raka lele de chi ria lele gebie.
Aníha kini de lebiꞌi nna inná xxeni le Jesús benne anke Xxanariꞌiha, lhe anágaba lebiꞌi, de benneha nna inná xxeni lele, kumu aníha redá lebie runie, lhe aníha‑gaba redá le Tata Do Yebaa geriꞌiha runie lhe.
Nnanna xa betsi to, raka letu kixxiꞌentu le ge la sáha atti chi esia Jesucristu benne anke Xxanariꞌiha, delába atti etupariꞌi etiꞌariꞌe gwetsáha. Rinnabatu len lebiꞌi,
bittu ttu nnelaba otsea elha rulaba le gele, lhe bittu gasinle ganna chi iyieninle innákana: “Aní ra Espíritu ge Tata Do Yebáha, chiba bisia sá esia benne anke Xxanariꞌiha” o sila innákana: “Aní chi biyienintu ra ka benne”, lhe o innákana: “Aní ra lo yetsi udhelha ka Pabluha.” Ka nu inná aníha, ukadiba innákana deki riꞌibatu udhelhatu yetsiha.
Ka nuha, ttu tsa bittu tsia lele gekani, kumu benneha labí esiaxxie axtaliba ganna chi iria ka nu eseꞌe disakana lo Tata Do Yebáha, laꞌanialiba nna tti aka xxe nubiyú ruin satsaha, delába nu tsiana ata tseꞌe loonaha. Iki deliba nuha nna tti esia benne anke Xxanariꞌiha.
Nubiyú ruin satsaha, edú disana lhe uinna deki lana ra xxeniru leni arlo iyába ka nu tee lákani diosi, lhe arlo iyába ka nu ruin ka benne leꞌa gekani lhe. Axtaba lheꞌe yotu ge Tata Do Yebáha gaꞌanna dhona nna uinna deki labana nuha ankana Tata Do Yebáha.
Lebiꞌi gwa rexxaba lele attili sa doa len lebiꞌiha, gwa utixxiꞌabania le ge iyá nuní.
Nnanna chigaba yule bí nuha rukwedana nubiyú ruin satsaha kini abittu isiaxxina, kumu gannaliba chi gwadona la sá isianaha, laꞌanialiba nna isiana.
Kumu nu satsaha, sigába chi udulo nuha rakana. Nnanna nna sun tteba riyasa itua nu rukwedana nubiyú ruin satsaha,
iki deliba nuha nna tti aka xxena. Lana nuha utseꞌe loo Jesús benne anke Xxanariꞌiha na, sunruba len be iria roꞌeha, lhe anágaba sun tteruba len xiani geeha utseꞌe looe na ganna chi besieha.
Nubiyú ruin satsaha isiana uleꞌena nu xxeni ra le nu xxegwiha, delo tisaba uinna ka milagru lhe adíru ka nu dika ebaninriꞌi geni lhe.
Len iyá nu satsa uinnaha dhi yiena ka nu tsia nnittikana arlo Tata Do Yebáha. Lakana nuha labí begwekana lidhaka tisa nu anka gwalíha, labí benkana ki odilá Tata Do Yebáha kana.
De nuha nna rugwelhabe kana kini rixú yiekana ria lekani ge gwen lasiha.
Aníha kini ibixxi iginni iyába ka nu abittu ugía lekani ge nu anka gwalíha, sinuki uyuꞌurula lekani benkana nu satsaha.
Ttaka lebiꞌi xa betsi to, ka benne rakani Tata Do Yebáha gele, riꞌitu satíaba teeki ugwetue ixkixaru gele. Ugwetue ixkixaru, kumu ttili sisiꞌa tteha chi bekwebie le ki odilábie le, kumu Espíritu geeha ulesie le kini akale gebie lhe anágaba kumu de gwa ugíaba lele ge nu anka gwalí.
Tata Do Yebáha nuha uxie le tti biyieninle ka tisa tse utixxiꞌentu leha, kini anáchu nna inná xxeni lele attiba ra xxeni le Jesucristu benne anke Xxanariꞌiha.
Laxkala xa betsi to, gwaltseꞌe tsitsi lo neda gebie lhe bittu ixulhinle a udole tisa ge nu chi beleꞌentu leha, sila nu beleꞌentu le len tisa roꞌotu, lhe sila nu utixxiꞌentu le lo yetsi lhe.
Xxudiriꞌi do yebáha bedá lebie ukanie geriꞌi lhe ttu tsaba uleki tsitsie leriꞌi lhe, anágaba runie kini ruxxen leriꞌi deki gwadíbariꞌi nu tse utebie.
Labie lhe kwinaba Jesucristu benne anke Xxanariꞌiha udú ittake lele, lhe anágaba useꞌe tsitsike le kini anáchu nna uinle lhe innele iyá nu anka tse lhe.
Nnanna xa betsi to, rinnabaa len lebiꞌi, innabale getu len Tata Do Yebáha kini yuba chadhi ka tisa rigixxiꞌatu‑ni, delába ka tisa ge Jesucristu benne anke Xxanariꞌiha, lhe innabagabale lenie kini ka benne ugweke lidhaka ka tisa‑ni, attiba lebiꞌi chi begwele lidhakake.
Innabagabale lenie kini odilábie riꞌitu lo ná ka nu re satsa lekani lhe lo ná ka nu ruin satsa lhe, kumu lebiꞌi gwa yu xeabale labí iyá ka benne chi ria leke ka tisa‑ni.
Ttaka Jesús benne anke Xxanariꞌiha labí runnitti tisa gebie. Benneha guseꞌe tsitsibe le lhe godilábe le lo ná nu xxegwiha  lhe.
Ruxxen letu gebie deki lebiꞌi, attiba chi diale rudole tisa ge nu chi bodhaꞌantu uinle, anába sa tsiale uinle.
Benneha gwakaba lenie le ki akale benne siꞌi lasi attiba Tata Do Yebáha anke benne siꞌi lasi, lhe uingabe kini lebiꞌi utto uchíale attiba labie betto bechíabie lo nu gwateeha.
Lebiꞌi chiba yule gasina uinle ki taxxína tti tte ruintu, kumu riꞌitu tti useꞌetu len lebiꞌiha labí ukatu benne lea.
Labí kwentaba utotu yetta gele, sinuki betú besába letu urentu sina rela lhe resá lhe. Aníha bentu kini abittu unnabatu lenle nu biyasintu.
Laa innágariꞌi deki labí uka getu innabatu len lebiꞌi ki ugole riꞌitu. ¡Koꞌo! Gwa ukaba getu, deba nna labí uka letu innabatu lenle, kumu de raka letu uleꞌentu le gasina anka elha ruin getu, kini aníha‑gaba lebiꞌi nna uinle atti tte ruintu.
Tti sa seꞌetu len lebiꞌiha bodhaꞌangabatu ratu le: “Ttu nu abittuba raka leni kwenna sina, abittugaba gona.”
Ratu aní kumu chi binatu ge ttu chupale bittiba ruinle rekile, labí bixa sina ruinle, sun tteruba rekile rugaꞌa roꞌole ata labí ralhale innele.
Jesucristu benne anke Xxanariꞌiha rutebie lo neda getu ki rulisatu le. Lebiꞌi ka nu ruinle aná gwalikwen sina ki aka gole nna abitturu utsetsinle adí ka benne.
Adíle nna xa betsi to, abittu udhanle uinle nu anka tse.
Ganna nuxa benne abittu udoe tisa ge nu ratu lo yetsi‑ni, benneha gwaludo xubenále ge nu runie nna abitturu utsálee. Aníha kini ettunie.
Deba nna bittu iseꞌenle lenie, latsiruba gwalulise, len tisa besiba gwalikise, gwalulise atti galába rulisariꞌi ttu betsi to geriꞌi.
Jesucristu benne anke Xxanariꞌiha, benneha ruseꞌebie riꞌi latsiru. Kwinaba labie, meskiba bixa satele nna satíaba useꞌebie le xen su lasi, lhe akagaba lenie iyá ttele lhe.
Padiuxi ridhelhaa gele lo yetsi‑ni. Kwinaga neti Pablo runia nuní len letra kia, kumu aníba labiti runia xaniꞌa iyába ka yetsi ridhelhaa. Aníba runia letra kia.
Jesucristu benne anke Xxanariꞌiha edá lebie aka lenie iyá ttele. Amén.
Neti Pablo ankaa apóstol ge Jesucristuha. Tata Do Yebaa benne rodilábie riꞌiha lhe Jesucristu benne ruxxen leriꞌi geeha lhe, lake bedhaꞌanke neti kini akaa apóstol.
Ridhelhaa yetsi‑ni gelu xa Timoteo. Lu ankalu gwalíga ttiba xiꞌinia, kumu de beleꞌenia lu ria lelu ge Jesucristuha attiba neti ria lasia gebie.
Xxudiriꞌi do yebáha lhe Jesucristu benne anke Xxanariꞌiha lhe, lake edá leke aka lenke lu lhe satua leke lu, lhe anágaba uinke kini dholu xen su lasi lhe.
Tti udáya daya daka Macedonia‑ni, laꞌania unnaba ditia lenlu ria, eyaꞌanlu lheꞌesi Éfeso‑na ki ulisalu ttu chupa ka nu seꞌe naa, kini abittu uleꞌekana attu nu subi, nu abittu raxxína len ka tisa ge Tata Do Yebáha.
Ulisalu kana ki abittu tseꞌekana udo nagakani ge ka cuentu ka nu abittu dika ixú o tseꞌekana innekana ge nupaxa uka xuttokani itú nu reha. Ge nuná labí lhuxa loo innekana. Kumu luesi ka tisa‑na sun tteruba ruttilha ka nuná ka benne, attichula ixúkana ki useꞌe tsitsikana ka benne ruinke sina ge Tata Do Yebáha de chi ria leke gebie.
De nuha nna bodhaꞌanaa lenlu kini uleꞌenlu ka benne akin ge luesike, kumu aná runi ttu benne rulaba lebie latsiru lhe yue deki runie nu anka tse, lhe ria lebie itú iki itú lebie ka tisa ka nu anka gwalí.
Kumu ttu chupakana chi bedhankana abitturu ruinkana aní nna ge nu abí ixúla riseꞌekana rinnekana.
Ka nuná raka lekani akakana ka nu ruleꞌe nu ra lo bia bennabi bodhaꞌan Tata Do Yebáha, ttaka nigaba lakana a rite dákinna ge nu rinnekana lhe ge nu rigixxiꞌa itú iki itú lekani lhe.
Ttaka riꞌi gwa yúbariꞌi deki tseba anka bia bennabi bodhaꞌan Tata Do Yebáha ganna ttixka riꞌi ixuinriꞌi na attiga anka geni
lhe anágaba tegaba ki udhá leriꞌi deki bia bennabi‑na laa ukaga nuná ki ukinnina ka benne runi nu dika ixú. Koꞌo. Ukalana kini ukinnina ka nu riguꞌu niꞌakani ka tisa ge Tata Do Yebáha,
lhe ka nu abittu rudokana tisa gebie
lhe ka nu abittugaba ria lekanie lhe.
Anágaba nna ixúgabana kini ukinnina ka nu runi tulha
lhe ka nu abittu rudú xibikani arlo Tata Do Yebáha
lhe ka nu riguakana balaꞌana gebie lhe.
Anágaba ixúgaba bia bennabi‑na ki ukinnina ka nu ruttikana ka xxudi ixnákani
lhe ka nu runi elhutti lhe
Anágaba nna ixúgabana ki ukinnina ka nu ankakana xanna
lhe ka nu rudaxxukana ka benne nna ruttoꞌokana ke
lhe ka nu ankakana gwen lasi lhe.
Anágaba nna ixúgabana ki ukinnina ka nu rákana deki nu rinnekanaha ankabana nu gwalí, ttaka nna ruinba lekani
lhe ukinnigabana iyába ka nu ruinkana nu abittu raxxína len nu tse ruleꞌeriꞌi,
delába ruleꞌeriꞌi nu tse dia lo ka tisa bodhaꞌan Tata Do Yebaa benne ra xxeni leha lhe anke leꞌa lhe.
Benneha nuha bodhaꞌane lasi náya kini kixxiꞌaya ka tisa‑ni.
Ixkixaru rugwea Jesucristu benne anke Xxanariꞌiha. Labie bedú tsitsie neti kumu de bexxen lebie neti ki akaa benne ixúnie lo sina gebie,
meskiba ttuha ukaa benne unne satsaa gebie lhe anágaba udú nooa ka benne chi bedaxxuke neda gebie lhe bedhakaa ke attiba rakaba lasia. Ttaka Tata Do Yebáha gwa gwatuaba lebie neti kumu de labí chi ria lasia laꞌania, nigaba a yua bixa nuha runia.
De nuha nna Tata Xisiha bedá lebie uka lenie neti ki ria lasia gebie lhe kini rakati ge ka benne de chi dua len Jesucristuha.
Tisa nu gwalíba nuní rinnea lhe tisa nu dika tsia le ka benne geni lhe, delába Jesucristuha bisiabie yiesi lo yu‑ni kini odilábie ka benne ruin tulha. Delo iyá ka benne ruin tulha, netiba nu ben satsaru.
De nuha nna Tata Do Yebáha gwatua lebie neti kini Jesucristuha beleꞌebie nu re besi leeha len neti, kini anáchu nna iláni adíru ka nu ruin tulha nna tsia lekani gebie. Aníha kini de tsia lekanie nna aka benkana ttu dia lii.
Laxkala satía uinriꞌi kini inná xxeni le Tata Do Yebaa benne rinnabie ttu dia liiha. Benneha labí rattie lhe nigaba labí rilenriꞌe lhe. Anágaba nna ankagabe ttu túbiru diosi, lhe yue iyá tte lhe. Amén.
Timoteo, xiꞌini to, nnanna rodhaꞌanaa lenlu ki uinlu doelha abittu gasinlu tti uinlu sina ge Tata Do Yebáha. Beni nu chi gaꞌananie uinlu, benba attiba chi utixxiꞌa ka betsi to geriꞌiha, delába nu ra Tata Do Yebáha uinlu.
Ugía tsitsi lelu, beni nu rudhaka lelu deki anka tse, kumu seꞌe ttu chupa ka nu labí betabikinna ge nu anka tse, de nuha nna binittikana a ugíaru lekani.
Aníha‑ba ben Himeneo‑ni lenna Alejandro‑ni. Lakana chi betea kana lasi ná nu xxegwiha. Aníha kini udhetikana abitturu kuakana balaꞌana ge Tata Do Yebáha.
Ladeꞌa tte rinnabaa lenlu, galu ka benne ria leke Jesucristuha ilhapike tisa len Tata Do Yebáha, innabake lenie ge iyá tte ka benne lhe ugweke bie ixkixaru lhe.
Innabake ge ka nu rinnabia‑na lhe ge adíru ka nu nalha ladikinna lhe, kini anáchu tseꞌeriꞌi latsiru abittu tseꞌe tilhariꞌi, udola leriꞌi nu anka ge Tata Do Yebáha lhe tsia le luesiriꞌi lhe,
kumu nuní ankana ttu nu tse lhe ankana ttu nu ruꞌu le Tata Do Yebaa benne rodilábie riꞌiha, kini abittu tsia nnittiriꞌi.
Benneha raka lebie lhaa iyá ka benne seꞌe yiesi lo yu‑ni lhe isinke uinbiake nu anka gwalí lhe.
Kumu ttúruba Tata Do Yebáha do lhe ttúrugaba benne do ki roseꞌe tsebie riꞌi len Tata Do Yebáha, delába Jesucristuha. Lee nuha uke benne attiba ankariꞌi.
Benneha betebie elha nabani gebie, uttie ki utixe ge ka tulha ge iyábariꞌi. Labie bisie la sá atti chi gaꞌanani Tata Do Yebáha, kini len nu gwateeha beleꞌe Tata Do Yebáha nu raka lebie unie lenriꞌi.
De lo niꞌa ge nuní nna biyaxia ki akaa apóstol, kini kixxiꞌaya ge Jesucristuha, lhe anágaba akagabaa benne uleꞌenia ka nu abittu ankakana nu Israel, kini tsia lekani ge Tata Do Yebáha lhe tsia lekani ge nu anka gwalí lhe. Gwalígati xa, labí ruin lasia.
Laxkala nu raka lasia uin ka benne biyú‑na, gaxaba seꞌeke inneke ulisake Tata Do Yebáha. Aná nna akake benne ruin latsiru lhe abittu elha riseꞌiki geke gatta, nigaba elha utilha lhe.
Anágaba ka benne nuila‑na, latsiru tseꞌe xoke, ukuba xoke attiba ankaba geni; bittu uinke ttaba, nigaba ttebiake olhí ikike lhe abittugaba ixúkanie oru lhe perla lhe, nigaba ukuke ka xoke ka nu daka xxatta.
Sinuki uinlake nu anka tse nu raxxína len nu ruin ka benne nuila rudo leke nu anka ge Tata Do Yebáha.
Ka benne nuila‑na siiba akake, udoba nagake tti lo rigixxiꞌa ka benne ka tisa ge Tata Do Yebáha lhe bittugaba ekabike ge ka benneha lhe.
Labí raka lasia ka benne nuila‑nala tseꞌeke uleꞌeke, nigaba innabiake ka benne biyú‑na, sinuki siiba akake,
kumu Tata Do Yebáha benie Adán‑ni ladeꞌa tte, delola nna benie Eva‑ni.
Ttaka nuilaha gwalábana de tseꞌe xiꞌinni, aná nna dhona tsia leni ge Jesús‑ni lhe akana ttu benne siꞌi lasi lhe. Anágaba nna dhona akana ttu benne nari xú arlo Tata Do Yebáha lhe uinna attiba ankaba geni lhe.
Nu rinnea‑ni nu gwalíba anka nuní: ganna nuxa ttu benne raka lebie dhue arlo ka benne chi ria leke ge Cristuha ki uleꞌenie ke, tseba anka sina re le benneha unie.
Ttaka tee ki
ake ttu benne abittu runie ttu nu dika itise geni,
lhe ake nu do leni ttúba nuila,
lhe anágaba ake nu du itá leni,
lhe ake ttu benne ladeꞌaxa ulaba lebie tti unie ttu bixa,
lhe anágaba nna ake ttu nu runi sipa,
lhe ake ttu benne jeru tte raxie ka benne lisie,
lhe ake benne gwaka gebie uleꞌenie adí ka benne,
lhe anágaba nna abittu ake ttu nu riꞌa,
lhe bittu ake nu rigila elha utilha lhe.
Anágaba nna abittu ake nu ruꞌu xxatta leni belhiu.
Nu uinlee, akalee ttu benne siꞌi lasi,
lhe ttu benne re besi lebie.
Lhe akagabe ttu benne rinnabia lheꞌe lisie latsiru, lhe anágaba ka xiꞌinieha akagabakana ka nu rudokana tisa gebie lhe tsia lekanie lhe.
Kumu ttu benne ganna abíba raka gebie innabie lheꞌe lisie, ¿gasina aka ge benneha ulhenie ka benne chi ria leke Tata Do Yebáha?
Anágaba nna abittu ake ttu nu si bedaxxube neda ge Tata Do Yebáha, kini ka ake ttu nu uin ttaba nna ibixxi iginnie attiba ubixxi biginni nu xxegwiha.
Anágaba nna teeki aka benneha ttu nu ruin latsiru, kini anáchu, tti iláni ka nu abí ria lekani Cristuha nna abittu tee roꞌokani kuakana balaꞌana gebie nna iginnie lo yalhi ge nu xxegwiha.
Anágaba adí ka benne galha ladike ki ute náke len ka benne chi ria leke ge Cristuha, ka benneha tee ki
akake ka nu dika tsia le ka benne ke,
lhe akake ka nu abittu rigitta náke,
lhe anágaba teeki akake ka nu abittu riꞌiya xxatta,
lhe abittugaba akake ka nu rotsiꞌinu leke gaxasina uinke ki galhike belhiu ge ka benne.
Anágaba nna teeki akake ka benne abittu udhanke a tsia leke nu chi belaꞌani Tata Do Yebáha ke ge Cristuha, kumu lake yuke deki nu ruinkeha gwa ankabana tse, abittu rudheana loke.
Aná nna ladeꞌaxa tsuꞌuke prueba. Ganna si abittuba tee ttu bixa itisake geni, laꞌanialiba nna chi dhi ladike ki ute náke len ka benne chi ria leke Cristuha.
Anágaba ka benne nuila‑na tee ki
akake ka nu dika tsia le ka benne ke,
lhe akagabake ka nu abittu rilhidha tisa a ixú,
Anágaba nna akake ka nu gwa ruinbake iyá nu rákeha.
Ka benne biyú galha ladikeha tee ki
akake benne do len ttúba nuila,
lhe innabia tseke ka xiꞌinke lhe adíru ka benne seꞌe lheꞌe lisike lhe.
Kumu ka benne nalha ladike ki rute náke len ka benne chi ria leke Cristuha, ka benneha ganna ruin tseke nu daa loke uinke, laꞌania nna gweyyaba le ka benne ke lhe anágaba nna isinke tsia tsitsiru leke ge Jesucristuha.
Lu nna Timoteo, ruxxen lasia deki chi tteba itaa etelannia lu, ttaka runia nuní lo yetsi‑ni nna ridhelhaa na lenlu,
kini ni kina isábaa abíba isia xxia, laꞌania nna chi yulu gasina teeki uinlu len ka xiꞌin Tata Do Yebáha, delába ka benne chi ria leke bie. Ka benneha ankake attiba ttu betubi seꞌe tsitsike, denke ka tisa ka nu gwalíga ankake ge Tata Do Yebaa benne anka baniha.
Gwalí galá, itú ttuha xxeniba anka nu labí yu ka benne ge Cristuha, delába labí yuke deki benneha
bisiabie yiesi lo yu‑ni uke benne attiba ankariꞌi,
nna Espíritu ge Tata Do Yebáha beleꞌenie riꞌi deki benneha uke benne tse.
Anágaba nna bilágabin ka anjeli ge Tata Do Yebáha bie,
lhe biyiengabani ka nu abittu ankakana ka nu Israel ka tisa geeha,
lhe anágaba nna ugíagaba le ka benne seꞌe yiesi lo yu‑nie.
Iki deliba nuha nna tti bedí Tata Do Yebáha bie kini besine yebáha.
Espíritu ge Tata Do Yebáha lhixxa rába rigixxiꞌe ree, atti chi dabiga isia ka sá daluxaha, laꞌania ttu chupa ka nu chi ria lekani ge Cristuha, udhanlakana labíru tsia lekanie. Udola nagakani ge ka nu ruin lekani lhe udola nagakani ge ka nu ruleꞌekana nu ra ka espíritu xxegwiha.
Ka nuha labíru raka tékinna ge nu ruinkanaha. Delo tisaba ruinkana deki tseba rigixxiꞌakana, ttaka ruinba lekani.
Usunagabakana utsá ná ka benne lhe usunagabakana goriꞌi iyá nu chi gaꞌanani Tata Do Yebáha goriꞌi. Kumu labie chi benie nuha ki akana nu dika goriꞌi, kini anáchu nna ka benne ria leke Cristuha lhe ka benne chi yuke ka tisa ka nu anka gwalí, tti goke nu chi gaꞌananie goriꞌiha nna ugweke bie ixkixaru.
Kumu tseba anka iyába nu ben Tata Do Yebáha. Laxkala labí dika udelha lattiriꞌi nu benieha, ladiba ganna ugweriꞌe ixkixaru tti goriꞌi benneha.
Kumu len ka tisa ge Tata Do Yebáha lhe len ka tisa rinneriꞌi tti rinnabariꞌi lenie, len ka benneha rocharie benne roriꞌi.
Ganna iyá nuní uleꞌenlu ka betsi to geriꞌi‑na, laꞌanialigaba nna gwankalu ttu benne ruin tselu sina ge Jesucristuha, kumu de deti tsitsilu ka tisa ria leriꞌi‑na, ka nu chi belaꞌakanie lu, delába ka tisa ka nu rudogabalu tisa gekani.
Abittu udo nagalu ge ka cuentu a ixú, ka nu bittu dika tsia leriꞌi gekani. Lu benla doelha bedo lelu nu anka ge Tata Do Yebáha.
Kumu ttu nu rudhetina ruxunnina kini aka tsitsi latini, ttu sattiruba ixú nu ruinnaha lenna, ttaka riꞌi ka benne rudo leriꞌi nu anka ge Tata Do Yebáha, ge iyá tte ixú nu ruinriꞌiha: ixúna lenriꞌi nnanna seꞌeriꞌi anka benriꞌi yiesi lo yu‑ni lhe ixúgabana lenriꞌi ganna chi seꞌeriꞌi yebáha.
Tisa rinnea‑ni ankabana nu gwalí lhe nu dika tsia le iyá ka benne lhe.
De nuha nna rateriꞌi lhe ruinriꞌi doelha kumu ruxxen leriꞌi ge Tata Do Yebaa benne anka baniha. Benneha anke benne rodilábie iyá tte ka benne. Ka benne ria leke ge Cristuha, ka benneha nuha ladeꞌa tte rodilábie ke.
Ge iyá nu rigixxiꞌaya‑ni, beleꞌekin benne lhe usi ke udoke tisa geni lhe.
Ben kini abittu kuꞌu niꞌake lu de ankalu nu kwiti. Ben latsiru kini ka benne ria leke ge Cristuha, tti ilákanie elha ruin gelu‑na, laꞌania nna aníha‑gaba uinke. Latsiru unne lhe latsiru beni. Anágaba nna akagabinlu ge ka benne lhe beni kini uleꞌe deki gwalínlu ria lelu Cristuha, lhe ben tagaꞌa nu anka tse lhe.
Laka neti esiaya nna lu belaba ka tisa ge Tata Do Yebáha arlo ka benne lhe belisa ke lhe beleꞌe kanie gaxasina tseꞌeke.
Abittu uxxulha lelu a ixuinlu elha tse rapalu‑na. Nuná bete Tata Do Yebáha lenlu tti uxxua ná ka benneola geriꞌiha ikilu nna utixxiꞌakanie lu nu ra Tata Do Yebáha deki uinlu.
Nuní bedo lelu lhe nuní beni lhe, kini anáchu iláni iyá ka benne deki gwa diabalu rakaru gelu.
Abittu ulisa disalu ttu benne biyú chi diarunie ida. Belisalee attiba rulisalu ttu xxudilu. Ka nu kwiti‑na nna belisa kana attiba ttu betsilu.
Ka benne nuila chi diarukanie ida‑na nna belisa ke attiba rulisalu ttu ixnálu, nna ka nuila kwiti‑na nna belisa kana attiba ttu danlu, abittu bixa ulaba lelu gekani.
Ka benne nuila bidabi‑na aka lenlu ke ata anutturu nu banikanie.
Ttaka ganna ttu benne nuila bidabi gwa seꞌeba xiꞌinie o xidhoe, ka nuha xa ladeꞌa udhetikana uyúkane. Aníha kini odekikana ge nu chi biyúe kanaha, kumu aníha anka tse lhe aníha ruꞌu le Tata Do Yebáha lhe.
Benne nuila bidabi chi beyaꞌan ttu túbibeha, benneha nna ge Tata Do Yebáha‑ba ruxxen lebie nna labí rudú siie rilhapie tisa, rela resába rinnabe gebie len benneha.
Ttaka ganna ttu nuila bidabi rekina ruinna nu rakaba leni, sa do benla nuha yiesi lo yu‑ni, chi ankana yatti arlo Tata Do Yebáha.
Iyá nuní beleꞌekin benne kini abittu bi ge itisake.
Kumu ttu nu abíba ruchacha ikini ge ka benne geni, nuha ganna abíba ladeꞌaxa uchacha ikini ge ka benne seꞌe lheꞌe lisini, nu runi aní chiba bedhan nuha a riaru leni Cristuha nna adírula satsa nuha chi ruin nuha attichula ttu benne abittu chi ria lebie.
Debá ka benne nuila bidabi chi ankakanie gayuna (60) ida, debá ka benne‑na nuná chi ralhake ibabake len ka nan to bidabi to‑na, ki ute nále lenke. Aná nna teeki ukake nuila udo len ttúba nubiyú,
lhe daa tisa deki gwa ruinbake iyá nu anka tse lhe;
delába gwa biyú tseba xiꞌinke,
lhe karrila tte raxike ka benne lisike,
lhe gwankake ka benne rigíke niꞌa ka benne chi ankake ge Tata Do Yebáha,
lhe rute náke len ka benne ruyúke ttu bixa elha disa,
lhe gwa rudona leke ruinke iyá nu anka tse lhe.
Ttaka ka nuila bidabi ka nu ankaru kwiti‑na, labí chi ibaba ka nuná len ka nan to bidabi to‑na, delába ka benne chi ralhake ute nále lenke. Kumu ka nuná, tti reta le latikani bixa uinkana, laꞌania nna raka lekani otsá nákani nna labíru rudo lekani nu anka ge Cristuha.
Tti ruinkana aníha, tulhaba nuha chi dákana, kumu labíru ruinkana nu chi rákana Tata Do Yebáha deki uinkana, delába ixúkana lo sina geeha.
Anágaba nna ridetigabakana rakakana nu lea lhe rakakana nu dataa lhe reriakana ttu yoꞌo nna raditaꞌakana attu yoꞌo. Anna laa suna nu learuga reyakakana, anágaba nna rekigabakana gwette tisa a ixú lhe rugaꞌa roꞌokani ata labí ralhakana innekana lhe anágaba rinnegabakana nu labí dika innekana.
Laxkala raka lasia, ka nuila bidabi kwiti‑na otsála nákani, lhe uyúlakana ka xiꞌinkani lhe ulhíla lekani lheꞌe lisikani lhe. Aníha uinkana kini ka nu abittu raka uyúkana kanaha, abittu tee roꞌokani bixa innekana gekani,
kumu ttu chupa ka nuila‑na chi bekwittakana lo neda ge Tata Do Yebáha nna nu xxegwiha‑la chi danalhakana.
Ganna ttu benne nuila ria lebie Cristuha seꞌe ka nuila bidabi raka luesie, benneha teeki ute nee len ka nuila bidabi raka luesieha, kini adí ka benne ria leke Cristuha nna abittu uchacha ikike ge ka nuha, sinuki utela náke len ka nuila bidabi ka nu gwalíga anutturu nu banikanie.
Ka benneola ka benne rinnabiake le latsiru, ka benne‑na nuná ralhake uyú tsele ke lhe tsia lele ke lhe. Ttaka ka benneola ka benne rigixxiꞌake lhe ruleꞌeke ka tisa ge Tata Do Yebáha, ka benne‑na nuná rakarula doelha uyú tserule ke lhe tsia tsitsiru lele ke,
kumu lo ka yetsi ge Tata Do Yebáha dia ra: “Abittu kuꞌulu yexxa roꞌo ka kuꞌuna rulea iki xuxtilaha.”
Ganna nuxa ukinnina ttu ka benneola ridú arlo ka benne chi ria leke Cristuha, abittu tsiaxxi lelu ge nu inná nu ukinnina benneha. Axtaliba ganna seꞌe chupa o tsunna ka benne bilákanie bixa ben benneha, laꞌanialiba nna tsia lelu ge nu rukinnina benneha.
Ka nu abittu rudhankana ruinkana tulha, ka nuná utisa kana arlo iyá ka benne, kini adíkana gasikinna nna abittu uinkana aná.
Arlo Tata Do Yebáha lhe arlo Jesucristuha lhe arlo ka anjeli chi ulesie ki akake gebie, arlo ka benne‑ni rodhaꞌanaa lenlu ki uinlu nu rinnea‑ni. Bittu tserula uinlu len ttu benne tti len adí ka benne; tu tulapaba uinlu len iyábake.
Abittu iyubaxxinlu ixxua nálu iki ttu benne raka lebie ixúe lo sina ge Tata Do Yebáha. Kumu ganna benneha runie bixa ttu nu satsa, laꞌania nna iyágabalu tsia kweꞌelu nu ruin benneha. Lu udola, beni nu anka tse.
Lu Timoteo, de satti balhaba rulhabina gelu lhe ranilu lhe, abittu suna indaba iꞌiyalu, uꞌuyala latti vinu.
Seꞌe ka benne rilá loo tteba tulha ruinke atti lanila iso duke aka elhuxtisi geke. Ttaka seꞌe adíke nna deloliba rilá loo ge nu ruinkeha,
Iyá ka benne selake len lebiꞌi, ka benne toꞌoke lo sina ge ka xxanake, teeki tsia leke ka xxanake‑na, abittu elhapi roꞌoke ka benne‑na, kini abittu itua balaꞌana ge Tata Do Yebáha lhe abittu itua balaꞌana ge ka tisa ruleꞌeriꞌi‑ni lhe.
Ka benne seꞌe ka xxanake chi ria leke Cristuha, abittu de chi ria le ka benneha nna udhanke a tsiaru leke ke. Koꞌo. Nu uinlake kwen tserulake lo sina ge ka benneha, kumu de chi yuke ka benne ruteke sina gekeha chi ankake betsike lhe rakani Tata Do Yebáha geke lhe. Timoteo, nuní beleꞌeni ka benne lhe nuní usi ke udo leke lhe.
Ganna ttu benne ruleꞌebie attu tisa subi, nu abittu raxxína na len ka tisa tse beleꞌe Jesucristu benne anke Xxanariꞌiha, lhe nigaba a raxxína na len ka tisa ka nu ruleꞌekinna riꞌi gasina uinriꞌi nu dika tsuꞌu le Tata Do Yebáha,
nu ruleꞌe aníha
ttababa nuha chi ruin nuha,
lhe nigaba labí raka geni lhe.
Chiba labin nuha ruttilha roꞌoni ge ka tisa a ixú.
Delo niꞌa ge nu ruinnaha nna ritisin luesi ka benne,
lhe ritilha len luesike lhe.
Anágaba nna riguagaba balaꞌana ge luesike,
lhe labíru ria le luesike lhe.
Satíaba ritilha tisake.
Ka nu ruleꞌekana aní chiba riganna iki ka nuná, labíru yani do ikikani ki tte dákinna ge nu anka gwalí. Lakana rakakinna de udo lekani nu anka ge Tata Do Yebáha, de uinkana aníha nna kweakana belhiu len ka benne. Ka nu ruin aná, lu Timoteo, bekwitta kweꞌe ka nuná.
Gwalí galá, riꞌi xxeniba anka elha tse tee geriꞌi de rudo leriꞌi nu anka ge Tata Do Yebáha, ladiba ganna gwa reyaka xenruba leriꞌi ttixaruba tee geriꞌi.
Kumu tti bisiariꞌi yiesi lo yu‑ni labí bi cheriꞌi, anágaba ganna chi eyaꞌariꞌiha labí bi echeriꞌi.
Laxkala ganna gwa teeba nu roriꞌi lhe gwa teeba nu rukuriꞌi lhe, ukareꞌaba len nuha eyaka xen leriꞌi.
Kumu ka nu raka lekani gatta xxatta gekani, nnela rixú yie ka nuná ruinkana nu abittu dika ixú lhe ridá lekani ruinkana nu abittu anka tse lhe. Nu ruinkanaha, ttu tsaba runnitti nuha kana.
Kumu ka nu ridá lekani belhiu, de ruinkana aníha nna raka xxe iyá looba nu satsa. Aní ria kumu seꞌe ttu chupa ka benne ria leke Cristuha nna chi bedhanke a riaru leke ge benneha, de ridá leke gatta belhiu geke. De lo niꞌa ge nuha nna ixeba nu rateke.
Ttaka lu xa Timoteo, lu ankalu benne rixúni Tata Do Yebáha. De nuha nna abittu uinlu tti ruin ka nuná.
Bedola lelu ben nu dika ixú arloe,
lhe bedola lelu nu anka gebie lhe.
Anágaba nna bedogaba lelu ki tsiaru lelu ge Cristuha,
lhe bedola lelu akinlu ge ka benne,
lhe bechía lo nu ratelu‑na lhe.
Anágaba nna akalu benne re tse lelu.
Kumu de ria lelu ge Cristuha, de nuha nna ben doelha ugía ben sina gebie. Beni kini gatta elha nabani gelu ttu dia lii, kumu de nuha‑la uxi Tata Do Yebáha lu lhe de nuha‑la latsiruba unnelu tti utixxiꞌalu arlo ixe ka benne ralu ke deki chi ria lelu ge Cristuha.
Nnanna nna arlo Tata Do Yebaa benne rutebie elha nabani ge iyá tte nu benie, delába iyá nu seꞌe yiesi lo yu‑ni, lhe arlo Jesucristu benne unnebie nu anka gwalí tti biso due arlo Poncio Pilato‑ni, arlo ka benne‑ni rodhaꞌanaa lenlu
udolu tisa ge iyá nu chi xpeya lu. Abittu utsealu nu chi ria‑ni. Aníha kini abittu bi ge itisalu ganna chi besia Jesucristu benne anke Xxanariꞌiha.
Benneha esiabie la sá tti chi gaꞌanani Tata Do Yebáha esiabie. Tata Do Yebáha anke leꞌaha lhe sunruba labie ra xxeni lebie lhe. Labie anke Xxana ka nu ra xxeni lekani lhe anke Nu Loni ge iyá ka nu rinnabia lhe.
Ka nu tee gekani seꞌe yiesi lo yu‑ni usi kana abittu uinkana ttaba, nigaba uxxen lekani ge elha tse tee gekani, kumu elha tse tee gekinna eyába nuná. Ge Tata Do Yebaa benne anka baniha‑la uxxen lekani. Benneha rutebie iyá tte nu riyasinriꞌi lhe rute tame geriꞌi kini riꞌi edí baariꞌi nu ruteeha.
Usi kana uinkana latsiru, uinkana iyá nu anka tse, lhe edá lekani itú iki itú lekani utekana nu tee gekani len ka benne.
Ganna aníha uinkana, laꞌania nna gudienrula elha tse gekani nu si daa, kini aníha‑chu nna esinkana aka benkana ttu dia lii.
Xa Timoteo, ben nu chi bodhaꞌan Tata Do Yebáha uinlu. Bittu udo nagalu ge ka tisa abittu ixú lhe ge ka tisa ka nu abittu daka lhe. Nigaba udo nagalu ge ka tisa nu ra ka benne deki rutekana elha yuu geriꞌi, ttaka labí lii deki rutekana elha yuu geriꞌi.
Kumu ttu chupakana, ge ka tisa‑nala bedo nagakani nna biriesikana lo neda ge Tata Do Yebáha, labíru ria lekani attiga ankaga geni.
Tata Do Yebáha aka lenie lu xa Timoteo. Amén.
Neti Pablo ankaa apóstol ge Jesucristuha. Tata Do Yebáha bedá lebie kini akaa apóstol kini kixxiꞌania ka benne nu chi rabie unie, delába unie ki aka benriꞌi ttu dia lii de babariꞌi len Jesucristuha.
Ridhelhaa yetsi‑ni gelu xa Timoteo, xiꞌini to kia. Xxudi do yebaa geriꞌiha lhe Jesucristu benne anke Xxanariꞌiha edá leke aka lenke lu lhe satua leke lu lhe, anágaba uinke kini dholu xen su lasi lhe.
Satíaba rugwea Tata Do Yebáha ixkixaru tti rexxa lasia lu. Rela lhe resá lhe rudettia lu tti rilhapia tisa lenie. Itú iki itú lasia runia sina gebie attiba ben ka benneola kiaha, kumu neti yu xeabaa labí runia ttu bixa nu udheana loa.
Tti radú lasia gasina ribesiluha, laꞌania nuha yalhá raka lasia iláti lu kini edú itta lasia.
lhe radúgaba lasia gasina ria lelu ge Cristuha itú iki itú lelu. Riaba lelu attiba ugía le nan xxen gelu Loida‑ni. Ladeꞌa tte benneha ugía lebie, delola nna tti ugía le nan gelu Eunice‑ni. Neti yu xeabaa anágaba lu riagaba lelu.
De nuha nna rodhua lelu, bedulo bodo lelu elha tse bete Tata Do Yebáha gelu, delába elha tse betebie gelu atti uxxua náya ikiluha.
Kumu Tata Do Yebáha laa benge riꞌi kini akariꞌi benne gasinriꞌi, sinuki benlee riꞌi kini akariꞌi nu kweki tsitsi leni lhe akariꞌi benne siꞌi lasi, lhe anágaba akariꞌi benne innabiariꞌi elha ruin geriꞌi lhe.
Laxkala abittu ettuinlu tti kixxiꞌalu ka tisa ge benne anke Xxanariꞌiha, nigaba ettuinlu kia de tea lisiyya de runia sina gebie. Nu uinlalu betto bechíala lo elha disa ratelu de rekilu ugixxiꞌa ka tisa ge Jesucristuha, ttiba neti gwa rutto ruchíabaa. Tata Do Yebaa benne ra tsitsi leeha, benneha unie ki dhaalu utto uchíalu lo nu ratelu‑na.
Benneha bodilábie riꞌi kini abittu tsia nnittiriꞌi lhe anágaba uxie riꞌi kini akariꞌi gebie. Laa uxige riꞌi de ruin tse xxattariꞌi. ¡Koꞌo! Uxie riꞌi kumu aníha‑ba chi gaꞌananie unie lenriꞌi attili lani kwe yiesi lo yu‑ni. Laꞌaniali chi bedá lebie uxie riꞌi de chi babariꞌi len Jesucristuha.
Ttaka nnanna chi ruleꞌe Tata Do Yebáha nu tse redá lebie unie lenriꞌi de chi bita Jesucristuha yiesi lo yu‑ni, delába Jesucristu benne rodilábie riꞌi. Benneha utuabie elhutti geriꞌi lhe anágaba beleꞌenie riꞌi, ganna tsia leriꞌi ka tisa tse, delába ka tisa rigixxiꞌa geeha, laꞌania nna gwaka benbariꞌi ttu dia lii, labí gattiriꞌi arloe.
Tata Do Yebáha bedhaꞌane ka tisa‑ni len neti ki akaa benne ichea ke lhe kixxiꞌaya ke lhe uleꞌa ke  lhe.
De rigixxiꞌaya ka tisa‑ni nna ratea iyá nu ratea‑ni, ttaka labí rettuti, kumu gwa yubaa nú ge ria lasia lhe yu xeabaa deki benne ria lasiaha, tsitsi ra le benneha nna guyúbe iyá nu bodhaꞌane lasi náya axtaliba ganna chi bisia sá esia Jesucristuha.
Beni nu ra ka tisa tse utixxiꞌania luha. Beleꞌe deki gwa ria lelu Jesucristuha lhe beleꞌe deki gwa rakinlu ge ka benne de babalu len benneha.
Espíritu ge Tata Do Yebaa benne doe lheꞌe lastoriꞌi, benneha unie kini kixxiꞌalu tti ttega ra ka tisa bodhaꞌan Tata Do Yebáha lasi nálu.
Lu chiba yulu, iyába ka nu ria lekani Cristuha ka nu seꞌe daka Asia‑na bedhába ikikani neti, lenkana Figelo‑ni lhe Hermógenes‑ni lhe.
Ka benne seꞌe lisi Onesíforo‑ni nna satuachi le Tata Do Yebáha ke, kumu Onesíforo‑ni labí bettuinna kia de yayaa lisiyya. Ixe lidú bitana betedú ittana lasia.
Tti bisiana Roma‑ni ugweki ttebana begilana neti nna betexxakalibana neti nna beyaka xen leni.
Tata Xisiha satuachi lebie na ganna chi bisia sá eso duriꞌi arloe. Lu gwa yu xeabalu yalhá bixúna len neti tti udoa lheꞌesi Éfeso‑na.
Lu xa Timoteo, xiꞌini to kia, tsitsi udú lo neda ge Tata Do Yebáha kumu lee redá lebie raka lenie lu de babalu len Jesucristuha.
Nu chi biyieninlu unnea arlo ixe ka benne, nuha belaꞌani ka nubiyú ka nu dika uxxen leriꞌi gekani lhe anágaba gwaka gekani uleꞌekinna adí ka benne lhe.
Lu Timoteo, attiba ruin ttu soldadu rutto ruchíana lo nu ratenaha, aníha‑ba lu betto bechía lo nu ratelu‑na de babalu len Jesucristuha.
Kumu ttu benne biyaxie kini ake soldadu, labí dika attu sina subila unie. ¿Laaba ganna teeki unie nu ruꞌu le nu uxineha kini ake soldadu?
Anágaba ganna ttu nubiyú selana gwitta, ganna nuha abíba udona tisa ge iyá nu gaꞌanna uinna tti diana ruxunninaha, laꞌania nna labí dhi nuha nu ralhana dhina
Belaba lelu ge nu xpeya lu‑ni, nna Tata Xisiha gutebe elha rieni gelu ki tte denlu iyá tte.
Bodhú lelu ge Jesucristu benne datiabie David‑ni. Benneha beyaka benbe lo elhuttiha ttiba ra ka tisa tse, delába ka tisa rigixxiꞌaya gebie.
De ka tisa‑ni nna rate xxattaa tea lisiyya‑ni, axtaba xigaa cadena ttiba ttu nu ben elhutti; ttaka ka tisa ge Tata Do Yebáha gwakaba ge ka benne kixxiꞌake ka benneha, kumu labí xika ka tisaha.
Neti lo iyába nu ratea‑ni rutto ruchíaya; runia kini ka benne chi bekwe Tata Do Yebáha saría tsena ke, kini anágaba ka benneha nna gwaláke de babake len Jesucristuha lhe edí baake nu tse tee ttu dia lii yebáha lhe.
Tisa nu gwalíba nuní rinnea.
Kumu ganna riꞌi chi uttiriꞌi len Cristuha, laꞌania nna gwesingabariꞌi tseꞌe lenriꞌe,
lhe ganna uchíariꞌi lo elha disa rateriꞌi, laꞌania nna gwannabiagabariꞌi lenie,
lhe ganna riꞌi abíba dhi roꞌoriꞌi deki ankabienriꞌe, anágaba lee nna innágabe labí ankabianie riꞌi,
lhe ganna ttixka riꞌi abíba ruinriꞌi nu chi rariꞌi deki uinriꞌi, ttaka benneha nna gwa ruinbe nu chi rabie unie,
kumu benneha ttu tsa labí runnitti tisa gebie.
Nuní usi ka betsi to geriꞌi‑na udhá leke geni, lhe anágaba arlo Tata Do Yebáha bodhaꞌan tsitsi usi ke abitturu tsuꞌuke itilhake ulisa luesike delo niꞌa ge ka tisa ka nu abí dika ixú, kumu nu ruinke‑na labí ixú nuná. Sun tteruba rixú nuná kini runnittina adí ka benne, delába ka benne riyienkanie nu ra ka benne ritilha‑na.
Ben doelha beni nu tsuꞌu le Tata Do Yebáha. Beni atti galába runi ttu benne riben tsebie sina nna abittu bi ge ettunie, kumu gwa rulaꞌa tsebe ka tisa ka nu rigixxiꞌakana ge nu anka gwalí.
Abittu udo nagalu ge ka tisa satsa lhe ge ka tisa abí ixú lhe, kumu ka nuná sun tteruba rixúkana ki rusigakana ka benne kini ruin chiettiruke nu labí ruꞌu le Tata Do Yebáha.
Ka tisa luesi nuní diabakana rutseꞌe lookana ka benne, ruinbakana attiba ruin ttu gwe diana rudusuna lati ttu benne. Himeneo‑na lhe Fileto‑na lhe, lakana selakana len ka nu rinne luesi ka tisa‑ni.
Lakana chiba binittikana, labíru rigixxiꞌakana ge nu anka gwalí. Rálakana deki ka benne chi uttiha chiba beyaka ben ka benneha, ttaka de nuha nna ruchixxikana iki ttu chupa ka benne, nigaba a yúruke gasina dika tsia leke Cristuha.
Ttaka Tata Do Yebáha chi bodhaꞌane ka tisa ka nu rigixxiꞌakana ge nu anka gwalí. Ka nuní ruseꞌe tsitsikana riꞌi. Ka tisa ka nu bodhaꞌaneha, rákana: “Tata Xisiha gwankabiabanie ka benne chi ankake gebie”; lhe anágaba rágaba ka tisaha: “Iyába ka benne ráke: Riꞌitu chi ankatu ge Tata Xisiha, ka benne ra aníha abitturu uinke nu satsa.”
Ttibanka lheꞌe ttu yoꞌo yala, laa sunruga ka yeꞌena ka nu ankakana ge oru lhe ge plata lhe seꞌe lheꞌe nuha, seꞌegaba ka nu ankakana ge yaga lhe ge yuna lhe. Ka nu ankakana ge oru lhe ge plata lhe, ka nuha rixúkana ki ritaꞌa elho lheꞌekani atti raka ka laní‑na nna ka nu ankakana ge yaga lhe ge yuna lhe, ka nuha nna rixúkana adí ka sá.
Laxkala ganna ttixka ttu benne abitturu runie nu satsa, benneha chi anke attiba ttu yeꞌena ge oru lhe ge plata lhe. Chi biriesie ki ixúe len Tata Do Yebáha lhe chi du tsebie kini unie iyá nu anka tse lhe.
De nuha nna lu bexunni lo nu satsa reta le ka nu kwiti‑na ruinkana. Lu bedola lelu ben nu dika ixú arlo Tata Do Yebáha lhe bedola lelu ugía lelu ge Cristuha lhe anágaba bedola lelu akinlu ge ka benne lhe latsiru udo lenke lhe. Aní dika uinlu itupa lenlu ka benne chi rulisake Tata Xisiha, delába ka benne chi ankake nari xú arloe.
Bekwitta abittu utsá tsiꞌilu len ka nu rinne ka tisa ka nu abittu dika ixú. Chiba yulu ka tisa luesi nuná sunruba ruttilha ka nuná riꞌi.
Kumu ttu benne ganna rixúe lo sina ge Tata Xisiha, labí dika aka benneha ttu nu gwettilha roꞌo. Nu uinlee akalee ttu benne tse len iyá ka benne lhe ake benne chi du tsebie ki uleꞌenie ka benne, lhe anágaba akalee benne kweki besi lebie,
lhe anágaba len tisa besiba ulise ka nu reseꞌe disakana loe, kini ni kina gaa gokinniba Tata Do Yebáha ikikani ki odúna kana nna tte dákinna nu anka gwalí.
Aníha kini otte dákana ge nu ruinkanaha nna eriakana lo ná nu xxegwiha, kumu nu xxegwiha‑ba denna kana kini ruinkana nu rábana.
Timoteo, tegaba ki unalu nu kixxiꞌaya‑ni: ganna chi dabiga isia ka sá daluxaha, laꞌania yalhá tsitsi sate ka benne,
kumu laꞌania tseꞌe ka nu sun tteruba gekani uchacha ikikani,
lhe tsuꞌu xxatta lekani belhiu lhe.
Anágaba uinkana ttaba
lhe uinkana deki ankakana ka nu ra xxeni lekani lhe.
Anágaba akakana ka nu kuakana balaꞌana ge ka benne,
Nigaba ixkixaru a ugwekana ka benne,
lhe anágaba akagabakana ka nu abittu tsia lekani Tata Do Yebáha,
lhe labí aka siꞌikinna ka benne lhe,
nigaba a satua lekani ke lhe.
Anágaba akagabakana ka nu ujuakinna ka benne ka tisa a ixú,
lhe ttixka uinkana ttu bixa, ttebia ttelakana tti uinkana nuha.
Lhe anágaba akakana ka nu utía xxatta,
lhe akagabakana ka nu labí tsuꞌu lekani bixaba nu tse ruin ka benne,
lhe utekana ka benne seꞌe tse lenkana lasi ná ka nu udhaka xiikana ke.
Lhe anágaba akakana ka nu nnelaba uinkana ttu bixa, labí ladeꞌaxa ulaba lekani tti uinkana nuha,
lhe akakana ka nu tsapi xxattakana ge nu uinkana.
Lhe anágaba tsuꞌurula lekani uinkana nu raka yiesi lo yu‑ni attichula akakinna ge Tata Do Yebáha.
Uleꞌekana deki rudo lekani nu anka ge Tata Do Yebáha, ttaka len elha ruin gekani rulaꞌa deki labí liikinna ria lekanie.
Lu bekwitta kweꞌe ka nu ruin aná.
Kumu luesi ka nu ruin aná, ka nuná rattaꞌakana lheꞌe ka yoꞌo nna ridí yiekana ka nuila ka nu nnelaba ridielhakana ruinkana nu abittu anka tse. Ka luesi nuila ruin aná ruinbakana iyá looba nu satsa rakaba lekani
nna satíaba raka lekani udo nagakani ge ka tisa kubi, ttaka ni tsa labí isinkana tte dákinna nu anka gwalí.
Ttiba Janes‑ni lhe Jambres‑ni lhe uluꞌu niꞌakani nu ra Moisés‑ni, aníha‑gaba ka nu ridí yiekana ka nuila‑na, riguꞌugaba niꞌakani nu anka gwalí. Ka nuná labí rulaba lekani nu anka tse, chiba binitti ka nuná, labíru ria lekani Tata Do Yebáha attiba ankaba geni.
Ka nuná labí isá lenkana nu ruinkana‑na, kumu isiaba sá ilá looba deki ankakana ka nu abittu yuu, attiba bilá loo ge ka nu uluꞌu niꞌakani nu ra Moisés‑ni.
Ttaka lu chiba yulu gasina ruleꞌa ka tisa ge Cristuha
lhe gasina re lasia lhe.
Anágaba chigaba yulu bixa raka lasia unia
lhe chigaba yulu gasina ria lasia ge Cristuha,
lhe gwa yúgabalu deki neti ankaa ttu benne re besi lasia
lhe ankaa benne siꞌi lasi lhe.
Anágaba nna gwa yúgabalu gasina rutto ruchíaya lo iyá nu ratea,
lhe gasina ridú nookana neti lhe.
Anágaba nna gwa yúgabalu gasina ratea tti ruyúa elha disa, attiba luesi ka elha disa gwatea lheꞌesi Antioquía‑ni lhe lheꞌesi Iconio‑ni lhe lheꞌesi Listra‑ni lhe. Iyába lo ka elha disa‑ni bodilaa Tata Xisiha neti.
Anágaba iyába ka benne raka leke udo leke nu anka ge Tata Do Yebáha de babake len Jesucristuha, ka benneha anágaba sateke, dhu noogabakana ke.
Ttaka ka nu ruin satsa lhe ka nu ruin lekani lhe, adírula satsa uinkana. Uin lekani len ka benne, anágaba ka benneha aníha‑gaba uinke lenkana.
lhe anágaba ttili ankalu nubiyú toha chi yulu ka tisa dia lo ka yetsi ge Tata Do Yebáha. Ka tisa dia lo ka yetsiha nuha ulaꞌakanie lu, kini yulu gasina odilá Tata Do Yebáha lu de ria lelu ge Jesucristuha.
Iyába ka tisa dia lo ka yetsi ge Tata Do Yebáha ankake ka tisa biria ikie, lhe ankagabake ka tisa ka nu ixú ki ulaꞌakanie riꞌi lhe ki kisake riꞌi tti rinittiriꞌi lhe. Anágaba odú lhixxake riꞌi tti chi rikwadhariꞌi lo neda gebie lhe udhetigabakanie riꞌi kini uinriꞌi nu dika ixú,
kini anáchu ttu benne ganna chi anke ge Tata Do Yebáha, benneha chi du sipe lhe chi du tsebie kini unie iyába nu anka tse.
Jesucristu benne esiabie innabie lhe unie elhuxtisi ge ka benne chi uttiha lhe ge ka benne anka bani lhe, arlo benneha lhe arlo Tata Do Yebáha rinnabaa lenlu
kixxiꞌalu ka tisa ge Cristuha. Kixxiꞌalu ke sea siba udo naga ka benne lhe sea siba abittu udo nagake lhe. Besiba kweki lelu tti uleꞌenlu ke, lhe len tisa besiba kisalu ke lhe uinlu ki eseꞌe tsitsike tti rinittike,
kumu isia sá labíru aka le ka benne udo nagake ge ka tisa tse ka nu ruleꞌeriꞌi ge Cristuha, sinuki sattupalake ka nu ulaꞌakinna ke nu ruꞌu leke iyienkanie.
Labíru udo nagake ge nu anka gwalí. Ge ka cuentu ka nu abittu ixú, ge ka nuha‑la udo nagake.
Ttaka lu satía bedú itá lelu, abittu bitti uinlu, betto bechíala lo nu ratelu‑na, bedo lelu utixxiꞌa ka tisa tse‑na. Ben iyá nu bodhaꞌan Tata Do Yebáha uinlu.
Neti chiba dabiga uttikana neti nna elhutti kiaha ixúna ki akana attiba ttu úna dhi Tata Do Yebáha.
Neti chiba benia doelha benia sina ge Tata Do Yebáha. Chiba uluxati sina nu chi gaꞌanna unia, labí bedhanaa a ugía lasia ge Cristuha.
De nuha nna chiba tua tse nu tse ralhaa dhia de benia nu dika ixú arlo Tata Do Yebáha. Jesucristu benne runie elhuxtisi attiba ankaba geniha, benneha utebie nuha kia ganna chi bisia sá esiabie. Anna laa sun tteruga neti dhia nuha, dhígaba iyá ka benne itú iki itú leke chi seꞌeke ubede ganna chi esieha.
Uinlu doelha etelanni tte gaabalu neti,
kumu Demas‑ni bedhába ikini neti de rudorula leni nu tee yiesi lo yu‑ni nna lheꞌesi Tesalónica‑nila chi deyyana. Crescente‑ni nna deyyana daka Galacia. Tito‑ni nna deyyana daka Dalmacia.
A sunruba Lucas‑ni gwa doruna len neti. Lu nna uche Marcos‑na utá lenna nii, kumu lana gwankana nu dika ixúti na ki uinna sina ge Tata Do Yebáha.
Tíquico‑ni nna bedhelhabaa na dedána lheꞌesi Éfeso‑na.
Ganna chi dalu nii, ttelu lheꞌesi Troas‑na ichelu jabana kia nu bodhaꞌanaa lisi Carpo‑na. Ichegabalu ka yetsi dia ka tisa ge Tata Do Yebáha lokani. Ka yieti ka nu dia ka tisa geeha lokani, ka nuha rakaru doelha ichelu.
Alejandro nu ruinna ka lo irsinariꞌi ka nu ankakana ge iyya, lana yalhá chi betsetsinna neti. Tata Xisiha ugwebie na nu ralhana dhina de rudhakana neti aní.
Anágaba lu biyú gelu lenna, kumu nuná yalhá chi bedú disana lo ka tisa rigixxiꞌariꞌi‑ni.
Tti sisiꞌa biso dua ki uka elhuxtisi kia, niruba ttu benne a udúe len neti, iyábake bedhá ikike neti. Tata Do Yebáha bittu gape kwenta ge nu bedhakake neti.
Ttaka benneha gwa udúbe len neti lhe gwa bedú tsitsibe neti ki utixxiꞌaya ka tisa ge Cristuha, kini biyienin iyá ka benne abittu ankake ka nu Israel. Aníha benie ki bodilábie neti lo elhuttiha kini abittu bettikana neti.
Tata Xisiha godilábe neti lo iyá nu satsa satea nna gwechebe neti yebáha ata rinnabieha. Benneha inná xxeni lebie ttu dia lii. Amén.
Begwe Priscila‑na lhe Aquila‑na ttu padiuxi kia, anágaba ka benne seꞌe lisi Onesíforo‑na lhe.
Erasto‑ni nna beyaꞌanba nuha lheꞌesi Corinto‑ni, Trófimo‑ni nna raniba nuha tti bodhaꞌanaa na lheꞌesi Mileto‑ni.
Lu nna ugwe gaaba lelu italu atti lanila etaꞌa idilhaha. Eubulo‑ni lhe Pudente‑ni lhe Lino‑ni lhe anágaba Claudia‑ni lhe adíru ka benne ria leke ge Cristuha seꞌe nii redhelhagabake ttu padiuxi gelu.
Jesucristu benne anke Xxanariꞌiha dhue len lebiꞌi lhe Tata Do Yebáha edá lebie aka lenie le. Amén.
Neti Pablo ankaa benne rixúni Tata Do Yebáha lhe ankaa apóstol ge Jesucristuha lhe. Tata Do Yebáha udhelhe neti kini ka benne chi bekwebieha uleꞌenia ke kini tsia leke gebie lhe tte dákanie nu anka gwalí lhe. Nu anka gwalíha ixúna ki uleꞌenna riꞌi gasina uinriꞌi nu dika tsuꞌu le Tata Do Yebáha.
Riꞌi ruxxen leriꞌi deki gwaka benbariꞌi ttu dia lii, kumu attili lani kwe yiesi lo yu‑niha Tata Do Yebaa benne labí ruin leeha, chila rabie utebie elha nabani geriꞌi ttu dia lii.
Benneha beleꞌenie riꞌi ka tisa geeha la sá atti chi gaꞌanie uleꞌenie riꞌi ka benneha nna neti Pablo bedhaꞌane lasi náya kini kixxiꞌaya ka tisa‑ni, delába ka tisa ge Tata Do Yebaa benne rodilábie riꞌiha.
Len lu ridhelhaa yetsi‑ni xa Tito. Lu nuná gwalíga ankalu ttiba ttu xiꞌinia, kumu de beleꞌenia lu ria lelu ge Cristuha attiba neti ria lasia gebie.
Bodhaꞌanaa lu daka Creta‑na kini ulhuxalu sina nu riyasa aka naa, lhe lheꞌe ttu ttu ka yiesi‑na oseꞌelu ka benneola galha ladike, kini tseꞌeke arlo ka benne ria leke Cristuha. Benba attiba chi utixxiꞌania lu uinlu.
Ttu benneola ganna galha ladie teeki ake ttu benne abittu bi ge itise lhe ttu benne do len ttúba nuila lhe. Anágaba nna ka xiꞌinieha teeki akakana ka nu ria lekani Cristuha lhe abittu daa tisa gekani deki ankakana ka nu ruin satsa lhe abittu rudo tisa lhe.
Kumu ttu benne ganna ake nu dhu arlo ka benne chi ria leke ge Cristuha, kini uleꞌenie ke, benneha de ixúbie lo sina ge Tata Do Yebáha, de nuha nna teeki aka benneha ttu benne abittu bi ge itise,
lhe abittu unie ttaba
lhe abittu ake nu iki risaꞌa,
lhe abittu ake nu dusi
lhe anágaba abittu ake nu rigila elha utilha lhe,
nigaba ake nu rotsiꞌinu lebie gasina unie ki galhie belhiu len ka benne.
Benneha akalee ttu benne jeru tte gaxie ka benne lisie,
lhe ake ttu benne ruꞌu lebie runie nu anka tse lhe.
Anágaba akagabe nu re itá leni,
lhe nu runi attiba ankaba geni,
lhe ake ttu benne chi biriesie ki ake ge Tata Do Yebáha,
lhe anágaba akagabe ttu benne la labe innabia latie,
lhe ake ttu benne ria tsitsi lebie ka tisa ka nu anka gwalí, delába ka tisa ka nu chi bidetie,
kini aníha‑chu aka gebie uleꞌenie adí ka benne lhe okinnie iki ka nu riguꞌu niꞌakani ka tisa tse rigixxiꞌariꞌi.
Kumu seꞌe ixe ka nu labí rudokana tisa lhe rinnekana ka tisa a ixú lhe, anágaba ruin lekani lhe. Ka nu Israel ka nu chi bedaxxukana neda ge Cristuha, ka nunonna ka nu ruinrukana aná.
Ka nuná raka doelha udheariꞌi roꞌokani kini re yoꞌoba ka benne chi ruchixxikana ikike de ruleꞌekinna ke nu abittu ixú. Ruinkana aná ki ralhikana belhiu len ka benne.
Gwalíbani ttu profeta gekani nu udo daka Creta‑na, nuha unnena rana: “Ka nu seꞌe Creta‑ni, satíaba ankakana ka nu gwen lasi lhe ruinkana satsa, lhe anágaba ankakana ka nu ro xxatta lhe ka nu lea lhe.”
Gwalíbin nuha. Laxkala lu Tito, gwadilo utisa kana, kini latsiru tsia lekani ge Cristuha,
lhe abittu udo nagakani ge ka cuentu a ixú ka nu ria le ka nu Israel‑na, nigaba udokana tisa ge nu ra ka nu riguꞌu niꞌakani nu anka gwalí.
Len ka benne ankake nari xú arlo Tata Do Yebáha, len ka benneha iyába anka tse. Ttaka len ka nu labí ria lekanie lhe ka nu ruin satsa lhe, len ka nuná iyába labí anka tse, kumu axtaba nu rulaba lekani labí anka tse lhe labíru raka tékinna tti ruinkana nu anka satsa.
Rákana deki gwankabiabakinna Tata Do Yebáha, ttaka len elha ruin gekani ruleꞌe loo deki labí gwalíkinna ria lekanie, kumu lakana labí rudokana tisa gebie lhe labí gwakakana uinkana nu anka tse, de nuha nna ritisibanie kana.
Lu xa Tito, latsiru beleꞌeni ka benne, beleꞌe kanie atti ttega ra ka tisa tse ruleꞌeriꞌi ge Cristuha.
Ka tatuxtoo to‑na usi ke
kweki itá leke, abittu bitti uinke,
lhe akake ka benne dika tsia leriꞌi ke,
lhe anágaba akake ka benne ladeꞌaxa ulaba leke tti uinke ttu bixa,
lhe tsia leke ge Cristuha attiba ankaba geni,
lhe akake ka benne kweki besi leke lhe.
Ka nan to to‑na nna usi ke,
uinke attiba dika ruin ttu benne chi anke ge Tata Do Yebáha,
lhe abittu tsekike gwelhidha tisa a ixú,
lhe abittu akake ka nu dusi lhe.
Nu uinlake, uleꞌeke nu dika anka tse,
kini udhetikanie ka nuila kwiti‑na akakinna ge ka nubiyú gekani lhe akakinna ge ka xiꞌinkani lhe.
Anágaba akake ka benne ladeꞌaxa ulaba leke tti uinke ttu bixa,
lhe akagabake ka benne uin tagaꞌa nu anka tse,
lhe anágaba akake ka benne udo leke lheꞌe lisike,
lhe akake ka benne kwe tse leke lhe.
Anágaba akagabake ka benne udo nagake ge ka benne biyú geke‑na uinke nu inná ka benne‑na.
Aníha uinke kini abittu itua balaꞌana ge ka tisa ge Tata Do Yebáha.
Anágaba ka nu kwiti‑na beleꞌe kinna akakana ka nu ladeꞌaxa ulaba lekani tti uinkana ttu bixa.
Lu nuná dhulu ugwelu xilattini, kini ilákin benne nu tse ruinlu. Tti uleꞌelu ka tisa ge Tata Do Yebáha bittu bixa udhea lelu lhe nu inneluha akana nu dika tsia le ka benne.
Tisa nu dika ixú unne, kini anáchu nna nu riguꞌu niꞌani nu ruleꞌeriꞌiha, ettuinna de abíru eselinna bixa innena geriꞌi.
Usi ka nu toꞌo lo sina ge ka xxanakinna, uinkana nu inná ka nuná, uinkana iyá nu dika tsuꞌu le ka xxanakinna lhe bittu elhapi roꞌokani ka nuná lhe.
Abittu udaxxu sigákana nu tee ge ka nuná. Uleꞌe loola kana deki gwa ankakana benne nu dika uxxen leriꞌi gekani. Aníha kini len elha ruin gekaniha uleꞌe lookana nu tse ruin ka tisa ruleꞌeriꞌi ge Tata Do Yebaa benne rodilábie riꞌiha.
Kumu Tata Do Yebáha chi beleꞌebie elha tse geeha lenriꞌi, delába chi benie kini iyába ka benne seꞌe yiesi lo yu‑ni gwalábake kini abittu tsia nnittike,
lhe anágaba ruleꞌenie riꞌi kini udhanriꞌi nu abittu ruꞌu le Tata Do Yebáha, lhe kini udhanriꞌi nu satsa reta leriꞌi ruinriꞌi yiesi lo yu‑ni lhe. Aníha kini tseꞌeriꞌi kweki itá leriꞌi nnanna lhe uinriꞌi attiba ankaba geni lhe, anágaba udo leriꞌi nu anka ge Tata Do Yebáha,
lhe len elha gwedeaka lasi tseꞌeriꞌi kwedariꞌi la sá tti esia Jesucristuha dedábie lheꞌe xiani geeha. Labie anke Diosi geriꞌi ra xxeni lebie lhe anke benne rodilábie riꞌi lhe.
Labie betebie elha nabani gebie ki uttie utixe geriꞌi, kini odilábie riꞌi lo iyá nu satsa ruinriꞌi lhe kini ocharie riꞌi ki akariꞌi gebie. Aníha kini udo leriꞌi uinriꞌi iyá nu anka tse.
Nuní beleꞌe kanie lhe usi ke uinke lhe. Tti bixa uinke nna utisa ke kumu lu gwa rapalu lo neda ki uinlu nuní, laxkala abittu dhielhalu nuxa kuꞌu niꞌani lu.
Ka betsi to geriꞌi‑na, bodhú leke ki udoke tisa ge ka nu rinnabia seꞌe yiesi lo yu‑ni lhe ge adíru ka uxtisi lhe, uinke nu inná ka nuná lhe tseꞌe tsegabake ki uinke iyá nu anka tse,
lhe bittu inneke ge benne lhe nigaba uttilha roꞌoke. Akalake benne re tse leke lhe uinke latsiru len iyá ka benne lhe.
Kumu riꞌi itú ttuha ukagabariꞌi benne abittu ute denriꞌi,
lhe abittuba bedoriꞌi tisa lhe.
Labí ugwekiriꞌi lo neda ge Tata Do Yebáha.
Laꞌania bixikabariꞌi lo iyába nu satsa raka yiesi lo yu‑ni,
lhe betía diba le luesiriꞌi lhe, anágaba betía dígaba leriꞌi adí ka benne lhe.
Ttaka bisia sá, Tata Do Yebaa benne rodilábie riꞌiha beleꞌenie riꞌi elha tse geeha lhe ukanie geriꞌi lhe.
Labie bodilábie riꞌi, labí de benriꞌi ttu bixa nu anka tse. ¡Koꞌo! Bodilábie riꞌi de gwatua lebie riꞌi nna bocharie riꞌi ki beyakariꞌi nari xú arloe; beyakariꞌi attisidiba ttu nu beyali attu libe nna Espíritu geeha beyonie riꞌi benne kubi.
De ugía leriꞌi Jesucristu benne rodilábie riꞌiha, de nuha nna Tata Do Yebáha bete tame Espíritu geeha lenriꞌi,
kini iki de chi bedá lebie utuabie kweꞌeriꞌi yua ge ka tulha ruinriꞌi, laꞌania nna chiba dika uxxen leriꞌi deki gwa ralhabariꞌi aka benriꞌi ttu dia lii arloe.
Tisa nu anka gwalíba nuní rinnea. Tisa‑ni nuní raka lasia satti balha uleꞌenlu ka benne chi ria leke ge Tata Do Yebáha kini anáchu udhá leke uinke nu anka tse, kumu nu ra ka tisa‑ni ankana nu dika ixú len iyá ka benne lhe ankana nu tse lhe.
Ttaka abittu udo nagalu ge ka tisa a ixú, lhe ge ka nu rigixxiꞌakana nupaxa uka xuttokani itú nu reha, lhe abittu udo nagalu ge ka nu ruttilha roꞌokani ge nu ra lo bia bennabi bodhaꞌan Moisés‑ni, kumu iyá nuná labí ixúna lhe labí ankana nu raka doelha lhe.
Ganna ttu benne unie ilhaꞌabie lheꞌe luesi ka benne ria leke ge Cristuha, latsiruba unne len benneha ttu libe lhe attu libe lhe. Ganna si abíba iyieninie, laꞌania nna daka naa bedelha benneha.
Lu gwa yúbalu, benne uni aníha chiba biriesi benneha lo neda ge Tata Do Yebáha nna tulhaba nuha chi runie. Laꞌania nna la tulha runieha‑ba urixxi ukinnine arlo Tata Do Yebáha.
Ganna chi bedhelhaa Artemas‑ni o Tíquico‑ni ata relu‑na, laꞌania nna ugwe lelu italu ata kwea lheꞌesi Nicópolis, kumu niha chi belaba lasia dhoa atti chi etaꞌa idilhaha.
Zenas benne rite danie nu dia lo ka bia bennabi ge ka uxtisi‑na lhe Apolos‑na lhe, ka benne‑na jeru tte begwe ke nu riyasakanie ge neda geke.
Anágaba ka betsi to geriꞌi seꞌe‑na, udhetinlu ke ki edá leke uinke ttu nu tse, delába uteke tti riyasani ka benne, kini anáchu akake nu dika ixú.
Iyába ka benne seꞌe nii len neti, redhelhake ttu padiuxi gelu xa Tito. Begwegaba ka benne seꞌe naa ttu padiuxi kia, delába ka benne rakakanie geriꞌi lhe ria leke Cristuha lhe.
Tata Do Yebáha aka lenie iyá ttele. Amén.
Neti Pablo, tea lisiyya de rekia ugixxiꞌa ka tisa ge Jesucristuha. Neti lenia betsi to geriꞌi Timoteo‑ni ridhelhatu yetsi‑ni gelu xa Filemón. Lu rakati gelu lhe ankalu benne rute nálu len riꞌitu lo sina ge Tata Do Yebáha lhe.
Ridhelhagabatu yetsi‑ni ge adí ka benne chi ria leke Cristuha; delába ka benne ritupake lheꞌe yoꞌo gelu‑na lhe anágaba ridhelhagabatu yetsi‑ni ge nan Apia‑na. Labie anke attiba ttu danriꞌi. Anágaba ridhelhagabatu yetsi‑ni ge Arquipo‑na. Arquipo‑na rategabana attigaba ratetu de rekitu ugixxiꞌa ka tisa ge Cristuha.
Xxudiriꞌi do yebáha lhe Jesucristu benne anke Xxanariꞌiha lhe, lake edá leke aka lenke le lhe useꞌeke le xen su lasi lhe.
Tti rilhapia tisa len Tata Do Yebaa kiaha, satíaba rugwea bie ixkixaru gelu xa Filemón, tti rexxa lasia lu,
kumu chi binaa deki tsitsiba ria lelu lhe yalhá rakinlu ge Jesús benne anke Xxanariꞌiha lhe anágaba rakagabinlu ge iyába ka benne chi ulesi Tata Do Yebáha ke ki akake gebie.
Rinnabaa len Tata Do Yebáha gelu, kini lu de ria lelu attiba ria letu, nuha ixúna kini tte denlu gasina anka nu tse redí baariꞌi de babariꞌi len Jesucristuha.
Yalhá itta du lasia lhe yalhá elha xen lasi redía gelu kumu de ankalu benne siꞌi lasi. Kumu de nu ruinlu‑na xa betsi to kia, de nuná nna gwa rodú tselu le ka benne ankake ge Tata Do Yebáha.
Lu de ankalu benne siꞌi lasi, de nuha nna neti, meskiba gwa rute Cristuha lo neda kia ki innabaa uinlu nu rakaba lasia,
ttaka de rakati gelu, de nuha nna rakati latsirula innabaa lenlu ki uinlu nu raka lasia. Neti Pablo, chi ankaa tatuxtoo to. Anágaba nna tea lisiyya nnanna de rekia ugixxiꞌa ka tisa ge Jesucristuha,
rinnabaa lenlu xa Filemón, olabichilu Onésimo‑ni, kumu nnanna tea lisiyya‑ni utixxiꞌania na ka tisa ge Jesucristuha nna gwa ugíaba leni. De nuha nna ttiba ttu xiꞌinia rakati na.
Itú ttuha ukana ttu nu labí bixúna lenlu, ttaka nnanna ankana ttu nu dika ixúna len lu lhe ixúna len neti lhe.
Nnanna nna redhelhaa na len lu, bolabichi na, ben attisidiba netiba nuná rolabilu.
Neti aní rakati ukwedarua na ki eyaꞌanna len neti kini ixúti na nnanna tea lisiyya delo niꞌa ge ka tisa ge Jesucristuha, delába ixúti na uinna sina nu labí aka gelu uinlu de relu idittu.
Ttaka labí raka lasia uni nu yuꞌu ikia kumu teeki nu innálu aka, kumu labí raka lasia udo doelhaa lu kini eyaꞌanna len neti, sinuki luba edá lelu ganna okaꞌanlu na.
Kumu ni kina gaa ttu sattiba bekwittana lenlu, kini ganna chi besiana nna ttu tsaba esiana lenlu.
Laxkala ganna si lu gwa du len lu neti, olabichilu na tti esianaha. Tti olabilu naha, ben ttisidiba netiba nuha rolabilu.
Ganna si lana bixa benna gelu o bixa daana gelu, kweꞌa bedelha nu bennaha.
Neti Pablo, kwinaga neti len letra kia runia lo yetsi‑ni rinnea ria: “Neti gwagixabaa gelu.” Ria aní, kini abittu upeya lu deki lu dágabalu kia de uluꞌa lu lo neda ki ugía lele ge Cristuha.
Gwalígati xa betsi to kia, benchi nu rinnabaa lenlu. De babariꞌi len Jesús benne anke Xxanariꞌiha, de nuha nna rulisaa lu, ben ttu nu dika edeakati geni. Bodú tse lasia de seꞌe lenriꞌi benneha.
Runia yetsi‑ni kumu ruxxen lasia deki gudobalu tisa kia lhe kumu yu xeabaa laa sunruga nu rinnabaa len lu‑ni uinlu, sinuki tserula uinlu.
Rinnabagabaa len lu uin lheakalu ata eyaꞌanaa kumu neti ruxxen lasia, de rinnabale kia len Tata Do Yebáha, de nuha nna aka lenie neti ki lhaaya lheꞌe lisiyya‑ni nna esiaya len lebiꞌi.
Epafras‑ni ridhelhe ttu padiuxi gelu. Benne‑ni tebie len neti lisiyya de rekitu ugixxiꞌa ka tisa ge Jesucristuha.
Anágaba Marcos‑ni lhe Aristarco‑ni lhe anágaba Demas‑ni lhe Lucas‑ni lhe, ka benne‑ni rute náke len neti lo sina ge Jesucristuha, nna redhelhagabake ttu padiuxi gelu.
Jesucristu benne anke Xxanariꞌiha edá lebie aka lenie le. Amén.
Tata Do Yebáha itú ttuha ixe looba lhe ixe lidúba unnebie, bixúnie ka profeta geeha kini utixxiꞌakanie ka benne uka xuttoriꞌiha nu raka lebie unake.
Ttaka nnanna chi dia lhuxa ka sá seꞌeriꞌi‑ni nna rixúnie Xiꞌinieha kini rulise riꞌi. Xiꞌinieha‑gaba bixúnie kini benie yiesi lo yu‑ni lhe yebáha lhe. Anágaba lasi ná benneha‑gaba bodhaꞌane iyá tte nu seꞌe.
Xiꞌinieha‑gaba nuha ra xxeni lebie, ruleꞌebie nu xxeni ra le Tata Do Yebáha lhe anágaba nna ankagabe atti tteba anka benneha. Lagabe nuha ra tsitsi lebie. De nuha nna tti rinnebie nna runie kini ruchía iyá tte nu seꞌe yiesi lo yu‑ni. Lagabe nuha, iki de chi bocharie ka tulha ruinriꞌiha, nianna tti besine gwetsáha nna doe daka ná ben ge Tata Do Yebáha, delába benne ra xxeni leha.
Aníha uka nna bisin Xiꞌin Tata Do Yebáha uke benne ra xxeniru lebie tti ka anjeli geeha. Anágaba nna begwegaba Tata Do Yebáha bie ttu ladi tseru tti ka anjeli geeha.
Kumu Tata Do Yebáha ni ttu lidú labí chi rabie ttu ka anjeli geeha tti rabie Xiꞌinieha:
Lu ankalu Xiꞌinia;
neti bijaa lu nasá.
Nigaba labí rabie ttu ka anjeli geeha:
Neti akaa xxudilu;
lu nna akalu xiꞌinia.
Anágaba nna tti chi udhelhe Xiꞌinieha yiesi lo yu‑ni, rágabe ka anjeli geeha:
Iyá ttele, lebiꞌi ka anjeli kia, gwaludú xibile arlo benne‑ni.
Ttaka lo ka yetsi geeha ata rigixxiꞌa ge ka anjeliha nna ra:
Tata Do Yebáha runie kini ka anjeli rixúnie lo sina geeha
akake ttiba ttu be lhe ttiba belha ge gi lhe.
Ttaka ge Xiꞌinieha nna rigixxiꞌagaba lo ka yetsiha ata dia ra:
Lu ankalu Diosi. Ttu dia liiba innabialu.
Lu innabiabalu attiba ankaba geni.
Lu ruꞌu lelu nu anka tse; nu abittu anka tse nna labí ruꞌu lelu.
De nuha nna Tata Do Yebaa benne anke Diosi geluha
Nianna redennerugaba lo yetsiha ata rigixxiꞌa ge Xiꞌinieha ata dia ra:
Tata Xisi to kia, tti sisiꞌa tteha luba benlu yiesi lo yu‑ni lhe yebáha lhe,
ankakana sina ge niꞌa nálu.
Ka nuní tseꞌe loobakana, lu nna satíaba aka benlu.
Iyába ka nuní gaxxubakana attiba raxxu ttu xoriꞌi,
lhe attiba ttu lari, aníha‑ba kualu kana nna odachulu kana.
Ttaka lu labí isealu,
satíaba dholu, labí lhuxalu.
Tata Do Yebáha ni ttú lidú labí chi rabie ttu ka anjeli geeha tti rabie Xiꞌinieha:
Utá udo daka ná ben kia.
Niiba dholu axtaliba ganna chi beseꞌa ka nu abittu raka uyúkana lu, kini ulealu ikikani.
Kumu iyába ka anjeli ka benne ruinke sina ge Tata Do Yebáha, iyába ka benneha ankake ka benne ridhelhe, kini ute náke len ka benne chi gaꞌananie odilábie.
De nuha nna raka doelha etabinriꞌi ge ka tisa ka nu chi biyieninriꞌiha, kini abittu ukwittariꞌi lo neda ge Tata Do Yebáha.
Kumu ki ka tisa bodhaꞌan Tata Do Yebáha uinriꞌi, delába nu utixxiꞌa ka anjeli geeha, ki ka tisaha gwa bixú nu ráke nna iyába ka benne abittu bedoke tisa ge nu ra ka tisaha uxíbake elha disa ralhabake dhike,
ganna aníha nna riꞌi adírula labí lhaariꞌi lo elha disaha ganna abíba etabinriꞌi ge nu tse chi ra Tata Do Yebáha utebie geriꞌi, delába odilábie riꞌi kini esinriꞌi lenie, nuha nu tse utebie geriꞌi. Ladeꞌaxa Jesús benne anke Xxanariꞌiha utixxiꞌe deki odilábie riꞌi, delola nna ka benne biyienkanie nu unneeha, aníha‑gaba bedoin ka benneha bedegixxiꞌagabakanie riꞌi.
Anágaba Tata Do Yebáha tti bedá lebie betebie Espíritu geeha lenriꞌi lhe benie ka milagru lhe adíru ka nu xxeni ka nu dika ebaninriꞌi geni, laꞌania nuha benna liibie deki gwalíba unie nu chi reeha.
Tata Do Yebáha labí chi bodhaꞌan benneha lasi ná ka anjeli geeha kini innabiake yiesi lo yu kubi ata tseꞌeriꞌi nu si daa; delába yiesi lo yu kubi nu rinneriꞌi geni nnanna.
Ttaka lo ka yetsi ge Tata Do Yebáha unne ttu benne rabie:
Tata Do Yebáha kia, ¿nú anka ka benne seꞌe yiesi lo yu‑ni nna rudhá lelu geke lhe retabinlu geke lhe?
Ki a lattirula gwexxa beseꞌelu ke tti ka anjeliha.
Ttaka lu benlu kini inná xxeni leke lhe anágaba begwegabalu lidhakake lhe.
Beseꞌelu ke kini innabiake iyá nu benlu.
Lu iyába betelu lasi náke.
Ganna iyába chi bedhaꞌan Tata Do Yebáha lasi ná ka benneha, laꞌania nna nuha runna liina deki iyába nu seꞌe chi innabiake, meskila nnanna labí chi rilenriꞌi deki iyá ka nuha chi rudokana tisa geke.
Ttaka nnanna chi rilenriꞌi deki Jesús benne bedú Tata Do Yebáha a lattirula gwexxa tti ka anjeli geeha, nnanna benneha‑la chi ra xxeniru lebie lhe teeru lidhake delo niꞌa ge nu gwatebie tti uttieha. Tata Do Yebáha‑ba bedá lebie udhelhe benneha, kini uttie utixe ge iyá tte ka benne.
Labie benie kini uka iyá tte nu seꞌe lhe anágaba nna de lagabe nna gwa seꞌekana. De nuha nna tseba benie udhelhe Jesús‑ni kini benneha biyúe elha disa kini aníha nna belhuxe iyá nu chi gaꞌananie unie. Aníha ben Tata Do Yebáha kini Jesús‑ni odilábie ka benne ki akake xiꞌin Tata Do Yebáha, kini anáchu ixeke edí baake nu xxeni ra lebie.
Kumu Jesús benne rocharie ka tulha lhe ka benne chi reyariha lhe, ttúba benne anka Xxudi ka benneha. De nuha nna labí rettuni Jesús‑ni ree ka benneha: “Betsi to kia.”
Kumu tti unne lenie Tata Do Yebáha ree benneha:
Neti kixxiꞌania ka betsi to kiaha kini ka benneha unake nuxa ankalu;
Lhe rágabe:
Neti uxxenba lasia ge Tata Do Yebáha.
Lhe anágaba nna redenágabe:
Neti niiba dua lhe niigaba seꞌe ka xiꞌin Tata Do Yebáha ka benne chi bedhaꞌane lasi náya.
Laxkala attiba ka xiꞌin Tata Do Yebáha seꞌeke yiesi lo yu‑ni ankake benne, aníha‑gaba Jesús‑ni bisie yiesi lo yu‑ni ukagabe benne attiba ankariꞌi. Aníha kini len elhutti gwatebie lo ya kurusiha, len nuha udaabie betseꞌe looe nu rinnabiana elhuttiha, delába nu xxegwiha.
Aníha benie kini bodilábie iyá ka benne seꞌeke rasikanie ge elhutti geke kumu itúba seꞌeke yuꞌuke lasi ná nu xxegwiha.
Kumu riꞌi gwa yúbariꞌi laa ka anjeliha‑ga nuha betedilaa Jesús‑ni. ¡Koꞌo! Ka benne datiake Abraham‑nila nuha betedilábie.
De nuha nna teeki uke benne atti tteba ankariꞌi, delába riꞌi ka benne ankariꞌi betsi to gebie. Aníha kini bisine uke bixxudi xeni, rixúe lo sina ge Tata Do Yebáha. Uke bixxudi ratua lasi lhe bixxudi rudo tsitsi tisa lhe. Uke bixxudi xeni kini utixe ge ka tulha ge ka benne.
Kumu anágaba labie biyúe elha disa tti bexunnina gebie ka ixú yiebie unie tulha. De nu gwateeha nna gwakagaba gebie odilábie ka benne kini ka ixú yieke uinke tulha.
Xa betsi to, lebiꞌi chi uxi benne do yebáha le kini akale gebie. De nuha nna gwaleyoinbia Jesús‑ni deki labie anke bixxudi xeni lhe anke apóstol ge ka tisa chi ria leriꞌi lhe.
Labie bedo tsitsibe tisa ge Tata Do Yebáha, delába benne bodúgabe bie kini rixúe lo sina gebie. Benba Jesús‑ni attiba ben Moisés‑ni. Moisés‑ni bedo tsitsibana tisa kini biyúna ka benne chi ankake ge Tata Do Yebáha.
Ttaka Jesús‑ni térula lidhake tti Moisés‑ni, attiba benne rudoe ttu yoꞌo dakarula benneha attichula yoꞌo rudoeha.
Kumu iyába ka yoꞌo seꞌeba nu ruinna ka nuná, ttaka Tata Do Yebáha iyá tteba nu seꞌe, labe benie kana.
Moisés‑ni, atti galába nu do lo sina, bedo tsitsibana tisa biyúna ka benne chi ankake ge Tata Do Yebáha kini kixxiꞌenna ke nu inná Tata Do Yebáha.
Ttaka Cristuha anka galábe Xiꞌin Tata Do Yebáha. Labie nuha anke nu rinnabie ka benne, delába riꞌi ka benne chi ankariꞌi gebie, ladiba ganna gwa ruxxen tsitsi leriꞌi deki gwadíbariꞌi nu seꞌeriꞌi ribedariꞌiha lhe anágaba lhe ganna gwa du itta leriꞌi de dhiriꞌi na lhe.
De nuha nna Espíritu ge Tata Do Yebáha rabie:
Ganna nasá iyieninle inne Tata Do Yebáha,
bittu uin tsitsi lastole a tsia lele gebie.
Abittu uinle tti ben ka xuttoleha.
Ka nuha beseꞌe disalakana loe
nna bettisikinne lo yu bisiha.
Niha betsaꞌakinna neti, ra Tata Do Yebáha.
Meskiba gwa bilákinna nu tse benia delo chua (40) idaha, ttaka benlakana kuꞌukana neti prueba.
De nuha nna bisaꞌati lenkana,
nianna tti ria: “Ka nuní satíaba nu subila rulaba lekani;
labí rite dákinna gasina tsiakana lo neda kia.”
De nuha nna tti loora risaꞌatiha nna bodhaꞌanaa tisa ria:
“Ttu tsa ttela abittula gaꞌakana ata chi gaꞌanati eyaka lekaniha.”
Lebiꞌi xa betsi to, gwaluyú gele, bittu akale nu re satsa leni lhe bittu a tsia lele ge Tata Do Yebaa benne anka baniha lhe, kini ka ukwittale nna abitturu sanalhalee.
Kumu chiba selariꞌi len Cristuha, ladiba ganna tti chi isia sá daluxaha abittu udhanriꞌi a tsiaru leriꞌi attiba ugía leriꞌi tti uduloriꞌiha.
Attiba chi ra lo ka yetsi ge Tata Do Yebáha:
Ganna nasá iyieninle inne Tata Do Yebáha,
bittu uin tsitsi lastole a tsia lele gebie.
Abittu uinle tti ben ka xuttoleha.
Ka nuha beseꞌe disalakana loe
nna betsaꞌakinne.
Kumu, ¿laaba ganna iyába ka benne bebea Moisés‑ni daka Egipto‑ni, lake nuha, iki de chi biyienkanie nu ra Tata Do Yebáha, nna beseꞌe disalake loe?
Lhe, ¿laaba ganna len lagabake nuha bisaꞌani Tata Do Yebáha delo chua (40) idaha de benke tulha, de nuha nna lo yu bisiha‑ba uttike?
Lhe anágaba, ¿laaba ganna lake nuha, de abittu bedoke tisa gebie, de nuha nna bodhaꞌane ree labíru etaꞌake ata chi gaꞌananie eyaka lekeha?
De benke aníha nna chi rite denriꞌi deki labí betaꞌake niha kumu de labí ugía leke gebie.
Laxkala ttiru nnanna gwa teeru lo neda etaꞌariꞌi ata chi gaꞌanani Tata Do Yebáha tseꞌeriꞌi eyaka leriꞌi, teeki uyú tsitsi geriꞌi kini ka eyaꞌana nuxa tturiꞌi nna abittu etaꞌariꞌi ata eyaka leriꞌiha.
Kumu riꞌi chigaba biyieninriꞌi ka tisa tseha attigaba biyienin ka benne beria Egipto‑ni, deba nna ka benneha labí bixú ka tisaha lenke kumu de abittu ugía leke atti ugía le ka benne gwa bedoke tisa ge nu biyienkanieha.
Riꞌi ka benne chi ria leriꞌi nna gwetaꞌabariꞌi ata eyaka leriꞌiha, ttaka ge ka nu abittu ugía lekani laꞌania, ge ka nuha nna ra Tata Do Yebáha lo ka yetsi geeha:
Tti loora risaꞌatiha bodhaꞌanaa tisa ria:
Ttu tsa ttela abittu gaꞌakana ata chi gaꞌanati eyaka lekani.
Gwalí galá ttili uluxani Tata Do Yebáha ulekie yiesi lo yu‑ni, laꞌaniali chi bedhaꞌane ata tseꞌeriꞌi eyaka leriꞌi.
Kumu lo ka yetsi geeha rigixxiꞌagaba bixa benie atti chi uka gasi ubisaha. Lo ka yetsiha ra:
Atti chi uka gasi ubisaha nna beyaka le Tata Do Yebáha ge iyá tte nu benie.
Lhe rágabe lo ka yetsiha:
Ttu tsa ttela abittu gaꞌakana ata chi gaꞌanati eyaka lekani.
Laxkala ka nu sisiꞌa tte biyienkinna ka tisa ge Tata Do Yebáha, de abittu bedokana tisa gebie, de nuha nna labí uka gaꞌakana ki eyaka lekani. Ttaka nnanna seꞌe adí ka benne riyasa gaꞌake ata tseꞌeke eyaka leke.
De nuha nna Tata Do Yebáha bedhaꞌane attu sá kini riꞌi gaꞌariꞌi eyaka leriꞌi, delába nasá nuha. David‑ni ttuha‑li utixxiꞌana ge nuní lo ka yetsi ge Tata Do Yebáha, tti rana:
Ganna nasá iyieninle inne Tata Do Yebáha,
abittu uin tsitsi lastole a tsia lele gebie.
Kumu ganna ttixka Josué‑ni gwa benna kini ka benne beria Egipto‑ni gwetaꞌabake ata eyaka leke, laꞌania nna abittula unne Tata Do Yebáha deki utebie attu sá kini eyaka leke.
De nuha nna ka benne chi ankake ge Tata Do Yebáha, nnanna gwa gaꞌanarubanie kini eyaka leke.
Kumu ttibanka ttu benne ganna ttixka chi utaꞌabie ata chi gaꞌanani Tata Do Yebáha eyaka lebie, laꞌania nna chiba reyaka le benneha ge iyába nu benie attigaba Tata Do Yebáha chi reyaka lebie ge iyá nu benie.
De nuha nna riꞌi uinriꞌi doelha kini gaꞌariꞌi ata chi gaꞌananie eyaka leriꞌiha. Aníha kini ni ttúriꞌi abittu sateriꞌi tti gwate ka nu abittu bedokana tisa gebie.
Kumu Tata Do Yebáha, delába benne otso duriꞌi arloe ge iyá tte nu benriꞌi, benneha iyába rilánie, labí tee ttu bixa nu abittu rilánie.
De nuha nna riꞌi chi do ttu benne ra xxeni lebie anke bixxudi xeni geriꞌi, delába Jesús Xiꞌin Tata Do Yebáha. Benneha betaꞌabie yebáha. De nuha nna riꞌi uinriꞌi doelha abittu udhanriꞌi a tsia leriꞌi gebie.
Kumu Jesús benne anke bixxudi xeni geriꞌiha gwa yube deki labí tsitsi ankariꞌi, nnelaba rixú yieriꞌi ruinriꞌi tulha. De nuha nna gwa ratuaba lebie riꞌi, kumu anágaba labie, tti udoe yiesi lo yu‑niha, tti tteba rateriꞌi nnanna, aníha‑gaba gwatebie, bexunnigabana gebie unie tulha, deba nna labí bixú yiebie unie tulha.
De nuha nna riꞌi xen su lasiba chi ibigariꞌi ata do Tata Do Yebaa benne rakanie geriꞌiha. Ibigariꞌi ata rinnabieha kini satua lebie riꞌi lhe kini edá lebie aka lenie riꞌi atti iyasinriꞌi gebie.
Kumu ttu nu rakana bixxudi xeni, lheꞌe ka benne seꞌe yiesi lo yu‑niba rire nuha kini rakana bixxudi. Aníha kini rutso duna ge ka benne arlo Tata Do Yebáha. Rutena ka úna lhe rutena ka nimala nu rute ka benne kini ka nuha rattikana nna rutena kana len Tata Do Yebáha, kini nu rutekeha rigixana ge ka tulha geke.
Lhe anágaba nu anka bixxudi xeniha dogabana kini ratua leni ka benne, delába ka benne de abittu chi yuke nna ruinke tulha, kumu anágaba lana rategabana attigaba rate ka benneha.
De nuha nna attigaba ruinna rutena úna ge ka benne arlo Tata Do Yebáha kini raxa ge ka tulha geke, aníha‑gaba lana tegaba ki utena úna geni kini úna utenaha kixana ge ka tulha geni.
Ttaka ni ttú benne labí titúbe ake bixxudi xeni, sinuki Tata Do Yebáha‑ba odúe bie ttiba benie len Aarón‑ni, labie bodúe benneha kini uke bixxudi.
Anágaba Cristuha labí titú benneha anke bixxudi xeni, sinuki Tata Do Yebáha‑ba bodúe bie, kumu Tata Do Yebáha ree bie:
Lu ankalu Xiꞌinia;
neti bijaa lu nasá.
Attigaba rabie attu lisia lo ka yetsi geeha ata dia ra:
Lu satíaba ankalu bixxudi
ttiba luesi bixxudi nu uka Melquisedec‑ni.
Cristuha, tti udoe yiesi lo yu‑niha, itú ribesibe unnabe len Tata Do Yebáha kini odilábie bie lo elhuttiha, kumu Tata Do Yebáha‑ruba gwaka gebie odilábie bie. Tata Do Yebáha nna gwa bedoba nage ge Cristuha kumu gwa bedába ikie ge nu ra Tata Do Yebáha bie.
Ttaka meskiba ki unnabe len Tata Do Yebáha lhe meskiba anke Xiꞌin benneha lhe, teekiba gwatebie biyúe elha disa. Aníha nuha nna bidetie gasina udoe tisa ge benneha
nna iki de chi uluxani Cristuha iyá nu chi gaꞌanna unieha, nianna tti bisine uke benne godilábie ttu dia lii ka benne, delába ka benne gudoke tisa gebie.
Anágaba nna bodúgaba Tata Do Yebáha bie kini uke bixxudi xeni ttiba luesi bixxudi uka Melquisedec‑ni.
Ge nuní ixeeru nu teeki kixxiꞌatu, ttaka tsitsiba anka kini kixxiꞌa tsetu ge iyá nuní kumu lebiꞌi labí rite dáxxinle.
Lebiꞌi isá chi seꞌele lo neda ge Tata Do Yebáha, gwarrana chi ruleꞌenle adí ka benne. Ttaka rutseꞌe loona, lebiꞌi sa riyasabinle edulotu oleꞌentu le ka tisa geeha, delába oleꞌentu le ka tisa ka nu ridetiriꞌi sisiꞌa tte. Ruinbale attiba runi ttu nuto xkaꞌa sa riyasabinna gasina xisi. Labí chi dhaana gona yetta.
Aníha‑ba anka iyába ka nu labí rite dákinna gasina uinkana nu dika ixú, kumu lo neda ge Tata Do Yebáha attiba ttu nuto sa rasi xisi, aníha‑ba sa ankakana.
Ttaka ka nu chi seꞌe tsitsikana lo neda geeha, ttisidiba yettaba chi ralha ka nuha gokana, kumu de chiba rite dákinna, de nuha nna chi yúkana gá tee nu anka tse lhe gá tee nu anka satsa lhe.
Laxkala nna chinka udhanriꞌi, abittu suna ka tisa ka nu uduloriꞌi bidetiriꞌi ge Cristuha, abittu suna len ka tisaha‑ba sa tsuꞌuriꞌi, sinuki tsiarulariꞌi tseꞌe tsitsiruriꞌi lo neda geeha. Abittu si ededulolariꞌi edegixxiꞌen luesiriꞌi ka tisa ka nu sisiꞌa tte belaꞌakanie riꞌi ttuha. Ttibanka laꞌania belaꞌakanie riꞌi deki teeki odúna riꞌi ge iyába nu abí dika ixú benriꞌiha lhe uxxengaba leriꞌi ge Tata Do Yebáha lhe.
Belaꞌagabakanie riꞌi deki teeki gadiriꞌi inda lhe ixxua náriꞌi iki ka benne kini dhike Espíritu geeha. Utixxiꞌagabakanie riꞌi deki eyaka benba ka benne chi uttiha lhe anágaba utixxiꞌagabake ráke: “Ganna chi dia lhuxa ka sá seꞌeriꞌi‑ni, laꞌania uin Tata Do Yebáha elhuxtisi ge iyá tte ka benne.”
Riꞌitu aníba sa tsiatu uleꞌe chiettintu le ganna Tata Do Yebáha aka lebie.
Kumu ka nu chi bedani Tata Do Yebáha lheꞌe lastokani lhe chi bedí baakana nu tse beteeha lhe chigaba uxíkana Espíritu geeha lhe,
anágaba nna uyuꞌugaba lekani ka tisa tse geeha lhe chigaba yúkana gasina innabie len nu tsitsi raleeha nu si daa,
ttaka delo nna bedhanlakana neda geeha. Ka nu ben aníha labíru aka eyekikana odaxxukana neda geeha attu libe, kumu kwinaba lakana attisidiba botábakana Xiꞌin Tata Do Yebáha lo ya kurusiha attu libe lhe anágaba begwegabakane elhittu arlo ka benne lhe.
Kumu ttibanka ttu lo yu ganna satíaba raka iyya loni, tseba lena rutena ge ka nu ribenkana sina loniha. Laꞌania nna yuha gwa redí baaba nuha nu tse rute Tata Do Yebáha.
Ttaka lebiꞌi xa betsi to kia, meskiba ratu le aní, lebiꞌi labí satele luesi nuní kumu gwa yu xeabatu lebiꞌi gwasaria tsebana le lhe gwankabale nu dika odilá Tata Do Yebáha lhe.
Kumu benneha anke nu runi nu dika ixú. De nuha nna labí rixulhanie ge nu tse chi benle lhe anágaba labí rixulhanie tti bete nále len ka benne chi ankake gebie. Tti benle aníha, elha siꞌi lasi geeha nuha beleꞌele nna aníha‑ba sa diale ruinle nnanna.
Ttaka riꞌitu raka letu, kua ttu ttule anába sa tsiale uinle, abittu udhanle uinle nu chi ruinle‑na; anába uinle axtaliba ki isinle dhile iyá tte nu chi seꞌele ribedaleha.
Abittu uinle ge nu a retabini. Gwaluinla tti beni ka benne bexxen leke ge Tata Do Yebáha. Ka benneha labí bedí lireke, gwa uledabake kini uxíke nu chi ra Tata Do Yebáha utebie geke.
13-14 Tata Do Yebáha tti bodhaꞌan tsitsi tisa gebie len Abraham‑ni, laꞌania rabie na: “Neti gwalígati aka lenia lu lhe unia kini tsani xxatta ka xiꞌinlu lhe ka xidholu lhe adíru ka benne si daa lhe.”  Tti rabie aníha nna la labe bedetti lábie kini bodhaꞌan tsitsi tisa gebie, kumu lanú attu benne ra xxeniru lebie do kini udettie.
De nuha nna Abraham‑ni labí bedí lirebie, gwa uledabe axtaliba kini uxíe nu chi ra Tata Do Yebáha utebie gebie.
Kumu ka benne seꞌe yiesi lo yu‑ni tti rugweke tisa deki uinke ttu bixa, teeki rudettike lá ttu benne ra xxeniru lebie. Aníha kini gatta lidhaka tisa rugwekeha. Aníha nna labí tee roꞌoke bixa innáke.
Laxkala Tata Do Yebáha teeki bedetti lábie kini bodhaꞌan tsitsie tisa unneeha. Aníha benie kini beleꞌe deki ka benne gwadíbake nu chi rabie dhikeha, benneha niru latti labí runnitti tisa gebie.
Kumu labí ruin lebie, gwa ruinbe nu chi rabie unie. Laxkala tti bodhaꞌan tsitsi tisa geeha lhe tti bedetti lábieha lhe, ixpaba ka nuha begwekana lidhaka nu chi reeha. De nuha nna riꞌi ka benne chi ubigariꞌi kweꞌebie kini edíe riꞌi, ruxxen tsitsiba leriꞌi deki gwadíbariꞌi nu ribedariꞌi dhiriꞌiha.
Kumu de gwa ruxxenba leriꞌi ge Tata Do Yebáha, de nuha nna tsitsiba seꞌeriꞌi lo neda geeha. Nu ruxxen leriꞌi geeha ankana attiba ancla ge ttu barcu. Ancla ge barcuha tsitsiba riyadana lhiꞌu yu kini abittu rugwelhana ritá barcuha. Aníha‑gaba riꞌi tsitsiba ruxxen leriꞌi ge benne doe daka kweꞌe lariha, delába lari nu daa lheꞌe yotu do yebáha.
Kweꞌe lariha utaꞌa Jesús‑ni udhalie neda geriꞌi. Aníha nna bisine uke bixxudi do ttu dia lii, ttiba luesi bixxudi uka Melquisedec‑ni.
Melquisedec‑ni uke nu rinnabia ge lheꞌesi Salem lhe anágaba ukagabe bixxudi ge Tata Do Yebaa benne ra xxeni leeha. Melquisedec‑ni nuha birie gwalede Abraham‑ni tti dedána iki de tti chi udaana lo ka nu rinnabia bitilha lennaha. Nianna unnaba Melquisedec‑ni len Tata Do Yebáha kini aka lenie Abraham‑ni.
Abraham‑ni nna begwena Melquisedec‑ni tsii por ciento iki iyá nu utuana ge ka nu bitilha lennaha. Melquisedec dienna innána “Nu rinnabia runi nu dika ixú”, lhe anágaba de uke nu rinnabia ge Salem, de nuha nna uttagaba lábie “Nu rinnabia ruseꞌena ka benne xen su lasi.”
Melquisedec‑ni labí rigixxiꞌa nuxa uka xxudie lhe ixne lhe, nigaba a rigixxiꞌa nuxa uka ka benneola gebie lhe. Anágaba labí yuriꞌi nukaxa ulie lhe si uttie lhe. Ankabe bixxudi do ttu dia lii attiba Xiꞌin Tata Do Yebáha.
¡Gwaluyúruga! ¡Aníli xxeni uná le Melquisedec‑ni! Axtaba tata geriꞌi Abraham‑ni begwebie benneha tsii por ciento iki nu utuabie ge ka nu bitilha lenieha.
Gwalí galá ka nu datiakana Leví‑ni, delába ka nu rakakana bixxudi, ka nuha lo bia bennabi bodhaꞌan Moisés‑ni, niha chi gaꞌanna ra deki teeki dhíkana tsii por ciento ge lena rexú lo ka yu ge adí ka nu Israel‑ni. Meskiba raka betsi to gekani ka nu Israel‑ni, lhe meskiba iyábakana datiakana Abraham‑ni, meskiba aníha nna teekiba dhíkana nu rexú lo ka yu ge adí ka nu Israel‑ni.
Ttaka Melquisedec‑ni, meskiba abittu datiabie Leví‑ni nna uxígabe tsii por ciento nu bete Abraham‑ni nna unnabe kini aka len Tata Do Yebáha Abraham‑ni. Abraham‑ni nuha ra Tata Do Yebáha na ugwebie na elha tse.
Lebiꞌi gwa yúbale, nu ra xxeniru leniha, lana nuha innabana kini aka len Tata Do Yebáha nu abittu tte ra xxeni leniha.
Gwalí galá ka nu datiakana Leví‑ni, delába ka nu ridíkana tsii por cientoha, nu re elhutti gebani anka ka nuha. Ttaka Melquisedec‑ni, lo ka yetsi ge Tata Do Yebáha rigixxiꞌa ge benneha ra deki sa do benbe.
Laxkala gwa innáriꞌi deki ka nu datiakana Leví‑ni, delába ka nu ridíkana tsii por cientoha, ka nuha, kumu de raka xuttokani Abraham‑ni, de nuha nna tti utixa benneha tsii por cientoha, ttisidiba iyágaba lakana nuha utixakana tsii por cientoha.
Kumu laꞌania lheꞌe reni gebe sa yuꞌukana, labí chi ulikana atti biria Melquisedec‑ni gwalede Abraham‑ni.
Kumu ka bixxudi ka nu datiakana Leví‑ni lasi nábakani bodhaꞌan Tata Do Yebáha bia bennabi begwebie ka benne Israel‑ni. Laxkala ganna ttixka ka bixxudi datiakana Leví‑ni, gwa udaabakana bocharikana ka tulha ruin ka benne, laꞌania nna ukareꞌaba luesi bixxudi uka Aarón‑ni useꞌe ganna ttixka. Laꞌania nna abittula uka doelha bisia attu bixxudi subi, delába luesi bixxudi uka Melquisedec‑ni.
Kumu ttixka esea attu loo ka bixxudi, laꞌania nna teekigaba esea bia bennabiha ganna ttixka.
Laxkala lo ka yetsi ge Tata Do Yebáha, niha rigixxiꞌa ge benne ake attu loo bixxudi, delába rigixxiꞌa ge Jesús benne anke Xxanariꞌiha. Benneha labí datiabie Leví‑ni, sinuki attu benne subila datiabie nna ka benne datiake benne subiha, ni ttú ka benneha labí chi benke sina lheꞌe yotu ge Tata Do Yebáha.
Kumu gwa yúbariꞌi deki Jesús‑ni, labie Judába datiabie. Ka benne datiake Judá‑ni nna labí ra Moisés‑ni deki aka ka benneha bixxudi.
Nnanna lhixxa rárula chi rite denriꞌi ge nuní, kumu de chi bisia attu loo bixxudi ttiba luesi bixxudi uka Melquisedec‑ni.
Benne bisiaha bisine uke bixxudi, labí de ra lo bia bennabiha teeki datiabie Leví‑ni, sinuki uke bixxudi de anke ttu benne doe ttu dia lii.
Kumu lo ka yetsi ge Tata Do Yebáha dia ra:
Lu satíaba ankalu bixxudi,
Aníha uka nna ugwadi gaa nu ra lo bia bennabi tee ttuha de labíru bixú nu rana,
kumu de abittu udaana ocharina riꞌi arlo Tata Do Yebáha. De nuha nna chi biyali ttu neda tseru geriꞌi kini nnanna xxen su lasiba ibigariꞌi arlo Tata Do Yebáha.
20-21 Kumu adí ka bixxudi‑na sun tteba aná redí ladikani, labí rakakana bixxudi kumu de Tata Do Yebáha rodhaꞌane tisa innábie deki akakana bixxudi. Ttaka Jesús‑ni, kwinaga Tata Do Yebáha bodhaꞌane ree deki ake bixxudi. Ukaba attiba ra benne unne lo ka yetsi geeha, tti ree:
Tata Xisiha chi begwebie tisa ree:
“Lu satíaba akalu bixxudi
ttiba luesi bixxudi uka Melquisedec‑ni.”
Tti ree aníha tsaba unnebie, labí botsea tisa gebie.
De nuha nna Jesús‑ni runna liibie deki tisa nu bodhaꞌan tsitsi Tata Do Yebáha lenriꞌi, tisaha nuha anka tseru attichula bia bennabi bodhaꞌane len Moisés‑ni.
Adí ka bixxudiha, ixebakana uka kumu risiaba rattibakana, de nuha nna labí uka tseꞌekana ttu dia lii, teeba ki beseakana.
Ttaka Jesús‑ni, kumu de satíaba anka banie, de nuha nna satíagaba anke bixxudi.
Laxkala gwakaba ge Jesús‑ni odilábie ka benne ttu dia lii, delába ka benne, de ria leke bie nna chi ribigake kweꞌe Tata Do Yebáha, kumu de satíaba doe rinnabe geke arlo Tata Do Yebáha.
Kumu luesi bixxudi xeni‑ni riyasinriꞌi. Benne‑ni chi biriesie kini ake ge Tata Do Yebáha lhe chi anke nari xú, lhe abittu tulha gebie tee lhe. Anágaba nna abittu runie luesi nu satsa runi ka nu ruin tulha. Labie ra xxeniru lebie doe yebáha.
Labie labí runie tti ruin adí ka bixxudi xeniha. Ka nuha raka doelha ruttikana ka nimala ttu ttu sá kini rutekana úna lo bekú ge Tata Do Yebáha, kumu ka nuha ladeꞌaxa rutekana úna nu anka gekani kini rigixakana ge ka tulha gekani, iki deliba nuha nna tti rugwekana Tata Do Yebáha úna nu rute adí ka benne. Ttaka Jesús‑ni suna ttu libeba bete kwinaga elha nabani gebie kini uttie nna ttu tsaba utixe ge ka tulha ruin ka benne.
Kumu bia bennabi bodhaꞌan Moisés‑ni, lo nuha ra: “Ka benne re elhutti geke yiesi lo yu‑niba eseꞌe kini akake bixxudi xeni.” Ttaka iki de chi bete Tata Do Yebáha bia bennabiha, nianna tti bodhaꞌane tisa ree deki Xiꞌinieha nuha ake bixxudi xeni ttu dia lii kumu de gwa benbe iyába nu chi gaꞌanna unie.
Laxkala nnanna, delo iyá nu datu rigixxiꞌatu‑ni, nu rakarula doelha unale deki chi do ttu bixxudi xeni geriꞌi. Ge benneha nuní rigixxiꞌatu. Labie doe yebáha daka ná ben ge Tata Do Yebaa benne ra xxeni leeha.
Benne anke bixxudiha, benneha nuha runie sina lheꞌe nu anka gwalíga yotu do yebáha, delába yotu nu bedo Tata Do Yebáha; labí yotu nu bedo ka benne seꞌe yiesi lo yu‑ni.
Kumu iyába ka nu rakakana bixxudi xeni chiba gaꞌanna ka nuná kini utekana úna lhe ka nimala ruttikana kini uttekana ka nuha lo bekú ge Tata Do Yebáha. De nuha nna Jesús‑ni tegaba ki utebie úna.
Ganna ttixka sa dobe yiesi lo yu‑ni, laꞌania nna labí aka gebie ake bixxudi, kumu gwa seꞌeba ka bixxudi yiesi lo yu‑ni ka nu rutekana úna len Tata Do Yebáha. Ka nuha ruinbakana attiba chi gaꞌanna lo bia bennabi bodhaꞌane len Moisés‑ni.
Ka bixxudiha ruinbakana sina lheꞌe yotu do yiesi lo yu‑ni. Yotu‑ni ankana ttiba lixxína yotu nu do yebáha. Kumu tti bedo Moisés‑ni yotu do yiesi lo yu‑ni, laꞌania ra Tata Do Yebáha na: “Biyúxa, iyába nu uinlu, uinlu na atti tteba belaꞌania lu iki iꞌiyaha.”
Ttaka Jesús‑ni nnanna tserula anka sina nu gaꞌanna unie tti nu runi adí ka bixxudi kumu labie ribea lobie ge attu tisa tseru, delába tisa nu bodhaꞌan Tata Do Yebáha len ka benne, kumu bodhaꞌane ree deki utebie ttu nu anka tseru geriꞌi.
Kumu ganna ttixka tisa nu bodhaꞌan Tata Do Yebáha len ka nu Israel‑ni sisiꞌa tteha, ganna ttixka tisaha abittuba bi biyasa geni, laꞌania nna labíru uka doelha bodhaꞌane attu tisa subi.
Ttaka kumu de biyasaba ge tisaha, de nuha nna unnebie ree:
Isia sá odhaꞌanaa attu tisa kubi
len ka benne datiake Israel‑ni
lhe len ka benne datiake Judá‑ni lhe,
labí odhaꞌanaa luesi tisa bodhaꞌanaa len ka xuttokaniha
tti bodaxxua nákani bebeaya kana lo ná ka nu Egipto‑ni.
Ttaka de abittu bedokana tisa ge nu xpeya kanaha,
de nuha nna bedhába ikia kana.
lhe unia kini tsia ka tisa‑ni lheꞌe lastokani lhe.
Neti akaa Diosi gekani
lakana nna akakana benne kia.
Laꞌania nna ni ttú benne labíru teeki uleꞌenie ka betsieha lhe ka benne lheꞌesi geeha lhe;
labíru raka doelha gabie ka benneha: “Lebiꞌi teeki uinbiale Tata Xisiha”,
kumu iyábake chiba uinbiake neti laꞌania
desdeba ka nuto xkaꞌa axtaba ka benne xeni.
Neti gwadíbaa elha xen lasi ge nu satsa ruin ka benneha
lhe ttu tsaba labíru odhú lasia ge ka tulha geke lhe.
Isia sá, nuní tisa odhaꞌan tsitsia len ka nu Israel‑ni, ra Tata Xisiha.
Tata Xisiha tti rabie odhaꞌane attu tisa kubi, laꞌania ruinbe deki tisa nu chi tee ttuha labíru ixúna, kumu ttu tisa nu chi anka yaxxu, chi tteba duna itua nuha.
Tisa nu ladeꞌa tte bodhaꞌan Tata Do Yebáha, tisaha nuha rigixxiꞌana ge yotu do yiesi lo yu‑ni lhe rigixxiꞌagabana gasina teeki uin ka benne leꞌa gebie lheꞌe nuha.
Lagwi lheꞌe yotuha daa ttu lari kini nuha rilhaꞌana lheꞌe yotuha, ruinna lheꞌeni chupa lisia. Lheꞌe nu do ladeꞌa tteha, niha du ttu candeleru lhe dúgaba mexa sia ka yettaxtila loni, delába ka yettaxtila ka nu chi biriesike kini akake ge Tata Do Yebáha. Ata seꞌe ka nuha, niha tee láni Ata Anka Leꞌa.
Kweꞌe lariha nna dedhanka attu lisia. Niha dedetee láni Ata Ttu Ttíruga Anka Leꞌa.
Lheꞌe nuha daa ttu bekú ankana tagaꞌa ge oru. Lo bekúha rite yalaha. Niha‑gaba tee iꞌina nu tee láni Iꞌina Ata Yuꞌu Ka Tisa Bodhaꞌan Tata Do Yebáha. Itúba iꞌinaha nukuna oru. Lheꞌe iꞌinaha yuꞌu ttu yedhu to ankana tagaꞌa ge oru. Lheꞌe yedhu toha yuꞌu nu tee láni maná. Lheꞌe iꞌinaha‑gaba yuꞌu yaga nu uxeni Aarón‑ni, delába yaga nu beꞌeyu lhaga latiniha, lhe anágaba, lheꞌe iꞌinaha‑gaba yuꞌu ka íyya bata ka nu dia ka tisa bodhaꞌan Tata Do Yebáha lokani.
Iki iꞌinaha nna sia chupa ka nu sia xxilakani. Ka nuha tee lákani querubín. Lakana runna liikana deki niha do Tata Do Yebáha. Len xxilakaniha rugukukana breta yaya roꞌo iꞌinaha. Lo breta yaya roꞌo iꞌinaha, niha nuha rixú elha xen lasi ge ka tulha ruin ka benne. Ge iyá nuní labí raka doelha kua su kixxiꞌania le geni nnanna.
Tti chi seꞌe tse iyá ka nuní lheꞌe yotuha, nianna ka bixxudiha satíaba raꞌakana lheꞌe nu do ladeꞌa tteha, kini ruinkana iyába sina nu daa lokani uinkana.
Ttaka lheꞌe attu lisiaha nna sunruba bixxudi xeniha gwa raꞌana niha ttu libe lheꞌe ttu ida. Aná nna laa kwenta ankagana raꞌana, teeki chena reni ge ka nimala kini rutena nuha len Tata Do Yebáha. Aníha ruinna kini rigixana ge ka tulha geni lhe rigixagabana ge ka tulha ruin adí ka benne lhe, delába tulha nu labí rite dákanie tti ruinke na.
Iyá nu raka lheꞌe yotuha rixúna kini ruin Espíritu ge Tata Do Yebáha ki rite denriꞌi deki lheꞌe ttu lisia Ata Anka Leꞌaha, laka sa dona, labí chi yali lo neda geriꞌi kini isinriꞌi gaꞌariꞌi lhiꞌu lheꞌe Ata Ttu Ttíruga Anka Leꞌaha.
Iyá nuní ruinna kini rite denriꞌi deki nnanna ka benne ruteke ka úna lhe ka nimala ruttike kini ridí Tata Do Yebáha, labí akakanie deki ka úna rutekeha gwalíga ocharikana ke ge ka tulha ruinke.
Kumu iyába nu rutekeha, sun tteruba ge nu roriꞌi lhe ge nu riꞌiyariꞌi, lhe ge gasina ki eyaririꞌi arlo Tata Do Yebáha, sun tteruba ge ka nuha rixúna. Iyá nuní sun tteruba ge nu anka ge lo lia rixúna, axtaliba ganna chi okubi Tata Do Yebáha iyá tte nu seꞌe.
Ttaka nnanna chi bisia Cristuha nna anke bixxudi xeni. Labie chebie nu tse dhiriꞌi nu si daa. Benneha anke bixxudi ge yotu tseru lhe itá súru lhe, labí anke bixxudi ge yotu nu bedo ka benne, delába labí yotu nu anka ge yiesi lo yu‑ni
lhe anágaba laa utaꞌage lhiꞌu lheꞌe yotu Ata Ttu Ttíruga Anka Leꞌaha chebie reni ge ka chiva to lhe ge ka gwirri to lhe, sinuki utaꞌabie niha kini betebie kwinaga reni geeha. Aná nna suna ttu libeba lhe tsaba utaꞌabie kini bodilábie riꞌi ttu dia lii lo ka tulha ruinriꞌi.
Kumu ki ganna reni ge ka kuꞌunaha lhe ge ka chivaha lhe, anágaba lhe ki ganna tee ge ka vaca to ka nu rite lo bekú ge Tata Do Yebáha, ki ganna teeha lhe reniha ridhedhikana iki ka benne ankake tsiga arlo Tata Do Yebáha, ganna ka nuha gwa ridaakana rocharikana ke,
adírula tse ochari reni belali Cristuha. Kumu Espíritu benne doe ttu dia liiha, benneha gwa ukaba lenie Cristuha. De nuha nna bedá le Cristuha betebie elha nabani geeha len Tata Do Yebáha. Lee nuha abittu tsiga anke nna uttie kini utixe geriꞌi, kini anáchu nna chi yu xeariꞌi deki chiba bocharie riꞌi ge ka tulha abittu ixú ruinriꞌiha. Bocharie riꞌi kini aka geriꞌi uinriꞌi leꞌa ge Tata Do Yebaa benne anka baniha.
Laxkala Cristuha nuha due lagwi geriꞌi len Tata Do Yebáha kini ribea loe ge tisa kubi bodhaꞌan Tata Do Yebáha lenriꞌi. Cristuha nuha uttie kini bodilábie riꞌi lo nu satsa ruinriꞌi tti sa seꞌeriꞌi xaniꞌa tisa nu bodhaꞌan Tata Do Yebáha sisiꞌa tteha, kini anáchu nnanna ka benne chi uxie ke lo neda geeha, gwakaba geke dhike ttu dia lii nu chi rabie utebie geke.
Kumu ttibanka ttu benne ttixka runie yetsi kini rodhaꞌane ka xiꞌinie nu tee gebie, gattiliba benneha, laꞌanialiba nna chi dhulo yetsiha ixúna.
Kumu ganna ttixka sa do benbe, laꞌania nna labí lidhaka yetsiha chi gatta. Axtaliba ganna chi uttieha, laꞌanialiba nna chi ixú nu ra lo nuha.
Laxkala atti sisiꞌa tte bodhaꞌan Tata Do Yebáha tisa len ka benne Israel‑ni, laꞌania teeki utti ttu nimala to kini nuha betena reni geni, kini reniha nna begwena lidhaka tisaha.
Nianna tti rana: “Reni‑ni rugwena lidhaka tisa nu bodhaꞌan Tata Do Yebáha len lebiꞌi kini lebiꞌi udole tisa ge nu rabie.”
Aníha‑gaba benna bododhedhigabana reniha iki yotuha lhe iki iyá ka lo irsina ka nu rixú lheꞌe yotuha lhe.
Kumu lo bia bennabiha chi gaꞌanna ra deki reniha ixeba nu ocharina, kumu ganna abittuba reni ilali, laꞌania nna labí dhi Tata Do Yebáha elha xen lasi geriꞌi.
De nuha nna yotu do yiesi lo yu‑ni lhe iyá tte nu seꞌe lheꞌeni lhe ankabakana attiba lixxína yotu do yebáha. Ka nu seꞌe lheꞌe yotu do yiesi lo yu‑ni teeki beyarikana len reni ge ka nimalaha, ttaka ka nu seꞌe kwinaga yebáha teeki eyari ka nuha len attu reni tseru.
Kumu Cristuha labí lheꞌe yotu nu ben ka benne seꞌe yiesi lo yu‑ni nuha utaꞌabie. Kumu yotu nu do yiesi lo yu‑ni sunruba rixúna kini yuriꞌi gasina anka yotu do yebáha. Labí utaꞌabie lheꞌe yotu nu ben ka benne, sinuki kwinaga yebáha nuha utaꞌabie. Niha nuha doe nnanna rinnabe geriꞌi arlo Tata Do Yebáha.
Anágaba nna laa utaꞌage yebáha kini utebie reni geeha ixe libe. Laa benge tti runi bixxudi xeniha. Nuha daa idaba raꞌana lhiꞌu lheꞌe yotuha Ata Ttu Ttíruga Anka Leꞌaha, richena reni ge nu subi.
Kumu ganna ttixka luesi nu ruin bixxudi xeniha‑gaba ruin Cristuha, laꞌania nna attili ure yiesi lo yu‑niha, laꞌaniali chi uduloe rattie ixe libe ganna ttixka, ttaka labí runie aníha. Benneha nnanna chiliba daluxa ka sá seꞌeriꞌi‑ni nna ulea lobie. Aná nna suna ttu libeba uttie betebie elha nabani gebie kini ttu tsaba utuabie yua kweꞌeriꞌi ge ka tulha ruinriꞌi.
Anágaba, attigabariꞌi ka benne seꞌeriꞌi yiesi lo yu‑ni, chiba gaꞌanna deki suna ttu libeba gattiriꞌi nna iki de nuha nna tti uin Tata Do Yebáha elhuxtisi geriꞌi,
aníha‑gaba nuha Cristuha, suna ttu libeba uttie kini betebie elha nabani gebie kini utuabie yua kweꞌe ixeba ka benne ge ka tulha ruinke, iki deliba nuha nna atti esiabie yiesi lo yu‑ni attu libe. Ttaka labíru esiabie kini kixe ge ka tulha geriꞌi, sinuki esialee kini odilábie ka benne seꞌeke ubede.
Kumu lo bia bennabi bodhaꞌan Moisés‑ni labí rinne loni ge ka nu tse edí baariꞌi nu si daa, sinuki sunruba ge lixxína ka nuha rinne loni. De nuha nna bia bennabiha labí dhaana ocharina ka benne chi ribigake len Tata Do Yebáha, meskiba abittu rudú siike ttu ttu idaba ruttike ka nimala ruteke úna ge Tata Do Yebáha.
Kumu gannala ttixka gwa ridaaba bia bennabiha tsaba rocharina ka benne ruteke ka únaha, laꞌania nna abitturula akakanie deki sa nujabake yua ge nu ruinkeha, anágaba nna chigaba bedú siike ruteke ka nimalaha ganna ttixka.
Ttaka rutseꞌe loona, sunruba rixú úna rutekeha kini ttu ttu idaba rodhúna leke ge ka tulha ruinkeha.
Kumu reni ge ka kuꞌunaha lhe reni ge ka chivaha lhe labí ridaa nuha kuana yua kweꞌe ka benne ge ka tulha ruinke.
Laxkala tti bisia Cristuha yiesi lo yu‑ni, laꞌania unnebie rabie Tata Do Yebáha:
Lu labí uyuꞌu lelu ka úna lhe ka nimala lhe, delába ka nu bettikana betekana geluha,
ttaka neti chi betelu bela latia‑ni kini gattia nna utea na lenlu.
Nigaba labí uyuꞌu lelu adí ka úna ka nu bettekana lo bekú geluha
kini ka nuha nna utixakana ge ka tulha ruinkanaha.
Nianna tti unnea ria: “Niiba dua xa Tata Do Yebáha kia,
kini unia nu redá lelu aka.
Uinbaa attiba chi ra lo ka yetsi gelu‑na.”
Cristuha ladeꞌaxa udulobie ree deki labí uyuꞌu le Tata Do Yebáha ka úna lhe ka nimala ka nu bettikana betekana gebie. Nigaba a uyuꞌu lebie adíru ka úna ka nu bettekana lo bekú geeha kini ka nuha nna utixakana ge ka tulha ruinkana, meskiba lo bia bennabiha chi rigixxiꞌa deki teeki utekana ka únaha.
Nianna tti redenee: “Niiba dua xa Tata Do Yebaa, kini unia nu redá lelu aka.” Debá laꞌania utuabie labíru ruttike ka nimala kini uteke kana úna gebie; nnanna Cristuha‑ba chi anke ttiba ttu úna kubi de uttie kini utixe geriꞌi.
De nuha nna Tata Do Yebáha chiba ulesie riꞌi kini akariꞌi gebie kumu de ben Jesucristuha nu redá lebie. Benbe nu uka le Tata Do Yebáha tti betebie elha nabani geeha kini uttie suna ttu libeba lhe anágaba satíaba rixú nu benieha lhe.
Gwalí galá iyába ka bixxudi‑na ttu ttu sába riseꞌekana ruinkana sina nu daa lokani uinkana. Satíaba rutekana úna la luesi ka nimala ruttikana ttu ttu sá, la luesi ka nuha‑ba ruttikana, ttaka ka nimala ka nu ruttikanaha, ni tsa labí ridaa ka nuha kuakana yua kweꞌe ka benne ge ka tulha ruinke.
Ttaka Cristuha suna ttu libeba betebie elha nabani gebie kini uttie lhe anágaba nna ttu tsaba utixe ge ka tulha geriꞌi. Iki de nuha nna udoe daka ná ben ge Tata Do Yebáha.
Debá laꞌania nna chi doe ubeda axtaliba ganna chi uin Tata Do Yebáha kini uleabie iki ka nu abittu raka uyúkane.
Kumu suna ttu libeba betebie elha nabani gebie kini uttie bocharie ttu dia lii ka benne kini ka benneha nna akake ge Tata Do Yebáha.
Anágaba nna Espíritu ge Tata Do Yebáha rigixxiꞌagabanie riꞌi ge nuní, tti unnebie ree:
Unia kini tsia ka tisa kia‑ni lheꞌe lastoke
lhe unia kini eyaꞌankana lheꞌe ikike lhe.
Nianna unnerue ree:
Tsaba labíru odhú lasia ge ka tulha ruinke,
nigaba ge nu satsa ruinke lhe.
Laxkala ganna chi uxí Tata Do Yebáha elha xen lasi ge ka benne, laꞌania nna labíru raka doelha uttike ka nimala uteke úna, kini kixake ge ka tulha ruinke.
Laxkala xa betsi to, de reni belali Jesucristuha, de nuha nna lanúru nu usunana, chiba yali lo neda geriꞌi kini gaꞌariꞌi lheꞌe yotu do yebáha Ata Ttu Ttíruga Anka Leꞌaha.
Lo neda kubiha lhe lo neda anka baniha lhe, niha nuha tsiariꞌi. Nedaha nuha udhali Jesucristuha tti utebie lheꞌe lari nu daa lheꞌe yotuha kini bisine Ata Ttu Ttíruga Anka Leꞌaha. Nedaha nuha udhalie tti betebie elha nabani gebie kini uttie kwenta geriꞌi.
Anágaba nna labie nuha chi anke bixxudi xeni geriꞌi, due arlo ka benne chi ankake ge Tata Do Yebáha.
De nuha nna itú iki itú leriꞌi ibigariꞌi len Tata Do Yebáha kumu de chi ria tsitsi leriꞌi gebie lhe anágaba kumu de abitturu nujariꞌi yua ge ka tulha ruinriꞌi lhe de chi seꞌeriꞌi ankariꞌi nari xú ttiba ttu nu chi beyari latini len inda tse, aníha‑ba chi ankariꞌi.
Laxkala tsitsi tseꞌeriꞌi, abittu udhanriꞌi a uxxen leriꞌi ge nu ute Tata Do Yebáha geriꞌi, kumu benneha labí runnitti tisa gebie, gwa rutebe nu chi rabie utebie.
Anágaba nna uinriꞌi doelha udú itta le luesiriꞌi kini akin ge luesiriꞌi lhe kini uinriꞌi nu anka tse lhe.
Lhe anágaba nna abittu udhanriꞌi a ituparuriꞌi ulhariꞌi ge Tata Do Yebáha tti ruin adí ka benne, sinuki nu uinlariꞌi udú ittarula le luesiriꞌi de chi rilenriꞌi chiba dabiga sá esia Jesucristuha.
Kumu ganna ttixka riꞌi, iki de chi ugía leriꞌi ka tisa ge Tata Do Yebáha, delába ka tisa rigixxiꞌake ge nu anka gwalí, nianna ganna ttixka elhaxka le gebariꞌi sa uinriꞌi tulha, laꞌanialigaba nna labíru aka uteriꞌi ttu úna kini nuha kuana yua kweꞌeriꞌi ge ka tulha ruinriꞌi.
A sunruba tseꞌeriꞌi len elha rasi tsitsi kwedariꞌi elha disa nu ute Tata Do Yebáha geriꞌi lhe tseꞌeriꞌi ubeda ganna chi isia sá tuttíru utseꞌe loo belha ge giha ka nu abittu raka uyúkane.
Ganna ttu benne riguꞌu niꞌabie abittu runie nu ra lo bia bennabi bodhaꞌan Moisés‑ni, nianna ganna ttixka seꞌe chupa o tsunna ka benne rusiake ikie deki gwalí bilákanie benie ttu bixa nu satsa, laꞌania nna labí lhaa benneha, teeba ki gatti benneha.
Nianna, ¿bí rakinle? ¿Laaba ganna adírula satsa sate ka nu kuꞌu niꞌakani Xiꞌin Tata Do Yebáha lhe ganna ttixka innákana deki labí rixú reni belalie tti uttieha, delába reni nu bodhaꞌan tsitsina tisa nu unne Tata Do Yebáha lhe bixúna kini bocharina ka tulha gekani lhe? Anágaba nna adírula satekana ganna kuakana balaꞌana ge Espírituha, delába benne gwa raka lenie kanaha.
Kumu riꞌi gwankabiabinriꞌi benne ree: “Netiba ralhaa ugwea ka benne elha disa; netiba ugweake nu ralhake dhike.”
Gwaluyúruga. ¡Yalhá satsa nuná ganna dhiriꞌi elha disa nu ute Tata Do Yebaa benne anka baniha!
Gwalodhú lele ge nu gwatele ttuha atti si bedaxxubale tisa ge Tata Do Yebáha. Laꞌania gwa betto bechíabale lo elha disa tsitsi gwateleha.
Gwadú belisa xxattakana le lhe uyakana le lo benne lhe. Anágaba nna gwadú bete nále len ka benne gwateke luesi nu gwateleha,
lhe gwatuagaba lele ka benne uttake lisiyya laꞌania lhe axtala redeakinle tti utuakana nu tee geleha lhe, kumu de chiba yule deki tserula anka nu ribedale dhile nu si daa lhe ruchíana isá lhe.
De nuha nna abittu udhanle a uxxenru lele ge Tata Do Yebáha, kumu ganna guxxenba lele gebie, laꞌania nna gwa ralhabale dhile nu tseru.
Bittu edí lirele, sinuki gwaludola lele gwaluin nu raka le Tata Do Yebáha uinle, kini aníha nna gwadíbale nu chi rabie utebie gele.
Kumu Tata Do Yebáha ree:
Chi teeba dabigana esia benne chi gaꞌanna esiaha;
labíru isá riyasa esia benneha.
Ttaka benne runie nu dika ixúha,
de tsiaba le benneha neti,
Ttaka ganna eyadi gaabie lo neda kia,
laꞌanialigaba nna labíru dho tse lania benneha.
Ka nu reyadi gaakana lo neda ge Tata Do Yebáha, tsiabakana ata tseꞌe lookana. Ttaka riꞌi labí ankariꞌi luesi ka nu reyadi gaakana lo neda geeha, riꞌi ankalariꞌi ka nu lhaariꞌi kumu de ria leriꞌe.
Nianna, ¿bí dienriꞌi tti rariꞌi: “Neti gwa ruxxenba lasia ge Tata Do Yebáha”? Laaba ganna dienriꞌi innáriꞌi deki chiba yu xeabariꞌi deki gwadíbariꞌi nu seꞌeriꞌi ribedariꞌiha, meskiba labí chi rilenriꞌi nu dhiriꞌiha.
Laxkala ka benneola geriꞌiha, de gwa bexxenba leke ge Tata Do Yebáha, de nuha nna gwa uyuꞌuba lebie nu benke.
Anágaba riꞌi, de gwa ruxxengaba leriꞌi gebie, de nuha nna chi yuriꞌi deki yiesi lo yu‑ni lhe yebáha lhe, len tisa nu unne Tata Do Yebáha‑ba ukakana. Labí bixúnie nu rilenriꞌi lhe nu riganriꞌi lhe, kini benie kana.
Abel‑ni, de gwa bexxenba leni ge Tata Do Yebáha, de nuha nna begwene ttu úna tseru tti úna bete Caín‑ni. Aníha uka nna tti uxí Tata Do Yebáha úna nu bete Abel‑ni, laꞌania rabie na deki lana ankana ttu benne runi nu dika ixú. Laxkala nnanna meskiba chi uttina, ttaka kumu de gwa bexxen tsitsiba leni ge Tata Do Yebáha, de nuha nna beyaꞌanba nu tse bennaha, kini riꞌi nna ulanniriꞌi nu bennaha nna uxxen tsitsigaba leriꞌi gebie.
Enoc‑ni, de gwa bexxenba leni ge Tata Do Yebáha, de nuha nna labí uttina, deche benba Tata Do Yebáha na, laxkala lanúruna besela. Atti sa dona yiesi lo yu‑niha nna ra ka benne: “Enoc‑ni gwa ruinbana nu ruꞌu le Tata Do Yebáha.”
Ttaka riꞌi ganna abíba uxxen leriꞌi ge Tata Do Yebáha, laꞌania nna labí dhaariꞌi uinriꞌi nu ruꞌu lebie. Kumu ttu benne ganna ibige len Tata Do Yebáha, teeki tsia lebie deki gwalíba do benneha lhe anágaba nna tsiagaba lebie deki guteba benneha nu dhi ka benne egilake bie.
Noé‑ni, de gwa bexxenba leni ge nu ra Tata Do Yebáha, de nuha nna tti rabie na deki aka ttu nu aka, meskiba labí chi rilenna bixa nuha aka laꞌania, lana nna gwa bedoba nagani nna ben ttebana barcuha, kini aníha nna bodilána ka benne geni seꞌe lheꞌe lisiniha. Laxkala de gwa ugíaba leni nu ra Tata Do Yebáha, de gwa ugía leniha nna benna kini biginni iyá ka benne abittu ugía lekeha. Aníha uka nna utua Tata Do Yebáha yua kweꞌe Noé‑ni ge nu ruinnaha kumu de gwa ugíaba leni gebie.
Anágaba Abraham‑ni, de gwa bexxenba leni ge Tata Do Yebáha, de nuha nna tti uxie naha nna gwa bedobana tisa gebie, nianna biria ttebana diana ata dhina lo yu nu ugwe Tata Do Yebáha na. Biriabana diana, nigaba a yuna gaxa isinna.
De bexxen leni ge nu ra Tata Do Yebáha, de nuha nna meskiba chi gaꞌanna dhina yu nu ugwebie naha, ttaka lana nna ttiba ttu nu dittu udona lo yuha. Udona lheꞌe yoꞌo lari ttigaba udo Isaac‑ni lhe Jacob‑ni lhe, kumu anágaba ka nuha selagabakana dhíkana yu nu chi ra Tata Do Yebáha utebie gekani.
Abraham‑ni labí ben geni yuha, kumu de ribedana dhona lheꞌe ttu yiesi re tsitsi, delába dhona lheꞌe yiesi re yebáha nu biria iki Tata Do Yebáha benie.
Anágaba de bexxen leni ge Tata Do Yebáha, de nuha nna meskiba chi ankana benneola lhe anágaba nuila geni Sara‑ni labí aka uja xiꞌin nuha, ttaka Abraham‑ni, de gwa ugíaba leni deki Tata Do Yebáha gwinbe nu chi rabie naha, aníoka nna benie kini bisia ttu xiꞌinni.
Laxkala meskiba chi ankana tuttíru tatuxtoo to nna si bisiala ttu xiꞌinni. Xiꞌinniha nna ugwani xxattana. Ka benneha ixe juisiruke uka ttiba ka beli‑na lhe ttiba yuxi re roꞌo indatoo‑na lhe, aníha‑ba ukake. Labí ribabinriꞌi ke.
Iyába ka benne chi bedettia lo yetsi‑ni useꞌebake bexxen leke ge nu ra Tata Do Yebáha nna tti uttikeha nna labí chi uxíke nu chi rabie deki utebie gekeha. Ttaka tti sa seꞌe benkeha nna idittuliba bilákanie nu dhikeha nna bedeakakanie, nianna tti bokinni ikike nna ráke deki yiesi lo yu‑ni labí ankana geke, kumu ttiba ttu nu dittu ankake lhe ttiba ttu nu yuꞌu neda ankake lhe.
Ka benneha tti unneke aní, lhixxa rába benna liike deki sa rekibake ugila ttu lasike ata tseꞌeke.
Kumu ganna ttixka abittuba bidankanie lasike ata biriakeha, laꞌania nna gwa ukala geke beyekike ganna ttixka.
Ttaka kumu de raka leke ttu yiesi tseru, delába yiesi nu anka ge yebáha, de nuha nna Tata Do Yebáha labí rettunie de tee lábie Diosi geke kumu de chi ulekie ttu lasike.
Abraham‑ni, de gwa bexxenba leni ge Tata Do Yebáha, de nuha nna tti uluꞌubie na pruebaha, tti ree na deki teeki uttina xiꞌinni Isaac‑ni kini utena nuha úna gebie, laꞌania labí udú disana, gwa beriaba leni utena ttu túbiru xiꞌinniha len benneha,
meskiba ttuha chi ra Tata Do Yebáha na deki Isaac‑ni ujana ka benne akake ka xiꞌinni lhe ka xidhoni lhe, delába ka benne udaxxuke tia Abraham‑ni.
Abraham‑ni gwa beriaba leni betena Isaac‑ni kumu ukinna, meskiba ganna gatti nuha, Tata Do Yebáha tsitsiba ra lebie nna gwelhidhabe Isaac‑ni lo elhuttiha. Laxkala atti chi ulaa Isaac‑ni abittu uxuana lo giha, laꞌania nuha attisidiba beyadhabana lo elhuttiha kumu de gwa bedí adakaba Abraham‑ni na.
Anágaba Isaac‑ni, de gwa bexxenba leni ge Tata Do Yebáha, de nuha nna unnabana kini aka lenie Jacob‑ni lhe kini aka lenie Esaú‑ni lhe, aka lenie ka benne‑ni nu si daa.
Jacob‑ni, de gwa bexxenba leni ge Tata Do Yebáha, de nuha nna atti chi gattinaha nna unnabana aka len Tata Do Yebáha ka xiꞌin José‑ni. Nianna tti uxuana iki garroti geniha nna bedú xibini arloe.
Anágaba José‑ni, de gwa bexxenba leni ge Tata Do Yebáha, de nuha nna atti chi gattinaha nna unnena rana deki isia sá teeba ki eria ka nu Israel‑ni lo yu ge Egipto‑ni lhe anágaba nna utixxiꞌagabana gasina uinkana len ka sitta geniha ganna chi isia sá eriakana Egipto‑ni.
Aníha‑gaba ka tata nan ge Moisés‑ni, de gwa bexxenba leke ge Tata Do Yebáha, de nuha nna tti uli Moisés‑ni, labí usikanie tti bedhan nu rinnabia ge Egipto‑ni tisa rana deki teeki gatti iyá ka nuto biyú to. Moisés‑ni nna kumu de biyú ka tata nan geniha ankana ttu nuto latsi tte, de nuha nna bekatsibake na lheꞌe yoꞌo gekeha tsunna beo.
Anágaba Moisés‑ni, de gwa bexxenba leni ge Tata Do Yebáha, de nuha nna iki de tti chi ukana xxeniha, labí uxielhana gatta láni xiꞌini xiꞌiniunná Faraón, delába xiꞌiniunná nu rinnabiana Egipto‑ni,
sinuki tserula du leni dhi geni udhakakana na attiba rudhakakana ka benne chi ankake ge Tata Do Yebáha, a laa kila edí baana nu satsa raka yiesi lo yu‑ni ttu satti,
kumu laꞌania bedhaka leni deki tserula anka ganna satena luesi nu sate Cristuha, a laa kila edí baana nu tse tee Egipto‑ni. Aníha benna kumu de ruxxen leni dhina ttu nu tse ute Tata Do Yebáha.
Anágaba de gwa bexxenba leni ge Tata Do Yebáha, de nuha nna benna mandadu kini aka laní Pascua lhe bengabana kini ka nu Israel‑ni utabikana reni ge ka nimala lo puerta ge ka yoꞌo gekaniha. Aníha benna kini anjeli nu chi gaꞌanna uttina ka xiꞌin biyú ka nu Egipto‑ni, delába ka nu sisiꞌa tte uliha, nna abittu uttina ka xiꞌin biyú ka nu Israel‑ni.
Ka nu Israel‑ni nna de gwa bexxenba lekani ge Tata Do Yebáha, de nuha nna ttiba ttu nu bete lo yu bisi betekana lheꞌe Indatoo Xináha, ttaka ka nu Egipto‑ni, tti benkana etekana lheꞌe indatooha nna ugwapilakana indaha.
Lhe anágaba, de gwa bexxenba le ka nu Israel‑ni ge Tata Do Yebáha, de nuha nna tti ugwekikana abiꞌiba kweꞌe yiesi Jericó‑ni gasi ubisaha, deꞌe nu rilhi kweꞌe yiesiha, ure tinni ttebana.
Nuila nu tee láni Rahab nu ugwekina bettoꞌo latini len ka nubiyú, nuha de gwa bexxenba leni ge Tata Do Yebáha, de nuha nna labí uttina tti utti adí ka nu seꞌe lheꞌe yiesiha, delába ka nu abittu bedokana tisa ge Tata Do Yebáha. Nuilaha labí uttina kumu de tseba belabina ka benne diake gwelhatsi lheꞌe yiesiha.
Si riyasala kixxiꞌaya ge Gedeón‑ni lhe ge Barac‑ni lhe ge Sansón‑ni lhe. Anágaba riyasagaba kixxiꞌaya ge Jefté‑ni lhe ge David‑ni lhe ge Samuel‑ni lhe, anágaba ge ka profeta ge Tata Do Yebáha lhe. Ttaka nna abíla nattiti kixxiꞌaya ge ka benne‑ni.
Ka benne‑ni, de gwa bexxenba leke ge Tata Do Yebáha, de nuha nna ttu chupake gwa udaabake lo ka yiesi bitilha lenkeha nna attu chupake nna unnabiabake attiba ankaba geni. Anágaba lhe gwa uxíbake nu chi ra Tata Do Yebáha utebie geke lhe bengabake kini ka beesi bitilha lenkeha abittu utokana ke.
Lhe anágaba ttu chupake gwa udaabake bodholake belha ge gi bartoha lhe gwa ulábake abittu uttike lo espadaha lhe. Anágaba nna meskiba abittu tsitsi re leke nna gwa uleki tsitsiba leke tti bitilhake len ka soldadu dittuha nna aloba gwa biriꞌaba lenke gwa bochesubake ka nuha.
Laꞌania useꞌegaba ka nuila, de gwa bexxenba lekani ge Tata Do Yebáha, de nuha nna gwa benbe kini beyaka ben ka benne chi utti gekaniha lhe anágaba useꞌegaba ka benne meskiba bika begwekana ke elha disa tsitsi nna labí bedhanke neda ge Tata Do Yebáha. Meskiba gwateke aníha, labí uxielhake odilá ka benne ke lo nu ratekeha. Benke aníha kumu de raka leke saría tseruna ke ganna chi beyadha benke lo elhuttiha.
Adí ka benne nna bexisi xiilakana geke lhe anágaba nna uyalakana ke, axtaba bexxigakana ke lhe axtala utixxakana ke lisiyya lhe.
Anágaba nna besiagabakana ke íyya kini uttike lhe uchúkana chubaa lheꞌeke len siarra lhe, anágaba uluꞌugabakana ke prueba kini belaꞌana ganna si gwalíkanie ria tsitsi leke ge Tata Do Yebáha lhe bettigabakana ke len espada lhe, anágaba lhe, gattiba ugwekike suna xo ka neru toruba lhe xo ka chiva toruba bikuke, lhe anágaba ukagabake benne abittu geke tee lhe bedhaka disagabakana ke lhe bedhaka xiigabakana ke lhe.
Anágaba lhe ugwekigabake lo yu bisiha lhe ugwekigabake iki ka iꞌiya lhe bekatsiba loke lheꞌe ka belea daa lheꞌe ka íyya lhe lheꞌe ka belea sia lhiꞌu yu lhe. De ankake benne ruin tse, de nuha nna adí ka benne seꞌe yiesi lo yu‑ni niru latti a ralhake tseꞌe lenke ka benneha.
Iyába ka benneha, meskiba gwa uyuꞌu le Tata Do Yebáha nu benke de bexxen leke gebie, meskiba gwa bexxen leke gebie nna labí uxíke nu chi rabie utebie gekeha,
kumu Tata Do Yebáha iyábariꞌi chi upe kwenta, de nuha nna chi gaꞌananie utebie ttu nu tseru geriꞌi, kini anáchu nna itupa lenriꞌi ka benneha eꞌeyuriꞌi dhiriꞌi nu chi gaꞌananie utebie geriꞌi.
Gwaluyúruga, ttaníli ka benne seꞌe abiꞌiba kweꞌeriꞌi. Leni elha ruin geke rulaꞌakanie riꞌi gasina bexxen leke ge Tata Do Yebáha. De nuha nna riꞌi chinka kuariꞌi iyá nu rukina geriꞌi lhe chinka kuariꞌi iyá tulha nu runnittina riꞌi lhe. Abittu satú leriꞌi tsiariꞌi lo neda nu chi bedhaꞌan Tata Do Yebáha geriꞌi,
sinuki udolana leriꞌi sanalhariꞌi Jesús‑ni. Benneha benie kini riꞌi ruxxen leriꞌi ge Tata Do Yebáha lhe runie kini tsiariꞌi uxxen tsitsiru leriꞌi gebie lhe. Labie beria iki beria lebie meskila utábie lo ya kurusiha kumu gwa yube deki iki de nuha nna gatta elha gwedeaka lasi gebie. Aníha uka nna besine doe daka ná ben ge Tata Do Yebáha ata doe rinnabie nnanna.
Gwaluyúruga gasina betto bechía Jesús‑ni lo elha disa begwe ka nu ruin satsaha bie, kini lebiꞌi ganna chi satele ttu luesi elha disaha nna uchíagabale loni. Aníha kini abittu odúna le nna eyadi gaale lo neda gebie.
Kumu lebiꞌi labí chi bexunnina gele axta gattile de ruinle doelha abittu ruinle nu satsa.
Lebiꞌi chiba rixulhinle nu ra benne rinne lo ka yetsi ge Tata Do Yebáha. Benneha ttiba rinne ttu xxudi rulisana ttu xiꞌinni, aníha‑ba rulise le tti ree:
Xiꞌini to kia, tti rutsetsilu, abittu kuꞌu niꞌalu nu inná Tata Xisiha ganna ttixka rigise lu,
lhe anágaba abittugaba udú siꞌina lelu tti ugwebie lu elha disa.
Kumu Tata Xisiha rigise ka benne rakanie geke
nna rugwebie elha disa ka benne rakanie ke ttiba xiꞌinie.
Lebiꞌi ratele ruyúle elha disa kini iyieninle, kumu Tata Do Yebáha ruyúbe le atti galába xiꞌinie. Lebiꞌi gwa yu xeabale, lanú ttu xxudi do abittu rigisana ttu xiꞌinni,
kumu Tata Do Yebáha, iyába ka benne ankake xiꞌinie rigise. Laxkala ganna lebiꞌi abíba ritisale, laꞌania nna labí gwalíga ankale xiꞌin Tataha; attiba ttu penchi, aníha‑ba ankale.
Ki yiesi lo yu‑ni ka xxudiriꞌiha, tti utisake riꞌi, gwa ugíaba leriꞌi ke, ¿laaba ganna adírula tse nuha udoriꞌi tisa ge Tata geriꞌi do yebáha kini anáchu aka benriꞌi ttu dia lii arloe?
Ka xxudiriꞌiha, ttu sattiruba nuha utisake riꞌi attiruba ankariꞌi nutoha lhe anágaba nna utisagabake riꞌi attiba bedhaka leke deki anka tse, ttaka Tata geriꞌiha rigise riꞌi kini saría tsena riꞌi kini anáchu isinriꞌi akariꞌi benne nari xú attiba anke.
Gwalí galá tti lo ruyúriꞌi ttu bixa elha disa, labí redeakinriꞌi laꞌania, sinuki rudú siꞌilana leriꞌi. Ttaka ganna gwa rudába ikiriꞌi tti ruyúriꞌi elha disaha, iki de chi rateriꞌi aníha nna xen su lasiba chi redú leriꞌi lhe chigaba ruinriꞌi attiba ankaba geni lhe.
De nuha nna gwaleseꞌe tsitsi lo neda ge Tata Do Yebáha; abittu ulhá nále. Bittu uinle tti runi ttu nu chi raa náni lhe abitturu ridá rea lheꞌe ka xibini lhe.
Gwalolixxa neda gele kini edá tsele kini ka niꞌale ka nu natsa‑na abittu ikwalhakana, sinuki eyaka tselakana.
Gwaluyú gele ni kina nuxa ttúle a dhaale dhile nu tse redá le Tata Do Yebáha utebie gele lhe anágaba ni kina nuxa ttúle dhulole uinle nu satsa nna uketile adí ka benne
lhe ni ttúle abittu isále attu nu subi lhe abittu kuꞌu niꞌale nu anka ge Tata Do Yebáha lhe. Bittu uinle tti ben Esaú‑ni. Nuha ukana nu ulina ladeꞌa tte tti betsiniha. De nuha nna ralhana dhina ttu nu tse de ulina sisiꞌa tte, ttaka lana labí begwena lidhaka nu tseha, suna len ttu yeꞌena elhoruba betsána nu tse ralhana dhinaha.
Lebiꞌi gwa yúbale, iki de nuha nna gwa unnaba ditiruna len tata geniha kini otebie nu tseha geni, ttaka labíru udaana edína nuha. Meskiba bika runa ribesina rennabana nuha, ttaka birua anka nu uinna, chila uka nuha.
Lebiꞌi labí bibigale kweꞌe ttu iꞌiya nu rilenriꞌi lhe nu dika kanriꞌi lhe, labí benle tti ben ka nu Israel‑ni. Ka nuha ubigakana kweꞌe iꞌiya Sinaí‑ni ata rite xxattaha lhe ata anka chulha eru loha lhe, anágaba ata raka xxatta betunuha lhe.
Anágaba nna biyiengabakinna tsiꞌi trompetaha lhe biyiengabakinna tsiꞌi Tata Do Yebáha lhe. Ka nu biyienkinna tsiꞌi benneha, unnaba ditikana lenie kini abitturu innebie.
Unnabakana abitturu innebie kumu de labí dhaakana udokana tisa ge nu unneeha tti ree: “Nuxaba udú niꞌani lati iꞌiya‑ni, teeki usiakana nuha íyya kini gattina lhe o uttikana na len ka iyya lo tutsa lhe, meskiba ganna ankana ttu nimala.”
Ttu elha rasi barto nuha uxíkana tti bilákinna nu uka iki iꞌiyaha, laxkala axtaba Moisés‑ni unnena rana: “Rixidinibaa de rasiti.”
Ka nu Israel‑ni kweꞌe iꞌiya Sinaí‑niba ubigakana, ttaka lebiꞌi nnanna chi ubigale kweꞌe iꞌiya nu tee láni Sión ata re yiesi ge Tata Do Yebaa benne anka baniha, delába ubigale kweꞌe Jerusalén nu re yebáha ata tupa ixe juisiru ka anjeliha rulhake gebie.
Niha‑gaba tupa ka benne sisiꞌa tte ukake xiꞌin Tata Do Yebáha, delába ka benne chi dia láke yebáha ata do Tata Do Yebaa benne anke xueda ge iyá tteriꞌi lhe niha‑gaba seꞌe ka benne chi uttiha lhe, delába ka benne chi beyakake itá su arlo Tata Do Yebáha de chi benke nu dika ixú.
Anágaba chigaba ubigale kweꞌe Jesús benne ribea loe ge attu tisa kubi nu chi bodhaꞌan Tata Do Yebáha lenriꞌi lhe anágaba chigaba rixú reni belalieha kini rocharie ka tulha geriꞌi. Reni geeha tserula rixúna attichula reni belali Abel‑ni.
Gwaluyú gele, bittu kuꞌu niꞌale Tata Do Yebaa benne rulise leha. Kumu ki ganna ka nu Israel‑ni, delába ka nu uluꞌu niꞌakanie tti belise kana yiesi lo yu‑niha, ki ganna ka nuha abittu ulákana, aloba uxíkana elha disa, adírula riꞌi labí lhaariꞌi ganna kuꞌu niꞌariꞌi benneha, nnanna doe axtali yebáha rulise riꞌi.
Tti belise ka nu Israel‑ni, tti biyienkinna tsiꞌibie tti unnebie kweꞌe iꞌiya Sinaí‑ni, tti unneeha, tsiꞌeha nuha beni kini bitá yiesi lo yu‑ni, ttaka nnanna chi unnebie ree: “Neti ganna chi unia kini edetá attu libe, laꞌania labí suna yiesi lo yu‑ni itá, sinuki uingabaa kini itá gwetsáha.”
Tti rabie: “Ganna chi unia kini edetá attu libe”, tti rabie aníha dianie innábie deki kuabe iyá ka nu benie yiesi lo yu‑ni ka nu ritákana nna eyaꞌana ka nu abittu ritá, delába ka nu eyaꞌana ttu dia lii.
Laxkala nnanna de chi ridíriꞌi ttu yiesi abittu ritána, delába yiesi ata rinnabia Tata Do Yebáha, de nuha nna ugweriꞌe ixkixaru lhe uinriꞌi leꞌa gebie attiba ruꞌu lebie. Aní uinriꞌi kumu de ria leriꞌe lhe de tee elha rasi geriꞌi lenie lhe.
Kumu Tata Do Yebaa geriꞌiha attiba ttu gi nu rutseꞌe loona, aníha‑ba anka benneha.
Tseꞌele akin ge luesile atti galába rakinle ge ka betsi to gele.
Abittu udhanle a ulabile ka benne dittu tti risiake lheꞌe lisile, kumu ttu chupa ka benne useꞌe itú ttuha tti belabike ka benne dittuha lheꞌe lisikeha, laꞌania labí ute dákanie deki ka anjeli ge Tata Do Yebáha‑ba nuha belabike lheꞌe lisikeha.
Gwalodhú lele ge ka benne tee lisiyya. Akinle attisidigaba itupa lebiꞌi nuná tele len ka benneha lisiyya lhe anágaba gwalodhú lele ge ka benne riyayake lhe. Akinle attisidiba iyágaba lebiꞌi nuha riyayale.
Iyále ata seꞌe latselale, abittu udhanle a ugwele lidhaka tisa nu begwele tti betsá náleha. Bittu otsea latselale, kumu Tata Do Yebáha urixxi ukinniba benneha ka nu risákana nu subi subi lhe ka nu rudhá ikikani latselakani nna redo lenkana attu nu subi.
Abittu dhaa xxatta lele gatta gele. Gwaleyaka xenruba lele ttixaruba tee gele. Kumu Tata Do Yebáha chiba rabie: “Niru latti a udhá ikia le lhe nigaba a useꞌa sun lebiꞌi lhe.”
Laxkala riꞌi xen su lasiba innáriꞌi:
Tata Xisiha‑ba raka lenie neti,
de nuha nna labí rasiti bixa udhaka ka benne neti.
Gwalodhú lele gasina uka elha ruin ge ka benne useꞌeke arlole ttuha, delába ka benne beleꞌekanie le ka tisa ge Tata Do Yebáha. Gwaluyúruga nu tse ben ka benneha lhe anágaba gwaluxxen lele ge Tata Do Yebáha attiba ben ka benneha bexxen leke gebie.
Jesucristuha ttúba benne anka benneha, labí reseabie. Labe nuha doe nnayaha lhe lagabe nuha doe nasá lhe lagabe nuha doe ttu dia lii lhe.
Abittu tsia lele ge ka nu ruleꞌekana adíru ka elha rieni subi, delába ka nu rákana bí elho gwaka goriꞌi lhe bí elho abittu aka goriꞌi lhe. Kumu ka nu ra aní, nu rákanaha labí ixú nuha kini tseꞌe tsitsiruriꞌi lo neda ge Tata Do Yebáha. Riꞌi tseꞌe tsitsirula riꞌi lo neda geeha kumu de gwa rakaba lenie riꞌi, alaa kila tseꞌeriꞌi inneriꞌi ge nu goriꞌi.
Jesús‑ni tti uttie utixe geriꞌiha, uke attiba ttu úna nu redí baariꞌi geni nnanna. Únaha nuha labí uka ge ka bixxudi uren lheꞌe yotu nu uka ge lariha edí baakana.
Bixxudi xxeniha raꞌabana lhiꞌu lheꞌe yotuha rutena reni ge ka nimalaha. Rutena reniha len Tata Do Yebáha, kini reniha rigixana ge ka tulha ruin ka benne, ttaka ka nimalaha roꞌo yiesiha‑liba ribeakana ka nuha ki ritekana lo gi.
Aníha‑gaba Jesús‑ni, roꞌo yiesiha‑ligaba uleakane kini uttie betebie reni geeha ki bocharie ka tulha ruinriꞌi.
Kumu yiesi lo yu‑ni labí ankana lasiriꞌi ata tseꞌeriꞌi ttu dia lii, sinuki dialariꞌi rigilariꞌi ttu lasiriꞌi ata tseꞌeriꞌi ttu dia lii nu si daa.
Laxkala de Cristuha nna satíaba ulhariꞌi ge Tata Do Yebáha. Len ka tisa ulhariꞌi geeha kixxiꞌariꞌi nu xxeni ra lebie. Nu ulhariꞌiha akana attiba ttu úna nu utso duriꞌi arlobie.
Lebiꞌi abittu ixulhinle a uin tsele len ka benne lhe a utele nu tee gele lenke lhe, kumu ganna aní uinle, laꞌania nna iyába nu uinleha akana attiba ttu úna nu ruꞌu le Tata Do Yebáha utele lenbie.
Gwaludo tisa ge ka benne riseꞌeke arlole rigixxiꞌakanie le ka tisa ge Tata Do Yebáha, lhe gwaluni nu innáke kumu lake nuná ruyú tsitsike le lo neda ge Tata Do Yebáha. Ruinke atti galába runi ttu benne otebie kwenta ge nu runie arlo Tata Do Yebáha. Gwaludo tisa geke kini udú ittana leke tti uyúke le, kini aníha nna abittu udú siꞌina leke, kumu ganna lebiꞌi udú siꞌile leke, laꞌania nna labí ixú nu ruin ka benneha len lebiꞌi.
Gwalinnaba getu len Tata Do Yebáha; kumu riꞌitu gwa yu xeabatu latsiruba ruintu, labí tee ttu bixa rudheana lotu kumu iyába nu uintu raka letu uintu na latsiru.
Anágaba nna rinnabagabaa len lebiꞌi gwalinnabachi len Tata Do Yebáha kini yuba esiaya ata seꞌele‑na.
Tata Do Yebaa benne ruseꞌebie riꞌi xen su lasiha, benneha nuha belhidhe Jesucristu benne anke Xxanariꞌiha lo elhuttiha, delába Jesucristu benne ra xxeni leha. Benneha nuha ruyúe riꞌi attiba ttu nu ruyú ka neru to lhe anágaba len reni belalie lo ya kurusiha, len reniha nuha, bodhaꞌan tsitsi Tata Do Yebáha tisa lenriꞌi. Tisa nu bodhaꞌaneha ixúna ttu dia lii lenriꞌi.
Tata Do Yebáha unie kini lebiꞌi akale benne runi iyá nu anka tse kini aníha nna dhaale uinle nu raka lebie uinle. Jesucristuha nuha ixúni Tata Do Yebáha kini unie le benne tsuꞌu lebie. Benneha nuha uinriꞌi kini inná xxeni lebie ttu dia lii. Amén.
Betsi to kia, rinnabaa len lebiꞌi utto uchíale tti udo nagale ttu chupa ka tisa rulisaa le lo yetsi‑ni.
Rigixxiꞌagabaa deki betsi to geriꞌi Timoteo‑ni chiba beria benneha lisiyya. Ganna benneha esiaxxie ata rea‑ni, laꞌania nna gwita ttega lanie etelannitu le.
Gwalugwe ttu padiuxi kia iyá tte ka benne riseꞌeke arlole‑na lhe iyá tte ka benne chi ankake ge Tata Do Yebáha lhe. Ka betsi to geriꞌi seꞌe nii, ka benne daa Italia, ridhelhagabake ttu padiuxi gele.
Tata Do Yebáha edá lebie aka lenie iyá ttele. Amén.
Neti Santiago, ankaa benne rixúni Tata Do Yebáha lhe rixúni Jesucristu benne anke Xxanariꞌiha lhe. Naa ridhelhaa ttu padiuxi gele, lebiꞌi ka benne tsiꞌinu (12) dhi ata seꞌele gattiba lheꞌe ka yiesi dittu‑na. Lebiꞌi nuná datiale benneola geriꞌi, benne utta lábie Israel.
Xa betsi to kia, lebiꞌi tti ruyúle ttu bixa elha disa, adírula itta gwaludú lele.
Lebiꞌi gwa yúbale, tti uyúle elha disaha, laꞌania nuha ruleꞌe ganna gwalíga ria lele Tata Do Yebáha nna ganna chi seꞌe tsitsirule lo neda geeha, laꞌania nna gwadaale uchíale lo nu rateleha.
De nuha nna teeki uchíale lo elha disa ruyúleha. Aníha kini dhaale akale benne runi latsiru lhe benne runi tagaꞌa nu anka tse lhe. Aníha kini abittu bi iyasa gele, laꞌania nna gwadaabale uinle iyába nu ruꞌu le Tata Do Yebáha.
Ganna nuxa ttúle riyasa elha yuu gele, gwalinnaba len Tata Do Yebáha. Labie nna gutebe elha yuu gele, kumu benneha labí itisinie le, gute tamabe ge iyábale.
Deba nna atti innabale len benneha nna bittu udú chupana lele, teeki tsia lele deki gwadíbale nu rinnabaleha, kumu nu rudú chupana leniha, ankaba nuha ttiba inda ridú lii lo indatooha, naa lhe niiba diana riche beha na.
Nu runi aníha labí akinna deki gute Tata Xisiha nu rinnabanaha,
kumu nu rudú chupana leniha, bitti bittiba uin nuha. Satíaba aníha aka elha ruin ge nuha.
Ganna ttu betsi to geriꞌi abittu tee gebie, bittu ettunie, ebanala lebie kumu arlo Tata Do Yebáha chiba dake,
nna nu tee geniha nna ittala udúna leni de elhida gaa Tata Do Yebáha leni. Kumu nu tee geniha ankaba nuha ttiba ka iyya to‑na ttu sattiruba ralikana nna ratti tteba ikikani. Aníha‑ba nuha sate nu tee geniha, sattiruba uchía nuha.
Ka iyya to‑na, tti riria tatubisa‑na, len gi lha ge benne‑naba ribisi tteba ka lhaga to gekani nna rigudhi tteba ka iyya toha. Laꞌania nna chiba rinitti nu tse to rulaꞌa ka iyya toha. Aníha‑gaba sate ka nu tee gekinna, meskiba bika ribenkana ki gatta gekani, isiaba sá gattibakana.
Karubáru benne dhaabie utto uchíabie abittu ixú yiee unie ttu bixa nu satsa, kumu ganna abittuba ixú yiee unie nu satsaha, laꞌania nna gwaka benbe ttu dia lii. Nuní nu tse chi ra Tata Do Yebáha utebie len ka benne rakakanie gebie.
Ttixka nuxa ttúle ixú yiele uinle ttu bixa nu satsa, abittu tseꞌele innále deki Tata Do Yebáha‑ba ridí yiebie le ki ruinle nuha, kumu benneha labí rixú yie benneha unie ttu bixa nu satsa, nigaba labí ridí yie benneha ka benne ki uinke nu satsa,
sinuki ttu ttubariꞌi lhe titúbariꞌi ridá leriꞌi ruinriꞌi nu satsa, nianna tti rixú yieriꞌi ruinriꞌi na.
Kumu ganna chi belaba leriꞌi uinriꞌi nu satsaha, laꞌania nna teekiba isinriꞌi uinriꞌi nuha. Ganna chi benriꞌi nu satsaha, laꞌania nna ttu tsaba gattiriꞌi, delába ttu tsaba labí esinriꞌi len Tata Do Yebáha.
Betsi to kia, bittu akinle deki Tata Do Yebáha‑ba ridí yiebie riꞌi ki ruinriꞌi nu satsa,
kumu iyába nu anka tse lhe iyába nu anka idaꞌa, delába nu labí riyasa ttu bixa geni, iyá nuní gwetsába dana udhelha Tata Do Yebáha. Labie benie ka xiani sia yebáha. Ka nuha rotseaba xiani gekani, ttaka benneha labí rutsea elha ruin gebie.
Betsi to kia, ttixka gwadú bittu unneruxxi roꞌole innele, ladeꞌaxa gwaludo nagale ge benne lhe anágaba bittu ttu nnelaba iseꞌenle.
Kumu nu risaꞌaniha, labí ruin nuha nu dika ruꞌu le Tata Do Yebáha.
De nuha nna gwaludhana iyá nu satsa lhe iyá nu abittu anka tse ruinle‑na. Nu uinlale, gwaludaala ikile, gwalulabila ka tisa chi úda Tata Do Yebáha lheꞌe lastole, kumu ka tisa‑na gwaka geke odiláke le.
Deba nna gwaluin nu ra ka tisa‑na, bittu sun tteruba udo nagale ke, bittu akinle deki ukareꞌaba chi riyieninle ke nna chibanka, kumu ganna aníha nna labí lii nu rulaba leleha.
Kumu ttu benne, ganna sunruba rudo nage tisaha nna ganna abíba runie nu ra benneha, benne runi aníha ankaba benneha attiba ttu nubiyú rulaninna lo ttu iyya gwana ttixa rugíana.
Iki de chi belannina lo iyya gwanaha, nianna deyyana. Atti deyuꞌuna neda deyyanaha nna bexulha ttebinna gasina rugíana.
Ttaka benne abittuba rixulhanie ge nu dia lo ka tisa ge Tata Do Yebáha, sinuki rudo tsitsibe tisa geke, benne runi aníha, tseba saríane, kumu ka tisaha, idaꞌa suba ankake lhe gwa rakaba geke rodiláke ka benne lhe.
Ttixka nuxa ttúle rakinle deki gwa ruinbale nu ruꞌu le Tata Do Yebáha, ttaka ganna abittuba rukweda roꞌole rinnele, laꞌania nna labí lii nu rulaba leleha. Kwentaruba nuha rinnele rale deki gwa ruinbale nu ruꞌu le Tata Do Yebáha.
Ttaka ganna ute náriꞌi len ka nuto bidabi to lhe len ka benne nuila bidabi ttixka ruyúke ttu bixa elha disa lhe anágaba ganna abitturu uinriꞌi nu satsa raka yiesi lo yu‑ni, nu uinriꞌiha nuha nu gwalíga anka tse lhe nu gwalíga ruꞌu le Xxudiriꞌi do yebáha lhe.
Xa betsi to kia, lebiꞌi chi ria lele Jesucristu benne anke Xxanariꞌi lhe ra xxeni lebie lhe. Bittu ugwerule lidhaka ttu benne atti attu benne.
Kumu ganna ttixka ata ritupale rulhale ge Tata Do Yebáha, ganna niha gaꞌa ttu nubiyú yuꞌu náni ttu beꞌe ge oru lhe nukuna ttu xo tse, nianna tti gaꞌagaba attu benne abittu tee gebie lhe nukue ttu xo tsuya to,
laꞌania nna lebiꞌi uyú tserulale nu nuku xo tseniha, nianna tti gale nuha: “Ata anka tse‑nila, ute udo xa tata.” Nianna tti gale benne abí tee geeha: “Lu nna naa tte udú o si lo yu‑ni tte udo.”
Tti ruinle aníha, satsaba nuha ruinle kumu rugwerulale lidhaka ttu benneha nna rilhida gaale attue.
Betsi to kia, gwaludo nagale nu innía. ¿Laaba ganna Tata Do Yebáha chi bekwebie ka benne abittu tee geke kini tsia tsitsi leke bie lhe anágaba ka benneha nuha ralhake innabia Tata Do Yebáha ke, kumu nuha nu tse ugwebie ka benne rakakanie gebie? Uinbe attiba chi rabie.
Ttaka lebiꞌi nna riguꞌula niꞌale ka benne abittu geke tee. ¿Laaba ganna ka nu tee gekinna, lakana nuná rudhaka disakana le lhe ragaꞌakana le lo uxtisi lhe?
Yule lakana nuná riguakana balaꞌana ge benne uxie le kini akale gebie, delába Jesucristu benne re tse leha.
Tseba nuha uinle ganna si gwalíga udole tisa ge nu ra lo bia bennabi bodhaꞌan benne rinnabiaha, delába Tata Do Yebáha. Lo ka yetsi geeha, dia ra: “Akinlu ge ttu benne attiba rakabin gelu”,  ganna aníha uinlu, laꞌania nna tseba nuha ruinlu.
Ttaka ganna lebiꞌi rugwerulale lidhaka ttu benne atti attu benne, laꞌania nna tulhaba nuha chi ruinle lhe anágaba nna chiba rinittile de abittu rudole tisa ge nu ra lo bia bennabi bodhaꞌan Tata Do Yebáha.
Kumu nuxaba benne ganna rudobie tisa ge iyá nu bodhaꞌaneha, ttaka ganna ttu tte nu ra lo ka tisaha abittu unie, laꞌania nna ttisidiba ge iyába nu ra lo nuha abitturu rudoe tisa.
Kumu Tata Do Yebáha, delába benne rabie: “Bittu isálu nu labí anka latselalu”,
Latsiru gwaluni lhe latsiru gwalinne lhe. Gwaluni atti galába ttu benne ruin Tata Do Yebáha elhuxtisi gebie. Lee rixúnie bia bennabi bodhaꞌaneha kini rodilábie riꞌi.
Kumu ka nu abittu ratua lekani ka benne, bittugaba satua le Tata Do Yebáha kana tti unie elhuxtisi gekani. Ttaka ka benne satua leke nuxaba benne, tseba saríana ka benneha tti aka elhuxtisi geke.
Betsi to kia, ganna ttixka ttu benne innee: “Neti gwa riaba lasia ge Jesús‑ni”, ttaka ganna benne rinneha abíba runie latsiru, laꞌania nna labí ixú nu rinneeha. Lebiꞌi nna, ¿bí rale? ¿Si gwa rudhaka lele deki ukareꞌaba chi ra benneha: “Neti gwa riaba lasia”, laꞌania nna chiba odilá Tata Do Yebáha benneha?
Ganna ttixka ttu benne ria lebie ge Jesús‑ni, sila anke nuila o nubiyú, benneha ganna abíba xo to gebie tee, o sila riyasanie nu goe ttu ttu sá,
nianna ganna ttixka nuxa ttúle gale benneha: “Besiru beyya lhe bikutti xo to gelu lhe jeru golu lhe”, ttaka ganna lebiꞌi abígaba rugwele benneha nu riyasanie goe lhe ukue lhe, laꞌania nna labí ixú nu rinneleha.
Aníha‑gaba ganna ttixka rariꞌi deki gwa riaba leriꞌi ge Jesús‑ni, ttaka ganna abíba ruinriꞌi ttu bixa nu tse, laꞌania nna labí ixú nu rinneriꞌiha.
Ttaka ganna ttu benne innee: “Seꞌe ka benne gwa ria leke Tata Do Yebáha, nna seꞌegaba ka benne ruinke nu tse lhe”, ttaka neti ria: “¿Gasina yua deki gwalí ria le ttu benne ganna ttixka abíba ruleꞌe looe nu tse runieha? Neti nna de ruin tsea, de nuha nna rulaꞌa deki gwalíti ria lasia bie.
Ttibanka lu tseba nuha ruinlu de ria lelu deki ttúba Tata Do Yebáha do, ki ka espíritu xxegwiha anágaba ruin ka nuha, gwa riagaba lekani deki ttúba Tata Do Yebáha do, de nuha nna rasikinna axtaba rixidikana.”
¡Aaluxa nu akaa elha rieni ikini! ¿Si bi gwa yulu deki labí ixú nu rariꞌi: “Gwa riaba leriꞌi Tata Do Yebáha” ganna abíba ruinriꞌi ttu nu tse?
Biyúruga, Abraham‑ni de ugía lebie Tata Do Yebáha, de nuha nna gwa bedo Abraham‑ni tisa gebie, nna tti benie nu ra Tata Do Yebáha, laꞌania nuha nna beleꞌe deki gwalínie ria lebie benneha.
Ukaba attiba ra lo ka yetsi ge Tata Do Yebáha ata dia ra: “Abraham‑ni, de ugía lebie ge Tata Do Yebáha, de nuha nna upe bie kwenta deki anke benne runi nu dika ixú.”  Aníha uka nna utta lábie benne do tse len Tata Do Yebáha.
Gwaluyúruga, Tata Do Yebáha ribea tsebie benne de runie nu tse, labí ukareꞌaba de chi ria lebie.
Aníha‑gaba gwate Rahab nuila bettoꞌo latiniha. Ulea tsegaba Tata Do Yebáha na kumu de bekatsina lheꞌe lisiniha ka benne dia gwelhatsiha lhe de bedhelhana ka benneha lo attu neda subi ki abittu biyaxxuke.
Kumu ttiba anka lheꞌe bela latiriꞌi‑ni, ganna nuní anúba espíritu do lheꞌeni, laꞌania nna yattiba ankana, labíru ixúna. Aníha‑gaba nuha anka tti rariꞌi deki gwa riaba leriꞌi Tata Do Yebáha, ttaka labí ixú nuha ganna abíba uinriꞌi ttu nu tse.
Betsi to kia, bittu iyále uinle ge maestru, kumu gwa yúbariꞌi deki riꞌi ka nu ruleꞌeriꞌi ka tisa ge Tata Do Yebáha, tsitsiru udhake riꞌi ganna ttixka abíba uleꞌenriꞌi ka benne nu dika ixú.
Kumu iyábariꞌi satti balhaba rinittiriꞌi. Ganna ttixka ttu benne abittuba rinittie bitti innábie, benneha‑ligaba nna gwanke ttu benne runi itá su lhe gwakagaba gebie innabie itú latie lhe.
Ttiba ttu kwayu, tti riguꞌuriꞌi frenu roꞌoni ki udona tisa geriꞌi, laꞌania nna len frenuha gwa ridábariꞌi rodekiriꞌi kwayuha.
Gwalulanniruga ka barcu‑na. Ka nuná meskiba ankakana elha lhe meskiba bikaxa tipa anka be ruꞌuna kweꞌekani, ttaka nu rudhána barcuha, suna len ttu yaga chikaꞌa to nu tee láni timón, suna len nuha‑ba nna gwa ridábana rodekina lo barcuha.
Anágaba lhusariꞌi‑ni, ttu nuxkaꞌa toru anka nuní rapariꞌi, ttaka tti rinnena nna xxeniba anka elha gaa rigilana. Gwaluyúruga attiba ttu gi chikaꞌa to, gwa ridaana ruttena ttu iꞌiyatoo xeni, aníha‑gaba anka lhusariꞌi‑ni.
Lhusariꞌi‑ni ankabana ttiba ttu gi. Ankabana ttu nu rapariꞌi nna ruinna nu satsa; tti rinnena nna rutsigabana riꞌi arlo Tata Do Yebáha. Itúba seꞌeriꞌi anka benriꞌi yiesi lo yu‑ni runnittibana riꞌi. Ttiba gi ge nu xxegwiha ankana.
Kumu iyába ka nimala ka nu sia ttapa niꞌakinna lhe ka nu sia xxilakinna lhe ka nu raꞌaya lheꞌekani lo yu lhe anágaba ka nu reki lheꞌe indatooha lhe, iyába ka nuná gwa ruttanaba ka benne seꞌe yiesi lo yu‑ni kana.
Ttaka lhusariꞌi‑ni, ni ttúriꞌi labí dhaariꞌi uttánariꞌi na. Ankabana ttu nu satsa labí dhaariꞌi ukwedariꞌi na. Ttiba ttu belha taꞌa inda dhua‑ni, aníha‑ba anka lhusariꞌi‑ni rutseꞌe loobana tti rinnena,
kumu len lhusariꞌi‑ni rulhariꞌi ge Tata Do Yebáha benne anke Xxudiriꞌiha lhe len lhusariꞌi‑nigaba rigeriꞌi iki ka benne seꞌe yiesi lo yu‑ni lhe, delába riꞌi ka benne ben Tata Do Yebáha attiba anke.
Betsi to kia, labí dika uinriꞌi aná kumu, ¿gasina nuha nna la len roꞌobariꞌi rulhariꞌi ge Tata Do Yebáha nna la len roꞌogabariꞌi rigeriꞌi iki ka benne?
¿Laaba ganna labí dikana ttúba roꞌo dinaha iria inda tseha lhe iriagaba inda ilháha lhe?
Xa betsi to kia, ¿laaba ganna labí aka kwia olivu lo ttu ya higu, nigaba labí aka kwia higu lo ttu ya uva? Anágaba roꞌo ttu dina labí aka unna nuha inda tse, nianna edeonnagabana inda ixe.
Ganna nuxa ttúle ankale nu yuu lhe ankale nu rapa elha rieni lhe, teeki uinle latsiru, bittu uinle ttaba. Aníha kini uleꞌe deki gwankale nu gwa rapa elha rieni.
Ttaka ganna risi xxattinle ttu benne o ritilha len luesile lhe, laꞌania nna labí teeki tseꞌele innále deki ankale nu yuu, kumu ganna ritisibinle ka benne o ritilha len luesile, laꞌania nna ruinba lele.
Kumu luesi elha rieni rapale‑na, labí anka nuná nu rute Tata Do Yebáha, ankaba nuná ge yiesi lo yu‑ni. Ankaba nuná nu riria iki ka benne lhe anágaba ankagaba nuná ge nu xxegwiha.
Kumu ata ritisin luesi ka benne lhe ata ritilhake lhe, niha nuha tee elha gaa lhe niha nuha raka iyá looba nu satsa lhe.
Ttaka benne rape elha rieni rute Tata Do Yebáha, benneha labí anke nu ruin satsa.
Ankalee ttu benne rukenie
lhe anke ttu benne re tse lebie
lhe anágaba ankagabe ttu benne re yusi lebie
lhe satíaba ratua lebie ka benne
lhe anágaba ankagabe benne runi latsiru
lhe benne runi tu tulapa len ka benne
lhe anágaba ankagabe benne itú iki itú lebie runie ttu bixa, labí delo tisaba runie nuha.
¿Gá riria ka elha utilha lhe ka elha gaa tee gele‑na ganna? ¿Laaba ganna lheꞌe lastole‑naba riria ka nuná kumu ruꞌu lele ruinle nu satsa?
Kumu lebiꞌi ridá lele nu tee ge attu benne subi, ttaka abígaba riselinle. Nianna tti ridulole ruttile ka benne lhe rutía di lele ka benne lhe, ttaka nna abígaba ririꞌa lenle dhile nu raka leleha. Nianna tti redetilhale lhe rulisa luesile lhe, ttaka nna abittugaba ridíle nu raka leleha. Abittu galá ridíle nuha, kumu labí rinnabale len Tata Do Yebáha.
Tti rinnabale nna abí galá ridíle. Bittu galá ridíle, kumu de labí rinnaba tsele, kumu rinnababale nuha ki ixuinle na attiba rakaba lele.
Aalexa ka nu chi rudhá ikile Tata Do Yebáha. ¿Si lagwa gwa yule deki ganna ttixka riꞌi ruꞌu leriꞌi nu satsa raka yiesi lo yu‑ni, len Tata Do Yebáha nuha abittu seꞌe tseriꞌi? Laxkala ganna ttixka ttu benne ruꞌu lebie runie nu satsa, len Tata Do Yebáha nuha abittu do tsebie.
Bittu akinle deki kwentaba ra lo ka yetsi ge Tata Do Yebáha ata dia ra: “Espíritu bete Tata Do Yebáha do lheꞌe lastoriꞌi, yalhá rakin benneha geriꞌi lhe rapa sune riꞌi lhe.”
Ttaka Tata Do Yebáha redárula lebie rakanie geriꞌi. De nuha nna ra lo ka yetsi geeha: “Tata Do Yebáha redú dise lo ka nu ruinkana ttaba nna ka benne abittu ruinke ttaba nna gwa rakaba lanie ke.”
De nuha nna gwaludo tisa ge Tata Do Yebáha nna nu xxegwiha nna gwaledú disa loni. Laꞌania nna gudhanba nuha le.
Gwalebigala len Tata Do Yebáha, benneha nna gwebigagabe lenle nna lebiꞌi ka nu ruin tulha, gwaludhan nu satsa ruinle‑na, nna lebiꞌi ka nu rudú chupana lele nna gwalodola lele Tata Do Yebáha.
Gwalodúna le ge nu ruinle lhe gwalikwesila lhe, anágaba gwalelenilinle lhe. Nu uka gwitta gwexisi gele ttuha, labíru aka nuha aníha. Nnanna nna gwalikwesila lhe gwaludú siꞌila lele lhe.
Arlo Tata Do Yebáha bittu uinle deki ra xxeni lele, benneha nna gugwebe lidhakale.
Betsi to, bittu inne ge luesile, kumu nu rinnena ge betsi to geriꞌiha, ge bia bennabi bodhaꞌan Tata Do Yebáha nuha riguana balaꞌana. Ganna lu rigualu balaꞌana ge bia bennabiha, laꞌania nna labíru ankalu nu rudo tisa ge nu reeha, sinuki ttiba ttu xueda runi elhuxtisi, aníha‑ba chi rakalu kumu de rapalu lo neda rinnelu.
Kumu sunruba ttu benne do anke xueda, delába Tata Do Yebaa benne bodhaꞌane nu dika uinriꞌi. Benneha nuha gwaka gebie odilábie riꞌi o urixxi ukinnie riꞌi. Lu nna, ¿núla ankalu nna rigualu balaꞌana ge attu benne?
Nnanna nna gwaludo nagale, lebiꞌi ka nu rale: “Nasá o uxxeha tsiariꞌi lheꞌe attu yiesi subi nna lheꞌe yiesiha tseꞌeriꞌi delo ttu ida. Niha tsekiriꞌi gwerixxi nna tseba belhiu dhiriꞌi.”
Ttaka labí yule bí aka uxxeha kumu riꞌi labí isá dariꞌi yiesi lo yu‑ni. Ankabariꞌi attiba bea tseni, ttu sattiruba ribena nna ttu nnelaba retuana.
Lebiꞌi nu innálale: “Ganna Tata Xisiha aka lebie aka benruriꞌi, laꞌania nna gwakaba uinriꞌi nuní o lhe uinriꞌi nuná lhe.”
Ttaka lebiꞌi riseꞌelale elha roꞌo lheꞌe gele lhe ruinle ttaba lhe. Neti ria: “Iyába luesi elha ttaba ruinle‑na, labí anka tse nuná.”
Laxkala ttu benne ganna chi yue deki teeki unie nu anka tse, ttaka ganna benneha abíba ruin tsebie, laꞌania nna tulhaba nuha chi daabie.
Gwaludo nagale, lebiꞌi ka nu tee xxatta gele. Gwalikwesi lhe gwaleleninle lhe de chi dabiga uyúle elha disa.
Nu tse tee geleha, delába nu tua tsenleha, chiba rusu nuha lhe anágaba ka xole‑na chiba ruꞌuna ka nuná.
Oru gele‑na lhe plata gele‑na chiba ritube ka nuná. De ritubekana de nuha nna runna liina deki labí ben tsele kumu bedorulana lele utua tsele oru‑na lhe plata‑na lhe, nna labí bixuinle na ki uinle nu dika ixú. De lo niꞌa ge nuná nna utseꞌe loobana le ttiba runi giha rutseꞌe loona, kumu chiba dabiga isia sá uin Tata Do Yebáha elhuxtisi ge ka benne, lebiꞌi nna si yuꞌulale gwedien elha tse gele.
Gwaluyúruga, ka nu ureni gwetselaha bedíkana lena lo ka yu geleha. De abittu utixale kana, de nuha nna chi rinne lhákana arlo Tata Do Yebáha benne ra xxeni leha. Benneha nna chiba bedo nage ge nu rinnabakanaha.
Lebiꞌi chiba bedí baale nu tee yiesi lo yu‑ni attiba rakaba lele. Ankabale attiba ttu kuꞌuna rodixen latini kini chi du tsena ganna chi isia sá gattina. Aníha‑ba satele tti isia sá ugwe Tata Do Yebáha le elha disa.
Lebiꞌi biriꞌaba lenle berixxi bekinnile benne runi nu dika ixúha lhe bettilee lhe. Benneha nna labí benie edú dise lole.
Ttaka lebiꞌi xa betsi to, gwaltseꞌe ubeda axtaliba ganna chi esia benne anke Xxanariꞌiha. Gwalulanniruga ge nu raꞌana lo yuha. Nuha besiba ribeki leni, ridobana ubeda iyya neru lhe iyya bito lhe. Aníha nna gwa redíbana lena lo yuha.
Anágaba lebiꞌi, tsitsi gwaltseꞌe lhe besiba gwalikweki lele kumu chi tteba dabigana esia Benne anke Xxanariꞌiha.
Betsi to, bittu inne lha ge luesile kini abittu ibixxi iginnile. Benne unie elhuxtisi geriꞌiha chi tteba esia Benneha.
Gwaluni tti ben ka profeta ugwekike utixxiꞌake nu ra Tata Xisiha. Yule ka benneha betto bechíabake atti biyúke elha disaha.
Riꞌi rariꞌi: “Karubáru ka benne bechíake lo elha disaha.” Lebiꞌi gwa biyienibinle ge nu gwate Job‑ni. Benneha besiba uleki lebie, bechíabe lo nu gwateeha lhe anágaba chigaba yule nu tse ben Tata Xisiha len benneha iki de tti chi gwatebie aníha. Kumu Tata Xisiha yalhá benne siꞌi lasi lhe yalhá benne ratua lasi anka benneha.
Betsi to kia, attu nu raka doelha uinle: ttixka innále uinle ttu bixa, abittu udettile Tata Do Yebáha, nigaba a udettile yiesi lo yu‑ni o bixaru attu. Lebiꞌi, ganna ttixka rudhaka lele gwadaabale uinle nu raleha, ukareꞌaba gwalinná: “O” nna ganna ttixka rudhaka lele abittuba dhaale, laꞌania nna ukareꞌaba gwalinná: “Bittu aka.” Aníha kini abittu urixxi ukinni Tata Do Yebáha le.
Ganna nuxa ttúle ranile nna gwaligaxi ka benneola riseꞌe arlole lheꞌe yotuha kini innaba ditike len Tata Xisiha ge benne raniha, nianna tti kabike latti seti iki benneha nna tti udettike Jesús benne anke Xxanariꞌiha.
Kumu riꞌi tti rinnabariꞌi len Tata Xisiha, ganna ruxxen tsitsi leriꞌi deki gweyakaba benne raniha, laꞌania nna gwelhidhaba Tata Xisiha benneha nna ganna benne raniha chi binittie benie tulha, laꞌania nna gwadíbe elha xen lasi ge benneha.
De nuha nna gwalikixxiꞌen luesile ge ka tulha chi benle lhe anágaba nna gwalinnaba ge luesile arlo Tata Xisiha kini eyakale. Kumu benne runi nu anka tseha, tisa rinnebie atti rinnabe len Tata Xisiha, tsitsi ra le tisaha lhe anágaba nna gwa rakaba nu rinnabeha.
Ttibanka profeta Elías‑ni, benneha ukabe benne attiba riꞌi. Itú iki itú lebie unnebie len Tata Do Yebáha unnabe ki abittu aka iyya delo tsunna ida nalhaha. Laꞌania nna labí iyya uka.
Iki de nuha nna bedennabe kini aka iyya. Laꞌania nna gwa bedeakaba iyya yiesi lo yu‑ni, nianna gwa bexúba lena lo ka yuha.
Betsi to kia, ganna nuxa ttúle chi rudhanle abitturu ria lele ge ka tisa rigixxiꞌa nu anka gwalí, ttaka ganna nuxa ttúle odekile benne abitturu ria leeha ki eyya lebie attu libe,
netiru ria, ganna lebiꞌi dhaale odekile benneha, ttu benne ruin tulha nuha chi odilále kini abittu gattie, delába ki aka gebie esine len Tata Do Yebáha. Lhe anágaba ge ixeba ka tulha chi ben benneha, ge iyába ka nuha dhi Tata Do Yebáha elha xen lasi gekani.
Neti Pedro ankaa apóstol ge Jesucristuha. Ridhelhaa yetsi‑ni gele, lebiꞌi ka benne biriale nna chi seꞌele lheꞌe ka yiesi dittu‑na; delába seꞌele itúba daka Ponto lhe daka Galacia lhe daka Capadocia lhe daka Asia lhe daka Bitinia lhe.
Lebiꞌi ttuha‑li chi gaꞌanani Xxudiriꞌi do yebáha gaxie le lhe chi bekwebie le kini akale gebie. Bixúnie Espíritu geeha kini ulesie le ki udole tisa gebie lhe anágaba kini eyarile len reni ge Jesucristuha. Lake edá leke aka lenke le lhe useꞌeruke le xen su lasi lhe.
¡Xxeniba ra le Tata Do Yebáha Xxudi Jesucristu benne anke Xxanariꞌiha! Kumu de ratua xxatta lebie riꞌi, de nuha nna beyonie riꞌi benne kubi tti belhidha benbie Jesucristuha lo elhuttiha. Aníha benie kini riꞌi gwalíga uxxen leriꞌi deki
gwadíriꞌi nu abittu tseꞌe loo lhe abittu ankana tsiga lhe abittu ratti ikini lhe. Nuní chi tua tse gele yebáha kini dhile.
Lebiꞌi de chi ria lele ge Tata Do Yebáha, de nuha nna len nu ra tsitsi leeha, len nuha ruyú tsitsie le kini odilábie le attiba chi gaꞌananie aka ganna chi bisia sá daluxaha.
De nuha nna gwaludú itta lele, meskila nnanna laka seꞌele yiesi lo yu‑ni, ixeba elha disa teeki satele ttu satti.
Kumu ttiba ttu oru, meskiba ankana nu riseꞌe loo, teeki tte nuha lo giha kini ulaꞌa ganna gwalí ankana tagaꞌa oru, aníha‑gaba nuná lebiꞌi, de elha disa ruyúleha, len nuha ulaꞌa ganna gwa ria tsitsi lele ge Tata Do Yebáha. De nuha nna lebiꞌi dakarula de chi ria lele gebie attichula ttu oru. Laxkala ganna chi esia Jesucristuha, laꞌania dhi lidhakale lhe inná xxeni lele lhe ebana lele ge nu ankale lhe.
Benneha, meskiba abittu chi bilenlee, ttaka nna gwa rakabinle gebie lhe anágaba nnanna meskiba abittu rilenlee nna gwa riaba lele gebie. De nuha nna tee ttu elha gwedeaka lasi xeni gele, ttu elha gwedeaka lasi nu labí yule kixxiꞌale gasina ankana.
Tee elha gwedeaka lasi gele kumu chi diale eꞌeyule kini dhile nu ruxxen lele geniha, delába ruxxen lele deki gwalíba odilá Tata Do Yebáha le.
Ka profeta useꞌe itú nu reha, tsitsiba benke kini bebea niꞌake kini yuke gasina edá le Tata Do Yebáha odilábie le, nianna tti ugwekike utixxiꞌake ge nu chi bebea niꞌakeha.
Bebea niꞌake kumu de raka leke unake bí aka lhe nuka aka nu ra Espíritu ge Cristuha, delába Espíritu do lheꞌe lastokeha. Espírituha chila utixxiꞌe bipaxa elha disa sate Cristuha lhe anágaba utixxiꞌagabe bí nu tse aka iki de chi gwate benneha aníha.
Utixxiꞌanie ke deki iyába nu sate Cristuha lhe iyába nu tse aka iki de chi gwate benneha aníha, nuha labí akana tti sa seꞌeke anka benke, sinuki len lebiꞌila ixú nu unnekeha. Ka benne rekike rigixxiꞌake ka tisa ge Cristuha nnanna, ka benneha nuha chi utixxiꞌakanie le nu ra ka profetaha. Espíritu daa yebáha, labie benie kini utixxiꞌa ka benneha nu ra ka profetaha. ¿Laaba ganna axtala ka anjeli ge Tata Do Yebáha raka leke ilákanie nu si akaha?
De nuha nna gwalulaba tse lele lhe abittu bitti uinle lhe. Anágaba lhe, tsa gwaluxxen lele deki gwadíbale nu tse redá le Tata Do Yebáha utebie gele ganna chi besia Jesucristuha attu libe.
Gwaluni atti galába ruin ttu xiꞌini rudona tisa ge xxudiniha, abitturu uinle luesi nu satsa rulaba lele ttuha atti labí chi yule ge Tata Do Yebáha.
Lebiꞌi gwaltseꞌela gwaluin latsiru, abittu bi nu satsa uinle, ttiba Tata Do Yebaa benne uxie leha. Benneha anke benne abittu nu satsa runie.
Kumu lo ka yetsi geeha ree: “Latsiru gwaluni, abittu bi nu satsa uinle, kumu neti ankaa benne abittu nu satsa runia.”
Tata Do Yebáha ttúba ruin benneha len iyábariꞌi. Ruinbe elhuxtisi geriꞌi kua nu ruinba ttu tturiꞌi. Laxkala ganna lebiꞌi rale Tata Do Yebáha anke Tata gele, laka seꞌele yiesi lo yu‑ni gatta elha rasi gele lenbie ganna xa.
Lebiꞌi gwa yúbale, labie nuha bebeabie le lo nu abittu dika ixú ruinle ttuha, delába nu abittu dika ixú bedaxxule ge ka xxudileha. Labí len oru lhe labí len plata nu riseꞌe loo yiesi lo yu‑ni, labí len nuha uxa gele kini bebea Tata Do Yebáha le lo nu abittu dika ixú ruinleha,
sinuki len reni ge Cristuha‑la uxa gele kini bodilaa Tata Do Yebáha le. Nu gwate Cristuha lo ya kurusiha nuha nu daka. Benneha uke attiba ttu neru to nu rutekana úna lo bekú ge Tata Do Yebáha. Neru toha labí tsiga ankana lhe labí bixa ankinna lhe. Aníha‑ba nuha uka Cristuha tti uttie utixe geriꞌi.
Benneha, attili lani kwe yiesi lo yu‑ni, chila gaꞌanani Tata Do Yebáha bie kini odilábie le, ttaka nnanna lheꞌe ka sá seꞌeriꞌi‑niliba chi bisiabie kini lebiꞌi saría tsena le.
De Cristuha nna lebiꞌi chi ria lele Tata Do Yebáha. Benneha nuha bechidha Tata Do Yebáha lo elhuttiha lhe anágaba bengabe kini inná xxeni le Cristuha, kini anáchu lebiꞌi uxxen lele ge Tata Do Yebáha lhe tseꞌele kwedale nu chi rabie unie.
Lebiꞌi, de rudole tisa ge nu ra ka tisa ka nu anka gwalí, de nuha nna chi bochari Espíritu ge Tata Do Yebáha le. Aníha kini gwalíga isinle akinle ge adí ka betsi to gele. De nuha nna itú iki itú lele akin ge luesile.
Kumu:
Iyába ka benne seꞌe yiesi lo yu‑ni ankabake attiba ttu ixxi,
nu ra xxeni lekeha ankabana attiba ttu iyya to daa lheꞌexxi.
Ixxiha ribisibana nna iyya toha nna rigudhibana,
ttaka ka tisa ge Tata Xisiha ttu dia liiba ruchía ka benneha.
Ka benneha nuha ka tisa tse utixxiꞌentu le.
De nuha nna lebiꞌi chinka gwalikua iyá nu satsa ruinle lhe iyá gwen lasi rinnele lhe. Anágaba chinka gwalikua iyá nu delo tisaba ruinle deki ankale benne tse lhe anágaba gwalikuagaba nu risin luesile lhe iyá nu rinne ge luesile lhe.
Gwaluni attiba runi ttu nuto si uli. Nutoha raka leni gasina xisi. Aníha‑gaba lebiꞌi gwaludo lele ka tisa ge Tata Do Yebáha. Ka tisaha nuha ankake tagaꞌa. Ka benneha uinke kini lebiꞌi tsiale tseꞌe tsitsirule lo neda ge Tata Do Yebáha, kini aníha nna ulhuxa loe odilábie le,
kumu lebiꞌi chiba ute denle deki Cristu benne anke Xxanariꞌiha, benneha anke benne tse.
Gwalibiga kweꞌe Cristu benne anke attiba ttu íyya bani. Benneha nuha uluꞌu niꞌa ka benne, ttaka len Tata Do Yebáha anke benne daka xxatta lhe bekwegabe bie lhe.
Anágaba lebiꞌi ankagabale ttiba ka íyya, diale rikuale rakale attiba ttu yotu ata dho Espíritu ge Tata Do Yebáha lhe anágaba ankagabale attiba ttu bixxudi chi ulesie kini utele úna nu dika tsuꞌu le Tata Do Yebáha, delába uinle nu dika tsuꞌu lebie de chi ria lele Jesucristuha.
Ge Cristuha nuha rinne Tata Do Yebáha lo ka yetsi geeha, tti rabie:
Neti udoa ttu íyya lheꞌesi Sión‑ni
nu ugwena xilatti yoꞌoha.
Benne anke íyyaha, benneha nuha chi bekwea lhe anke ttu íyya daka xxatta lhe.
Benne uxxen lebie ge benneha, labí ettunie gebie.
Lebiꞌi ka benne chi ria lele Tata Do Yebáha, len lebiꞌi benne anke íyyaha benneha tee lidhake, ttaka len ka nu abittu ria lekanie, len ka nuha nna reyakabe nu riguꞌu niꞌakani, attiba ra lo ka yetsi ge Tata Do Yebáha ata dia ra:
Íyya uluꞌu niꞌa ka nu rukuakana yoꞌoha,
nuha‑la bisinna ukana íyya nu begwena xilatti yoꞌoha.
Lhe anágaba:
Ankagabana ttu íyya richeku ka benne ikini nna ribixxike.
Richekuke ikini de labí bedoke tisa ge nu ra Tata Do Yebáha, kumu aníha‑ba chi gaꞌana sateke.
Ttaka lebiꞌi ankale ka nu chi bekwe Tata Do Yebáha lhe ankagabale bixxudi gebie de rinnabie le. Lebiꞌi nuná chi ulesie le kini akale gebie kini anáchu kixxiꞌale ge nu rebaninriꞌi runie. Labie uxie le kini beriale lheꞌe chulhaha nna betaꞌale lheꞌe xiani geeha, delába xiani nu rapi edha linníha.
Lebiꞌi itú ttuha labí chi ankale ge Tata Do Yebáha, ttaka nnanna chi ankale gebie. Itú ttuha labí gwatua lebie le, ttaka nnanna chi ratua lebie le.
Betsi to kia, ttiba ttu benne dittu lhe ttiba ttu benne yuꞌu neda, aníha‑ba ankariꞌi yiesi lo yu‑ni. De nuha nna rinnabaa len lebiꞌi abittu uinle nu satsa retaba lele uinle, kumu nu satsa‑na runnittiba nuná riꞌi.
Latsiru gwaluni lagwi ge ka nu abittu chi ankabiakinna Tata Do Yebáha, kini meskiba rinnekana gele rákana deki ankale nu ruin satsa, nna tti ilákinna deki tseba ruinle, laꞌania nna innákana deki xxeniba ra le Tata Do Yebáha ganna chi isia sá unie elhuxtisi ge ka benne.
Lebiꞌi de abittu itua balaꞌana ge Tata Xisiha, de nuha nna gwaludo tisa ge iyá ka nu rinnabia seꞌe yiesi lo yu‑ni, sila nu rinnabia xeniha kumu de ankana nu ra xxeni leni
o sila ka nu rinnabia gwexxaru kumu de roseꞌe nu rinnabia xeniha kana kini ugwekana ka nu ruin satsa‑na elha disa. Anágaba nna ugwegabakana lidhaka ka benne ruin latsiru.
Kumu Tata Do Yebáha raka lebie uinle latsiru. Aníha kini udheale roꞌo ka nu akaa elha rieni ikikani kini abitturu innekana gele.
Gwaltsia lele iyá ka benne lhe akinle ge ka betsi to geriꞌi lhe, anágaba gattagaba elha rasi gele len Tata Do Yebáha lhe gwaltsia lele nu rinnabia xxeni do Roma‑ni lhe.
Lebiꞌi ka benne toꞌole lo sina, latsiru gwaludo tisa ge ka xxanale‑na, gwaltsia lele kana. Abittu suna ka nu re tse lekinnaba o ka nu re besi lekinnaba tsia lele, sinuki gwaltsiagaba lele ka nu re satsa lekinna lhe,
kumu tserula anka ganna ttixka ttu benne, de rudobie tisa ge Tata Do Yebáha nna gwa ruchíabie lo elha disa ruyúbie, meskiba abittu bixa nu satsa runie.
Kumu ganna ttixka lebiꞌi ridí gele de rutsetsile, meskiba gwa ruchíale lo elha disa rateleha, labí ixú nuha kumu ralhabale dhile elha disaha. Ttaka ganna gwa ruchíabale lo nu rateleha de ruin tsele, laꞌania nna nuha gwa ruꞌu le Tata Do Yebáha.
Kumu dela nuha uxie le lo neda geeha, kumu anágaba Cristuha, de lebiꞌi nna gwatebie biyúe elha disa. Nu gwate benneha ixúna kini ulannile nna anágaba lebiꞌi uchíagabale lo nu rateleha.
Benneha labí nu satsa benie lhe labí gwen lasi unnebie lhe.
Atti belisa xxattakaneha, labie labí bekabi satse gekani lhe atti rudhaka xiikaneha, labí benie edú dise lokani, sinuki bedhaꞌanlee nu rudhakakaneha lasi ná Tata Do Yebaa benne runie elhuxtisi attiba ankaba geniha.
Kwinaba Cristuha bedelha kweꞌebie yua ge ka tulha geriꞌiha tti uttie lo ya kurusiha kini riꞌi attisidiba chiba uttiriꞌi, lanúruriꞌi seꞌe kini uinriꞌi tulha. Aníha kini tseꞌeriꞌi uinriꞌi nu dika ixú, kumu de ka gwe uka latieha, de nuha nna lebiꞌi chi beseꞌe tsele arlo Tata Do Yebáha.
Kumu lebiꞌi ttuha, attiba ttu neru biganna ukale, ttaka nnanna chi beyekile len Cristuha. Benneha ruyúbie le attiba ttu nu ruyú ka neru to.
Lebiꞌi ka nuila, gwaludo tisa ge ka nubiyú gele‑na kini ganna seꞌe ka nubiyú gele ka nu abittu chi ria lekani ka tisa ge Tata Do Yebáha, ganna rudole tisa gekani, laꞌania nna labí raka doelha kixxiꞌenle kana, ukareꞌaba ilákinna elha ruin gele nna chi tsia lekani
tti ilákinna deki gwa riaba lele kana lhe gwa ruinbale latsiru lhe.
Abittu akinle de eseꞌe tse xxattabale, delába bittu akinle de eyoin tse xxatta ikile lhe de kuꞌu nále lhe kuꞌu yienle ka oru o lhe de ukule ka xalho ka nu daka xxatta lhe, abittu akinle de uinle aníha nna dakarule arlo Tata Do Yebáha.
¡Koꞌo! Sinuki lhiꞌu lheꞌe lastolale nuná uinle kini akale benne tse lhe benne re besi lele lhe, kumu nunonna abittu riseꞌe loo lhe nunonna nu dakaru arlo Tata Do Yebáha lhe.
Kumu ka benne nuila useꞌe itú ttuha, ka benne ukake ge Tata Do Yebáha, ka benneha aní benke. Ge benneha‑ba bexxen leke nna gwa bedobake tisa ge ka nubiyú gekeha
ttiba ben Sara‑ni bedoe tisa ge Abraham‑ni, axtala ree benneha: “Tata xisi to kia.” Anágaba lebiꞌi gwasingabale akale xiꞌiniunná Sara‑ni, ganna uinle latsiru lhe abittu bi ge gasinle lhe.
Anágaba lebiꞌi ka nubiyú, latsiru gwaluyú ka nuila gele‑na. Lebiꞌi gwa yúbale lakana labí tte tsitsi ankakana. Gwalugwe lidhakakani atti galába ka benne chi selake len lebiꞌi kumu de turoꞌoba dhile elha nabani redá le Tata Do Yebáha rutebie len iyáriꞌi. Aníha kini lebiꞌi atti innabale len Tata Do Yebáha, labie nna gudoba nage gele.
Nnanna nna latsiru gwaltseꞌe, turoꞌo gwaludú lele lhe turoꞌo uchacha iki ge luesile lhe. Anágaba lhe akin ge luesile attiba rakinle ge ttu betsi to gele lhe akale benne ratua lasi lhe abittu uinle ttaba lhe.
Ganna nuxa udhakana le ttu bixa, abittu aníha‑gaba udhakale na lhe ganna nuxa usia leni le, abittu aníha‑gaba ekabile geni. Nu uinlale, gwalinnabala len Tata Do Yebáha kini aka lenie na, kumu labie uxie le kini aka lenie le.
Kumu:
Ttu nu gwalíga ruꞌu leni dhona yiesi lo yu‑ni
lhe raka leni saría tsena na,
teeki udá sii lhusani abittu inne satsana
lhe abittu uin leni lhe.
Anágaba nna udhangabana nu satsa ruinnaha nna uinna latsiru
lhe uinna doelha dho tsena len adí ka benne lhe.
Kumu Tata Xisiha gwa ruyúbe ka benne ruin tse
lhe gwa rudoba nage ge ka tisa rilhapike lenie lhe,
ttaka ka nu ruin satsa‑na, labie gwa redúbe lo ka nuná.
Laxkala lebiꞌi, lanú dhana bixa udhakana le ganna gwa ruinbale doelha ruinle latsiru.
Nu uinlale, itú iki itú lele gwalinná: “Xxeniba ra le Cristu benne anke Xxanariꞌiha” lhe anágaba satía gwaltseꞌe tsitsi kini ekabile ge iyá ka benne innaba tisake le ge nu ruxxen lele ge Cristuha.
Deba nna latsiru innele lhe anágaba len tisa besiba ekabile gekani. Latsiru gwaluni kini abittu tsaya lole kini anáchu nna ka nu rinnekana geleha, ettukinna tti ilákinna tseba ruinle de chi babale len Cristuha.
Kumu ganna Tata Do Yebáha aka lebie uyúle elha disa, laꞌania nna adírula lheꞌe nuha ganna uyúle elha disa de ruinle latsiru, a laa kila satele de ruinle nu anka satsa.
Kumu anágaba gwate Cristuha. Benneha suna ttu lidúba uttie utixe ge ka tulha geriꞌi. Labie nuha anke nu ruin tse nna uttie utixe ge ka nu ruin satsa. Aníha benie kini echebie riꞌi kweꞌe Tata Do Yebáha. Uttie len bela latieha nna atti beyaka banieha nna espírituba beyake.
Tti anke espírituha nna ugíabie gwattixxiꞌanie ka espíritu yaya lisiyyaha,
delába ka espíritu labí bedokana tisa ttuha tti udo Noé‑ni, tti bisá inda yiesi lo yu‑niha. Laꞌania labí besáni Tata Do Yebáha gwa uledabe kana laka ruin Noé‑ni barcuha. Ttaka ttu chuparuba ka benne uláke abittu uttike, delába xxunurubake uláke lo inda bisá yiesi lo yu‑niha.
Nu ben inda bisá yiesi lo yu‑niha raxxína na len nu runi inda radiriꞌi nnanna; indaha rodilána riꞌi de beyaka ben Jesucristuha lo elhuttiha. Tti radiriꞌi inda, labí nu tsiga anka latiriꞌi nuha rocharina, sinuki rixúlana ki rinnabariꞌi len Tata Do Yebáha kini ocharie lheꞌe lastoriꞌi.
Benneha beyapie yebáha nna doe daka ná ben ge Tata Do Yebáha rinnabie, nna ka anjeli geeha lhe adíru ka espíritu rapakana lo neda kini innabiakana lhe anágaba ka nu ra tsitsi lekani lhe, iyábakana gwa rudobakana tisa gebie.
Laxkala attiba gwate Cristuha len bela latieha biyúe elha disa tti uxí gebie, anágaba lebiꞌi, gwaludogaba ikile deki aníha‑gaba satele, kumu ttibanka ttu benne chi gwatebie biyúbie ttu bixa elha disa, benneha chiba bedhane abitturu runie tulha,
kini nnanna laka sa dhorue aka banie yiesi lo yu‑ni, abitturu dhoe unie nu satsa retaba lebie runie, sinuki uinlee nu ruꞌu le Tata Do Yebáha.
Anágaba lebiꞌi, ukareꞌaba nu chi benle ttuha, delába benbale attiba ruin ka nu abittu ria lekani ge Tata Do Yebáha. Utebiabale benle nu ukaba lele lhe bixaba nu satsa betá lele benle lhe. Anágaba nna ukagabale nu dusi lhe ttixka ritupale ttu gaxa, ritebiabale role lhe riꞌiyale lhe. Anágaba bedúgaba xibile arlo ka nu labí gwalí ankakana diosi, ka nu tuttíru labí raka uyú Tata Do Yebáha kana.
Nnanna ka nu abittu ria lekani Tata Do Yebáha rulanni yaꞌabakana tti rilákinna labíru tulapa riale kana ki uinle nu satsa ritebiakana ruinkana. De nuha nna risaꞌakinna rinnekana gele.
Ttaka ka nuná teeki otso dúkana nu ruinkana arlo Tata Do Yebáha. Benneha chi do tsebie kini unie elhuxtisi ge ka nu chi uttiha lhe unie elhuxtisi ge ka nu sa seꞌe bani lhe.
De nuha‑la nna ka nu yattiha biyienbakinna ka tisa ge Cristuha, kumu meskiba chi uttikana len bela latikaniha, delába uttibakana attiba rattiba iyába ka benne, ttaka len espíritu gekaniha nna gwaka benbakana arlo Tata Do Yebáha.
Chiba dabiga lhuxa iyá tte nu seꞌe yiesi lo yu‑ni. De nuha nna abittu bitti uinle, gwaludola lele gwalilhapi tisa len Tata Do Yebáha.
Nu rakarula doelha itú iki itú lele akin ge luesile, kumu ganna ttixka riꞌi rakin ge luesiriꞌi, laꞌania nna ixeba tulha ridíriꞌi elha xen lasi geni ganna ttixka.
Itú iki itú lele gwaligaxi luesile lheꞌe lisile, abittu usuna lisile.
Kua ttu ttule ixuinle elha tse rutebie gele kini ute nále len adíru ka benne kumu Tata Do Yebáha ixe looba elha tse redá lebie rutebie geriꞌi. Ganna aníha uinle, laꞌania nna gwa rixú tsebinle nu betebie gele.
Ganna nuxa ttúle betebie elha tse gele kini kixxiꞌale ka tisa geeha, gwalinneba ka tisa ka nu rutebe len lebiꞌi nna ganna nuxa ttúle edá lele ute nále len adí ka benne, nu edá lele uinleha, gwaluin na len nu tsitsi ra le Tata Do Yebáha kini anáchu de Jesucristuha nna iyába nu uinleha, nuha uinna kini inná xxeni le Tata Do Yebáha. Benneha ra tsitsi lebie lhe rinnabie ttu dia lii lhe. Amén.
Betsi to kia, tti ratele ruyúle ttu bixa elha disa kini uleꞌe ganna gwaseꞌe tsitsile lo neda ge Tata Do Yebáha, tti ratele aníha abittu aka tenle akinle: “¿Beaka ratetu aní?”
Lebiꞌi, gwaludúla itta lele de ratele attiba gwate Cristuha, kini anágaba edeaka tenle ganna chi ilenle dedábie lheꞌe xiani geeha.
Karubárule ganna rinnekana gele de ria lele gebie kumu Espíritu ge Tata Do Yebáha gwa duba benneha len lebiꞌi. Benneha xxeni ra lebie. [Gwalí galá ka nu rinnekana gele rigela ka nuná iki Espírituha, ttaka lebiꞌi nna ruinlale kini ra xxeni lebie.]
Ttaka ganna ttixka ankale nu runi elhutti o ankale ubana o ruinle satsa, anágaba ganna de ratsela gele ata labí dika utsela gele, laꞌania nna meskiba ruyúle elha disa kumu ralhabale nuha.
Ttaka ganna si nuxa ttúle ratele de ria lele ge Cristuha, abittu ettuinle; gwalugwela Tata Do Yebáha ixkixaru de ria lele gebie.
Kumu chiba bisia sá dhulo aka elhuxtisi geriꞌi, dhulona lenriꞌi ka benne chi ankariꞌi ge Tata Do Yebáha, nna ganna ladeꞌaxa dhulona lenriꞌi, ¿laaba ganna adírula sate ka nu riguꞌu niꞌakani ka tisa ge Tata Do Yebáha?
Ki nu runi nu dika ixúha‑la chiluka lhaa nuha lo elha disaha,
¿titiala sate nu abittu ria leniha lhe nu runi tulhaha lhe?
Laxkala ganna Tata Do Yebaa benne benie leha, ganna benneha raka lebie uyúle elha disa, lasi nábie gwalodhaꞌan elha nabani gele, lhe anágaba nna abittu udhanle a uinle latsiru, kumu benneha gwakaba lenie le; labí runnitti tisa gebie, gwa ruinbe nu chi rabie unie.
Rulisaa le ka benneola, lebiꞌi ka benne riseꞌele arlo ka benne chi ria leke Cristuha. Neti attigaba lebiꞌi, ankagabaa nu ridúa arlo ka benne chi ria leke benneha lhe biyúgaba loa nu gwatebie lo ya kurusiha, lhe anágaba ganna chi besieha, iselagabaa edí baaya nu xxeni ra leeha.
Ka benne ruyúle‑na, abittu innabiale ke attiba rakaba lele, sinuki gwaluinla latsiru kini ilákanie elha ruin gele nna aníha‑gaba uinke.
Aníha kini lebiꞌi, ka benne ankale attiba ka nu reki lo ka neru to, tti esia benne anke Xxanariꞌiha, laꞌania edí baale nu xxeni ra leeha de dhile ttu nu tse, delába nu abittu riseꞌe loona.
Anágaba rulisagabaa le, lebiꞌi ka benne kwiti. Gwaludo tisa ge ka benneola‑na lhe iyá ttele jeru ute ná len luesile, abittu uinle ttaba, kumu:
Tata Do Yebáha redúbe lo ka nu ruin ttaba‑na,
ttaka ka nu abittu ruinkana ttaba, gwa rakaba lenie kana.
Laxkala gwalorexxa gaa lele arlo Tata Do Yebaa benne ra xxeni leeha, kini ganna chi bisia sá gaꞌananieha, laꞌania unie kini lebiꞌi ebana lele.
Gwalodhaꞌan iyá elhaxchacha iki gele lasi nábie, kumu benneha guyúbe le.
Abittu bitti uinle lhe gwaltseꞌe ubeda lhe, kumu nu abittu raka uyúna leha, delába nu xxegwiha, nuha ruinbana attiba runi ttu beesi rekina ruttuxxuna rigilana nu gona.
Tsitsi gwaledú loni lhe gwaluxxen tsitsi lele ge Tata Do Yebáha. Lebiꞌi gwa yúbale, luesi elha disa ratele‑nagaba rate ka betsi to geriꞌi seꞌe itúba yiesi lo yu‑ni.
Ttaka iki de chi gwatele biyúle elha disa ttu satti, laꞌania nna Tata Do Yebaa benne redá lebie rutebie iyá nu tse lenriꞌi, benneha unie kini lebiꞌi eseꞌe tsele lo neda gebie lhe oseꞌe tsitsie le lhe. Anágaba uingabe kini lebiꞌi ttu tsaba tseꞌele lo neda geeha, abittu eyadi gaale. Lagabe nuha uxie le kini edí baale nu xxeni ra leeha, delába nu xxeni tee ttu dia liiha. Edí baale nuha de chi babale len Cristuha.
Benneha ra xxeni lebie lhe rinnabiagabe ttu dia lii lhe. Amén.
Betsi to geriꞌi Silvano‑ni, benne‑ni du tsitsie lo neda ge Tata Do Yebáha. Labie benie yetsi ridhelhaa‑ni. Lo nuní rinnea ttu chupa rulisaa le lhe rigixxiꞌania le deki meskiba bixa ratele, Tata Do Yebáha gwa redába lebie raka lenie le. De nuha nna gwaltseꞌe tsitsi.
Ka benne ria leke Jesús‑ni seꞌe Babilonia‑ni, delába ka benne chi bekwe Tata Do Yebáha attigaba bekwebie lebiꞌi, ka benne‑ni ridhelhake ttu padiuxi gele, lhe anágaba xiꞌinia Marcos‑ni ridhelhagabe ttu padiuxi gele.
Gwalugwe luesile ttu padiuxi lhe gwaligo ttu xxaga luesile lhe.
Anágaba xen su lasiba tseꞌe iyá ttele de babale len Jesucristuha.
Neti Simón Pedro, ankaa benne rixúni Jesucristuha lhe ankagabaa apóstol gebie lhe. Naa ridhelhaa yetsi‑ni gele, lebiꞌi ka benne chi ria lele attiba riꞌitu. Ria leriꞌi kumu Jesucristu benne rodilábie riꞌiha lhe anke Diosi geriꞌi lhe, benneha runie nu dika ixú.
Tata Do Yebáha lhe Jesucristu benne anke Xxanariꞌiha, lake de chi ankabienle ke, de nuha nna edáru leke aka lenke le lhe useꞌeke le xen su lasi lhe.
Tata Do Yebáha, len nu ra tsitsi leeha chi betebie iyá nu riyasinriꞌi kini tseꞌeriꞌi uinriꞌi nu ruꞌu lebie. Iyá nu beteeha uxíriꞌi na de chi ankabienriꞌi Jesucristuha. Benneha uxie riꞌi lo neda geeha kumu de ra xxeni lebie lhe de re tse lebie lhe.
De nuha nna yalhá xxeni anka nu chi rabie utebie geriꞌi lhe yalhá lheꞌe ankana lhe. Aníha unie kini lebiꞌi udhanle nu satsa reta lele ruinle yiesi lo yu‑ni, kini abitturu unnittina le, nna ganna chi bedhanle nu satsaha, laꞌania nna isinle akale benne runi nu anka tse attiba Tata Do Yebáha anke benne runi nu anka tse.
De nuha nna uinle doelha uxxenru lele ge Tata Do Yebáha. Kumu ganna chi uxxenru lele ge benneha, laꞌania nna nu uxxenru leleha, nuha uinna kini isinle akale nu runi nu anka tse, nna iki de chi ruinle nu anka tseha nna nuha uinna kini lebiꞌi isinle akale benne gwa rite dani,
nna ganna chi rite denleha, laꞌania nna nuha uinna kini lebiꞌi dhaale innabiale elha ruin gele, nna ganna chi dhaale innabiale elha ruin geleha, laꞌania nna nuha uinna kini isinle akale benne kweki besi lele, nna ganna chi re besi leleha, laꞌania nna nuha uinna kini udo lele Tata Do Yebáha,
nna iki de chi rudo lele benneha, laꞌania nna nuha uinna kini isinle aka siꞌin luesile attiba raka siꞌinle ttu betsi to gele, nna iki de chi raka siꞌin luesileha, laꞌania nna nuha uinna kini isinle akin ge luesile.
Kumu ganna lebiꞌi uinle aní, lhe ganna udoruna lele uinle na, laꞌania nna gwakabale benne dika ixú, lhe anágaba nna labí kwentaba benbiale Jesucristu benne anke Xxanariꞌiha.
Ttaka nu abittu uinna nu ria‑ni, nuha ttiba ttu nu lo xua ankana o ttiba ttu nu abittu rilá tseni, aníha‑ba ankana, kumu chiba bixulhinna deki Tata Do Yebáha chi bocharie ka tulha benna ttuha.
De nuha nna xa betsi to, lebiꞌi gwaluin doelha kini uleꞌe deki chiba ankale benne chi bekwebie lhe chi ankale benne chi uxie lo neda geeha lhe. Kumu ganna aníha uinle, laꞌania nna niruba latti a ukwittale lo neda geeha.
Aníha nna yali tá lo neda gele gaꞌale ata rinnabia Jesucristuha ttu dia lii. Benneha anke Xxanariꞌi lhe rodilábie riꞌi lhe.
De nuha nna neti labí udú siia a kixxiꞌania le ge nu nuní, satíaba odhúa lele geni, meskiba chi yule lhe meskiba chi bedaxxu tsitsile ka tisa ka nu ankakana nu gwalíga.
Neti rakati, nnanna laka doa anka bania, tseba anka ganna odhúa lele ge nuní kini uinle na,
kumu Jesucristu benne anke Xxanariꞌiha chila rabie neti deki chi tteba dabigana gattia.
Kumu riꞌitu tti utixxiꞌatu ratu le deki tsitsiba ra le Jesucristu benne anke Xxanariꞌiha lhe ratu le deki esiabie yiesi lo yu‑ni attu libe lhe, tti utixxiꞌentu le nuní, labí tisa botsiꞌinu letu nuha utixxiꞌatu o tisa bexxe letu, sinuki kwinaga riꞌitu biyú lotu xxeniba ra lebie.
17-18 Kumu riꞌitu seꞌetu len Jesucristuha iki iꞌiya leꞌaha tti begwe Xxudiriꞌi do yebáha lidhake lhe benie kini uná xxeni lebie lhe. Laꞌaniagaba nuha biyienintu tsiꞌi Xxudiriꞌi do yebáha benne rapi edha linníha, unnebie ree: “Benne‑ni anke Xiꞌinia lhe rakati gebie lhe. Benne‑ni runie nu ruꞌu lasia.”
De nu uka iki iꞌiyaha, de nuha nna uxxen tsitsiru leriꞌi ge ka tisa utixxiꞌa ka profeta ge Tata Do Yebáha itú nu reha. Laxkala tseba anka ganna lebiꞌi etabinle ge nu ra ka tisa‑ni, kumu ka benne‑ni ankake attiba ttu xiani rudenke ata anka chulha axtaliba ganna chi bisia sá esia Jesucristu benne anke ttiba beli riria ka dila‑na kini rudanie lheꞌe lastole.
Deba nna ladeꞌaxa tte denle deki ni ttú ka tisa unne Tata Do Yebáha, delába ka tisa dia lo ka yetsi geeha, ni ttú ka benneha labí ankake tisa nu kixxiꞌariꞌi attiba rakaba leriꞌi,
kumu ka profetaha utixxiꞌabake nu raba Tata Do Yebáha, labí nu anka geke nuha utixxiꞌake, sinuki utixxiꞌabake nu raba Espíritu geeha.
Ttaka ttuha lagwi ge ka benne Israel‑ni useꞌegaba ka nu labí gwalí ukakana profeta ge Tata Do Yebáha. Anágaba nnanna lagwi gele tseꞌegaba ka nu labí gwalí akakana ka nu uleꞌekana ka tisa geeha. Lebiꞌi labí tte denle ganna chi uleꞌekinna le ka tisa ka nu unnittikana le. Axtala kuꞌu niꞌakani Benne bodilábie kanaha, delába Benne anke Xxanariꞌiha. Tti uinkana aníha, ttu nnelaba nnittikana arlo Tata Do Yebáha.
Ixeba ka benne sanalhake kana uinke nu satsa ruinkanaha nna delo niꞌa gekani nna itua balaꞌana ge ka benne chi diake lo neda ge Tata Do Yebáha, delába neda nu anka gwalíha.
Lakana de raka xxatta lekani gatta gekani, de nuha nna otsiꞌinu lekani innekana nu abittu ankana nu gwalí. Aníha uinkana kini galhikana belhiu len lebiꞌi. Ka nu ruin aní, ttuha‑li chi gaꞌanani Tata Do Yebáha ukinnie kana, laxkala teeba ki tseꞌe lookana, de ttena abittu ttena.
Kumu ki ka anjeli, ka nu binittikana abittu ben tsekanaha, ki ka nuha abittu uxíe elha xen lasi gekani, sinuki udhelhalee kana ata re giha nna bedheabie kana ata anka chulhaha. Niha chi tua tsekana axtaliba ganna chi isia sá unie elhuxtisi gekani.
Anágaba abittugaba uxíe elha xen lasi ge ka nu useꞌe itú ttuha ka nu abittu ugía lekanieha, delába ka nu seꞌe tti benie kini bisá inda yiesi lo yu‑ni. Sunruba Noé benne utixxiꞌanie kana deki teeki uin tsekana, sunruba benneha lenie a gasi ka benne gwa uláke abittu uttike.
Aníha‑gaba ben Tata Do Yebáha betseꞌe loogabe ka yiesi Sodoma lhe Gomorra lhe. Bettebie kana len gi, tuttíruba tee beyonie kana. Aníha bedhake kana kini adí ka nu ruin satsa ilákinna deki aníha‑gaba satekana.
Ttaka Lot benne runi latsiru attiba ankaba geniha, gwa bodilábe benneha. Benneha udoe biyúe elha disa tti rilánie nu abittu ixú ruin ka nu ruin satsaha.
Kumu de anke benne ruin latsiru, de nuha nna tti udoe lagwi gekani, ttu ttu sába biyúe elha disa de riyieninie lhe de rilánie nu satsa ruinkanaha.
De nuha nna Tata Do Yebáha, ka benne gwa rudoruke tisa gebie, ka benneha gwa yube gasina odilábie ke lo nu ratekeha nna ka nu runi satsaha nna odhaꞌanbe kana kini dhíkana elha disa ganna chi bisia sá unie elhuxtisi ge ka benne seꞌe yiesi lo yu‑ni.
Ladeꞌa tte ugwebie elha disa ka nu ruinkana nu satsa retaba le latikani lhe riguꞌu niꞌakani nu xxeni ra le Tata Xisiha lhe. Anágaba nna ruingabakana ttaba lhe ruingabakana yieti lhe. Labí rasikinna tti rinnekana ge ka nu ra xxeni lekani seꞌe yebáha,
ki ka anjeli ge Tata Do Yebáha, meskila tsitsiru ra leke, arlo Tata Do Yebáha labí reyaxakanie inne gweke ge ka nu ra xxeni lekaniha.
Ttaka ka nu labí gwalí ruleꞌekana ka tisa ge Tata Do Yebáha, ka nuná ladiba rinnekana riguakana balaꞌana ge nu labí yúkana. Ttiba ttu nimala akaa elha rieni ikini, labí yuna bixa ruinna, aníha‑ba anka ka nuná lhe anágaba attigaba ka nimala‑na, ka nuná ralibakana yiesi lo yu‑ni kini ttu sá nna iyaxxukana gattikana. Aníha‑ba sate ka nu labí gwalí ruleꞌekana ka tisa ge Tata Do Yebáha, tseꞌe looba ka nuná.
Dhiba ka nuná elha disa ge nu satsa ruinkana, kumu de ruꞌu lekani lo resába ruinkana bixaba nu satsa retaba lekani ruinkana. Ka nuná elhittula rutekana, kumu axtaba tti riseꞌekana go yetta len lebiꞌi, ittaba du lekani tti ruinkana nu satsa.
Ka nuná nuxaba nuila rilákinna nna ridá lekani. Bittuba rudú siikana a ruinkana nu satsa lhe anágaba ridí yiegabakana ka nu labí chi seꞌe tsitsikana lo neda ge Tata Do Yebáha lhe anágaba chigaba labikinna gasina uinkana kini gatta gekani. ¡Ka nuná urixxi ukinniba Tata Do Yebáha kana!
Chiba bedhan ka nuná neda tseha nna bedaxxukana neda nu bedaxxu Balaam nu uka xiꞌin biyú Besor‑ni. Balaam‑ni uyuꞌu xxatta leni dhina belhiu, de nuha nna benna nu satsa.
Ttaka bitisabana ge nu satsa bennaha kumu burruha utisana na. Ka burru‑na meskiba abittu rinnekana, ttaka laꞌania nna unne burruha attiba rinne ttu benne nna utisana na. Aníha uka kini abittu ben Balaam‑ni nu abittu ixú rulaba leniha.
Ka nu labí gwalí ruleꞌekana ka tisa ge Tata Do Yebáha, ttiba ttu yiela abittu inda taꞌa lheꞌeni, aníha‑ba ankakana lhe ttiba ttu bea rurio lá be richena na attu ta subi, aníha‑ba ankakana. Chiba gaꞌanna esinkana ttu dia lii ata anka chulha raha.
Lakana riseꞌekana reguꞌukana gu, kwentaba rinnekana. Labí rixú nu rinnekanaha. Ridí yiekana ka benne si udulorubake rukwittake ki abitturu rutsáke ka nu ruin satsa seꞌe yiesi lo yu‑ni. Rudo doelhakana ke kini eyekike uinke luesi nu satsa reta le latikani ruinkana.
Rákana ke deki gwalábake, ttaka ki nigaba lakana a ridaakana udhankana nu satsa ruinkanaha. Kumu ttu nu abittu ridaana udhanna nu satsa ruinnaha, eyakaba nuha ttu nu labí aka geni eriana lo nu satsa ruinnaha.
Kumu lakana, ganna iki de chi bedhankana nu satsa raka yiesi lo yu‑ni de chi benbiakana Jesucristu benne rodilábie riꞌi lhe anke Xxanariꞌi lhe, ganna iki de chi benbiakana benneha nna saditaꞌakana lo nu satsaha nna odaxxu tsitsikana nuha attu libe, laꞌania nna adírula satsa chi uinkana attichula tti benkana sisiꞌa tteha.
Tserula anka ganna ttixka abittu benbiakana neda tseha, a laa kila benbiakana nedaha, delo nna bedhankana abitturu rudokana tisa ge nu bodhaꞌan Tata Do Yebáha uinkana.
Benbakana attiba ra ttu tisa tee nu rinne ka benne ráke: “Beku reyabiha reyeki adakabana reyona nu chi beyabinaha lhe anágaba kuchi nu chi udiha retulhu adakabana lo yunaha.”
Betsi to kia, nuní nu berupa yetsi ridhelhaa gele. Lo ixpaba ka yetsi‑ni rodhua lele ge nu chi yule, kini anáchu lebiꞌi ulaba lele latsiru.
Raka lasia odhú lele ge nu ra ka profeta ge Tata Do Yebáha itú nu reha lhe anágaba odhúgaba lele ge nu ra ka apóstol‑ni uinriꞌi, delába udoriꞌi tisa ge nu ra Jesús benne rodilábie riꞌi lhe anke Xxanariꞌi lhe.
innákana: “Cristu nu rana deki esianaha, ¿nálana ganna? Chiba utti ka benneola geriꞌiha nna yiesi lo yu‑ni nna labí chi biseana, sa ankabana atti tteba ankana atti urena sisiꞌa tteha.”
Ka nu ra aní ruinnibakana kini ixulhakinna deki yebáha lhe yiesi lo yu‑ni lhe, nu reha‑li ukakana. Ukabakana len tisa unne Tata Do Yebáha. Yiesi lo yu‑ni lheꞌe indaha‑ba biriana lhe lagwi indaha‑ba rena lhe.
Anágaba nna de indaha‑gaba bisá yiesi lo yu‑ni nna useꞌe loo ka benne useꞌe laꞌania.
Ttaka yebáha lhe yiesi lo yu nu re nnanna, la len tisa unne Tata Do Yebáha, la len tisaha‑gaba chi tua tsekana kini tsiakana lo giha ganna chi isia sá tti unie elhuxtisiha, lhe anágaba ka nu abittuba ria lekanie, utseꞌe loogabe kana.
8-9 Ttaka lebiꞌi xa betsi to kia, bittu ixulhinle deki Tata Do Yebáha labíru isá riyasa unie nu chi rabie unie, labí tti ra ttu chupakana deki isáruba tti unie nuha. Kumu len benneha ttu sá ankana attiba ttu mili ida, nna ttu mili ida nna ankana ttiba ttu sá. De nuha nna ribedabe kumu de ratua lebie le lhe de rakaba lebie odúna iyá tte ka benne nna odaxxuke neda gebie kini abittu tsia nnittike.
La sá atti chi esia Jesús benne anke Xxanariꞌiha yiesi lo yu‑ni, labí yuriꞌi bí sá aka nuha. Uinbe attiba runi ttu ubana iyyaba lasi rachadina ttu yoꞌo. Aníha‑ba aka atti isia sá esia benneha. Laꞌania nna yebáha tsapaba tsuꞌu be tti enitti loona nna ka beli‑na lhe adíru ka nu sia gwetsáha lhe, giha‑ba utseꞌe loona kana. Anágaba yiesi lo yu‑ni lhe iyába ka nu seꞌe loni lhe itegabakana.
Kumu iyába nu seꞌe, tseꞌe loobakana. De nuha nna, ¿laaba ganna tserula saríana le ganna udo lele Tata Do Yebáha lhe uinle nu ruꞌu lebie lhe?
Anágaba saría tsegabana le ganna itú iki itú lele kwedale la sá chi gaꞌananie unie nu chi reeha. Laꞌania nna yebáha utseꞌe looba giha nuha nna ka beli lhe adíru ka nu sia gwetsáha nna enunnibakana tti itekana.
Ttaka riꞌi ribedariꞌi attu yiesi lo yu kubi lhe attu yebaa kubi lhe, delába nu chi ra Tata Do Yebáha utebie geriꞌi. Yebáha lhe yiesi lo yu kubiha lhe, niha iyába aka latsiru lhe iyába aka attiba ankaba geni lhe.
De nuha nna xa betsi to kia, laka seꞌele ribedale aka nuní, gwaluin doelha kini atti chi esieha, laꞌania nna etexxake le seꞌele xen su lasi lhe anágaba seꞌele ankale nari xú lhe abittu bi ge itisale lhe.
Gwalodhú lele deki Tata Do Yebaa geriꞌiha gwa ribedaba benneha abittu ruinxxie ttu bixa. Aníha runie kini riꞌi lhaariꞌi abittu tsia nnittiriꞌi, attiba raba betsi to geriꞌi Pabluha lo yetsi udhelhe geleha. Benneha, Tata Do Yebáha‑ba betebie elha rieni gebie kini unnebie aní lo yetsi udhelheha.
Lo iyába ka yetsi runieha rinnebie ge nuní. Lo ka yetsiha rinnebie ge adíru nu abittu rite dáxxinriꞌi. De nuha nna ka nu abittu yuu lhe ka nu labí chi seꞌe tsitsikana lo neda ge Tata Do Yebáha, rudaxxu niꞌakani nu rabie lo ka yetsiha nna rotseakana nu ra ka tisaha. Anágaba ruinkana len adíru ka tisa dia lo ka yetsi ge Tata Do Yebáha. Ka nu ruin aní, la labakana rigila gekani kini tsiakana ata tseꞌe lookana.
De nuha nna xa betsi to, lebiꞌi chiba yule ge nu rigixxiꞌaya‑ni. Laxkala gwaluyú gele ge ka nu ruin satsa‑na kini ka dhi yiekana le nna abitturu tseꞌe tsitsile nna ikwadhale lo neda ge Tata Do Yebáha.
Lebiꞌi nu uinlale, gwaltseꞌe tsitsirula lo neda geeha, abittu udhanle nu tse redá lebie rutebie gele lhe anágaba gwaluinbia chiettiru Jesucristu benne anke Xxanariꞌiha lhe anke benne rodilábie riꞌi lhe. Benneha uinriꞌi kini inná xxeni lebie ttu dia lii. Amén.
Lo yetsi‑ni rigixxiꞌaya ge benne chi doe sisiꞌa tteha attili lani kwe yiesi lo yu‑niha; delába kixxiꞌaya ge benne biyienintu unnebie lhe bilen kwinaga riꞌitue lhe. Anágaba benbiatue lhe bedaxxutu nábie lhe. Benneha nuha anke tisa, delába tisa nu runi ki aka benriꞌi ttu dia lii.
Benne runie ki aka benriꞌi ttu dia liiha, benneha nuha bisiabie yiesi lo yu‑ni nna uke benne attiba ankariꞌi. Riꞌitu bilentue nna rigixxiꞌatu deki ttu dia liiba doe. Ata do Tataha‑ba udoe, delola nna bisiabie yiesi lo yu‑ni nna bilentue.
Riꞌitu rigixxiꞌabatu ge nu biyienibintu lhe ge nu bilábintu lhe, kini anágaba lebiꞌi iselagabale len riꞌitu kini tseꞌe ttu tsapa len luesiriꞌi attiba riꞌitu len Tataha seꞌe ttu tsapatu lenie lhe len Xiꞌinie Jesucristuha lhe.
Nuní rigixxiꞌentu le lo yetsi‑ni kini lebiꞌi nna itta suba edú lele.
Tata Do Yebáha anke xiani. Niruba latti a raxxína chulhaha len benneha. Ka tisa‑ni nuní biyienintu unne Jesucristuha nna rigixxiꞌentu le kana.
Ttibanka ganna innáriꞌi deki gwa seꞌebariꞌi len Tata Do Yebáha, delo nna sa rekibariꞌi lheꞌe chulhaha, laꞌania nna ruinba leriꞌi; labí ruinriꞌi nu raxxína len nu anka gwalí.
Ttaka ganna riꞌi gwa rekibariꞌi lheꞌe xianiha attiba labie doe lheꞌe xianiha, laꞌania nna gwa seꞌeba ttu tsapa len luesiriꞌi, nna reni nu belali Xiꞌinie Jesucristuha tti uttieha, reniha nuha rocharina iyá tte ka tulha ruinriꞌi.
Ganna riꞌi innáriꞌi labí tulha ruinriꞌi, laꞌania nna la len riꞌiba nuha ruin leriꞌi nna labí ruinriꞌi nu raxxína len nu anka gwalí.
Ttaka ganna gwa ridíba roꞌoriꞌi arlo Tata Do Yebáha deki gwalíba ankariꞌi nu ruin tulha, benneha nna gwadíbe elha xen lasi ge ka tulha ruinriꞌi lhe gocharibe riꞌi ge iyá nu satsa ruinriꞌi lhe, kumu labie anke benne labí runnitti tisa gebie lhe anke benne runi attiba ankaba geni lhe.
Ganna innáriꞌi: “Neti ttu tsaba labí tulha chi benia”, laꞌania nna ruinbariꞌi deki Tata Do Yebáha nu gwen lasiba anka benneha nna labí gwalíginriꞌi chi rulabiriꞌi ka tisa geeha.
Xa xiꞌini to kia, runia nuní lo yetsi‑ni kini lebiꞌi bittu uinle tulha. Ganna nuxa ttúle uinle tulha, gwa doba benne edíbie riꞌi arlo Tataha, delába Jesucristu benne runi attiba ankaba geni.
Lee nuha bedá lebie uttie kini de uttieha nna borexxa gaabie elha riseꞌiki ge Tata Do Yebáha. Aníha kini benneha nna aka gebie dhie elha xen lasi ge ka tulha ruinriꞌi nna laa sunruga ka tulha ruinriꞌi aka gebie dhie elha xen lasi gekani, anágaba gwakagaba gebie die elha xen lasi ge ka tulha ruin iyába ka benne seꞌe yiesi lo yu‑ni.
Ganna gwa rudobariꞌi tisa ge nu bodhaꞌan Tata Do Yebáha uinriꞌi, laꞌania nna gwalínriꞌi deki chi ankabienriꞌe.
Nu rana: “Neti gwa ankabiabati Tata Do Yebáha”, ttaka ganna abígaba rudona tisa ge nu chi rabie na uinnaha, nuha ttu nu gwen lasiba ankana, nna labí ruinna nu raxxína len nu anka gwalí.
Ttaka benne gudobie tisa ge nu ra Tata Do Yebáha, benneha‑ligaba nna gwalínie rakanie ge Tata Do Yebáha. Ganna aníha uinriꞌi, laꞌania nna chi yuriꞌi deki gwa duba lenriꞌe.
Lebiꞌi xa betsi to kia, nu runia lo yetsi‑ni labí anka nuní ttu tisa kubi rodhaꞌanaa ki uinle, sinuki chiba tee tisa‑ni len lebiꞌi axtali ttuha. La tisa‑niba nuha chi biyieninle sisiꞌa tteha.
Ttaka laa kiga de chi tee tisa‑ni axtali ttuha, nnanna nna reyonia na attiba ttu mandadu kubi. Jesucristuha len elha ruin geeha gwalíga beyonie tisa‑ni ttu mandadu kubi, nnanna nna lebiꞌi chigaba ruleꞌe loole nu beyaka mandadu kubiha len elha ruin gele. Kumu nu anka chulhaha chiba dia nuha ritena nna nu anka gwalíga xianiha nna chi rudenna lheꞌe lastole nnanna.
Nu rana deki gwa dúbana lheꞌe xianiha, ttaka nna sa ritisibinna attu betsi to geriꞌi, nu ruin aníha sa rekiba nuha lo neda chulhaha.
Benne gwa rakanie ge betsi to geriꞌiha, benneha nuha gwa due lheꞌe xianiha nna labí tee ttu bixa nu uinna ki ichekue nna unie tulha.
Ttaka nu ritisinna ttu betsi to geriꞌi, lheꞌe chulhaba du nuha nna lheꞌe chulhaha‑ba rekina. Labí yuna gaxa diana kumu chulhaha rudheabana loni.
Lebiꞌi xa xiꞌini to, gele nuní runia lo yetsi‑ni, kumu de nu ben Jesucristuha nna chiba bixú elha xen lasi ge ka tulha gele‑na.
Lebiꞌi ka xxudi, len lebiꞌi ridhelhaa yetsi‑ni, kumu lebiꞌi chi ankabienle benne chi do sisiꞌa tteha attili lani kwe yiesi lo yu‑niha. Ridhelhagabaa yetsi‑ni len lebiꞌi nu kwiti, kumu lebiꞌi chi udaale lo nu xxegwiha abittu ruinle nu satsa raka leni, lhe anágaba ridhelhaa yetsi‑ni len lebiꞌi xa xiꞌini to, kumu lebiꞌi nuná chi ankabienle Tataha.
Ridhelhaa yetsi‑ni len lebiꞌi ka xxudi, kumu lebiꞌi chi ankabienle benne chi do sisiꞌa tteha attili lani kwe yiesi lo yu‑niha. Ridhelhagabaa yetsi‑ni len lebiꞌi ka nu kwiti, kumu lebiꞌi re tsitsi lele lhe gwa rudhába lele ruinle nu ra Tata Do Yebáha, lhe anágaba kumu de chi udaale lo nu xxegwiha abittu ruinle nu satsa raka leni.
Abittu akinle ge yiesi lo yu‑ni, nigaba akinle ge nu satsa raka loni. Nuxaba benne ganna rakanie ge yiesi lo yu‑ni, benneha labí rakanie ge Tataha.
Kumu iyába nu anka ge yiesi lo yu‑ni, delába nu reta le latiriꞌi ruinna lhe nu ridá le ka iyya loriꞌi‑ni rulannikana lhe, anágaba nu ruinna kini ruinriꞌi ttaba de tee geriꞌi, iyá nuní labí ankana ge Tataha; ge benne seꞌe yiesi lo yu‑niba ankana.
Nu anka ge yiesi lo yu‑ni lhe iyába nu satsa raka loni lhe, diaba nuní tseꞌe loona; ttaka benne runie nu ruꞌu le Tata Do Yebáha gwaka benba benneha ttu dia lii.
Xa xiꞌini to, sá bedúba nuní chi seꞌeriꞌi. Lebiꞌi chiba biyieninle deki isia sá isia nu abittu aka uyúna Cristuha, nnanna ixeba ka nu a raka uyúkana Cristuha chi reki. De nuha nna chi yuriꞌi deki sá bedúba nuní chi seꞌeriꞌi.
Lagwi gebariꞌi biriakana, ttaka labí gwalí ukakana geriꞌi. Kumu gannala ukakana geriꞌi, laꞌania nna gwa beyaꞌanlakana lenriꞌi. Ttaka aná benkana kini beleꞌe deki labí iyá ka nu selakana riꞌiha ukakana geriꞌi.
Ttaka lebiꞌi chiba uxíle Espíritu ge Tata Do Yebaa benne bete Cristuha len lebiꞌi. De nuha nna iyábale chi yule nu anka gwalí.
Bittu akinle deki runia nuní lo yetsi‑ni de abittu yule nu anka gwalí. ¡Koꞌo! Runia nuní lo yetsi‑ni kumu de chila yule lhe anágaba chigaba yule ni ttu tisa gwen lasi labí riria lheꞌe nu anka gwalíha.
Nianna, ¿núla nuha anka nu ruin leni ganna? ¿Laaba ganna nu rana deki Jesús‑ni labí lii anke Cristu? Lana nuha ankana nu labí raka uyúna Cristuha, kumu riguꞌuba niꞌani Tataha lhe riguꞌugaba niꞌani Xiꞌinieha lhe.
Nu riguꞌu niꞌani Xiꞌin Tataha, labí du nuha len Tataha nna nu rana deki gwa riaba leni ge Xiꞌinieha, nuha gwa dúbana len Tataha.
Lebiꞌi satía gwaludhá lele ge nu chi biyieninle sisiꞌa tteha. Ganna gwa rudhába lele ge nu biyieninleha, laꞌania nna gwa seꞌebale len Tataha lhe len Xiꞌinieha lhe.
Nuní tisa chi begwe Cristuha len riꞌi, delába unie kini satíaba aka benriꞌi.
Runia nuní lo yetsi‑ni kini rigixxiꞌania le ge ka nu ruin lekani reki naa, kini abittu dhi yiekana le.
Ttaka lebiꞌi gwa doba Espíritu bete Jesucristuha lheꞌe lastole. De nuha nna labí riyasinle nuxa uleꞌenna le, kumu kwinaba Espírituha ruleꞌenie le iyá tte. Benneha rigixxiꞌe nu ankaba gwalí, labí ruin lebie. Laxkala ttiba chi beleꞌenie leha, aníha‑ba gwaltseꞌe len Cristuha, bittu udhanle benneha.
Laxkala nnanna xa xiꞌini to, gwaltseꞌe len Cristuha, kini ganna chi besieha, laꞌania nna xen su lasiba tseꞌeriꞌi abittu ettuinriꞌi arloe.
Ganna lebiꞌi chi yule deki benneha anke benne runi attiba ankaba geni, laꞌania nna gwa yúgabale deki nuxaba benne unie attiba ankaba geni, benne unie aníha, benneha nuha gwalíga chi anke xiꞌin Tata Do Yebáha.
¡Gwaluyúruga! ¡Kattiparuba rakani Tata Do Yebáha geriꞌi, axtaba xiꞌinie chi tee láriꞌi! Aná nna laa suna teega láriꞌi xiꞌinie, sinuki gwalíga ankariꞌi xiꞌinie. Ttaka ka nu abí ria lekani seꞌe yiesi lo yu‑ni labí yúkana nuxa ankariꞌi, kumu anágaba Tata Do Yebáha labígaba ankabiakinna benneha.
Betsi to kia, nnanna riꞌi chi ankariꞌi xiꞌin Tata Do Yebáha, ttaka labí chi beleꞌena gaxattiga siná eyakariꞌi. Ttaka chiba yuriꞌi ganna chi esia Cristuha, laꞌania nna eyakariꞌi ttiba ankeha, kumu laꞌania ilenriꞌe gasinattiga anke.
Laxkala iyába ka benne ruxxen leke gebie, ka benneha nuha gwa reguꞌelha leke akake benne nari xú arloe attiba labie anke nari xú.
Iyába ka nu ruin tulha, riguꞌuba niꞌa ka nuná ka tisa bodhaꞌan Tata Do Yebáha uinriꞌi, kumu tti riguꞌu niꞌariꞌi nu bodhaꞌan Tata Do Yebáha, tulhaba nuha chi ruinriꞌi.
Ttaka lebiꞌi chiba yule deki Jesús‑ni bite yiesi lo yu‑ni kini boxíbie ka tulha geriꞌi. Benneha labí tulha runie.
Laxkala iyába ka benne gwa seꞌeke len Cristuha labíru rudona le ka benneha uinke tulha. Ttaka iyába ka nu ruin tulha labí rite dákinna nuxa anka benneha lhe nigaba a ankabiakinne lhe.
Ttaka nu ruin tulhaha, ge nu xxegwiha‑ba anka nuha, kumu nu xxegwiha attili sisiꞌa tteha udulona ruinna tulha. De nuha nna bisia Xiꞌin Tata Do Yebáha yiesi lo yu‑ni kini betseꞌe loobie nu ruinnaha.
Ka benne chi anka xiꞌin Tata Do Yebáha labíru rudona le ka benneha uinke tulha, kumu elha nabani rute Tata Do Yebáha, gwa doba benneha lheꞌe lastoke nna labíru aka uinke tulha, kumu Tata Do Yebáha anke tata geke.
Laxkala iyába ka nu abittu ruinkana attiba ankaba geni lhe abittu rakakinna ge attu betsi to geriꞌi lhe, ka nuná labí ankakana ge Tata Do Yebáha. Aní nna ruleꞌe gá seꞌe ka nu ankakana xiꞌin nu xxegwiha lhe gá seꞌe ka nu gwalíga ankakana xiꞌin Tata Do Yebáha lhe.
Tisa nu ra: “Akin ge luesi ttu tturiꞌi”, tisa‑ni nuha chi biyieninle sisiꞌa tteha.
Bittu uinle tti ben nubiyú utta láni Caín. Nuha‑ruga ukana ge nu xxegwiha nna bettina betsiniha. Nianna, ¿bí lo niꞌa ge bettina nuha ganna? Bettina nuha kumu lana satsaba anka nu ruinna; betsiniha nna ruinba nuha attiba ankaba geni. De nuha nna bettina betsiniha.
Betsi to kia, bittu aka tenle ttixka ka benne seꞌe yiesi lo yu‑ni itisikanie le.
Riꞌi chi yuriꞌi deki chiba uláriꞌi lo elhutti nu tee arlo Tata Do Yebáha nna chi bisinriꞌi aka benriꞌi ttu dia lii arloe. Chi yuriꞌi nuní kumu de rakinriꞌi ge ka betsi to geriꞌi. Iyába ka nu labí rakakinna ge attu betsi to geriꞌi, ka nuha ttisidiba sa seꞌebakana lo elhuttiha.
Iyába ka nu ritisikinna attu betsi to geriꞌi, attisidiba nu runi elhuttiba anka ka nuha. Lebiꞌi gwa yu xeabale ni ttu nu runi elhutti gwaka benna ttu dia lii arlo Tata Do Yebáha.
Jesucristuha betebie elha nabani geeha kini uttie kwenta geriꞌi. Aníha nuha nna chi yuriꞌi gasina dika akin ge luesiriꞌi. Anágaba riꞌi teeki edí edenriꞌi ka betsi to geriꞌi, meskila gattiriꞌi kwenta geke ganna ttixka.
Ganna nuxa ttu benne tee gebie nna riláxanie attu betsi to geriꞌi risá lo xxatte, benne tee geeha nna labí ratua lebie benneha kini utebie nu riyasanie, benne runi aníha labí do elha siꞌi lasi ge Tata Do Yebáha lheꞌe lasto benneha.
Xiꞌini to kia, bittu suna len tisaba innáriꞌi deki gwa rakabin ge luesiriꞌi. ¡Koꞌo! Sinuki len elha ruin geriꞌi uleꞌe looriꞌi deki gwalíga rakin ge luesiriꞌi.
Ganna aníha rakin ge luesiriꞌi, laꞌania nna chi yuriꞌi deki chiba selariꞌi lheꞌe nu anka gwalí nna xen su lasiba dhu leriꞌi arlo Tata Do Yebáha;
meskiba ganna riꞌi rakinriꞌi deki labí ruin tseriꞌi len ka benne, Tata Do Yebáha xxenirula ra le benneha attichula nu rulaba leriꞌi, kumu benneha iyába yue.
Betsi to kia, ganna riꞌi rakinriꞌi abittuba rinittiriꞌi, laꞌania nna xen su lasiba dhu leriꞌi arlo Tata Do Yebáha
nna bixaba innabariꞌi lenie, benneha nna gutebe nuha len riꞌi kumu de gwa rudobariꞌi tisa ge nu chi bodhaꞌane uinriꞌi lhe kumu de gwa ruinbariꞌi nu ruꞌu lebie lhe.
Tisa nu chi bodhaꞌane uinriꞌi, delába tsia leriꞌi ge Jesucristu benne anke Xiꞌinieha lhe akin ge luesi ttu tturiꞌi lhe, nuní tisa bodhaꞌane uinriꞌi. Uinbariꞌi atti tteba chi rabie uinriꞌi.
Ganna gwa rudobariꞌi tisa ge nu bodhaꞌane uinriꞌiha, laꞌania nna gwa seꞌebariꞌi lenie, lee nna gwa dúgabe lenriꞌi. Aníha nuha nna chi yuriꞌi deki gwa dube len riꞌi kumu de do Espíritu chi beteeha lheꞌe lastoriꞌi.
Betsi to kia, bittu tsia lele ge iyá ka nu rigixxiꞌakana ka tisa ge Tata Do Yebáha. Gwalikuꞌuxa kana prueba ttixa rinnekana, kini aníha nna yule ganna gwalí gwankakana ge Tata Do Yebáha, kumu ixeba ka nu ruin lekani chi reki yiesi lo yu‑ni rákana deki ankakana ka nu rigixxiꞌakana ka tisa chi begwe Tata Do Yebáha kana.
Lebiꞌi kini utte dale gá seꞌe ka nu gwankakana ge Tata Do Yebáha: ka nu gwankakana ge Tata Do Yebáha, aní teeki inná ka nuha, innákana deki gwa riaba lekani bisia Jesucristuha yiesi lo yu‑ni nna uke benne attibariꞌi. Ka nu inná aníha, lakana nuha gwalíga ankakana ge Tata Do Yebáha
nna iyába ka nu innákana deki labí lii bisia Jesucristuha yiesi lo yu‑ni uke benne attiba ankariꞌi, ka nu inná aníha labí anka ka nuha ge Tata Do Yebáha, ankalakana ge nu abittu raka uyúna Cristuha, delába nu chi biyieninle deki isiana, nnanna nna chiba reki nuha yiesi lo yu‑ni.
Lebiꞌi xa xiꞌini to, chiba ankale ge Tata Do Yebáha nna chiba udaale bedúle lo ka nu ruin lekani reki naa, kumu benne do lheꞌe lastole‑na xxenirula ra le benne‑na tti nu xxegwi reki yiesi lo yu‑ni.
Ka nu ruin lekani reki naa ankabakana ge yiesi lo yu‑ni, laxkala rinnebakana attiba ankaba elha rulaba le ge ka benne seꞌe yiesi lo yu‑ni. Ka benne seꞌe yiesi lo yu‑ni nna gwa rudoba nagake gekani.
Riꞌi ankariꞌi ge Tata Do Yebáha nna iyába ka nu ankabiakinna Tata Do Yebáha gwa rudoba nagakani geriꞌi nna ka nu abittu ankakana ge Tata Do Yebáha labí rudo naga ka nuha geriꞌi. Aníha kini yuriꞌi gá seꞌe ka nu rinnekana nu anka gwalí lhe gá seꞌe ka nu rinnekana gwen lasi lhe.
Betsi to kia, akin ge luesi ttu tturiꞌi, kumu Tata Do Yebáha runie kini rakin ge luesiriꞌi nna iyába ka nu gwa rakakinna ge ka benne, lakana nuha gwankakana xiꞌinie lhe gwankabiagabakinne lhe.
Ka nu abí rakakinna ge nuxaba benne, ka nuha labí liikinna deki gwankabiakinna Tata Do Yebáha, kumu Tata Do Yebáha anke benne siꞌi lasi.
Labie udhelhe Xiꞌin ttu túbiru geeha yiesi lo yu‑ni. Xiꞌinieha uttie kini riꞌi, de utti benneha nna gwaka benriꞌi ttu dia lii. Aníha ben Tata Do Yebáha kini beleꞌe looe deki rakanie geriꞌi.
Labí de riꞌi uduloriꞌi rakinriꞌi ge Tata Do Yebáha. ¡Koꞌo! Lalee ladeꞌa tte ukanie geriꞌi. De nuha nna udhelhe Xiꞌinieha yiesi lo yu‑ni kini uttie. Nu gwate Xiꞌinieha bixúna kini borexxa gaana elha riseꞌiki ge Tata Do Yebáha kini aníha nna uxíbie elha xen lasi ge ka tulha geriꞌi. Aníha nuha nna rulaꞌa deki gwa rakanie geriꞌi.
Betsi to kia, ki Tata Do Yebáha aníha‑li ukanie geriꞌi, anágaba riꞌi teeki akin ge luesiriꞌi.
Tata Do Yebáha, ni tsa lanú chi bilenna benneha. Ttaka ganna riꞌi rakin ge luesi ttu tturiꞌi, nu rakin ge luesiriꞌiha runna liina deki lee nuha doe lenriꞌi nna elha siꞌi lasi geeha nuha, gwalíga chi dona lheꞌe lastoriꞌi.
Riꞌitu biyú lotu lhe rigixxiꞌatu deki Tataha udhelhe Xiꞌinieha kini odilábie ka benne seꞌe yiesi lo yu‑ni.
Nuxaba benne ganna okinni ikie deki Jesús‑ni anke Xiꞌin Tata Do Yebáha, benneha nuha gwa due len Tata Do Yebáha, Tata Do Yebáha nna gwa dúgabe lenie.
Riꞌi chi yuriꞌi lhe ria leriꞌi deki Tata Do Yebáha rakanie geriꞌi. Benneha anke benne siꞌi lasi, laxkala benne gwa rakanie ge adí ka benne, benneha nuha gwa du lenie Tata Do Yebáha nna Tata Do Yebáha nna gwa dúgabe lenie.
Aníha nuha nna ruleꞌe deki gwalíga chi bisinriꞌi rakinriꞌi ge ka benne, kini anáchu nna xen su lasiba dhu leriꞌi, abittu gasinriꞌi ganna chi bisia sá eso duriꞌi arlo Tata Do Yebáha ki aka elhuxtisi geriꞌi, kumu riꞌi seꞌeriꞌi yiesi lo yu‑ni ruinriꞌi tti tteba ben Cristuha.
Ttu benne ganna anke benne siꞌi lasi, benneha labí elha rasi tee gebie, kumu ttu benne gwalíga chi bisine anke benne siꞌi lasi, elha siꞌi lasi rapeha riguabana elha rasi gebie. Kumu ttu benne ganna rape elha rasi, rasibanie kumu yube elha disaba ralhe dhie ge nu runieha. Laxkala ganna ttu benne tee elha rasi gebie, benneha labí gwalíga chi bisine ki ake benne siꞌi lasi.
Riꞌi rakinriꞌi ge Tata Do Yebáha kumu lee ukanie geriꞌi ladeꞌa tte.
Ganna nuxa ttu benne innábie: “Neti gwa rakabati ge Tata Do Yebáha”, ttaka ganna sa ritisibanie attu benne, laꞌania nna ruinba le benneha. Kumu, ¿gasina akanie ge Tata Do Yebaa benne abí rilánieha, ki benne du kweꞌeha gwa rilálanie benneha nna a rakanie gebie?
Kumu Cristuha ree: “Benne akanie ge Tata Do Yebáha, akagabanie ge attu betsi to geriꞌi.” Nuní tisa bodhaꞌane lenriꞌi kini uinriꞌi nu rana.
Iyába ka benne ganna ria leke deki Jesús‑ni anke Cristu, ka benneha nuha gwankake xiꞌin Tata Do Yebáha nna iyába ka benne rakakanie ge Tataha, rakagabakanie ge ka benne chi ankake xiꞌin Tataha.
Ganna rakinriꞌi ge Tata Do Yebáha lhe ganna gwa rudobariꞌi tisa ge nu chi bodhaꞌane uinriꞌi, laꞌania nna chi yuriꞌi deki gwa rakagabinriꞌi ge ka xiꞌinieha.
Kumu ganna gwa rudobariꞌi tisa ge nu benie mandadu uinriꞌiha, ganna gwa ruinbariꞌi nuha, laꞌania nna nuha runna liina deki gwa rakabinriꞌi gebie nna nu rabie uinriꞌiha, labí disa uleꞌenriꞌi ganna chi uinriꞌi nuha.
Kumu iyába ka benne chi anka xiꞌin Tata Do Yebáha chiba udaa ka benneha useꞌe tsitsike, abittu rixú yieke uinke nu satsa raka yiesi lo yu‑ni. Kumu riꞌi, de ruxxen leriꞌi ge Cristuha, de nuha nna gwa ridaabariꞌi abittu ruinriꞌi nu satsa raka yiesi lo yu‑ni.
Nianna, ¿núla nuha gwa ridaana abittu ruinna nu satsa raka yiesi lo yu‑ni ganna? ¿Laaba ganna benne ria lebie deki Jesús‑ni anke Xiꞌin Tata Do Yebáha? Benneha nuha gwa ridaabie abittu runie nu satsa.
Jesucristuha nuha bisiabie yiesi lo yu‑ni nna len inda udieha lhe len reni belalie tti uttieha, len nuha beleꞌe nuxa anke. Labí suna len inda udieha, sinuki len indaha lhe len reniha beleꞌe nuxa anke. Espíritu ge Tata Do Yebáha rigixxiꞌe nuní, kumu benneha rinnebie nu anka gwalí.
Tsunna loo ka benne runna liike nuxa anka Cristuha,
delába Espírituha lhe indaha lhe reniha lhe. Iyunnaba ka benne‑ni ttúba rigixxiꞌake ge Cristuha.
Gwalinnáruga, ki nu rigixxiꞌa ka benne seꞌe yiesi lo yu‑ni gwa rudo nagariꞌi geni, adírula nu utixxiꞌa Tata Do Yebáha dakarula nuha kumu utixxiꞌe ge Xiꞌinieha.
Laxkala benne gwa ria lebie ge Xiꞌinieha, benneha gwa yue deki nu utixxiꞌa Tata Do Yebáha ge Xiꞌinieha nu gwalíba anka nuha nna nu abíba ria leni ge nu ra Tata Do Yebáha, nuha nna rálana deki Tata Do Yebáha ruinba le benneha kumu de labí ria leni ge nu utixxiꞌe ge Xiꞌinieha.
Tisa‑ni nuní utixxiꞌe, delába utixxiꞌe unie ki aka benriꞌi ttu dia lii nna elha nabani gatta geriꞌiha, Xiꞌinieha‑ba utebie nuha geriꞌi.
Ganna riꞌi du lenriꞌi Xiꞌin Tata Do Yebáha, laꞌania nna gwa teeba elha nabani geriꞌi ttu dia lii nna ganna riꞌi abíba du lenriꞌi Xiꞌin Tata Do Yebáha, laꞌania nna labí gatta elha nabani geriꞌi ttu dia lii.
Iyá nuní benia lo yetsi‑ni nna ridhelhaa na gele, lebiꞌi ka benne chi ria lele ge Xiꞌin Tata Do Yebáha, kini anáchu nna yule deki gwa tee elha nabani gele ttu dia lii.
Riꞌi ruxxen leriꞌi ge Tata Do Yebáha, kumu gwa yúbariꞌi ttixka rinnabariꞌi lenie atti ttega ruꞌu lebie, labie nna gwa riyienbanie geriꞌi.
Kumu de chi yuriꞌi deki gwa rudoba nage geriꞌi ttixka bixa rinnabariꞌi lenie, anágaba nna chigaba yuriꞌi deki nu unnabariꞌiha chiba anka nuha geriꞌi.
Ganna ttu benne rilánie ttu betsi to geriꞌi rekina ruinna ttu bixa tulha, ganna ruinna tulha nu abittu kilana elhutti geni arlo Tata Do Yebáha, benne ilánie tulha ruinnaha, benneha teeki innabe geni len Tata Do Yebáha. Tata Do Yebáha nna gwinbe ki aka benna ttu dia lii. Rinnea ge ka nu ruinkana tulha, delába tulha nu abittu rigilana elhutti ge ka benne, kumu seꞌe ka tulha ka nu rigilakana elhutti ge ka benne. Labí ria deki ge ka nu ruinkana luesi tulha‑ni innabale len Tata Do Yebáha.
Iyába nu satsa ruinriꞌi, tulhaba anka nuha, ttaka seꞌe ka tulha ka nu labí rigilakana elhutti geriꞌi.
Gwa yúbariꞌi deki iyába ka benne, delába ka benne chi ankake xiꞌin Tata Do Yebáha, labíru rudona leke uinke tulha, kumu Jesús benne anka Xiꞌin Tata Do Yebáha, labie ruyú tsitsie ke kini abittu ridí yie nu xxegwiha ke.
Anágaba chigaba yuriꞌi deki riꞌi chi ankariꞌi ge Tata Do Yebáha nna iyába ka benne seꞌe yiesi lo yu‑ni ka nu labí chi ankakana gebie, nu ra nu xxegwiha‑ba ruinkana,
lhe gwa yúgabariꞌi deki Xiꞌin Tata Do Yebáha bisiabie yiesi lo yu‑ni nna udhalie ikiriꞌi kini uinbiariꞌi benne gwalíga anka Diosiha. Nnanna chi seꞌeriꞌi len benneha de du lenriꞌi Xiꞌinie Jesucristuha. Tata Do Yebáha nuha anke gwalíga Diosi lhe anke benne rutebie elha nabani geriꞌi ttu dia lii lhe.
Xiꞌini to kia, gwaluyú gele, bittu tsia lele ge ka nu labí gwalíga ankakana diosi.
Neti rakati gele kumu de chi yuꞌu ka tisa ka nu anka gwalíga ge Tata Do Yebáha lheꞌe lastoriꞌi nna anába satíaba tsuꞌu ka tisa‑na lheꞌe lastoriꞌi.
Xxudiriꞌi do yebáha lhe Jesucristu benne anke Xiꞌinieha, lake edá leke aka lenke le lhe satua leke le lhe. Anágaba nna useꞌeke le latsiru. Lake nuha gwalíga rakakanie gele.
Neti yalhá itta bedú lasia tti gwaxxakaa ttu chupa ka xiꞌinlu‑na gwa seꞌebakana ruinkana nu raxxína len nu anka gwalí, ruinbakana attiba chi bodhaꞌan Tataha uinriꞌi.
Laxkala nnanna rinnabaa lenlu xa benne nuila, iyáriꞌi akin ge luesiriꞌi. Nu runia lo yetsi‑ni labí anka nuní ttu tisa kubi rodhaꞌanaa len lebiꞌi, sinuki ankaba nuní tisa chi uxíriꞌi sisiꞌa tteha.
Kumu ganna gwa rakabin ge luesiriꞌi, laꞌania nna gwa ruinbariꞌi nu bodhaꞌan Tata Do Yebáha uinriꞌi, delába tisa nu bodhaꞌane nu ra: “Akin ge luesiriꞌi.” Nuníunni tisa chi biyieninle sisiꞌa tteha.
Ixe ka nu ruin lekani chi reki yiesi lo yu‑ni, rákana: “Labí lii deki Jesucristuha bisiabie yiesi lo yu‑ni nna uke benne attiba ankariꞌi.” Ka nu ra aní, ruinba lekani lhe ankabakana ka nu labí raka uyúkana Cristuha.
Laxkala gwaluyú gele kini ka unnittile nu tse ralhale dhile ge sina chi benle ge Tata Do Yebáha, sinuki dhílale iyá nu ralhale dhile.
Iyába ka nu labí rudokana tisa ge nu beleꞌe Cristuha, sinuki attu nu subila ruinkana, ka nuha labí du lenkana Tata Do Yebáha nna ka nu gwa rudokana tisa ge nu beleꞌe Cristuha, ka nuha‑ligaba nna gwa du lenkana Tataha lhe gwa du lenkana Xiꞌinieha lhe.
Ganna ttixka nuxa ita roꞌo lisile nna abíba rigixxiꞌana nu beleꞌe Cristuha, bittu ulabile na lhe nigaba gale na: “Lheꞌe yoꞌola ute.”
Kumu benne gabie nuha: “Aníla ute”, benneha ttisidiba selagabe lheꞌe nu satsa ruin nuha.
Ixeeru nu teti upeya le, ttaka labí raka lasia unia na lo yetsi, kumu chi xen lasia itaa ata seꞌele‑na kini inne lania kwinaga lebiꞌi. Aníha kini itta suba edú leriꞌi.
Xa benne nuila, ka xiꞌin benne xilalu‑ni, delába ka benne chi bekwe Tata Do Yebáha, ka benne‑ni ridhelhake ttu padiuxi gelu. Amén.
Neti Juan chi ankaa benneola; ridhelhaa yetsi‑ni lenlu xa Gayo. Lu ankalu benne gwalíga rakati gelu.
Betsi to, rinnabaa gelu arlo Tata Do Yebáha kini attiba chi do tselu lenbie, anágaba saría tsena lu ge iyá nu ruinlu lhe dho tselu abittu bi dhakalu lhe.
Yalhá itta bedú lasia tti bisia ttu chupa ka betsi to geriꞌi ata doa‑ni rigixxiꞌake gelu, ráke deki lu gwa ruinbalu nu raxxína len nu anka gwalí, delába gwa rudo tsitsibalu tisa ge nu ra Tata Do Yebáha.
Labí bixa ge redeakaruti, sinuki redeakaruti tti runaa ge ka benne rakati ke ttiba xiꞌinia, runaa deki gwa rudobake tisa ge nu anka gwalí.
Betsi to kia, yalhá tse nuná ruinlu rute nálu len ka betsi to geriꞌi, delába ka benne rekike ugixxiꞌa ka tisa ge Tata Do Yebáha, meskiba ankake benne dittu abittu ankabienlu ke.
Ka benne‑na nuná utixxiꞌake arlo iyá ka benne chi ria leke Jesucristuha seꞌe‑ni, ráke deki lu ankalu benne siꞌi lasi. Tseba nuná ute chiettiru nálu len ka benne‑na, utelu nu iyasakanie ge neda geke. Uinlu atti galába ruꞌu le Tata Do Yebáha.
Kumu ka benne‑na biriake de rekike rigixxiꞌake ka tisa ge Jesucristuha. Labí ridíke nu rute ka nu labí ria lekani Tata Do Yebáha.
De nuha nna riꞌi teeki ute náriꞌi lenke. Aníha kini iselariꞌi lheꞌe sina ruinkeha, delába rekike ugixxiꞌa ge nu anka gwalí.
Neti chi udhelhaa ttu yetsi len ka benne ria leke Cristuha ritupake naa; ttaka Diótrefes‑na labí ria leni riꞌitu kumu lana ruꞌu leni akana nu ra xxeni leni arlo ka benne.
Laxkala ganna itaa ata seꞌele‑na, laꞌania nna inne lania na ge nu ruinna‑na, kumu lana rekina rinne satsana getu, nna labí suna nunáru ruinna, abittugaba rulabina ka betsi to geriꞌi daa idittu tti risinke lisini nna ka benne raka leke gaxike ka benne dittuha lisike, lana nna rodosuna ttebana, nianna rebea ttebana ka benne rulabike ka benne dittuha lisike, labíru raka leni iselake adí ka benne chi ria leke ge Cristuha.
Betsi to kia, lu bittu uinlu nu satsa; lu benla nu anka tse. Kumu nu runi nu anka tseha, nuha gwankana ge Tata Do Yebáha, nna nu runi nu satsaha, labí chi ankabien nuha Tata Do Yebáha.
Demetrio‑ni nna iyába ka benne rinne tseke ge nu ruinna. De nu tse ruinnaha nuha runna liina deki gwankabana benne tse. Anágaba riꞌitu ratu tseba anka nu ruinna, lu gwa yúbalu riꞌitu nu anka gwalíba rinnetu.
Ixeeru nu teti upeya lu xa Gayo, ttaka labí raka lasia unia na lo yetsi,
kumu chi tteba xxen lasia iláti lu kini inne lania kwinaga lu.
Ka benne ankabienlu seꞌe nii ridhelhake ttu padiuxi gelu. Anágaba lu begwe ttu ttu ka benne seꞌe naa ttu padiuxi getu. Tata Do Yebáha unie kini dholu xen su lasi.
Neti Judas betsi Jacobo, neti ankaa benne rixúni Jesucristuha. Ridhelhaa yetsi‑ni gele, lebiꞌi ka benne chi uxi Xxudiriꞌi do yebáha le lo neda geeha lhe rakanie gele lhe. Anágaba Jesucristuha ruyúgabe le lhe.
Lake satuaru leke le lhe akarukanie gele lhe anágaba useꞌeruke le xen su lasi lhe.
Ria aní kumu lagwi gele sii siiba chi utaꞌa ttu chupa ka nu labí rugwekana lidhaka Tata Do Yebáha. Ka nuná nu reha‑li chi gaꞌanna deki ibixxi iginnibakana kumu de ruinkana nu satsa rakaba lekani ruinkana. Rigittabakana len nu tse redá le Tata Do Yebáha runie lhe anágaba riguꞌugaba niꞌakani Jesucristu benne anke ttu túbiru Xxanariꞌiha.
Neti raka lasia odhúa lele, meskiba lebiꞌi chi yule deki Tata Do Yebáha, iki de chi bebeabie ka nu Israel‑ni lo yu ge Egipto‑ni, nianna tti betseꞌe loobie ka nu abittu ugía lekani gebie laꞌania.
Aníha‑gaba gwate ka anjeli ka nu abittu begwekana lidhaka ladikani nu begwe Tata Do Yebáha kana, bedhála ikikani ata seꞌekanaha. De nuha nna bedheabie kana ttu dia lii lheꞌe lisiyya ata anka chulhaha. Niha‑ba tua tsekana axtaliba ganna chi bisia sá aka elhuxtisi ge ka benne seꞌe yiesi lo yu‑ni.
Aníha‑gaba nuha gwate ka benne useꞌe lheꞌe ka yiesi Sodoma lhe Gomorra lhe, anágaba lheꞌe adíru ka yiesi seꞌe gaxxaba ka niha lhe. Ka benneha uduloke bisáke nu subi subi lhe benke adíru nu satsa nu abittu dika uin ka benne. De nuha nna biyúke elha disa ugíake lo gi, delába nu satíaba rite loniha. Nu gwate ka benneha bixúna kini ilenriꞌi nna abittu uinriꞌi luesi nu ben ka benneha.
Anágaba ruin ka nu utaꞌakana sii siiba lagwi geleha. Bitti bittiba rákana, ttiba ttu nu ritsiani ela, aníha‑ba ankakana. Runnittiba latikani len nu satsa ruinkanaha lhe labí ridielhakana innabia Tata Do Yebáha kana lhe anágaba rigegabakana iki ka nu ra xxeni lekani seꞌe yebáha lhe.
Kinila Miguel benne anke nu loni ge adí ka anjeli seꞌe yebáha, kinila benneha, tti bitilha lenie nu xxegwiha kini nuxake eyaꞌan lenke bela lati Moisés‑ni, nila benneha labí beyaxanie kebie iki nu xxegwiha; sunruba rabie na: “Tata Do Yebáha kise lu.”
Ttaka ka nu utaꞌa sii siibaha, ge iyába nu abittu rite dákinna rinne satsakana geni. Ttaka nu ttu latti chi rite dákinnaha, sunruba rixú nuha kini runnittina kana. Ruinbakana ttiba ruin ttu nimala nu akaa elha rieni ikini. Nuha suna nu rannibin latini ruinna.
¡Karusiꞌirukana! Ruinbakana attiba ben Caín‑ni lhe anágaba kumu de raka lekani dhíkana belhiu, de nuha nna ruinkana nu abittu anka tse ttiba ben Balaam‑ni, lhe anágaba kumu de reseꞌe disakana, de nuha nna gattibakana ttiba gwate Coré‑ni. Nuha‑ruga useꞌe loobana de bedú disana lo Tata Do Yebáha.
Ka nuná elhittula rutekana ata ritupale ttixka tee ttu elha go gele; robakana attiba rakaba lekani. Ka nuná sun gebakani ruchacha ikikani. Ankabakana ttiba ttu bea abittu iyya chena, naa lhe niiba riche beha na, lhe anágaba ankagabakana ttiba ttu yaga nu abittu rute nu xixxi attiga anka geni. Yagaha lanila ituana itupa lhu‑ni chila ubisina.
Anágaba lhe ankagabakana attiba kuchina tsiga nu retelhekina roꞌo indatooha tti radha loni, aníha‑ba anka nu satsa ruinkana, lhe anágaba ttiba ka beli ka nu ridá, ka nu labí siakana ttu sadeꞌe, aníha‑ba anka ka nuná. Naa lhe niiba rekikana, ttu dia liiba rekikana ata anka chulha.
Ge ka nunígaba nuha ugwettini Enoc‑ni unnebie, delába Enoc benne uli gasi libixxi iki de Adán‑ni. Benneha unnebie ree: “Gwalulanniruga, nii chi daa Tata Xisiha len ixe miliru ka anjeli gebie,
kini unie elhuxtisi ge iyába ka benne nna ukinnie ka nu labí rugwekana lidhake, ugwebie kana elha disa ge iyába nu satsa benkana lhe ge iyába nu unnekana tti utuakana balaꞌana geeha lhe.”
Aníha‑ba ka nuná rinne lhákana lhe riguakana balaꞌana ge ka benne lhe, ruinbakana nu rakaba lekani lhe rinnegabakana rákana deki yalhaba raka gekani, lhe anágaba ankagabakana ka nu roꞌo lheꞌe, ukadiba rinne tsekana ge ka benne. Aní ruinkana kini dhíkana nu rulha lekani dhíkana.
Ttaka lebiꞌi xa betsi to kia, gwalodhú lele ge nu chi utixxiꞌa ka apóstol ge Jesucristu benne anke Xxanariꞌiha.
Ka benneha ráke: “Ganna chi isia sá daluxaha, laꞌania tseꞌe ka nu uxisilakana ge Tata Do Yebáha lhe ge ka benne chi ria leke bie lhe, uingabakana nu satsa retaba lekani lhe.”
Ka nuha uttilhabakana ka benne lhe ilhaꞌabakana lheꞌe luesike lhe. Suna nu anka ge yiesi lo yu‑niba udo ikikani, kumu de labí do Espíritu ge Tata Do Yebáha lheꞌe lastokani.
Ttaka lebiꞌi xa betsi to, gwaltsia tsitsiru lele ge nu chi ria lele ge Tata Do Yebáha. Tti innele lenie, Espíritu geeha kixxiꞌanie le bixa dika innále.
Satía gwaluxxen lele deki gwa rakabin Tata Do Yebáha gele lhe gwaltseꞌe ubeda ganna chi isia sá ute Jesucristu benne anke Xxanariꞌiha elha nabani ttu dia lii gele; utebie na gele de ratua lebie le.
Gwalikweki tsitsi le ka nu rudú chupana lekani,
adíkana nna gwalodilaa kana kini abittu tsiakana lo giha, adíkana nna satua lele kana, sun tteba nna gwaluyú gele niru latti abittu uinle nu satsa ruinkana, gannala gwaxka axtala ka xokani ka nu rukukana abittu kanle.
Tata Do Yebaa benne ra tsitsi leha, benneha uyúbie le kini abittu iginnile uinle tulha nna ittaba du lele tti otso dubie le arloe abittu tsiga ankale.
Labie anke ttu túbiru Diosi lhe bodilábie riꞌi de nu ben Jesucristu benne anke Xxanariꞌiha. Lee ra xxeni lebie lhe rinnabie attili lani kwe yiesi lo yu‑ni, lhe anágaba rinnabiagabe nnanna lhe innabiagabe ttu dia lii lhe. Amén.
Lo yetsi‑ni dia nu ben Tata Do Yebáha kini Jesucristuha belaꞌanie nu chi tte dabiga aka. Jesucristuha nna bedonie kini ka benne rixúke lo sina geeha bodolaꞌagabakanie nu chi dabiga akaha nna udhelhe anjeli geeha len neti Juan benne rixúa lo sina geeha kini anjeliha nna benie kini belaꞌati iyá nuní.
Neti nna rigixxiꞌabaa ge iyába nu belaꞌati; delába nu utixxiꞌen Jesucristuha neti lhe nu unne Tata Do Yebáha lhe.
Karubáru ka benne ulabake ka tisa dia lo yetsi‑ni, delába ka tisa ka nu chila rigixxiꞌakana ge nu chi dabiga aka lhe karubáru ka benne gudo nagake ge ka tisa‑ni lhe uinke nu rákana lhe, kumu chi tteba dabigana aka nu ra ka tisa‑ni.
4-5 Neti Juan ridhelhaa yetsi‑ni len lebiꞌi, ka benne ankale gasi dhi seꞌele daka Asia‑na. Lebiꞌi nuná chi ria lele Jesucristuha.
Tata Do Yebáha doe ttuha‑li lhe doe nnanna lhe dhoe nu si daa lhe. Benneha lenie gasi ka espíritu, ka benne seꞌeke arlo ata du xxila doe rinnabieha lhe anágaba Jesucristuha lhe, ka benne‑ni nuní edá leke aka lenke le lhe useꞌeke le xen su lasi lhe. Jesucristuha anke benne rigixxiꞌe nu dika tsia leriꞌi lhe anke benne sisiꞌa tte beyadhe lagwi ge ka benne chi uttiha, lhe anágaba anke xxeniru arlo ka nu rinnabia seꞌe yiesi lo yu‑ni. Benneha rakanie geriꞌi lhe len reni geeha bodilábie riꞌi lo ka tulha ruinriꞌi.
Jesucristuha benie kini akariꞌi ka nu innabia, lhe anágaba ki akariꞌi ka bixxudi kini ixúriꞌi len Tata Do Yebáha, delába benne anke Tata geeha. Benneha inná xxeni lebie lhe inná tsitsi lebie ttu dia lii. Amén.
¡Cristuha dedábie lheꞌe beaha!
Anágaba ka nu bettikaneha ilágabakinne
nna iyába ka benne seꞌe yiesi lo yu‑ni
kwesike de elenkanie gebie.
Aníha teeki aka. Amén.
Tata Do Yebaa benne anke Xxanariꞌiha lhe ra tsitsi xxatta lebie lhe, benneha ree: “Neti ankaa benne riduloa lhe ankaa benne rulhuxa looa lhe. Neti doa ttuha‑li lhe doa nnanna lhe dhoa nu si daa lhe.”
Neti Juan, ankaa betsi to gele. Neti de ria lasia Jesús‑ni, de nuha nna neti lhe lebiꞌi lhe turoꞌoba rutto ruchíariꞌi elha disa lhe anágaba turoꞌogaba ribedariꞌi isia sá tti innabia Tata Do Yebáha. Neti doa lo yu tee láni Patmos, nuní rena lagwi indatoo‑ni. Niba doa uleakana neti de rekia ugixxiꞌa ka tisa ge Tata Do Yebáha lhe de rigixxiꞌaya ge nu ben Jesucristuha lhe.
Tti bedú niꞌa xumanuha, tti anka sá ge Tata Xisiha, laꞌania bisia Espíritu ge Tata Do Yebáha latia. Tti chi yuꞌu benneha latia nna biyienti tsiꞌi ttu benne daka kweꞌa unnebie idisa ttiba riyieni idisa ge ttu trompeta.
Benne unneeha, ree:
―[Neti ankaa benne riduloa lhe ankaa benne rulhuxa looa lhe.] Nnanna ben lo yetsi iyá nu rilenlu‑ni nna udhelha na len gasi dhi ka benne chi ria leke Jesucristuha seꞌe lheꞌe ka yiesi seꞌe daka Asia‑na, delába ka benne seꞌe lheꞌesi Éfeso lhe ka benne seꞌe lheꞌesi Esmirna lhe anágaba ka benne seꞌe lheꞌesi Pérgamo lhe Tiatira lhe Sardis lhe anágaba ka benne seꞌe lheꞌesi Filadelfia lhe Laodicea lhe.
Neti tti bodeki loa kini iláti nú benne nuha rinnebie len neti, nianna tti belaꞌati gasi ka candeleru ge oru ralha gi lokani.
Lagwi ge ka candeleruha belaꞌati ttu benne ruleꞌebie attiba rulaꞌa benne daa yebáha, nukue ttu xalho risinna axtaba yien niꞌe nna xika roꞌo lastoe ttu yieti ankana ge oru.
Itsa ikieha nna sitsi túba ankana, ankana ttiba itsa xo ttu neru sitsi lhe ankana sitsi ttiba begi. Ka iyya loeha nna xiná túba ankakana ttiba anka belha ge gi.
Ka niꞌeha nna raka lhalhabakana attiba raka lhalha iyya nu tee láni bronce tti reriana lheꞌe ornu. Tsiꞌibie nna riyienna attiba riyieni tti riginni idila inda lo ttu benunni.
Daka ná benbie nna denie gasi ka beli, roꞌobie nna riria ttu espada tutsa gwi nna lo kweꞌeba espadaha ria. Lobie nna raka lhalhaba attiba raka lo tatubisa‑na tti do dia lobie.
Atti belaꞌati benneha, bere tteba loa arloe, ttiba ttu nu yatti ukaa. Labie nna uxxua ná banie ikia nna ree:
―Bittu gasinlu, kumu neti ankaa benne doa sisiꞌa tteha lhe ankaa benne doa ttu dia lii lhe,
anka bania nnanna lhe. Uttibaa, ttaka nnanna ttu dia liiba doa anka bania. Netiba denia yagwi ge elhuttiha lhe yagwi ge belhaꞌa chulhaha lhe.
Ben lo yetsi‑na nu chi bilenlu uka lhe nu rilenlu raka nnanna lhe nu si ilenlu aka nu si daa lhe.
Aní diani gasi ka beli den ná bania‑ni lhe aní diani gasi ka candeleru ge oru‑ni lhe. Gasi ka beli‑ni ankakana gasi ka anjeli ruyúkana gasi dhi ka benne ria leke neti nna gasi ka candeleru ge oru‑ni nna ankakana ka benne chi ria leke neti selake lheꞌe gasi dhi ka benneha.
’Ben yetsi‑ni nna udhelha na ge anjeli ruyúe ka benne chi ria leke neti seꞌeke lheꞌesi Éfeso. Usi ke: “Aní ra Jesús benne den ná banie gasi ka beliha lhe rekie lagwi ge gasi ka candeleru ge oruha:
Neti chiba yua iyá nu ruinle lhe yúgabaa yalhá tsitsi ribenle lo sina ge Tata Do Yebáha lhe anágaba gwa ruchíagabale lo nu ratele. Yúgabaa labí raka uyúle ka nu ruin satsa lhe anágaba nna chigaba uluꞌule prueba ka nu rákana deki ankakana apóstol ge Tata Do Yebáha, ttaka delola nna tti ute denle deki labí liikinna, ruinba lekani.
Lebiꞌi yalhá chi bechíale lhe yalhá chi gwatele de ria lele neti, labí bedhanle a ugía lele neti.
Ttaka ttu nu labí ruꞌu lasia ruinle: labíru rakinle kia atti ukinle kia sisiꞌa tte tti udulole ugía lele kiaha.
Gwalodhúruga lele gáli seꞌele ttuha, nnanna nna naali nuná chi ubinnile de labíru rakinle kia tti ukinle kia laꞌania. Gwalodúna le ge nu ruinle‑na nna gwaleyoin tti benle sisiꞌa tteha, kini ka itaa etettuaya candeleru gele‑na ata dona‑na, ganna lebiꞌi abíba odúna le.
Ttaka ttu nu gwa ruꞌu lasia ruinle: lebiꞌi labí ruꞌu lele nu ruin ka nu tee lákani nicolaita. Neti labígaba ruꞌu lasia nu ruin ka nuná.
Nu gwa sia nagani, udo nagani ge nu rigixxiꞌani Espírituha ka benne ria leke neti nna benne dhaabie dhu tsitsie lo neda kia, benneha nuha gugoa bie nu xixxi ge yaga nu rute elha nabani ge ka benne ttu dia lii; delába yaga nu du ata chi gaꞌanani Tata Do Yebáha tseꞌe tse ka benne.”
’Bengaba yetsi‑ni nna udhelha na ge anjeli ruyúe ka benne chi ria leke neti seꞌeke lheꞌesi Esmirna. Usi ke: “Aní ra Jesús benne do sisiꞌa tteha lhe benne do ttu dia liiha lhe; delába benne uttieha, nianna beyaka benbe attu libe:
Neti gwa yubaa elha disa ratele‑na lhe gwa yúgabaa deki ankale benne dii, ttaka arlo Tata Do Yebáha ankalale benne tee gele. Lhe gwa yúgabaa deki ka nu rákana: Ankatu nu Israel, ka nuná yalhá satsa rinnekana gele. Lakana rákana deki ankakana ka nu chi bekwe Tata Do Yebáha, ttaka labí liikinna. Ka nuná ankalakana ge nu xxegwiha, delába nu tee láni Satanás.
Bittu gasinle ge nu satele, kumu nu xxegwiha ugaꞌabana ttu chupale lisiyya kini kuꞌuna le prueba nna teeki satele elha disa delo tsii ubisa. Tsitsi gwaltseꞌe meskiba uttikana le, neti nna gwinbaa ki aka benle ttu dia lii. Elha nabani utea geleha ankana attiba ttu corona dhile.
’Bengaba yetsi‑ni nna udhelha na ge anjeli ruyúe ka benne chi ria leke neti seꞌeke lheꞌesi Pérgamo. Usi ke: “Aní ra Jesús benne denie espada tutsa gwiha, espada nu ria lo kweꞌeniha:
Neti gwa yubaa gaxa nuná seꞌele. Lebiꞌi seꞌele ata du xxila rido nu xxegwiha rinnabiana, delába nu tee láni Satanás. Ttaka meskiba seꞌele naa, lebiꞌi gwa seꞌebale len neti. Labí rudhanle a ria lele neti, meskiba bettikana Antipas‑ni lagwi gele, delába bettikana na ata rinnabia nu xxegwiha. Antipas‑ni nuha bedona lebie utixxiꞌabie kia.
Ttaka seꞌe ttu chupa nu abittu ruꞌu lasia ruinle. Lebiꞌi sa rugwelhabale sela lenle ttu chupa ka nu rudokana tisa ge nu beleꞌe Balaam‑ni. Balaam‑ni uluꞌu tisana Balac‑ni. Balac‑ni nna benna kini ka nu Israel‑ni binittikana benkana tulha de utokana bela ge ka nimala ruttikana ki rutekana úna lo bekú ge ka nu labí gwalíga ankakana diosi lhe anágaba uxí yiena kana kini bisákana nu subi subi.
Anágaba ka nu ria lekani ge nu rulaꞌa ka nu tee lákani nicolaita, lebiꞌi rugwelhagabale selakana len lebiꞌi.
De nuha nna gwalodúna le ge nu ruinle‑na nna gwaleyeki len Tata Do Yebáha. Ganna abíba eyekile len benneha, laꞌania nna neti ita ttebaa ata seꞌele‑na ki ttilha lania ka nicolaita‑na len espada riria roꞌa‑ni.
Nu gwa sia nagani, udo nagani ge nu rigixxiꞌani Espírituha ka benne ria leke neti nna benne dhaabie dhu tsitsie lo neda kia, neti nna gugobaa benneha elho nu tee láni maná, delába nu teeti gatsiha lhe ugwegabe ttu íyya sitsi nu dia ttu lá kubi loni. Lanú nu yuna bixa dia lo íyyaha, sunruba benne dhie nuha gwa yubie bixa dia loni.”
’Bengaba yetsi‑ni nna udhelha na ge anjeli ruyúe ka benne chi ria leke neti seꞌeke lheꞌesi Tiatira. Usi ke: “Aní ra Xiꞌin Tata Do Yebaa benne anka ka iyya loeha xiná tú attiba belha ge gi, ka niꞌeha nna raka lhalhabakana attiba raka lhalha iyya nu tee láni bronce:
Neti gwa yubaa iyá nu ruinle lhe gwa yúgabaa deki ankale benne siꞌi lasi lhe gwa ankabale benne gwa ria tsitsi lele neti lhe anágaba gwa ruteba nále len ka benne lhe gwa ruchíabale lo nu ratele lhe. Yúgabaa deki tseru ruinle nnanna atti sisiꞌa tteha.
Ttaka ttu nu labí ruꞌu lasia ruinle: lebiꞌi rugwelhabale sela lenle nuila nu tee láni Jezabel nu rana deki ankana profeta ge Tata Do Yebáha. Ttaka len nu ruleꞌenaha runnittilana ka benne rixúke lo sina kia, ridí yiena ke ki risáke nu subi subi lhe ridí yiegabana ke ki roke bela ge ka nimala rutti ka benne ruteke úna lo bekú ge ka nu labí gwalíga ankakana diosi.
Neti chiba begwea na lo neda kini odúna na ge nu ruinna‑na nna odaxxuna neda ge Tata Do Yebáha, ttaka lana nna labí uka leni udhanna nu risána nu subi subi.
De nuha nna neti unia kini tsuꞌuna lo taꞌa nna ka nu bisá naha nna ugwegabaa kana ttu elha disa tsitsi ganna abíba udhankana nu ruinkanaha.
Ka xiꞌin Jezabel‑ni, delába ka nu rudokana tisa geni, ka nuná uttibaa kana. Aníha kini iyá ka benne chi ria leke neti tte dákanie deki neti ankaa ttu benne rite dati gasina rulaba le ka benne lhe bí ruꞌu leke lhe. Lebiꞌi nna kua ttu ttule utea nu ralhale dhile ge nu benle.
Adíle ka benne seꞌele lheꞌesi Tiatira, lebiꞌi ka nu abittu rudole tisa ge nu ruleꞌe Jezabel‑ni, delába nu rákana deki ankana elha rieni ge nu xxegwiha, lebiꞌi labí bixa rinnabaa uinle:
sun tteba nna gwaltseꞌe tsitsi lo neda kia attiba diale ruinle‑na, anágaba gwaluni axtaliba ganna chi besiayaha.
Nu dhaana dhu tsitsina lo neda kia lhe udona tisa kia axtaliba ganna chi uluxaha, nuha gugwebaa na lo neda ki innabiana iyá ka benne seꞌe lheꞌe ka yiesi seꞌe yiesi lo yu‑ni,
innabia tsitsina ke nna uduyana ke attiba riyuya ka yedhu yu.
Ugwea na lo neda ki innabiana attigaba neti bete Tata kia lo neda len neti ki innabiaya lhe anágaba nna ugwegabaa na beli riria chi daa tsanina.
Nu gwa sia nagani, udo nagani ge nu rigixxiꞌani Espírituha ka benne ria leke neti.”
’Bengaba yetsi‑ni nna udhelha na ge anjeli ruyúe ka benne chi ria leke neti seꞌeke lheꞌesi Sardis. Usi ke: “Aní ra Jesús benne denie gasi ka beliha lhe bananie gasi ka espíritu rixú lo sina ge Tata Do Yebáha lhe, benneha ree: Neti gwa yubaa nu ruinle. Ka benne ráke deki lebiꞌi anka benbale, ttaka len neti ttiba ttu nu yatti ankale.
Gwalebani nna gwaleseꞌe tsitsi. Nu tse ruinleha nu chi diale rudhanleha, gweledulo gwaleyoin na latsiru, kumu neti chiba biláti nu ruinle, labí ruinle atti ttega ruꞌu le Tata Do Yebáha.
Gwalodhú lele ge nu chi biyieninle lhe ge nu chi ugía lele lhe. Gwalodo tisa ge ka nuní lhe gwalodúna le ge nu ruinle‑na nna gwaleyeki lo neda ge Tata Do Yebáha. Ganna abíba seꞌe tennále, laꞌania nna iyyaba lele isiaya gele attiba ttu ubana labí yule nukaxa isiana.
Ttaka lheꞌesi Sardis‑na gwa seꞌeruba attu chupa ka benne labí chi bitsigake uinke nu satsa. Ka benne‑na nuná gwetenalhake neti ukuke xo sitsi, kumu lake nuná gwa ralhake tsekike len neti.
Ka nu dhaakana tseꞌe tsitsikana lo neda kia, ka nuha gugukugabaa kana xo sitsi nna labí oxía lákani lo libru ata dia lá ka benne aka benke ttu dia lii arlo Tata kiaha. Anágaba neti, arlo Tata kiaha lhe arlo ka anjeli geeha lhe gwadígaba roꞌa deki gwa ankabiabati kana.
Nu gwa sia nagani, udo nagani ge nu rigixxiꞌani Espírituha ka benne ria leke neti.”
’Bengaba yetsi‑ni nna udhelha na ge anjeli ruyúe ka benne chi ria leke neti seꞌeke lheꞌesi Filadelfia. Usi ke: “Aní ra Jesús benne gwalíga anke Cristuha lhe benne chi riesini Tata Do Yebáha kini ake gebie. Benneha denie yagwi ge David benne unnabiaha. Benneha tti ridhalie, lanú nu aka geni ottona, tti rodheabie nna lanú nu aka geni idhalina.
Neti gwa yubaa iyá nu ruinle. Gwaluyúruga. Neti chi udhalia neda gele, lanú nu aka geni ichúna lole. Meskiba labí ixele raka, ttaka gwa bedobale tisa ge nu xpeya le lhe labí chi bedhanle a ria lele neti lhe.
De nuha nna ka nu ankakana ge Satanás; delába nu xxegwiha, ka nuha rákana: ‘Riꞌitu ankatu nu Israel’, ttaka labí liikinna deki chi ankakana benne chi bekwe Tata Do Yebáha, ruinba lekani, ka nuná neti unia ki itakana udú xibikani arlole. Aníha kini tte dákinna deki gwa rakabati gele.
Kumu gwa bedobale tisa kia tti xpeya le: Gwalutto gwaluchía, bittu udhanle neti, de nuha nna neti guyúbaa le tti isia sá uyú iyá ka benne seꞌe yiesi lo yu‑ni elha disa ganna chi kuꞌa ke prueba.
Neti chi tte esiaya. Gwaltseꞌe tsitsi lo neda kia kini anuttu nu kuana nu ralhale dhile.
Nu gwa sia nagani, udo nagani ge nu rigixxiꞌani Espírituha ka benne ria leke neti.”
’Bengaba yetsi‑ni nna udhelha na ge anjeli ruyúe ka benne chi ria leke neti seꞌeke lheꞌesi Laodicea. Usi ke: “Aní ra Jesús benne tee lábie Amén, benne rigixxiꞌabie ge Tata Do Yebáha attiba ankaba geni lhe rinnebie nu ankaba gwalí lhe, benne bengabe len Tata Do Yebáha iyá tte nu seꞌe yiesi lo yu‑ni lhe iyá tte ka nu sia yebáha lhe,
benneha ree: Neti gwa yubaa nu ruinle. Yubaa labí ankale idilha, nigaba saꞌa tú, labí tuttíru chi bedhanle a ria lele neti lhe nigaba a riaru lele neti itú iki itú lele. ¡Kwadila tuttíru udhanle a tsiaru lele neti o kwadila itú iki itú lele tsia lele neti!
Ttaka kumu yuꞌu ttu akába lele ria lele neti, de nuha nna ebeaba roꞌa le nna kuꞌunabaa le.
Lebiꞌi rale: ‘Riꞌitu ankatu nu tee getu. Yalhá lheꞌe rariana riꞌitu; labí bi riyasintu’. Ttaka labí rite denle deki arlo Tata Do Yebáha ankabale benne dii lhe benne lo xua lhe benne tuntu lhe labí elha gwedeaka lasi gele tee. Tti ilákin benne le, laꞌania nna innáke: ‘Karusiꞌile.’
Laxkala rigixxiꞌania le, len neti gwaltá gwaligoꞌo oru tagaꞌa nu chi beyarina de chi beriana lo gi. Aníha kini akale nu gwalíga tee gele. Lhe anágaba len neti gwaltá gwaligoꞌo xo sitsi ki ukule. Aníha ki udheana lo elhittu gele de tuntule. Lhe len neti gwaltá gwaligoꞌo ramedi ki kaꞌa lole ki ilenle.
Iyába ka nu rakati gekani rigisaa kana lhe rulisaa kana kini uinkana latsiru. De nuha nna lebiꞌi gwaleyeki gwalodo lele Tata Do Yebáha lhe gwalodúna le ge nu ruinle lhe.
Gwaluyúruga. Ne neti dua roꞌo puerta‑ni rinnea. Ganna nuxa iyieninna kia nna idhalina, neti nna gaꞌaya ata donaha ki go irse lenia na.
Nu dhaana dhu tsitsina lo neda kia, nuha gugwebaa na lo neda ki dhona len neti lo xxila ata rinnabiayaha ttiba neti chi udáya nna chi doa len Tata kiaha lo xxila ata rinnabieha.
Nu gwa sia nagani, udo nagani ge nu rigixxiꞌani Espírituha ka benne ria leke neti.”
Iki de nuha nna tti belaꞌati ttu puerta yebáha du yali‑na lhe biyienti tsiꞌi benne unnebie len neti sisiꞌa tteha. Idisaba biyienti tsiꞌe attiba riyieni ge ttu trompeta, benneha rabie neti:
―Ugwapi nii kini neti nna uleꞌenia lu iyá nu chi dabiga aka.
Looraha tteba nna bisia Espíritu ge Tata Do Yebáha latia. Tti yuꞌu Espírituha latia nna belaꞌati xxila du yebáha do ttu benne rinnabie loni.
Benne dobie lo xxilaha raka galhabe ttiba raka íyya ragalha nu tee láni jaspe o nu tee láni cornalina, nna abiꞌiba ata doeha yeki ttu yetti lhaa raka galhabana ttiba íyya nu tee láni esmeralda.
Abiꞌiba ata do benne rinnabiaha seꞌe a ttaperua (24) ka xxila. Lo ka xxilaha nna sia ttaperua (24) ka benne benneola rinnabiagabake. Ka benneha nukuke xo sitsi nna yuꞌu ikike ka corona ge oru.
Ata du xxila do benne rinnabiaha, rapi edha lhe ruꞌu be lhe ratsa lhe. Arlo xxila ata doeha nna ralha iki gasi ka ya nalha gi. Ka ya nalha giha ankakana gasi ka espíritu rixúke lo sina ge Tata Do Yebáha.
Arlo ata doeha re ttiba ttu indatoo, iyya gwanaba raka loni de anka xxattana yaa.
Chubaa ata du xxila do benne rinnabiaha, abiꞌiba kweꞌe xxilaha seꞌe ttapa ka nu anka bani. Lo kweꞌebakani sia xxatta iyya lokani.
Nu du sisiꞌa tteha ankana ttiba ttu beesi, nu berupaha nna ankana ttiba ttu gwirri, nu beyonnaha nna anka loni ttiba lo ttu benne, nu betapaha nna ankana attiba ttu bedhía diana lo be.
Iyába ttapa ka nuha, ttu ttukana sia xxupa xxupa xxilakani. Lo kweꞌeba ka xxilakaniha sia xxatta iyya lokani nna bittuba rudú siikana, rela resába rinnekana rákana:
Tata Do Yebaa benne ankalu Xxanatu lhe benne ra tsitsi xxatta lelu lhe,
lu ankalu benne leꞌa lhe benne nari xú, labí tulha ruinlu lhe ankalu benne chi riesi lhe.
Lu ankalu benne dolu ttuha‑li lhe benne dolu nnanna lhe.
Anágaba ankagabalu benne dholu nu si daa lhe.
Ka nu anka bani ka nu rulaꞌa ttiba ruleꞌe ka nimalaha nna rugwekana ixkixaru benne doe lo xxila ata rinnabieha, delába benne dobie ttu dia liiha, nianna rákane: “¡Xxeniba ra lelu!”
Kua rábakana aníha, ttaperua (24) ka benneolaha nna riyetta ttebake rudú xibike arlo benne do ttu dia liiha nna rutsá loke bie. Nianna tti ribeake ka corona gekeha nna rudelhake ka nuha arlo benneha nna ráke bie:
Tata, benne ankalu Xxanatu lhe ankalu Xxudi do yebáha getu lhe,
lu ralhalu inná xxeni lelu,
lhe udú xibi ka benne arlolu lhe.
kumu kwinalu benlu iyá tte nu seꞌe,
lhe kwinalu uka lelu kini seꞌekana lhe uka xxekana lhe.
Nianna tti belaꞌati benne doe lo xxila ata rinnabieha, daka ná benbie denie ttu yetsi tubi‑na. Lo kweꞌeba yetsiha dia letra. Roꞌo yetsiha ata riluxa retubinaha, niha taa gasi ka sellu kini abittu rugwelhakana iyali loni.
Belaꞌagabati ttu anjeli ra xxeni lebie, unnebie idisa, ree:
―¿Nú benne ralhe kuabie ka sellu taa roꞌo yetsi‑ni lhe idhalie loni lhe?
Ttaka ni yebáha lhe ni yiesi lo yu‑ni lhe nigaba lhiꞌu yuha, labí bisela ttu benne dika idhalie lo yetsiha lhe nigaba ulabe nu dia loni lhe.
Neti nna yalhá ribesia dua kumu benne dika ralhe idhalie lo yetsiha lhe ulabe nu dia loni lhe, lanú bisela.
Ttaka ttu ka benneola sela lheꞌe ka benne ttaperuaha, (24) rabie neti:
―Bittu kwesilu. Biyúruga, benne rákana Beesi, delába benne anke xiꞌin ttu ka benne datiake Judá lhe datiagabe David‑ni lhe, benneha chi udaabie lo ka nu a raka uyúkane nna labie ralhe kuabie gasi ka sellu taa roꞌo yetsi‑na lhe idhalie loni lhe.
Nianna tti belaꞌati lagwi ata du xxila do benne rinnabieha lhe lagwi ge ttapa ka nu anka baniha, delába ka nu rulaꞌa attiba ruleꞌe ka nimala lhe lagwi ge ka benneolaha, niha du ttu Neru to. Neru toha ruleꞌena attiba ttu neru chi bettikana nna sia gasi sitta ikini lhe sia gasi ka iyya loni lhe. Ka nuní ankakana gasi ka espíritu rixú lo sina ge Tata Do Yebáha. Ka espíritu‑ni nuha udhelhe itú tte yiesi lo yu‑ni.
Nianna tti ubiga benne anke Neru toha bedaxxue yetsi den ná ben benne doe lo xxila ata rinnabieha.
Tti bedaxxue yetsiha, itapaba ka nu anka baniha lhe iyába ttaperua (24) ka benneolaha, biyettake bedú xibike arlo benne anka Neru toha. Ka benneha denke ttu ttu ka arpa rudhesike lokani lhe denke ka copa ankakana ge oru, saa tíba lheꞌekani yala. Yala denkeha nuha riguꞌinna ka tisa rilhapi ka benne chi ankake ge Tata Do Yebáha,
nna rulhake ttu leꞌa kubi, ráke:
Benne ankalu Neru to, lu ralhalu udaxxulu yetsi‑ni
nna itsúlu ka sellu taa roꞌin‑ni,
kumu lu bettikana lu nna len reni gelu‑na chi uyoꞌolu
iyá looba ka benne seꞌe lheꞌe iyába ka yiesi seꞌe yiesi lo yuha,
lhe ka benne rinne iyá looba tisa, kini akake ge Tata Do Yebáha.
Lu benlu ki akake ka nu rinnabia lhe akake ka bixxudi lhe,
kini ixúke len Tata Do Yebaa geriꞌiha,
lhe innabiake yiesi lo yuha lhe.
Nianna tti belaꞌati nna biyienti tsiꞌi ixe juisiru ka anjeli seꞌeke abiꞌiba kweꞌe xxila ata do benne rinnabiaha lhe kweꞌe ttapa ka nu anka baniha lhe kweꞌe ka benneolaha lhe,
rinneke idisa ráke:
¡Neru to bettikanaha,
benneha ralhe inná tsitsi lebie
lhe dhie elha tse rute Tata Do Yebáha
lhe anágaba ralhe ake benne yuu
lhe ake benne ruin tsitsi
lhe ake benne udú xibiriꞌi arloe
lhe ilhapiriꞌi tisa lenbie lhe!
Nianna tti biyienti rinne iyá xea ka nu ben Tata Do Yebáha seꞌe yiesi lo yu‑ni lhe ka nu seꞌe lhiꞌu yuha lhe ka nu reki lhiꞌu lheꞌe indatooha lhe anágaba ka nu seꞌe yebáha lhe, iyába ka nuní rákana:
Benne doe lo xxila ata rinnabie‑na lhe benne anke Neru to‑na lhe,
ka benne‑na nuná ralhake inne tseriꞌi geke
lhe udú xibiriꞌi arloke.
Lhe anágaba lake nuná akake ka benne dika inná xxeni leke
lhe inná tsitsi leke ttu dia lii lhe.
Ttapa ka nu anka baniha, delába ka nu rulaꞌa ttiba ruleꞌe ka nimalaha nna rákana:
―Amén.
Ka benneolaha nna bedú xibike nna rutsá loke benne anke Neru toha lhe benne doe lo xxilaha lhe.
Nianna belaꞌati utsú benne anke Neru toha ttu ka sellu taa roꞌo yetsiha. Nianna tti biyienti unne ttu ka nu ttapa anka baniha; delába ka nu rulaꞌa ttiba ruleꞌe ka nimalaha, nuha rana:
―Utá belanni.
Tti unne nuha, tuttíruba uyuꞌu be.
Nianna tti belaꞌati ttu kwayu sitsi. Nu dona kweꞌe nuha denna ttu badi nna begwekana na ttu corona nna rigitta rebaaba leni biriana diana ki dhaana lo ka nu itilha lennaha.
Tti utsú benne anka Neru toha sellu nu berupa taa roꞌo yetsiha, nianna biyienti unne attu ka nu anka baniha, unne nu berupaha, rana:
―Utá, belanni.
Nianna tti belaꞌati biria ttu kwayu xiná tú. Nu dona kweꞌe nuha nna begwekana na ttu espada xeni lhe begwegabakana na lo neda kini lana uinna kini abittu aka uyú luesi ka benne seꞌe yiesi lo yu‑ni lhe uinna ki utti luesike lhe.
Tti utsú benne anke Neru toha sellu nu beyonna taa roꞌo yetsiha, nianna biyienti unne ttu ka nu anka baniha, unne nu beyonnaha, rana:
―Utá, belanni.
Nianna tti belaꞌati ttu kwayu yadhi. Nu dona kweꞌe nuha denna ttu xia libra.
Lagwi ge ttapa ka nu anka baniha nna biyieni tsiꞌi ttu benne rabie nu do kweꞌe kwayuha:
―Ttu kiluruba xuxtila o tsunna kiluruba xua cebada dhi ka benne ge ttu sá sina, ttaka seti‑na lhe vinu‑na lhe bittu ugalhalu ka nuná.
Tti utsú benne anke Neru toha sellu nu betapa taa roꞌo yetsiha, nianna biyienti tsiꞌi ttu ka nu anka baniha, unne nu betapaha, rana:
―Utá, belanni.
Nianna tti belaꞌati ttu kwayu kuchuchi. Nu dona kweꞌe nuha tee láni Elhutti. Kweꞌe Elhuttiha nna danalha tteba nu tee láni Belhaꞌa Chulha. Ka nuní uxíkana lo neda kini uttikana ttu lisia ka benne seꞌe yiesi lo yu‑ni len espada lhe uinkana kini gattike ubina lhe anágaba uttikana ke len isagwe lhe len ka nimala ruin satsa reki yiesi lo yu‑ni lhe.
Tti utsú benne anke Neru toha sellu nu gayu taa roꞌo yetsiha, nianna tti belaꞌati daa ttu bekú yebáha. Xaniꞌa bekúha nna belaꞌati duꞌuya ka benne bettikana ke de rekike ugixxiꞌa ka tisa ge Tata Do Yebáha lhe de labí bedhanke utixxiꞌake ge Jesucristuha.
Ka benneha rinneke idisa ráke:
―Tata Xisi to, lu ankalu benne leꞌa lhe benne ruinlu nu anka gwalí lhe. ¿Nukala uinlu elha uxtisi ge ka nu seꞌe yiesi lo yuha kini okixalu kana ge elhutti getu‑ni?
Nianna begwe Tata Do Yebáha ttu ttu ka benneha xo sitsi geke ki ukuke, nianna tti ree ke:
Tti utsú benne anke Neru toha sellu nu xxupa taa roꞌo yetsiha, nianna tti belaꞌati bixú idí. Tatubisa‑na nna yadhi teaba beyake ttiba ttu lari yadhi eruloo. Nanto beo‑na nna xiná reniba beyake.
Ka beli sia yebáha nna ubinnikana lo yu ttiba riginni ka higu sia lo ttu yaga tti rukubi ttu be idí yagaha.
Yebáha nna betesina attiba retesi ttu yieti, aníha‑ba betesina nna iyába ka iꞌiya lhe ka yu seꞌe lagwi indatooha beseabakana ata siakanaha.
Ka nu rinnabia seꞌe yiesi lo yu‑ni nna bekatsiba lokani lheꞌe ka belea lhe lheꞌe ka íyya sia iki ka iꞌiya‑na, itupa lenkana ka nu ra xxeni lekani lhe anágaba ka nu loni ge ka soldaduha lhe iyágaba ka nu tee xxatta gekani, lhe anágaba ka nu ra tsitsi lekani lhe iyá ka nu toꞌokana lo sina ge ka xxanakani lhe anágaba ka nu abittu toꞌokana lo xxanakani lhe. Iyába ka nuní bekatsi lokani.
Nianna rinnekana rulisakana ka iꞌiya‑na lhe ka íyya‑na lhe, rákana ka nuha:
―¡Gwaliginni ikitu! ¡Gwalukatsi riꞌitu kini abittu ilen benne doe lo xxila ata rinnabieha riꞌitu lhe kini lhaatu lo elha disa tsitsi ute benne anke Neru toha de risaꞌa xxattanie!
Kumu chiba bisia sá ute benneha elha disa ge ka benne de risaꞌa xxattanie nna lanú nu dhaana uchíana lo elha disaha.
Iki de nuha nna belaꞌati ttapa ka anjeli seꞌeke itapa laduba ge yiesi lo yu‑ni. Seꞌeke ki udheake be daa itapa laduba geni kini abittu uxunni be yiesi lo yu‑ni lhe kini abittu uxunni be lo indatooha lhe. Anágaba lo ka yaga‑na, bittugaba uxunni be lokani.
Nianna belaꞌagabati attu anjeli ugwapie daka ata riria tatubisa‑na denie sellu ge Tata Do Yebaa benne anka baniha nna uresiꞌanie idisa adí ka anjeliha, delába ka benne ttapaha, ka benne chi uxíke lo neda kini uinke leeni yiesi lo yu‑ni lhe uinke leeni lo indatooha lhe. Nianna rabie ka benneha:
―Bittu bi udhakaxxile indatoo‑na lhe yiesi lo yu‑na lhe ka yaga daa loin‑na lhe axtaliba ganna chi ulekiriꞌi sellu lo xea ka benne rixúke lo sina ge Tata Do Yebaa geriꞌiha.
Nianna tti biyienti balhaxa ka benneha uren sellu lo xeake: ttu gayua chua bixxi ttapa mili (144,000) ka benneha uren sellu lo xeake. Iyába tsiꞌinu (12) kwe ka benne datiake benne tee lábie Israel, iyába ka benneha nuha uren sellu lo xeake,
delába tsiꞌinu (12) mili ka benne datiake Judá,
nna tsiꞌinu mili ka benne datiake Rubén,
nna tsiꞌinu mili ka benne datiake Gad.
Anágaba tsiꞌinu mili ka benne datiake Aser,
nna tsiꞌinu mili ka benne datiake Neftalí,
nna tsiꞌinu mili ka benne datiake Manasés,
nna tsiꞌinu mili ka benne datiake Simeón.
Anágaba tsiꞌinu mili ka benne datiake Leví,
nna tsiꞌinu mili ka benne datiake Isacar,
nna tsiꞌinu mili ka benne datiake Zabulón,
nna tsiꞌinu mili ka benne datiake José.
Anágaba tsiꞌinu mili ka benne datiake Benjamín.
Iki de nuha nna tti belaꞌati ixe juisiru ka benne. Ka benneha labí dhaariꞌi ibabinriꞌi ke. Ankake iyá loo lhe dáke lheꞌe iyába ka yiesi seꞌe yiesi lo yu‑ni, lhe rinneke iyá looba tisa lhe. Ka benneha seꞌeke arlo xxila ata do Tata Do Yebáha rinnabie lhe arlo benne anke Neru toha lhe. Nukuke xo sitsi nna seꞌeke denke dina
nna rinneke idisa ráke:
¡Tata Do Yebaa getu, benne dolu lo xxila ata rinnabialu‑na,
lhe lu benne ankalu Neru to lhe,
lebiꞌi nuná bodilále riꞌitu lo elha disa gwatetuha!
Iyába ka anjeli seꞌe abiꞌiba ata du xxila do benne rinnabiaha lhe abiꞌiba kweꞌe ka benneolaha lhe abiꞌiba kweꞌe ttapa ka nu anka baniha lhe, delába ka nu rulaꞌa ttiba ruleꞌe ka nimalaha, ka benneha bettudhi loke axtaba lo yu arlo xxila ata do Tata Do Yebáha rinnabie, nianna betsá loke bie.
¡Amén! Tata Do Yebaa getu,
kwinalu nuná ralhalu inne tsetu gelu
lhe ra xxeni lelu
lhe kwinalu ankalu benne yuu
lhe ankalu benne dika ugwetu lu ixkixaru
lhe anágaba kwinalu nuná ralhalu udú xibitu arlolu
lhe lu ankalu benne ra tsitsi lelu
lhe ruin tsitsilu lhe.
Ttu dia liiba ankalu aná xa Tata Do Yebaa getu.
Amén.
Ttu ka benneolaha nna unnaba tise neti, ree:
―Ka benne nukuke xo sitsi seꞌe nii, ¿nú benne ka benne‑ni lhe gá dáke lhe?
Neti nna bekabia gebie, xpeye:
―Lu gwa yúbalu xa tata.
Benneha nna bekabie kia ree:
―Ka benne‑ni nuní chi uláke lo elha disa tsitsiha nna chi utí xoke, botsitsike kana len reni ge benne anke Neru to‑ni.
De nuha nna seꞌeke arlo xxila ata do Tata Do Yebaa‑ni rinnabie nna rela resába rixúnie ke lheꞌe yotu gebie‑ni. Tata Do Yebaa‑ni, benne doe lo xxila ata rinnabie‑ni, benne‑ni doe lenke ruyúe ke.
Labíru ituin ka benne‑ni, nigaba ebisike inda, lhe nigaba goru ubisa latike, lhe nigaba akarukanie ubisa lhe.
Kumu benne anke Neru to du lagwi ata du xxila do benne rinnabia‑ni, labie nuní tsekie loke uyúe ke ttiba ka neru to‑na. Labie ichebie ke ata sia inda nu utena elha nabani geke ttu dia lii nna Tata Do Yebaa‑ni unie kini abitturu kwesike.
Tti utsú benne anke Neru toha sellu nu gasi taa roꞌo yetsiha, siiba beyaka yebáha ttiba ttu medi ura.
Nianna tti belaꞌati gasi ka anjeli seꞌeke arlo Tata Do Yebáha nna begwekana ke gasi ka trompeta.
Iki de nuha nna bisia attu anjeli nna udúe ata daa bekú ge oruha. Bekúha daana arlo xxila ata do Tata Do Yebáha rinnabie. Anjeliha denie ttu besí ankana ge oru nna begwekane ixeniru yala ki kuꞌubie lo bekúha. Aníha kini isela yalaha ka tisa rilhapi iyá ka benne chi ankake ge Tata Do Yebáha.
Anjeliha denie besíha nna riria seni ge yalaha lheꞌeni nna rapi seniha risinna arlo Tata Do Yebáha itupa len ka tisa rilhapi ka benne chi ankake gebie.
Nianna tti bedaxxu anjeliha besíha nna uluꞌe bexura gi sia lo bekúha lheꞌeni nna bedelhe na yiesi lo yu‑ni. Nianna udulo tteba utsa yiesi lo yu‑ni lhe uyuꞌu be lhe ugwapi edha lhe bixú lhe.
Gasi ka anjeliha, delába ka benne denke gasi ka trompetaha, ka benneha beseꞌe tse ttebake kini ukwesike ka nuha.
Anjeli du sisiꞌa tteha bekwesie trompeta geeha, nianna biginni tteba gi yiesi lo yu‑ni lhe ure iyya lhe. Ka nuha chixxikana reni. Nianna tti bite yiesi lo yu‑ni, a lattiba a uka salhena bite, itupa ka yaga lhe ka ixxi lhe iyá ka nu yaꞌa daa loni lhe.
Anjeli berupaha nna bekwesie trompeta geeha. Nianna lheꞌe indatooha biginni ttiba ttu iꞌiya barto ritena ralha lhalhabana nna a lattiba a uka salhe indatooha beyaka reni
lhe a lattiba a uka salhe ka nu reki lheꞌe indatooha uttikana lhe a lattigaba a uka salhe ka barcu reki lo indatooha biseꞌe lookana.
Anjeli beyonnaha nna bekwesie trompeta geeha. Nianna yebáha‑li biria ttu beli xeni biginnina yiesi lo yu‑ni ritena nna ralhana ttiba ralha iki ttu ya nalha gi. Ubinnina lo ka yoo lhe lo ka dina lhe, a lattiba a uka salhe ka nuha ubinni beliha lokani.
Anjeli betapaha nna bekwesie trompeta geeha. Nianna tatubisa‑na lhe nanto beo‑na lhe ka beli‑na lhe, a lattiba a uka salheke uxí xueke. De nuha nna a lattiba a uka sa salhaꞌa loke bechulha. Laxkala resáha a lattiba a uka salhena beyaka chulha lhe aníha‑gaba beyaka relaha lhe.
Nianna tti belaꞌati ttu bedhía diana ridúna gwetsáli nna biyienti idisaru rinnena, rana:
―¡Gwalíchiru le ka benne seꞌe yiesi lo yu‑na! ¡Karusiꞌiruke! ¿Bí sateke ganna chi uresiꞌa ka trompeta riyasa ukwesi a tsunna ka anjeliha?
Anjeli gayuha bekwesie trompeta geeha. Nianna tti belaꞌati ttu beli do yebáha ubinnina yiesi lo yu‑ni nna uxína yagwi ki idhalina roꞌo belhaꞌa chulhaha.
Tti udhalina roꞌo belhaꞌa chulhaha, roꞌo nuha biria seni ttiba seni riria iki ttu ornu barto. Tatubisa‑na nna tuttíruba bechulha loe lhe tuttíruba bechulha lo bea‑na de ure xxatta seni riria lheꞌe belhaꞌaha.
Lheꞌe seniha nna chixxi ttiba ka uxxaru. Ka nuha ugwadhikana yiesi lo yu‑ni nna uxíkana lo neda kini kisiꞌakana ttiba rigisiꞌa ka roꞌo chupa‑na tti rugwekana ttu benne.
Ka uxxaruha ukakana mandadu kini abittu bi udhakakana ka ixxi binni lhe ka yaga lhe iyá nu yaꞌa tee yiesi lo yu‑ni lhe, sinuki suna ka benne abittuba chi reni sellu ge Tata Do Yebáha lo xeake, suna ka benneha‑ba kisiꞌakana.
Labí uxíkana lo neda kini tuttíru uttikana ka benneha, suna ugwebakana ke elha disa tsitsi delo gayu beo, nna elha disa uyúke ge ka nuha, akana attiba elha disa ruyú ttu benne ttixka rugwe ttu roꞌo chupa bie.
Laꞌania nna ka benne kisiꞌa ka uxxaruha ke, yalhá uinke egila leke ki gaxasina gattike, ttaka labí aka gattike, lhe yalhá aka leke gattike, ttaka labí isia elhutti geke.
Ka uxxaruha ruleꞌekana ttiba ruleꞌe ka kwayu chi seꞌe tsekana kini tsiakana utilha. Iki ka uxxaruha yuꞌu ttiba ka corona ge oru. Lokani nna anka ttiba lo ka benne.
Itsa ikikani nna ankana ttunna ttiba itsa iki ka nuila‑na, nna ka layakani nna ankakana tutsa ttiba laya ka beesi‑na.
Roꞌo lastokani nna taa ttiba ttu iyya bata ankana tsitsi. Lheꞌe xxilakani nna ruꞌu be ttiba ruꞌu be ge ka carreta naꞌaya ixe ka kwayu dia utilha.
Sia xubankani lhe sia lhiatsakani ttiba sia lhiatsa ka roꞌo chupa‑na. Lo xubankaniha do gwetía gekani nna len ka nuha ugwekana ka benne elha disa tsitsi delo gayu beo
nna do ttu nu rinnabiana kana, delába nu anka xxana belhaꞌa chulhaha. Len tisa hebreo tee láni Abadón nna len tisa griegu nna tee láni Apolión. Tisa‑ni dienna innána nu rutseꞌe loo.
Chiba ute elha disa nu sisiꞌa tteha, ttaka si dala a chupa ka elha disa.
Anjeli xxupaha bekwesie trompeta geeha. Nianna biyienti tsiꞌi ttu benne biriana itapaba ka isquina ge bekú ge oruha, delába bekú nu daa arlo Tata Do Yebáha.
Tsiꞌi benne unneeha ree anjeli den trompetaha:
―Udhasi itapa ka anjeli xika roꞌo yoo xeni nu tee láni Eufrates.
Nianna tti bedhasi benneha itapaba ka anjeliha kini ka anjeliha nna uttike ka benne seꞌe yiesi lo yu‑ni, a lattiba a uka salhe ka benneha uttike. Kumu ka anjeliha chi seꞌe tseke kini uinke nuní ganna chi bisia ura lhe ganna chi bisia sá lhe ganna chi bisia beo lhe ida lhe.
Chupa gayua millón ka soldaduha biyienti raka. Ka nuha siakana kweꞌe ka kwayu.
Belaꞌati ka kwayu lhe belaꞌati ka soldadu sia kweꞌe ka nuha. Ka soldaduha taa roꞌo lastokani ka iyya bata ankakana xiná tú ttiba belha ge gi lhe ankakana azul ttiba íyya nu tee láni jacinto lhe ankakana yatsi ttiba azufre. Iki ka kwayuha nna anka ttiba iki ka beesi nna roꞌokani nna riria gi lhe seni lhe azufre lhe.
Nu riria roꞌo ka nuha, delába giha lhe seniha lhe azufreha lhe, ka nuha ankakana ka elha disa nu uyú ka benne seꞌe yiesi lo yu‑ni. A lattiba a uka salhe ka benneha betseꞌe loo ka nuha,
kumu gwetía ge ka kwayuha dona daka roꞌokani lhe anágaba dona daka lo xubankani lhe. Kumu ka xubankaniha ankakana ttiba ka belha‑na nna len ikikaniha rigisiꞌakana ka benne.
Ka benne bexxaha, ka benne labí uttike len ka elha disa chi uteha, ka benneha labí bedhanke, sa ruinbake nu abittu anka tse lhe labí bedhanke, sa rudúba xibike arlo ka espíritu xxegwiha lhe arlo ka nu labí gwalíga ankakana diosi lhe, delába ka nu ankakana ge oru lhe ge plata lhe ge bronce lhe ge íyya lhe ge yaga lhe. Ka diosiha labí rilákinna, nigaba a riyienkinna, nigaba a ridákana.
Ka benne bexxaha bittugaba bedhanke ruinke elhutti, nigaba a bedhanke ruinke elha gwesá, anágaba nigaba a bedhanke risáke nu subi subi, lhe nigaba a bedhanke rilanake lhe.
Nianna belaꞌati attu anjeli ra xxeni lebie ugwadie dabie yebáha. Abiꞌibe rilhi bea nna daa ttu yetti lhaa ikie. Lobie nna raka galhaba ttiba raka lo tatubisa‑na nna ka niꞌabie nna ankakana ttiba belha ge gi.
Den nábie ttu yetsi chikaꞌa to du yali loni. Benneha bedú niꞌa benbie lo indatooha nna niꞌa yattie nna bedúe na lo yu bisiha.
Nianna tti uresiꞌabie idisa, betuxxue ttiba rutuxxu ttu beesi. Tti uresiꞌeha nna biyieni utsa gasi libe.
Iki de chi beyaka utsa gasi libeha, neti nna chi bedo tsea kini unia lo yetsi nu ra nu uyuꞌu beha. Nianna biyienti tsiꞌi ttu benne yebáha, ree:
Anjeli benne belaꞌati du ttu lhaꞌa niꞌabie lo yuha lhe lo indatooha lhe, benneha ulhidha ná benbie yebáha
nna bedettie lá benne do ttu dia liiha, delába benne benie yiesi lo yu‑ni lhe yebáha lhe indatooha lhe iyá tte nu seꞌe lokani lhe. Benne do ttu dia liiha nuha bedetti anjeliha, tti ree:
―Eru Tata Do Yebáha, labíru isá riyasa chi tte aka nu teeki aka.
Ganna chi bisia sá iyieni tsiꞌi trompeta ukwesi anjeli benne gasiha, laꞌania nna uin Tata Do Yebáha nu chi gaꞌananie aka nu labí yu ka benne. Uinbe ttiba chi utixxiꞌanie ka benne bixúke lo sina geeha, delába ka profetaha.
Nianna tti bedeyienti tsiꞌi benne unne yebáha attu libe, rabie neti:
―Ugía nna bedaxxu yetsi yali loni nu den anjeli du niꞌe lo indatooha lhe lo yu bisiha lhe.
Neti nna ugía ttebaa ata du anjeliha nna xpeye:
―Bete yetsi to‑na len neti.
Benneha nna rabie:
―Bedaxxu na nna uto na. Lheꞌe tuꞌelu‑na tsanninlu sachena ilhá, ttaka roꞌolu nna eyoꞌona ixixxi tú ttiba nu xixxi ge biasera.
Nianna bedaxxua yetsi to yuꞌu lasi ná anjeliha nna tti utoa na, ixixxi túba beyoꞌona roꞌa ttiba nu xixxi ge biasera, ttaka iki de chi utoa nuha, ilhá túba gwachena lheꞌe tuꞌea.
Nianna rabie neti:
―Teeki kixxiꞌalu attu libe nu chi gaꞌanna sate ixe ka benne, delába nu sate iyá loo ka benne seꞌe lheꞌe iyába ka yiesi seꞌe yiesi lo yu‑ni lhe ka benne rinneke iyá looba tisa lhe ka nu rinnabia ge yiesi lo yu‑ni lhe.
Iki de nuha nna betekana ttu iyyaxtila len neti. Iyyaxtilaha rixúna kini rurixxibiariꞌi lenna. Nianna tti ra Tata Do Yebáha neti:
―Ugía gwarixxibia yotu kiaha lhe berixxibia bekúha lhe. Belabagaba balhaxa ka benne yuꞌuke rudú xibike lheꞌe yotuha lhe.
Laliꞌa yotuha labí urixxibialu kumu chiba betea nuha len ka nu abittu ria lekani kia. Ka nuha tsekikana niha nna udhakabakana yiesi leꞌa kiaha attiba rakaba lekani delo chua bixxi chupa (42) beo.
Neti nna idhelhagabaa chupa ka benne kini kixxiꞌake ka tisa kiaha delo ttu mili chupa gayua bixxi gayuna (1260) ubisa, delába chua bixxi chupa (42) beo. Ka benneha nna ukuke xo ttipa geke nu unna liina deki du siꞌi leke.
Ka benne chupa kixxiꞌake ka tisa ge Tata Do Yebáha, ka benneha nuha raxxína ke len chupa ka ya olivu lhe chupa ka candeleru ka nu sia arlo Tata Do Yebaa benne anke Xxana yiesi lo yu‑ni.
Ganna nuxa bixa udhakana ka benne chupaha, ka benneha nna kwea tteba roꞌoke belha ge gi kini belha ge giha uttena ka nu abittu raka uyúkana ke, kumu aní teeki gatti nuxa bixa udhakana ka benneha.
Ka benne chupaha gwa teeba lo neda geke udheake yebáha kini abitturu iyya aka, laka rekike ugixxiꞌa nu raka le Tata Do Yebáha una ka benne lhe gwa tegaba lo neda geke ki eyoinke iyá ka indaha reni lhe gwa tegaba lo neda geke ki ugweke iyába nu seꞌe yiesi lo yu‑ni bixaba elha disa lhe balhaxaba lidú aka leke lhe.
Ganna chi uluxakanie utixxiꞌake ka tisaha, laꞌania nna nimala bartoha nu iria lheꞌe belhaꞌa chulhaha, itilha lenna ke nna dhaaba nuha loke, nianna tti uttina ke.
Tsunna ubisa nalha dhuꞌuya ka benne yattiha lagwi ge yiesi ra xxeni leniha, yiesi ata betákana Jesús benne anke Xxanakeha lo ya kurusiha. Yiesiha raxxína na len Sodoma o Egipto
nna ka benne anka iyá looba seꞌe lheꞌe iyába ka yiesi seꞌe yiesi lo yu‑ni lhe ka benne rinneke iyá looba tisa lhe, ka benneha ilákanie ka benne yattiha dhuꞌuyake niha, nna labí dhielhake igatsi ka benneha.
Ka nu seꞌe yiesi lo yu‑ni nna edeakalakinna de chi utti ka benne chupaha. De elha gwedeaka lasi nna kwentaba ugwe luesikani bixaba nu tse, kumu de chi utti ka benne betsetsi xxattakanie lekaniha.
Ttaka iki de chi gwa dona tsunna ubisa nalhaha, Tata Do Yebáha nna belhidha benbe ka benne chupaha nna beyaka benbake attu libe. Iyába ka nu useꞌekana begíakana ka benneha usi xxattakinna.
Nianna tti biyienkin benne chupaha tsiꞌi ttu benne unne idisa yebáha, ree:
―Gwaltsapi nii.
Ka benneha nna beyapi ttebake deyyake yebáha lheꞌe ttu bea. Ka nu ritisikinna keha nna seꞌebakana gwelanni.
Looraha nna bixú idí nna biseꞌe looba ttu latti yiesiha, delába delo ttu ttu gayua (100) ka yoꞌoha, tsii tsiikana biseꞌe lo. Gasi mili ka benne uttike loora rixúha, ka benne bexxaha nna usi xxattakanie de elha rasiha nna ráke:
Elha disa nu berupaha chiba ute nuha. Nnanna nna chi tteba dabiga elha disa nu beyonnaha.
Anjeli gasiha nna bekwesie trompeta geeha. Nianna tti biyieni tsiꞌi ka benne yebáha rinneke idisa, ráke:
Yiesi lo yuha chiba aka nuha yiesi innabia Tata Do Yebaa benne anke Xxanariꞌiha
lhe ankana yiesi innabia Cristu benne chi gaꞌanani Tata Do Yebáha kini odilábie ka benne.
Lee innabie ttu dia lii.
Ttaperua (24) ka benneola seꞌe arlo Tata Do Yebáha, ka benne siake lo ka xxila ata rinnabiakeha, ka benneha bettudhi loke lo yu nna betsá loke bie
nna ráke:
Ixkixaru rugwetu lu xa Tata Do Yebáha getu,
benne ankalu Xxanatu lhe lu ra tsitsi xxatta lelu lhe.
Lu dolu nnanna lhe dolu ttuha lii lhe.
Rugwetu lu ixkixaru kumu nnanna chi ruleꞌelu nu ra xxeni lelu‑na
nna chi udulolu rinnabialu.
Ka nu abí ria lekani luha bisaꞌabakinna lenlu,
ttaka nnanna chi bisia sá uleꞌelu elha riseꞌiki gelu‑na lenkana,
chiba bisia sá uinlu elhuxtisi ge ka nu yattiha
nna ka profeta bixuinlu ki utixxiꞌake ka tisa gelu‑na
lhe ka benne chi riesinlu ki akake gelu
lhe iyába ka nu tee elha rasi gekani lenlu
ugwebalu kana nu tse ralhakana dhíkana,
meskiba ankakana nuxkaꞌa lhe meskiba ankakana nu ra xxeni lekani lhe.
Anágaba utseꞌe lolu ka nu rutseꞌe lookana ka benne seꞌe yiesi lo yuha.
Nianna tti biyali yotu ge Tata Do Yebáha, delába nu do yebáha. Lheꞌe yotuha bilá xua iꞌina ata yuꞌu ka tisa bodhaꞌan tsitsie len ka nu Israel‑ni. Nianna ugwapigaba edha lhe uyuꞌu be lhe bixú lhe ure xxatta iyya lhe.
Nianna tti belaꞌati uka xxe ttu seña xxeni yebáha. Lheꞌe nu belaꞌatiha biria ttu nuila, abiꞌiba kweꞌeni rilhi tatubisa‑na, xaniꞌani nna do nanto beo‑na, ikini nna yuꞌu ttu corona sia tsiꞌinu (12) ka beli iki coronaha.
Nuilaha nuja xiꞌinni nna ribesiꞌabana de rutía lheꞌeni, ruyúna elha disa tsitsi de chi gali xiꞌinni.
Uka xxegaba attu seña xxeni yebáha. Niha biria ttu nimala xxegwi, ttu nu barto. Ankana xiná. Sia gasi ikini nna tsii ka sitta ikini. Kua ttu ttu ka ikiniha, tudhi ttu ttu ka corona.
Len xubanniha bekudhina ka beli sia yebáha, a lattiba a uka salhe ka nuha bekinnina lo yu. Nimala xxegwiha nna bisiana udúna arlo nuila chi gali xiꞌinniha. Chi du tsitsina kini sun tteba ganna chi uli bintoha nna gabi ttebana bi.
Nuilaha uliba xiꞌinni nna nubiyú to anka nutoha. Nubiyú toha tsitsiba innabiabi ka benne seꞌe lheꞌe iyába ka yiesi seꞌe yiesi lo yu‑ni, ttaka sun tteba ulibi nna beyalhi tteba Tata Do Yebáha bi kini besinbi arlo xxila ata doe rinnabieha.
Nuilaha nna bexunni ttebana diana lo yu bisi ata chi gaꞌanani Tata Do Yebáha isinna. Ata isinnaha, niha uyúke na lhe ugoke na delo tsunna ida nalha, delába ttu mili chupa gayua bixxi gayuna (1260) ubisa.
Nianna tti udulo ttu elha utilha xxeni yebáha. Miguel benne anke anjeli ge Tata Do Yebáha, benneha lenie ka anjeli geeha bitilhake len nimala xxegwiha itupa lenna ka anjeli geniha.
Biruꞌunaba nimala xxegwiha lo yu‑ni. Lana nuha ukana belha ugweki ttuha, nu tee láni Satanás lhe nu tegaba láni nu xxegwi lhe; delába nu reki ridí yiena iyá ka benne seꞌe yiesi lo yu‑ni. Lana lhe ka anjeli geniha biriakana yebáha nna biruꞌunakana yiesi lo yu‑ni.
Nianna tti biyienti tsiꞌi ttu benne unnebie idisa yebáha, ree:
Nnanna chiba bisia sá odilá Tata Do Yebaa geriꞌiha ka benne
lhe chigaba bisia sá inná xxeni lebie lhe innabie lhe.
Anágaba Cristu benne chi gaꞌananie idhelheha
chigaba bisia sá gapa benneha lo neda kini nu innábe aka
kumu nimala xxegwi nu rukinnina ka betsi to geriꞌiha, rela resába rukinnina ke arlo Tata Do Yebaa geriꞌiha,
nuha chiba biruꞌunana yiesi lo yuha.
Ka betsi to geriꞌiha chiba udaake loni kumu de bixúkanie reni belali benne anke Neru toha
lhe de utixxiꞌake ka tisa geeha lhe.
Labí gwatua leke latike,
beria iki beria leke utixxiꞌake gebie, meskila uttike.
Laxkala lebiꞌi ata seꞌele yebaa‑ni, gwalodú itta lele.
Ttaka lebiꞌi ata seꞌele yiesi lo yuha
lhe ata seꞌele lheꞌe indatooha lhe, gwalíchiru lele,
kumu nu xxegwiha yúbana labíru isá tsekina,
de nuha nna yalhá riseꞌenna ugwadina bisiana ata seꞌele‑na.
Tti chi ute den nimala xxegwiha deki chi ubinnina yiesi lo yu‑ni, nianna gwanalha ttebana nuila bija nubiyú toha.
Ttaka nuilaha begwe ttebakana na chupa ka xxilani ttiba ka xxila bedhía xeni. Aníha ki uka geni udúna lo be kini bexunnina lo nimala xxegwiha nna diana lo yu bisi ata chi gaꞌanna dhona. Niha uyúke na lhe ugoke na delo tsunna ida nalha.
Nimalaha nna ulea roꞌoni idila inda, ttu yoo xeni uka inda ulea roꞌoniha kini indaha nna gaꞌayana nuilaha.
Ttaka yiesi lo yu‑ni bodilábana nuilaha, kumu uꞌuyaba yuha inda biria roꞌo nimala xxegwiha.
Iki de nuha nna bisaꞌa xxattin nimala xxegwiha len nuilaha. Nianna tti ugíana bitilha lenna adí ka benne datiake nuilaha, delába ka benne gwa rudoke tisa ge nu ra Tata Do Yebáha lhe gwa rudaxxu tsitsike tisa nu unne Jesús‑ni lhe.
Nianna tti bodolaꞌati ttu nimala barto biriana lheꞌe indatooha, sia gasi ikini lhe tsii ka sitta ikini lhe. Lo ttu ttu ka sitta ikiniha tudhi ttu ttu ka corona nna ka lo xeaniha nna dia ka tisa rinne satsakana ge Tata Do Yebáha.
Nimala barto belaꞌatiha ankana ttiba ttu beesi bintu nna ka niꞌa náni nna ankakana ttiba ka niꞌa ná osu. Roꞌoni nna ankana ttiba roꞌo beesi. Nimala xxegwi nu biria yebáha begwena nimala biria lheꞌe indatooha nu ra tsitsi leniha lhe begwena nuha xxila ata ridona rinnabianaha. Anágaba begwe xxattana nuha lo neda kini iyába nu inná nuha aka.
Ttu ka iki nimala biria lheꞌe indatooha ruleꞌe uka ttu gwe xeni. Laxkala ruxunnibana geni gattina. Ttaka gwa beyakaba gwe geniha nna iyába ka benne seꞌe yiesi lo yu‑ni bebanabakanie ge nu ukaha. De nuha nna gwanalhake na.
Nianna tti bedú xibike arlo nimala xxegwi biria yebáha, kumu de begwena nimala biria lheꞌe indatooha lo neda kini nu innaba nuha aka; bedúgaba xibike arlo nimala biria lheꞌe indatooha nna ráke:
―Ni ttu benne do ra xxeni lebie tti ra xxeni le nimala biria lheꞌe indatoo‑ni lhe nigaba lanú ttu benne do eyaxanie ttilha lenie benne‑ni lhe.
Begwelhaba Tata Do Yebáha nimala biria lheꞌe indatooha kini benna ttaba lhe unne satsana gebie lhe, anágaba uxígabana lo neda ki uinna bixaba raka leni delo chua bixxi chupa (42) beo.
Aníha‑ba benna, unne satsana ge Tata Do Yebáha, utuana balaꞌana gee lhe ge ata doeha lhe. Ge iyába ka nu seꞌe yebáha, utuagabana balaꞌana.
Iyába ka benneha udú xibike arlo nimala biria lheꞌe indatooha, delába ka benne attili ure yiesi lo yu‑niha labí dia láke lo libru ata dia lá ka benne aka benke ttu dia lii arlo Tata Do Yebáha. Libruha ankana ge benne anke Neru to bettikanaha.
Nu gwa sia nagani udo nagani ganna gwankana nu dika iyienini.
Nu gaꞌanna tsiana lisiyya, lisiyyaba tsia nuha
nna nu gaꞌanna uttikana na, gattiba nuha.
Laxkala ka benne chi ankake ge Tata Do Yebáha teeki tseꞌe tsitsike lhe abittu udhanke a tsia leke gebie lhe.
Iki de nuha nna tti belaꞌati attu nimala barto biriana lhiꞌu yuha. Sia chupa sitta ikini ttiba sitta iki ttu neru to, ttaka rinnena ttiba rinne ttu nimala xxegwi.
Nimala barto biria lheꞌe indatooha begwena nimala biria lhiꞌu yuha lo neda kini nuha nna uinna ki yiesi lo yu‑ni lhe iyába ka benne seꞌe loni udú xibike arlo nimala biria lheꞌe indatooha, delába nimala nu beyaka gwe xxeni geniha.
Ruingaba nimala biria lhiꞌu yuha ka milagru xxeni arlo ka benne, axtaba ruinna kini iginni gi yiesi lo yu‑ni.
Len ka milagru ruin nimala biria lhiꞌu yuha; delába ka milagru ka nu rugwelha nimala biria lheꞌe indatooha kini ruinna, len ka nuha ridí yiena ka benne seꞌe yiesi lo yu‑ni ki ria leke geni. Bengabana mandadu udoke ttu mentu ge nimala biria lheꞌe indatooha, delába nimala nu chi ukana gwe len espadaha nna gwa beyaka benbana.
Uxígabana lo neda ki uinna kini aka ben mentu ge nimala biria lheꞌe indatooha lhe uinna ki inne nuha lhe. Anágaba nna bengabana kini ka benne abí udú xibike arlo mentuha, ka benneha gattibake.
Bengabana mandadu ki kuꞌukana seña daka ná ben iyába ka benne seꞌe yiesi lo yu‑ni o si lo xeake lhe, sila ka benne abittu ra xxeni leke lhe sila ka benne ra xxeni leke lhe, anágaba sila ka benne tee geke lhe sila ka benne dii lhe, sila ka benne reki lhaake lhe sila ka benne toꞌoke lo sina ge xxanakeha lhe.
Aníha benna kini ni ttu benne labí aka gebie goꞌe, nigaba uttoꞌe. Sunruba benne yuꞌu seña ata dia lá nimala biria lheꞌe indatooha o si númeru ge lániha, benneha‑ruba gwaka gebie goꞌe lhe uttoꞌobie lhe.
Nii riyasa elha yuu. Nu tee elha rieni geni teeki ebea liina númeru ge nimala biria lheꞌe indatooha, kumu númeru ge nimalaha raxxína na len númeru ge ttu benne. Nuní anka númeru geni, delába xxupa gayua gayuna bixxi xxupa (666).
Nianna tti belaꞌati benne anke Neru toha due iki iꞌiya nu tee láni Sión. Du lenie ttu gayua chua bixxi ttapa mili ka benne, delába ka benne dia lábie lo xeake lhe dia lá Tata geeha lhe.
Nianna tti biyienti tsiꞌi ttu benne unnebie yebáha, riyien tsiꞌe ttiba riyieni tti riginni idila inda lo ttu benunni lhe ttiba riyieni ata ruꞌu be tti ratsa idisa. Tsiꞌi biyientiha ankana ttiba riyien tsiꞌi ka arpa tti rudhesi ka benne loni.
Ka benneha rulhake ttu leꞌa kubi arlo xxila ata do benne rinnabieha lhe arlo ttapa ka nu anka baniha, delába ka nu rulaꞌa ttiba ruleꞌe ka nimalaha lhe arlo ka benneolaha lhe. Leꞌa rulhakeha, ni ttú benne labí aka gebie udhetie ulhe nuha, sunruba ka benne ttu gayua chua bixxi ttapa miliha (144,000), sunruba ka benneha gwaka geke ulhake leꞌaha, delába ka benne chi bodilaa Tata Do Yebáha lagwi ge ka benne seꞌe yiesi lo yu‑ni.
Ka benneha nuha lanú nuila useꞌe lenke. De nuha nna ankake nari xú. Lake nuha danalhake benne anke Neru toha gaxaba die. Ka benne‑ni nuha chi uláke lagwi ge ka benne seꞌe yiesi lo yu‑ni. Lake ankake attiba ttu úna sisiꞌa tte uxí Tata Do Yebáha lhe uxí benne anke Neru toha lhe.
Labí gwen lasi unneke lhe labí tulha dáke arlo Tata Do Yebáha lhe.
Nianna tti belaꞌati attu anjeli diabie ridúe gwetsáli, chebie ka tisa tse, delába ka tisa ka nu ttu dia liiba ixú nu ráke. Chebie ka tisaha kini kixxiꞌanie iyá looba ka benne seꞌe lheꞌe iyába ka yiesi seꞌe yiesi lo yu‑ni lhe ka benne rinneke iyá looba tisa lhe.
Anjeliha rinnebie idisa, ree:
―Gwaltsia lele Tata Do Yebáha lhe gwaluni kini inná xxeni lebie kumu nnanna chiba bisia sá unie elhuxtisi. Gwaludú xibile arloe. Benneha benie yebáha lhe yiesi lo yu‑ni lhe, bengabe indatooha lhe ka dina ata sia ka inda‑na lhe.
Nianna danalha anjeli berupaha nna ree:
―Chiba useꞌe loo Babilonia nu ra xxeni leniha, kumu lana nuha beketina nu satsa ruinnaha ka benne seꞌe lheꞌe iyába ka yiesi seꞌe yiesi lo yu‑ni, delába beleꞌenna ke bedhá ikike Tata Do Yebáha nna bedú xibike arlo ka diosi, ka nu subi subi.
Nianna danalha anjeli beyonnaha nna unnebie idisa, ree:
―Ganna nuxa udú xibini arlo nimala biria lheꞌe indatooha lhe arlo mentu geniha lhe, anágaba nna ganna dhielhana tsuꞌu seña ge nuha lo xeani o si náni,
nuha dhígabana elha disa tsitsi ugwe Tata Do Yebáha na kumu de risaꞌa xxattanie, delába sate xxattana xxuana lo giha lhe xxuana lo azufreha itena arlo ka anjeli banani Tata Do Yebáha lhe arlo benne anke Neru toha lhe.
Ka nu udú xibikani arlo nimalaha lhe arlo mentu geniha lhe iyába ka nu tsuꞌu seña ge lániha latikani, ka nuha ttu dia liiba tsapi seni gekani de ritekana. Labí edí lekani, rela resába uyúkana elha disa tsitsi.
Laxkala ka benne chi ankake ge Tata Do Yebáha; delába ka benne rudoke tisa ge nu rabie ke uinke lhe abittu rudhanke ria leke Jesús‑ni lhe, ka benneha teeki tseꞌe tsitsike lo neda geeha.
Nianna tti biyienti tsiꞌi ttu benne unnebie yebáha, ree:
Espíritu ge Tata Do Yebáha nna bekabie ree:
―Gwalí galá karubáruke, kini eyaka leke ge sina chi benke kumu nu tse benkeha nuha runna liina gasina uka elha ruin geke.
Nianna tti belaꞌati ttu bea sitsi túba ankana. Iki beaha nna do ttu benne ruleꞌebie ttiba ruleꞌe benne daa yebáha, yuꞌu ttu corona ge oru ikie lhe denie ttu iyyarsela ria tutsa roꞌoni.
Lheꞌe yotu do yebáha nna biria ttu anjeli unnebie idisa ree benne do iki beaha:
―Bedaxxu iyyarsela gelu‑na nna utaꞌa gwetsela kumu chiba bisia ura eyatsa xuaha, kumu lena tee yiesi lo yuha chiba anka ge benneha exúe.
Benne dobie iki beaha nna begaꞌabie iyyarsela geeha yiesi lo yuha nna bedíbie lena tee loni.
Nianna tti bederia attu anjeli lheꞌe yotu do yebáha, dengabe ttu iyyarsela ria tutsa roꞌoni
nna biriagaba attu anjeli lo bekúha, delába benne bananie gi re lo bekuha. Benneha unnebie idisa ree benne den iyyarsela roꞌo tutsaha:
―Bedaxxu iyyarsela tutsa gelu‑na nna uchú nu xixxi ge ka ya uva daa yiesi lo yuha kumu ka uvaha chiba raa ka nuha.
Nianna begaꞌa anjeliha iyyarsela geeha yiesi lo yu‑ni nna uchúbie nu xixxi ge ka ya uva daa loniha. Nianna tti bedelhe ka nuha lheꞌe ttu xieru xeni ata idí ka uvaha. Nu benieha raxxína na len elha disa tsitsi ugwe Tata Do Yebáha ka benne ben satsa.
Ka uvaha bidíkana roꞌo yiesiha nna lheꞌe xieru ata bidíkanaha nna biria reni axtaba ttu yoo xeni ukana. Debá ata ruꞌu frenu roꞌo ka kwayu‑na risia reni ge yooha nna de biria idila reniha nna axtaba tsunna gayua (300) kilómetru bexunnina.
Nianna tti belaꞌati attu seña xxeni yebáha, ttu seña nu rebanabinriꞌi tti rilenriꞌi na. Lheꞌe señaha belaꞌati biria gasi ka anjeli denke gasi loo ka elha disa. Ka nuní ankakana elha disa ka nu chi daluxa ugwe Tata Do Yebáha ka benne, kumu len ka nuní chi ulhuxa loe elha riseꞌiki geeha.
Anágaba nna belaꞌati ttiba ttu indatoo, iyya gwanaba raka loni chixxina gi nna belaꞌagabati ka benne udaake beseꞌeke lo nimala biria lheꞌe indatooha lhe lo mentu geniha lhe. Ka benneha nuha abittu uxielhake tsia númeru ge lániha latike. Ka benneha seꞌeke roꞌo indatooha denke ka arpa begwe Tata Do Yebáha ke
nna rulhake leꞌa bilha Moisés benne bixúe lo sina ge Tata Do Yebáha lhe rulhake leꞌa bilha benne anke Neru toha lhe, rulhake ráke:
¡Xxeniba anka ka nu ruinlu, lhe rebanabintu tti rilentu kana
xa Tata Do Yebaa benne ankalu Xxanatu!
¡Lu ankalu benne ra tsitsi xxatta lelu!
Nu dika ixúba ruinlu lhe ruinbalu nu ankaba gwalí lhe.
Lu ankalu benne rinnabialu ka yiesi seꞌe yiesi lo yu‑ni.
Iyá xeaba ka benne gatta elha rasi geke len lu xa Tata
lhe iyábake innáke: “Xxeniba ra lelu.”
Kumu sunruba lu ankalu benne nari xú, labí tulha ruinlu.
Ka benne seꞌe lheꞌe iyába ka yiesi seꞌe yiesi lo yu‑ni,
itake nna udú xibike arlolu,
kumu chiba bilákanie ruinbalu attiba ankaba geni.
Iki de nuha nna belaꞌati biyali yotu do yebáha, delába ata xua iꞌina yuꞌu ka tisa bodhaꞌan Tata Do Yebáha len ka benne Israel‑ni.
Lheꞌe yotuha biria gasi ka anjeli denke gasi loo ka elha disa, delába ka elha disa uyú ka benne. Ka anjeliha nna nukuke ka lari sibi ankakana nari xú lhe raka lhalhaba lokani lhe. Roꞌo lastoke nna di ka yieti ankakana tagaꞌa ge oru.
Ttu ka nu ttapa anka baniha, delába ka nu rulaꞌa ttiba ruleꞌe ka nimalaha, ttu ka nuha begwena ka anjeliha ttu ttu ka copa ge oru saa tíbakana elha riseꞌiki ge Tata Do Yebaa benne anka banie ttu dia liiha.
Lheꞌe yotuha bisá tí seni ge nu xxeni ra le Tata Do Yebáha lhe nu tsitsi ra leeha lhe. Laxkala lanú aka geni gaꞌana lheꞌe yotuha axtaliba ganna chi gwate ka benne iyába gasi loo ka elha disa ka nu ugwe gasi ka anjeliha ke.
―Gwaltsia nna gwasalali elha riseꞌiki ge Tata Do Yebáha, ka nu taꞌa lheꞌe gasi ka copa denle‑na, yiesi lo yuha.
Anjeli du sisiꞌa tteha nna birie belalie elha riseꞌiki taꞌa lheꞌe copa denieha yiesi lo yuha. Nianna tti biria tteba yiesu satsa lati ka benne. Ka yiesuha raka xxattakana. Ka nuha biriakana lati ka benne yuꞌu seña ge nimala biria lheꞌe indatooha lhe lati ka benne rudú xibike arlo mentu geniha lhe.
Anjeli berupaha nna belalie elha riseꞌiki taꞌa lheꞌe copa denieha lo indatooha. Indatooha nna beyakana ttiba reni ge ttu benne tti ruttikane nna iyába ka nu bani reki lheꞌe indatooha uttikana.
Anjeli beyonnaha nna belalie elha riseꞌiki taꞌa lheꞌe copa denieha lo ka yoo‑na lhe ata sia ka dina‑na lhe. Ka indaha nna beyakakana reni.
Nianna tti biyienti unne anjeli bananie ka indaha, ree Tata Do Yebáha:
―Kwinalu tti ridhelhalu elha disa‑ni, ruinbalu attiba ankaba geni xa Tata. Lu ankalu nari xú labí tulha ruinlu. Lu ankalu benne dolu nnanna lhe benne dolu ttuha‑li lhe.
Kumu ka nu ruin satsaha belalikana reni, delába bettikana ka benne chi ankake gelu lhe bettikana ka profeta geluha lhe. De nuha nna nnanna lu rugiꞌalu kana reni ge nu benkanaha, kumu nunába ralhakana.
Nianna biyiengabati tsiꞌi ttu benne unnebie lo bekúha, ree:
―Gwalí galá xa Tata Do Yebaa getu, benne ankalu Xxanatu lhe ra tsitsi xxatta lelu lhe, elha disa nu rugwelu ka benne, ankaba nuná nu gwalíba ralhake dhike lhe tti rugwelu ke elha disa‑na, ruinbalu attiba ankaba geni.
Anjeli betapaha nna belalie elha riseꞌiki taꞌa lheꞌe copa denieha lo tatubisa‑na nna Tata Do Yebáha begwelhe kini tatubisa‑na bettebie ka benne.
Ka benneha biteke len gi lha ge tatubisa‑na, nianna tti uduloke rigeke iki Tata Do Yebaa benne udhelhe ka elha disaha. Ttaka lake nna labí bodúna ke lhe nigaba a unáke deki xxeniba ra le Tata Do Yebáha.
Anjeli gayuha nna belalie elha riseꞌiki taꞌa lheꞌe copa denieha lo xxila ata rido nimala rinnabiaha, delába nimala biria lheꞌe indatooha. Nianna bechulha tteba ata rinnabianaha. Ka benne seꞌe yiesi lo yu‑ni nna ro yaꞌaniba lhusake de ruyú xxattake elha disa.
Nianna tti uteke iki Tata Diosi benne do yebáha, de rilá latike lhe de rakake yiesuha lhe. Ttaka lake nna labí bodúna ke ge nu ruinkeha.
Anjeli xxupaha nna belalie elha riseꞌiki taꞌa lheꞌe copa denieha lo yoo xeni nu tee láni yoo Eufrates. Inda tee lheꞌe yooha bebisiꞌana kini ka nu rinnabia seꞌe daka ata riria ubisa‑na iyali neda gekani kini ttekana.
Nianna tti belaꞌati tsunna ka espíritu satsa, belaꞌati kana attiba ruleꞌe ka bexxaꞌagwa‑na, beriakana roꞌo nimala xxegwiha lhe roꞌo nimala biria lheꞌe indatooha, lhe roꞌo attu nimala biria lhiꞌu yuha nu labí liina deki ankana profeta ge Tata Do Yebáha.
Kumu lakana ankakana ka espíritu xxegwi ruinkana ka milagru lhe riakana ata seꞌe ka nu rinnabia ge iyába ka yiesi seꞌe itúba yiesi lo yu‑ni kini ottupakana ka nuha kini itilhakana ganna chi bisia sá tti uin Tata Do Yebaa benne ra tsitsi xxatta leha elhuxtisi ge ka benne.
Cristuha ree: “Gwaluyú gele, kumu neti esiaya attiba ttu ubana iyyaba lasi risiana. Karubáru ka benne seꞌeke ubeda neti ki abittu iyaxxu yaꞌake. Seꞌeke ttiba ttu nu seꞌe tenná gwa nukuba xoke, kini abittu tuntuke nna ettukanie.”
Ka espíritu satsaha nna bottupa ttebakana ka nu rinnabiaha, bottupakana ka nuha daka lo yu tee láni Armagedón. Armagedón ankana tisa hebreo.
Anjeli gasiha nna belalie elha riseꞌiki taꞌa lheꞌe copa denieha, bedelhe nuha lo be. Nianna tti biyieni tsiꞌi ttu benne unnebie idisa lheꞌe yotu do yebáha ata do Benne rinnabiaha, ree: “Chiba uluxa cha.”
Nianna ugwapi tteba edha lhe utsa lhe uyuꞌu be lhe bixú xxatta idí lhe. Itúba seꞌe ka benne yiesi lo yu‑ni labí chi bixú tti bixú aníha.
Babilonia yiesi nu ra xxeni leniha tsunna lhaꞌala uka nuha de bilaꞌa lheꞌeni lhe adí ka yiesi seꞌe yiesi lo yu‑ni nna ure tinnibakana. Tata Do Yebáha labí bixulhanie Babilonia yiesi ra xxeni leniha, sinuki begwebe na elha disa tsitsi de risaꞌa xxattanie.
Nianna tti benitti loo ka yu seꞌe lagwi indatooha lhe benitti loogaba ka iꞌiya‑na lhe.
Anágaba ure xxattagaba iyya biginnina iki ka benne. Ka iyya ureha ttu ttukana ankakana idiꞌi attiba chua (40) kilu. Ka benne biginni nuha ikike nna uteke iki Tata Do Yebáha de ure xxatta iyyaha, kumu ttu elha disa xxeni nuha biyúke.
Ttu ka anjeliha, delába ttu ka benne gasi denke ka copaha, bisiabie ata duaha nna rabie neti:
―Utá, kini uleꞌenia lu elha disa dhi nuila ruttoꞌo latiniha, delába nu anka yiesi ra xxeni leniha, nu re ata tee idila indaha.
Lana nuha bisá ka nu rinnabia seꞌe yiesi lo yu‑ni nna ka benne seꞌe yiesi lo yu‑ni nna biyietike luesi nu satsa ruinnaha, delába bedhá ikike Tata Do Yebáha nna bedú xibike arlo ka diosi, ka nu subi subi.
Nianna tti bisia Espíritu ge Tata Do Yebáha latia nna belaꞌati deche anjeliha neti daka lo yu bisiha. Niha biláti ttu nuila dona kweꞌe ttu nimala xiná, sia gasi ikini nna sia tsii ka sitta ikini nna itúba latini dia ka tisa, ka tisa ka nu riguakana balaꞌana ge Tata Do Yebáha.
Nuilaha nukuna ttu xo xiná chulha lhe ttu xo xiná tú lhe. Lati nuilaha raka galhaba ka oru lhe ka íyya ragalha to lhe ka perla lhe. Ka nuní daka xxattakana. Anágaba denna ttu copa ge oru saa tíba lheꞌe nuha nu satsa nu abittu raka uyú ka benne lhe saa tíba nuha nu satsa ruinna de risána nu subi subi.
Lo xeani nna dia ttu láni, ttu lá nu labí yu ka benne bixa dienna innána. Aní ra nu dia lo xeaniha: “Babilonia nuila ra xxeni leni, lana nuní ankana ixná ka nuila ruttoꞌo latikani lhe len lana nuní udulo iyá nu satsa raka yiesi lo yu‑ni.”
Nianna tti ra anjeliha neti:
―¿Beaka bebana xxattinlu? Neti kixxiꞌania lu bixa diani nu labí yu ka benne ge nuila‑na lhe ge nimala do nuila‑na kweꞌen‑na lhe, delába nimala nu sia gasi ikin‑na lhe sia tsii ka sitta ikin‑na lhe.
Nimala beleꞌenlu‑na, lana nuná udona ttuha, ttaka nnanna lanúruna do; chi tte duna eriana lheꞌe belhaꞌa chulhaha kini tsiana ata tseꞌe loona. Ka benne seꞌe yiesi lo yu‑ni, delába ka benne attili ure yiesi lo yu‑niha labí dia láke lo libru ata dia lá ka benne aka benke ttu dia lii arlo Tata Do Yebáha, ka benneha ebanabakanie tti ilákanie nimalaha ganna chi edeaka xxena attu libe, delába nimala nu udo ttuha, ttaka nnanna nna lanúruna do.
’Nii riyasa elha rieni kini tte denriꞌi nuní. Gasi ka bega iki nimalaha ankakana gasi ka iꞌiya. Iki ka nuha do nuilaha.
Anágaba nna ankagabakana gasi ka nu rinnabia. Gayu ka nuha labíru rinnabiakana nnanna. Nu xxupaha nuha rinnabiana nnanna. Attu nuha nna si isialana innabiana, ttaka ganna chi bisia nuha, ttu sattitoruba innabiana.
Nimala nu udo ttuha, nnanna nna lanúruna do, nuha akana nu xxunu innabia. Lana selana len ka nu gasiha. Iki de chi unnabianaha nna tsiana ata tseꞌe loona.
’Tsii ka sitta iki nimala bilenlu‑na, ka nuná ankakana tsii ka nu innabia, ka nu labí chi udulokana innabiakana, ttaka ttu sattitoruba dhíkana lo neda ki innabiakana len nimalaha.
Tsii ka nu innabiaha chi bokinni ikikani utekana len nimalaha lo neda rapakanaha lhe nu tsitsi ra lekaniha lhe.
Ttilha lenkana benne anke Neru toha, ttaka benne anke Neru toha dhaabe lokani kumu anke Xxana ka nu ra xxeni lekani lhe anke Nu Loni ge iyá ka nu rinnabia lhe. Dhaabe lokani itupa lenie ka benne gebie, delába ka benne chi biyaxike lhe chi biriesike lhe labí rudhanke a ria leke benne anke Neru toha.
Nianna raru anjeliha neti:
―Inda bilenlu‑na, delába inda nu do nuila ruttoꞌo latin‑na loin‑na, nuná ankana ka benne seꞌe yiesi lo yu‑ni, delába iyá loo ka benne seꞌe lheꞌe iyába ka yiesi seꞌe yiesi lo yu‑ni lhe ka benne rinneke iyá looba tisa lhe.
Tsii ka sitta iki bilenlu‑na lhe nimala‑na lhe, labí aka uyúkana nuila ruttoꞌo latin‑na, sun labana udúkana, uttuntubakana na nna gobakana bela geni lhe uttebakana na lo gi lhe.
Tata Do Yebáha‑ba chi benie ki uinkana nu rabie, benie ki bokinni ikikani nna utekana lo neda rapakanaha len nimalaha ki innabiana axtaliba ganna chi gwado tisa ge nu ra Tata Do Yebáha.
Nuila bilenlu‑na nna ankana yiesi nu ra xxeni leni, delába ankana yiesi nu rinnabiana ka nu rinnabia seꞌe lheꞌe adí ka yiesi seꞌe yiesi lo yu‑ni.
Iki de nuha nna tti belaꞌati attu anjeli re tsitsi lebie ugwadie yebáha dabie nna xien charába beleꞌe bedani nu xxeni ra leeha yiesi lo yu‑ni
nna unnebie idisa, ree:
―¡Chiba biginni Babiloniaha, delába yiesi nu ra xxeni leniha! Nnanna nna chiba beyakana lisi ka nu xxegwiha lhe chiba beyakana ata retaꞌa ka espíritu satsaha lhe ata retaꞌa iyába ka nu sia xxilakani, delába ka nu ankakana tsiga arlo Tata Do Yebáha lhe anágaba rixxini ka benne kana.
Kumu ka benne seꞌe lheꞌe iyába ka yiesi seꞌe yiesi lo yu‑ni, chiba biyietike ruinke nu satsa ruin yiesi ra xxeni leniha, delába chi bedhá ikike Tata Do Yebáha nna bedú xibike arlo ka diosi ka nu subi subi. Lhe anágaba ka nu rinnabia seꞌe yiesi lo yu‑ni bengabakana nu satsa len yiesiha nna ka nu reki gwettoꞌoha nna chi utta xxatta gekani de ruttoꞌokana len yiesi Babiloniaha iyába nu raka leni.
Delola nna biyienti tsiꞌi attu benne yebáha unnebie, ree:
―Gwaliria lheꞌe yiesi‑na, lebiꞌi ka benne chi ankale kia, kini abittu iselale uinle nu satsa ruin yiesi‑na nna satele ka elha disa ka nu satena‑na.
Kumu chiba ugwani xxatta tulha ruin yiesi‑na nna nu ruinnaha chiba bisinna axta yebáha. Tata Do Yebáha nna chi bebeki lebie ugwebie na elha disa ge nu satsa ruinnaha.
Gwalodeki geni, gwaludhaka na attiba bedhakana leha. Chupa‑la luesi nuha, gwalodeki geni. Nu ilhá utaꞌana begiꞌana leha, adírula ilhá gwaleyoin nuha gwalogiꞌa na.
Ttiba benna ttaba lhe utitta tábana nu tee geniha, aníha‑gaba gwalugwe na elha disa tsitsi lhe gwaluni kini eleni xxattinna. Kumu yiesiha lhiꞌu leni rulaba leni rakinna: “Neti ttiba ttu nuila rinnabia ankaa doa. Labí ankaa nuila bidabi lhe nigaba kwesia de elenti.”
De nuha nna sun lheꞌe ttu sába isia elha disa ge yiesiha: isia elhutti geni lhe eleninna lhe gattina ubina lhe itena lo giha lhe, kumu Tata Do Yebaa benne anke Xxanariꞌiha unie elhuxtisi geni kumu tsitsi ra le benneha.
Ka nu rinnabia seꞌe yiesi lo yu‑ni, ka nu bisákana naha lhe bedí baakana lenna iyába nu uka lekani, ka nuha kwesikana lhe elenkinna tti ilákinna seni geni itena lo giha.
Idittuliba tseꞌekana de elha rasi ge nu sate yiesiha, nianna tti innákana:
―¡Gwalíchiru lelu xa Babilonia nu ra xxeni lelu, lhe ra tsitsi lelu lhe! ¡Karusiꞌirulu! Ttu nnelaba bisia elha disa tsitsi gelu.
Ka nu reki gwerixxi seꞌe yiesi lo yu‑ni nna kwesigabakana lhe elenigabakinna ge yiesiha kumu lanúru goꞌona nu ruttoꞌokanaha.
Ruttoꞌokana oru lhe plata lhe ka íyya ragalha ka nu daka xxatta lhe ka perla lhe. Anágaba ruttoꞌogabakana ka lari tse ka nu tee lákani lino lhe seda lhe ka lari xiná chulha lhe ka nu xiná tú lhe. Ruttoꞌogabakana iyá looba ka yaga rure ixixxi lhe iyába nu anka ge marfíl lhe nu anka ge yaga lhe nu anka ge bronce lhe mármol lhe.
Nianna tti gákana yiesiha:
―¡Iyába nu tse ridá leluha, garua daa nuha! ¡Ttu tsaba chi bennittilu ka nuha lhe iyába ka nu daka xxatta ruꞌu leluha, ttu tsaba labíru dhilu ka nuha!
Ka nu ruttoꞌoha, ka nu chi tee xxatta gekaniha de ruttoꞌokana lhe de roꞌokana len yiesiha, idittuliba tseꞌekana de gasikinna ge elha disa tsitsi sate yiesiha nna kwesikana lhe elenkinna lhe.
Nianna tti innákana:
―¡Gwalíchiru le yiesi ra xxeni len‑na, yiesi nu rukuna ka lari tse, lhe ka lari xiná chulha lhe ka lari xiná tú lhe! ¡Lana raka galhaba latini ka oru, ka íyya ragalha ka nu daka xxatta lhe ka perla lhe! ¡Karusiꞌiruna!
¡Ttu nnelaba biseꞌe lo iyá elha tse tee geniha!
Ka nu rinnabia lheꞌe ka barcuha lhe ka nu riben sina lheꞌe ka nuha lhe, anágaba ka nu redá lheꞌe ka barcuha lhe iyába ka nu riben sina lo indatooha lhe, iyába ka nuha idittuliba tseꞌekana
ilákinna tsapi seni ge yiesiha ritena. Nianna innekana idisa, innákana:
―¡Lanúru attu yiesi xxeni luesi nuná re!
Nianna tti begadi tee ikikani nna ribesikana idisa lhe relenkinna, rákana:
―¡Gwalíchiru le yiesi ra xxeni len‑na! ¡Karusiꞌiruna! De tee geni nna iyába ka nu seꞌe barcu gekinna, utta gekani de ugwekikana gwerixxi lenna. Nnanna nna ttu nnelaba chi biseꞌe loona.
’Gwaledeakinle geni, lebiꞌi ka nu seꞌele yebáha, lhe gwaladeakinle, lebiꞌi ka nu chi ankale ge Tata Do Yebáha, lhe anágaba lebiꞌi ka apóstol lhe ka profeta lhe gwaledeakinle kumu gele nuná chi bokixa Tata Do Yebáha yiesi‑na tti begwebie na elha disa‑na.
Nianna ttu anjeli ra xxeni lebie bedaxxue ttu íyya. Ankana ttiba ttu íyya xxeni ge mulinu nna bekinnie nuha lheꞌe indatooha nna rabie:
―Aníba iginni Babilonia yiesi nu ra xxeni leniha, nna ttu tsaba tseꞌe loona labíru eselana.
Xa Babilonia, lo ka neda gelu‑na labíru iyieni ulha ka benne lhe nigaba udhesike lo ka arpa, nigaba ukwesike ka flauta lhe nigaba ka trompeta lhe. Lanúrugaba ka nu runi iyá looba sina tseꞌeru, lhe nigaba iyieniru tsiꞌi ka mulinu kwenkana gwesiꞌi xuxtila lhe.
Ka rela‑na labíru uden xiani ge ka gi lo ka neda gelu‑na, lhe nigaba iyienru elha gwedeaka lasi ge ka dhaꞌa raka lagwi gelu‑na. Aníha aka kumu ka nu lheꞌesi geluha ka nu reki gwettoꞌoha, ka nuha ukakana nu uná xxeni lekani yiesi lo yu‑ni nna bixúkinna elha gwesá gelu‑na ki uxí yiekana ka benne seꞌe lheꞌe iyába ka yiesi seꞌe yiesi lo yu‑ni.
Lo ka neda gelu‑na bitabi reni ge ka profeta ge Tata Do Yebáha lhe bitabi reni ge ka benne chi ankake gebie lhe anágaba bitabigaba reni ge iyába ka benne chi bettikana yiesi lo yu‑ni.
Iki de nuha nna tti biyienti tsiꞌi ixe juisiru ka benne seꞌeke yebáha, rinneke idisa, ráke:
¡Aleluya!
Tata Do Yebaa getu, kwinalu rodilálu riꞌitu lhe ra xxeni lelu lhe,
anágaba ankalu benne ra tsitsi lelu lhe.
Lu ruinlu elhuxtisi ttiba ankaba geni lhe nu ankaba gwalí lhe,
kumu chiba berixxi bekinnilu nuila ra xxeni leni nu ruttoꞌo latiniha, delába yiesi Babiloniaha.
Lana len nu satsa bennaha bennittina ka benne seꞌe yiesi lo yuha, delába beleꞌenna ke ki bedhá ikike lu nna bedú xibike arlo ka diosi ka nu subi subi,
lhe chigaba bokixalu na reni ge ka benne bixúke lo sina geluha, delába ka benne bettinaha.
Nianna tti bedennee ka benne seꞌe yebáha attu libe, ráke:
―¡Aleluya! Yiesiha ttu dia liiba dho seni geni itena.
Ttaperua ka benneolaha lhe ttapa ka nu anka baniha, delába ka nu rulaꞌa ttiba ruleꞌe ka nimalaha, ka benneha lhe ka nuha lhe bettudhi loke lo yu nna betsá loke arlo Tata Do Yebaa benne dobie lo xxila ata rinnabieha, nianna ráke:
―¡Amén! ¡Aleluya!
Iyále ka benne rixúle lo sina ge Tata Do Yebaa geriꞌi‑ni,
lhe iyále ka nu tee elha rasi gele lenie lhe,
sila ankale nu ra xxeni leni lhe sila ankale nu abittu ra xxeni leni lhe,
gwalinne gwalinná: ¡Xxeni ra le Tata Do Yebaa geriꞌi‑ni!
Biyiengabati tsiꞌi attu benne unnebie. Riyien tsiꞌibie attiba riyieni tti rinne ixe juisiru ka benne lhe ttiba riyieni tti riginni idila inda lo ttu benunni lhe. Anágaba riyiengaba tsiꞌe ttiba riyieni tti ruꞌu be tti ratsa xxatta. Benne unneeha, ree:
¡Aleluya!
Kumu Tata Do Yebaa geriꞌi‑ni, benne‑ni ra tsitsi xxatta lebie lhe benne‑ni anke Xxanariꞌi lhe,
benne‑ni chi rinnabie.
Odú itta leriꞌi lhe edeakinriꞌi lhe, anágaba innágabariꞌi: “Xxeni ra le Tata Do Yebaa geriꞌi‑ni”,
kumu chiba bisia sá utsá ná benne anke Neru to‑ni.
Nuila dhieha chiba du tse nuha.
Chiba uxí nuha lo neda kini ukuna ttu xo tseru,
lhe ttu nu raka galha loni lhe ttu nu nari xú lhe.
Xo sibi uku nuilaha raxxína na len nu tse ruin ka benne chi ankake ge Tata Do Yebaa geriꞌi‑ni.
Nianna tti ra anjeliha neti:
―Ben lo yetsi uná: “Karubáru ka benne biyaxike ki goke elho tse tee lo dhaꞌa ge benne anke Neru to‑ni.”
Nianna raru anjeliha neti:
―Ka tisa rigixxiꞌiaya‑ni gwalíga ankake ge Tata Do Yebáha.
Nianna tti bedú xibia arloe ki utsá loa bie, ttaka benneha nna ree neti:
―¡Bittu uinlu aná! Arlo Tata Do Yebáha‑la bedú xibilu, kumu neti ankagabaa benne rixúa lo sina ge Tata Do Yebáha ttiba lu lhe ttiba adíru ka benne raka betsi to geluha lhe, delába ka benne rudaxxu tsitsike nu utixxiꞌa Jesús‑ni. Kumu ka tisa utixxiꞌa Jesús‑ni, ka benneha nuha rudaxxu niꞌa ka benne kini rigixxiꞌake nu ra Tata Do Yebáha.
Nianna tti biláti du yali yebáha nna belaꞌati uka xxe du ttu kwayu sitsi. Benne doe kweꞌe nuha tee lábie Benne Abittu Runnitti Tisa Gebie lhe Benne Runi Nu Anka Gwalí lhe. Benneha ritilhe attiba ankaba geni lhe runie elhuxtisi attiba ankaba geni lhe.
Ka iyya loeha ankakana ttiba belha ge gi nna ikie nna yuꞌu ixe ka corona. Lo xeabie nna dia lá ttu benne, ttu lá nu lanú nu yuna bixa dien nuha innána, sunruba labie gwa yue.
Ka xo nuku benneha anka xxattakana reni nna tee lábie Tisa Ge Tata Do Yebáha.
Ka benne seꞌe yebáha nna danalhake benneha siake kweꞌe ka kwayu sitsi, diake ttiba ka nu dia utilha. Ka lari nuku ka benneha ankakana tseru lhe sitsi tú lhe nari xú lhe.
Roꞌo benne do kweꞌe kwayuha riria ttu espada ria tutsa roꞌoni, kini len nuha unie gwe ka benne seꞌe lheꞌe ka yiesi seꞌe itúba yiesi lo yu‑ni nna tsitsiba innabie kana. Benneha udhake kana attiba ttu nu ridhí uva lheꞌe xieru ata ridí ka uva, delába ugwebie kana elha disa tsitsi. Elha disa ugwebie kanaha ankana elha riseꞌiki ge Tata Do Yebaa benne ra tsitsi xxatta leha.
Lo lari nukueha nna daka lo xiche dia ra: “Nu Loni Ge Iyá Ka Nu Rinnabia lhe Xxana Ka Nu Ra Xxeni Lekani lhe.” Ka tisa‑ni nuní anka lábie.
Nianna tti belaꞌati ttu anjeli dubie lo tatubisa‑na nna unnebie idisa uxie iyába ka nu sia xxilakani reki gwetsá ka nu rokana bela. Ree ka nuha:
―¡Gwaltá, gwalitupa ki gole elho tse rute Tata Do Yebáha!
Gwaltá kini gole bela ge ka nu rinnabia‑na lhe bela ge ka nu rineru arlo adí ka soldadu‑na lhe. Gwaltá ki gole bela ge ka nu ra tsitsi lekinna lhe bela ge ka kwayu‑na lhe anágaba bela ge ka nu ribiakana kweꞌe ka nuná lhe. Gwaltá kini gole bela ge iyába ka benne: sila ka benne toꞌoke lo sina ge ka xxanake o sila ankake benne reki lhaa lhe sila ankake ka nu abittu ra xxeni lekani lhe sila ankake ka nu ra xxeni lekani lhe.
Ttaka nimala biria lheꞌe indatooha biyaxxubana itupa lenna nimala biria lhiꞌu yuha, delába nimala nu labí liinna ankana profeta ge Tata Do Yebáha, nu bengabana ixe loo ka milagru arlo nimala biria lheꞌe indatooha. Len ka milagru ben nimala biria lhiꞌu yuha uxí yiena ka benne ki uxielhake uyuꞌu lo xeake seña ge nimala biria lheꞌe indatooha lhe uxí yiena ke kini bedú xibike arlo mentu ge nimala biria lheꞌe indatooha lhe. Ixpaba ka nimalaha anka benbakana biruꞌunakana lo gi bartoha ata rite azufreha.
Adí ka benne danalhake nimala biria lheꞌe indatooha uttibake len espada riria roꞌo benne doe kweꞌe kwayuha nna ka nu sia xxilakani reki gwetsáha nna beyiela súbakinna utokana bela ge ka benne betti benneha len espada geeha.
Nianna tti belaꞌati ttu anjeli ugwadie dabie yebáha denie yagwi ge belhaꞌa chulhaha lhe denie ttu cadena xeni.
Bedaxxue nimala xxegwiha, delába belha ugweki ttuha nu tee láni Satanás lhe nu tee láni nu xxegwi lhe, nianna bexxike na ttu mili ida.
Bedelhe na lheꞌe belhaꞌa chulhaha nna bedheabie roꞌo nuha, nianna tti bedeki tsitsie nuha kini abitturu tseki nimalaha dhi yiena ka benne seꞌe lheꞌe ka yiesi seꞌe yiesi lo yu‑ni. Axtaliba ganna chi gwadona ttu mili idaha, laꞌanialiba nna teeki eriana eyeki lhaana attu satti to.
Nianna tti belaꞌati ka xxila ata riseꞌe ka benne rinnabiake. Lo ka nuha seꞌe ka benne chi uxíke lo neda kini uinke elhuxtisi. Bilágabati ka benne urú bega ikike de utixxiꞌake ge Jesús‑ni lhe de utixxiꞌake ka tisa ge Tata Do Yebáha lhe. Ka benneha nuha labí bedú xibike arlo nimala biria lheꞌe indatooha lhe nigaba arlo mentu geniha lhe, nigaba a uxielhake tsuꞌu seña ge nuha lo xeake lhe nigaba náke lhe. Ka benneha nuha belaꞌati beyaka benke nna unnabiake len Cristuha lo ttu mili ida.
Lake nuha beyaka benke sisiꞌa tte lo elhuttiha. Adí ka benne chi uttiha nna labí beyaka ben tteke. Gwadolibana ttu mili idaha nna tti beyaka benke.
Karubáru ka benne eyadha benke sisiꞌa tte lo elhuttiha, kumu lake nuha ankake ka benne chi riesini Tata Do Yebáha ki akake gebie. Ka benneha labíru gattike nu berupa libeha, sinuki akalake bixxudi kini ixúke arlo Tata Do Yebáha lhe arlo Cristuha lhe. Anágaba innabiagabake len Cristuha ttu mili ida.
Ganna chi gwadona ttu mili idaha, nu xxegwiha eyeki lhaana nna eriana lheꞌe belhaꞌa ata yayanaha,
nianna tsekina dhi yiena ka benne seꞌe lheꞌe ka yiesi seꞌe itúba yiesi lo yu‑ni. Iyába ka yiesiha tee lákani Gog lhe Magog lhe. Lana ottupana ka benne ge ka yiesiha ki itilhake. Ixe juisiru ka benneha raka. Rakake ixe attiba yuxi re roꞌo indatoo, labí aka geriꞌi ibabinriꞌi ke.
Ka benneha biriake itúba yiesi lo yu‑ni nna bebiꞌike abiꞌiba kweꞌe ata seꞌe ka benne chi ankake ge Tata Do Yebáha lhe bebiꞌike kweꞌe yiesi nu rakanie geniha lhe. Ttaka tti ugwadi gi daa yebáha nna bettebana ka benneha.
Nianna nu xxegwiha, delába nu uxí yiena ka benneha len gwen lasi geniha, biruꞌunabana lo gi bartoha ata rite azufreha, atagaba biruꞌuna nimala biria lheꞌe indatooha lhe nimala biria lhiꞌu yuha, delába nimala nu labí liinna ankana profeta ge Tata Do Yebáha. Niha satíaba uyúkana elha disa tsitsi rela lhe resá lhe.
Iki de nuha nna belaꞌati ttu xxila sitsi xeni. Lo nuha do ttu benne rinnabie. Yiesi lo yu‑ni lhe yebáha lhe lanúrukana bilá, benitti loobakana arloe.
Bilágabati ka benne chi uttiha, ka benne ra xxeni leke lhe ka benne abittu ra xxeni leke lhe, seꞌeke arlo xxila ata do Tata Do Yebáha rinnabie. Nianna tti biyali lo ka libru seꞌe ata doeha nna biyaligaba lo attu libru, delába libru ata dia lá ka benne aka benke ttu dia lii arlo Tata Do Yebáha. Ka benne yattiha nna ukaba elhuxtisi geke attiba raba lo ka libruha kua nu benba ttu ttuke.
Indatooha botebana ka benne yatti utti lheꞌeniha. Elhuttiha lhe belhaꞌa chulhaha lhe botegabakana ka benne yatti gekaniha nna ttu ttu ka benne yattiha ukaba elhuxtisi geke kua nu benbake.
Nianna elhuttiha lhe belhaꞌa chulhaha lhe biruꞌunabakana diakana lo gi bartoha. Elha disa nu uyúkana lo giha, nuha ankana elhutti berupa.
Iyába ka benne ata abittu besela láke lo libru ata dia lá ka benne aka benke ttu dia lii arlo Tata Do Yebáha, ka benneha biruꞌunagabake diake lo gi bartoha.
Iki de nuha nna tti belaꞌati attu yebaa kubi lhe attu yiesi lo yu kubi lhe. Kumu yebaa nu ure sisiꞌa tteha lhe yiesi lo yu nu ure sisiꞌa tteha lhe, chiba benitti loo ka nuha lhe anágaba indatooha, labíru nuha re.
Bilágabati Jerusalén kubiha, delába yiesi leꞌa ge Tata Do Yebáha, biriana yebáha ata doeha nna ugwadina dana. Yiesiha chi bedú tsena ttiba ttu nuila chi bedú tsena kini dhina nubiyú.
Nianna tti biyienti biria tsiꞌi ttu benne ata du xxila ata rido benne rinnabiaha. Benne biyien tsiꞌeha, unnebie idisa, ree:
―Gwalulanniruga. Ne Tata Do Yebáha doe lagwi ge ka benne. Labie dhoe lenke nna lake nna akake gebie nna kwinaba labie dhue lenke ake Diosi geke.
Labie unie ki abitturu kwesike lhe abitturu gattike lhe, nigaba elenkanie lhe nigaba uyúruke elha disa ge nu ratekeha. Kumu nu gwateke ttuha chiba ute nuha.
Benne doe lo xxila ata rinnabieha nna ree:
―Neti kubiba chi reyonia iyá tte nu seꞌe.
Lhe rágabe:
―Ben lo yetsi nu rinnea‑ni, kumu ka tisa‑ni ankakana nu gwa dika uxxen le ka benne ge nu rákana lhe ankakana ka tisa rinne nu anka gwalí lhe.
Iki de nuha nna rabie neti:
―Chiba uluxa chá. Neti ankaa benne riduloa lhe ankaa benne rulhuxa looa lhe. Nu ebisina inda, neti kwentaba ugwea na inda iꞌiyana. Inda nu ugwea na iꞌiyanaha, nuha uinna kini aka benna ttu dia lii.
Nu dhaana dhu tsitsina lo neda kia, nuha ralhana edí baana iyá nu tse. Neti nna akaa Diosi geni, lana nna akana xiꞌinia.
Nianna tti ubiga ttu ka anjeliha, delába ttu ka benne gasiha, ttu ka benne denke gasi ka copa taꞌa gasi ka elha disa lheꞌekani. Ka elha disa denkeha, ankakana ka elha disa chi daluxa ugweke ka benne. Anjeliha bisiabie ata dua nna rabie neti:
―Utá ki uleꞌenia lu nuila utsá nániha, nuila ge benne anke Neru toha.
Nianna tti bisia Espíritu ge Tata Do Yebáha latia nna belaꞌati dechebie neti iki ttu iꞌiya xeni. Niha beleꞌenie neti yiesi leꞌa ge Tata Do Yebáha, delába Jerusalén nu biria yebáha ata do Tata Do Yebáha nna ugwadina dana.
Yiesiha raka galhabana chena nu xxeni ra le Tata Do Yebáha. Raka galhabana ttiba ttu íyya daka xxatta. Rilá saaba lheꞌeni ttiba rilá lheꞌe íyya ragalha nu tee láni jaspe.
Yiesiha abiꞌiba kweꞌeni rilhi ttu deꞌe xeni, ttu deꞌe yadha xxatta. Deꞌeha sia tsiꞌinu (12) ka puerta geni. Roꞌo ttu ttu ka puertaha seꞌe ttu ttu ka anjeli. Lo ttu ttu ka puertaha dia lá ttu ttu kwe ka benne datiake benne tee lábie Israel.
Daka ata riria ubisa‑na seꞌe tsunna ka puertaha, daka lia nna seꞌe a tsunnakana, daka rre nna dedeseꞌe a tsunnakana, daka ata radi ubisa‑na nna dedeseꞌe a tsunnakana.
Xan deꞌe yeki abiꞌiba kweꞌe yiesiha yuꞌu tsiꞌinu (12) ka íyya cimientu. Lo ttu ttu ka íyyaha dia lá ttu ttu ka benne tsiꞌinu ukake apóstol, delába ka benne utixxiꞌake ka tisa ge benne anke Neru toha.
Anjeli rinne len netiha denie ttu yaga nu rixúnie ki rurixxibie. Yagaha ankana ge oru. Nuha ixúnie ki urixxibiabie yiesiha lhe ka puerta geniha lhe urixxibiagabe deꞌe rilhi kweꞌeniha lhe.
Yiesiha ankana cuadradu tí, turoꞌoba ankana de littuni lhe turoꞌoba ankana de lilhaga lhe. Anjeliha berixxibiabie yiesiha len yaga denieha. Yiesiha yuꞌuna chupa mili bixxi chupa gayua (2200) kilómetru, ttúba re nuha de littuni lhe de lilhaga lhe de lidhú‑ni lhe.
Delola nna tti berixxibiabie ttixa yadha deꞌe rilhi kweꞌe yiesiha. Nuha nna yadhana ttiba gayuna bixxi gayu (65) metru. Medida nu rixúni ka benne seꞌe yiesi lo yu‑niba bixúni anjeliha kini berixxibiabie deꞌeha.
Deꞌe rilhi kweꞌe yiesiha ankana ge íyya ragalha nu tee láni jaspe. Yiesiha nna ankana tagaꞌa ge oru, rilá saaba lheꞌeni ttiba rilá lheꞌe ttu iyya gwana.
Ka íyya yuꞌu xan deꞌe rilhi kweꞌe yiesiha iyá looba ankakana:
Íyya nu yuꞌu sisiꞌa tteha ankana íyya ragalha yadi xiná lheꞌeni nna tee láni jaspe.
Nu berupaha nna ankana azul ragalha tú nna tee láni zafiro.
Nu beyonnaha nna ankana ttu íyya kuchuchi nna tee láni ágata.
Nu betapaha nna ankana ttu íyya yaꞌa nu tee láni esmeralda.
Íyya nu gayuha nna ankana ttu íyya yatsi tee yadhi latini nna tee láni ónice.
Nu xxupaha nna ankakana ttu íyya xiná lii nna tee láni cornalina.
Nu gasiha nna ankana íyya yatsi selana yaꞌa nna tee láni crisólito.
Nu xxunuha nna ankana íyya yaꞌa chulha nna tee láni berilo.
Nu jaaha nna tee láni topacio nna ankakana ttu íyya ragalha bede.
Nu tsiiha nna ankana ttu íyya yaꞌa sitsi tá nna tee láni crisópaso.
Nu sineaha (11) nna ankana ttu íyya bede xiná nna tee láni jacinto.
Nu tsiꞌinuha (12) nna ankana muradu nna tee láni amatista.
Iyába tsiꞌinu (12) ka puertaha ankakana tsiꞌinu ka perla. Kua ttu ttu ka puertaha ankakana ttu ttu perla nna neda tee lheꞌe yiesiha nna ankana tagaꞌa ge oru, ttiba ttu iyya gwana rilá saaba lheꞌeni.
Niru ttu yotu labí belaꞌati lheꞌe yiesiha kumu Tata Do Yebaa benne anke Xxanariꞌiha lhe ra tsitsi xxatta lebie lhe, labe lhe benne anke Neru toha lhe labake ankake yotu ge yiesiha.
Yiesiha labí riyasinna xiani ge tatubisa‑na, nigaba ge nanto beo‑na, kumu nu xxeni ra le Tata Do Yebáha, nuha‑ba rudenna ge yiesiha. Anágaba benne anke Neru toha, labe anke xiani geni.
Ka benne seꞌe lheꞌe ka yiesi seꞌe yiesi lo yu‑ni tsekike lheꞌe xiani ruꞌu lheꞌe yiesiha nna ka nu rinnabia seꞌe yiesi lo yu‑ni sadhaꞌankana nu xxeni ra lekaniha len yiesiha.
Ka puerta ge yiesiha labíru tsaya ka nuha resá, kumu niha labíru rela aka
Lheꞌe yiesiha labí aka gaꞌa nu anka tsiga, nigaba aka gaꞌa ka nu ruin xxattakana satsa lhe nigaba aka gaꞌa ka nu ruin lekani lhe, sinuki sunruba ka benne dia láke lo libru ge benne anke Neru toha, delába ata dia lá ka benne aka benke ttu dia lii arloe, ka benneha‑ruba gwaka gaꞌake lheꞌe yiesiha.
Nianna tti beleꞌen anjeliha neti ttu yoo ridá inda lheꞌeni. Inda ridá lheꞌe yooha ruinna kini aka ben ka benne ttu dia lii. Iyya gwanaba raka loni de ankana yaa xú. Ririana ata du xxila ata do Tata Do Yebáha rinnabie lhe ata do benne anke Neru toha lhe.
Yooha tena lagwi neda xeni tee lheꞌe yiesiha nna abiꞌiba roꞌo yooha daa ka yaga ka nu rutekana elha nabani ge ka benne ttu dia lii. Tsiꞌinu (12) lidú runna ka yagaha nu xixxi lheꞌe ttu ida, daa beoba ribia gekani. Lhaga ge ka yagaha ixúna kini aka ramedi ka benne seꞌe lheꞌe ka yiesi seꞌe yiesi lo yu‑ni.
Lheꞌe yiesiha labíru aka nu satsa nu abittu ruꞌu le Tata Do Yebáha, kumu niha du xxila ata do Tata Do Yebáha rinnabie lhe niha do benne anke Neru toha lhe, nna ka benne rixúke lo sina ge Tata Do Yebáha, ka benneha‑ba udú xibike arloe.
Niha ilákanie kwinaga Tata Do Yebáha nna tsia lábie lo xeake.
Niha labíru aka rela lhe labíru iyasa gi lhe, nigaba xiani ge tatubisa‑na, kumu Tata Do Yebaa benne anke Xxanariꞌiha, labe udenie geke. Ka benne udenie gekeha, ka benneha nuha innabiake ttu dia lii.
Nianna tti ra anjeliha neti:
―Ka tisa‑ni ankake nu gwalí lhe ankake nu dika uxxen leriꞌi geke lhe. Tata Do Yebaa benne anke Xxanariꞌiha, delába benne runie ki rinne ka profeta geeha nu raka lebie una ka benne. Neti benne ankaa anjeli geeha udhelhe neti kini uleꞌenia ka benne rixúke lo sina geeha nu chi tte dabiga aka.
Jesús‑ni ree:
―¡Chi tte esiaya! Karubáru ka benne udoke tisa ge nu dia lo yetsi‑ni, delába ka tisa chi rigixxiꞌake ge nu si aka.
Neti Juan, ankaa benne biyienti lhe belaꞌati iyá nuní nna tti belaꞌati lhe tti biyienti iyá nuní, nianna bedú tteba xibia arlo anjeliha, runia utsá loa bie.
Ttaka benneha nna ree neti:
―¡Bittu uinlu aná! Kumu neti ankagabaa benne rixúni Tata Do Yebáha ttiba lu lhe ttiba ka betsi to geluha lhe, delába ka benne ankake profeta geeha lhe anágaba neti ankagabaa ttiba ka benne rudoke tisa ge nu dia lo yetsi‑ni. Lu arlo Tata Do Yebáha‑la bedú xibilu nna betsá lolue.
Nianna tti rabie neti:
―Bittu ukatsilu ka tisa dia lo yetsi‑ni, delába ka tisa rigixxiꞌakana ge nu si aka, kumu chi tteba aka nu ra ka tisa‑ni.
Begwelha nu ruin tulhaha, uinruna tulha nna nu ruin nu satsaha, uinruna nu satsa lhe begwelha nu ruin nu dika ixúha, uinruna nu dika ixú nna nu chi biriesina ki akana ge Tata Do Yebáha, aníha‑bala riesina ki satíaba akana gebie.
Jesús‑ni ree:
―Chi tte esiaya. Neti dechea nu ralha ttu ttule dhile kua nu benbale.
Neti ankaa benne riduloa lhe ankaa benne rulhuxa looa lhe.
Karubáru ka benne rigí xoke ki akake nari xú arlo Tata Do Yebáha kini tee lo neda geke esinke goke nu xixxi ge yagaha, delába yaga nu rutena elha nabani geke ttu dia lii lhe kini aka etaꞌake roꞌo ka puerta ge yiesiha lhe.
Ttaka ka nu ruinkana nu anka tsiga lhe ka nu ruin elha gwesá lhe ka nu risákana nu subi subi lhe anágaba ka nu runi elhutti lhe ka nu rudú xibikani arlo ka nu labí gwalí ankakana diosi lhe anágaba ka nu ruꞌu lekani rinnekana gwen lasi lhe, iyá ka nuná labí etaꞌakana lheꞌe yiesiha.
―Neti Jesús, udhelhaa anjeli kia‑ni kini kixxiꞌanie le nuní, lebiꞌi ka benne chi ria lele neti. Neti ankaa benne datiaya David lhe ankaa beli riria ka dila‑na lhe.
Espíritu ge Tata Do Yebáha lhe nuila ge benne anke Neru toha, ráke bie:
―¡Utá!
Anágaba ka benne iyienkanie nu ra ka benne‑ni, innágabake:
―¡Utá!
Nna iyába ka benne ebisike inda lhe aka leke iꞌiyake indaha lhe, itake nna kwentaba iꞌiyake indaha, delába inda nu uinna kini aka benke ttu dia lii.
Iyábale ka benne riyieninle ka tisa dia lo yetsi‑ni, delába ka tisa rigixxiꞌakana ge nu si aka, neti upeya le: ganna nuxa ttúle udienle iki ka tisa‑ni, Tata Do Yebáha ugwebie le ka elha disa ka nu dia lo yetsi‑ni
nna ganna nuxa ttúle kuale iki ka tisa dia lo yetsi‑ni, anágaba Tata Do Yebáha labí ugwelhe le gole nu xixxi ralhale gole ge yaga nu utena elha nabani gele ttu dia lii lhe labí ugwelhe le etaꞌale lheꞌe yiesi leꞌa geeha lhe. Lo yetsi‑ni rigixxiꞌa iyá nuní.
―¡Netiru ria, chi tte esiaya!
Amén. ¡Betá, tata Jesús benne ankalu Xxanatu!
Jesús benne anke Xxanariꞌiha edá lebie aka lenie iyá ttele. Amén.
