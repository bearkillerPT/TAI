Echi Abrami níili echi Isaka onolá. A'lí echi Isaka níili echi Jakobo onolá. A'lí echi Jakobo níili echi Jurá onolá, ayénachó onolá níili echi auché jaré Jurá ritémawala.
A'lí echi Jurá níili echi Páresi riwéami rijói onolá. Ayénachó binói níili echi Sera riwéami rijói onolá. A'lí echi Tamari riwéami mukí aboni iyela níili. A'lí echi Páresi níili echi Esromi riwéami rijói onolá. A'lí échi Esromi níili echi Arami riwéami rijói onolá.
A'lí echi Arami níili echi Aminarabi riwéami rijói onolá. A'lí echi Aminarabi níili echi Nasona riwéami rijói onolá. A'lí echi Nasona níili echi Salmoni riwéami rijói onolá.
A'lí echi Salmoni níili echi Bosa riwéami rijói onolá. A'lí echi Ra'aba riwéami mukí níili echi Bosa iyela. A'lí echi Bosa níili echi Obera riwéami rijói onolá. A'lí echi Ruta riwéami mukí níili echi Obera iyela. A'lí echi Obera níili echi Isaí riwéami rijói onolá.
Echi Isaí níili echi Rabiri riwéami rijói onolá.A'lí biché pe wakinana echi Rabili walula silíami níili. Ayénachó echi Rabiri níili echi Salomoni onolá. Echi mukí mapu chabénala echi Uríasi upila níili, échiko níili echi Salomoni iyela.
Echi Salomoni níili echi Roboami riwéami rijói onolá. Echi Roboami níili echi Abíasi riwéami rijói onolá. A'lí echi Abíasi níili echi Asa riwéami rijói onolá.
Echi Asa níili echi Josapati riwéami rijói onolá. A'lí echi Josapati níili echi Jorama riwéami rijói onolá. A'lí echi Jorama níili echi Usíasi riwéami rijói onolá.
Echi Usíasi níili echi Jotami riwéami rijói onolá. Echi Jotami níili echi Akasa riwéami rijói onolá. A'lí echi Akasa níili echi Esekíasi riwéami rijói onolá.
A'lí echi Esekíasi níili echi Manasesi riwéami rijói onolá. A'lí echi Manasesi níili echi Amoni riwéami rijói onolá. A'lí echi Amoni níili echi Josíasi riwéami rijói onolá.
A'lí echi Josíasi níili echi Jekoníasi riwéami rijói onolá. Ayénachó onolá níili echi auché jalé Jekoníasi ritémawala. Echalí ki'yá níili mapalí si'néami aboni pagótamawala miná si'wina kawichí torúami níili, mapo'ná Babilóniachi anilíwachi níili.
A'lí mapalí echi pagótami ma si'wina torúami níili, pe wakinana echi Jekoníasi níili echi Salatieli riwéami rijói onolá. A'lí biché echi Salatieli níili echi Sorobabéli riwéami rijói onolá.
A'lí biché echi Sorobabeli níili echi Abiyura riwéami rijói onolá. Echi Abiyura níili echi Eliakimi riwéami rijói onolá. A'lí echi Eliakimi níili echi Asori riwéami rijói onolá.
A'lí echi Asori níili echi Saroka riwéami rijói onolá. Echi Saroka níili echi Akimi riwéami rijói onolá. A'lí echi Akimi níili echi Eliyura riwéami rijói onolá.
A'lí echi Eliyura níili echi Eleasari riwéami rijói onolá. A'lí echi Eleasari níili echi Matani riwéami rijói onolá. A'lí echi Matani níili echi Jakobo riwéami rijói onolá.
A'lí echi Jakobo níili echi José onolá. A'lí echi José, echi María kunala níili. Chopi chabénala niráa echi María rana'lí echi táa towí Jesusi, echi mapu Cristo anérami ju.
Echirigá ju mapu makói miná naó rijói onorúami níili echi si'néami aboni kúchuwala yuwa, echalí jonsa mapalí echi Abrami bitéali, echalí yénasí mapalí así bitéali echi Rabiri. A'lí echalí jonsa mapalí bitéali echi Rabiri, makói miná naó rijói ayénachó onorúami níili echi si'néami aboni kúchuwala yuwa, echalí yénasí mapalí echi pagótami miná si'wina torúami níili echo'ná Babilóniachi anilíwachi. A'lí auché jaré makói miná naó rijói ayénachó onorúami níili echi si'néami aboni kúchuwala yuwa, echalí jonsa mapalí echi pagótami miná si'wina torúami níili echo'ná Babilóniachi, echalí yénasí mapalí así ranálati echi Walubela Jesucristo.
Jesucristo je'ná jerigá ranarúami níili<TS3>(Lk. 2:1-7)A'lí biché echi Walubela Jesucristo je'ná jerigá ranarúami níili: Bilé mukí, María riwéami, Binói iyela níima riwéali. A'lí echi María kunema riwéali bilé rijói José riwéami. Chopi mapalí aboni ketasi cho napawili, echalí riwílati mapu echi María ma bocháami níili, mapujiti echi Wabé Galabé Riosi Iwigala echirigá 'yali.
Echalí echi José galá upema riwéali echi María. Chopi mapalí echi José galá machili mapu echi María ma bocháami níili, echalí binói ma ketasi nakili upénala. A'lí echi José wabé galabé oláami níili, echijiti binói ketasi nakili echirigá ku ruyénala echi auché jaré pagótami.
Chopi mapuyénasí echi José je'ná jerigá 'nátali, echalí binói rimuga niráa riwali bilé walula Riosi kapitánawala mapu jeaneli: Mujé José, mápumi echi Rabiri riwéami rijói kúchala kúchuwala ju, arigá upé echi María. Ketásirapé majá, mapujiti échiko chopi bocháami ju mapujiti echi Galabé Riosi Iwigala echirigá 'yali.
Echalí echi walula Riosi kapitánawala ayénachó jeaneli: Echi María ranaméa bilé táa towí múchali. A'lí mujemi riwarama Jesusi niráa, mapujiti Binói galá ku wikawama si'néami echi jaré Binói pagótamawala mapurigá aboni chati olali.
A'lí suwaba je'ná jerigá ikili mapurigá echirigá galá ikimea mapurigá echi Walubela Riosi bachá niráa nuleli nawésanala, mapalí echi walula Riosi jiti nawésami jerigá anili:
¡Nibira! Bilé tiwé ke bilé cho wesi rijói yuwa kochíami arigá bochama.A'lí échiko ranamea bilé táa towí 'muchali.A'lí bichemi Emanueli riwarama, echirigá mapu jerigá aniwáami ju:Riosi tamujé tamí yuwa ju.
A'lí mapalí echi José galá ku busureli, echalí binói we yáati upeli echi tiwé mapurigá echi walula Riosi kapitánawala nuleli.
Chopi echi José ke cho kochili binói upila yuwa mapuyénasí échiko ke cho ranali echi táa towí, ne bachá wilíami kepu raná. Echalí echi táa towí 'múchali Jesusi riwarálati.
Jaré wabé 'nátami rijói 'nébia siliA'lí echi Erorsi walula silíami níili echo'ná Juréachi anilíwachi kawírali mapalí echi Jesusi ranálati echo'ná Belénachi anilíwachi. A'lí echalí rawé jaré wabé 'nátami rijói sili echo'ná Jerusalémachi anilíwachi walúlachi. A'lí aboni ka'yé panina jonsa simíbami níili.
A'lí biché aboni je'ná jerigá rukuésiya sili: ¿Kumi atí echi táa towí mapu bukulí ranálati, echi mapu pe waminana ne walubela silíami níima, 'yemi Juríosi pagótami yuwa? Echo'ná ka'yé bo'ónala waminá panina tamujeta ma riwali Binói níwala sopolí. Jípita ma sili mapurigata echo'ná bacháami Binói yuwa, wéemi raweka, chokoba jaga, wabé warubéraga anebo.
Chopi mapalí echi walula silíami je'ná jerigá námali, echalí binói ne wabé majali, ne si'néami echi auché jaré echo'ná Jerusalémachi piréami ayénachó.
Echalí echi Erorsi bayeli napawínala si'néami echi jaré o'wéala sacerdote, ayénachó ne si'néami echi auché jaré Juríosi pagótami níwala binériami, Riosi nulalila binériami. A'lí echi Erorsi rukueli aboni kumi 'nalina ranarúami níima riwéali echi Cristo anilíwami.
A'lí aboni ku nijéwaga jeaneli: Echo'ná Belenchi ranarúami níima riwéali, echo'ná Juréachi anilíwachi kawírali, mapujiti echiligá osirúami ju echo'ná Riosi Ra'íchara oselíwalachi mapo'ná echi walula Riosi jiti nawésemi je'ná jerigá osali mapurigá Riosi Binói jeanili:
Echalí echi Erorsi chiná niráa bayeli echi jaré galabé 'nátami rijói mapu echo'ná Jerusalémachi sili. A'lí binói rukugá machili mapu chu kilíbuko ne bachá niráa riwirúami níili echi sopolí.
A'lí echi Erorsi júlaga, echo'ná Belenachi jeanigá júuli: Echo'ná simíbaga, galá rukuesi kumi atigá echi táa towí. Chopi mapalítamo riwá, galá tamí ku ruyesi, mapurigá nijeni ayénachó echo'ná simea, mapurigani ayénachó bacháami binói yuwa, wéemi raweka, chokoba wiligá o'wikema.
A'lí mapalí aboni ma je'ná jerigá námali mapurigá echi walula silíami aneli, echalí aboni ku simíbali. A'lí biché aboni auchecho riwali echi sopolí mapu aboni ma riwali bukulínala, echo'ná kayé panina. A'lí echi sopolí bacháami ináraga, bayélali aboni mapuyénasí echo'ná Belenchi nawagá, echo'ná moba chukúbali mapo'ná echi táa towí Jesucristo bu'wiri.
Echalí aboni ne wabé kaníili mapalí aboni ku riwali echi sopolí.
A'lí ma mo'wigá echo'ná kalírali, aboni riwali echi táa towí Jesucristo, echi Binói iyela, María riwéami, ayénachó. A'lí aboni wéemi raweka bacháami chokoba jaga o'wikeli echi táa towí Jesucristo. Ayénachó aboni toli jaré wabé natéami namuti. A'lí aboni ma irápaga, kóoli echi táa towí, echi wenomí oro aniríwami, bilé wabé natéami moluwá ayénachó, echi wabé su'weti mira aniríwami ayénachó.
A'lí mapalí aboni ma kochigá rimuli, echalí Riosi aneli aboni mapurigá aboni ketasi ku ruyema echi walula Erorsi mapu kumi asali echi táa towí Jesucristo. Echijiti echo'ná si'wina buwichí simáraga, aboni ku simíbali echo'ná aboni kawíwalachi.
Echo'ná Ejíptochi júmsaliA'lí mapalí echi jaré wabé 'nátami rijói ma ku simíbali, echalí echi José rimuga niráa, riwali echi walula Riosi kapitánawala mapu jeaneli: ¡Asiska we yáa mutú echi táa towí! ¡We sapú bayéraga togá echi táa towí, echi Binói iyela ayénachó, echo'ná auché biléana kawírali, Ejíptochi anilíwachi! A'lí echo'ná tibí mapuyénasí nijé nimí anema mápumi auchécho ku nawá jena'í mujé kawíwalachi, mapujiti echi walula Erorsi we ama mi'línala echi táa towí.
A'lí echi José ku busuresa, we yáati, rokogó niráa bayéraga toli echi towí, echi towí iyela ayénachó, a'lí echo'ná auché biléana kawírali, Ejíptochi anilíwachi simíbali.
A'lí aboni echo'ná muchili mapuyénasí ma mukuli echi Erorsi. Echirigá ne sébali ikili mapurigá Riosi bachá niráa anili, mapurigá echi walula Riosi jiti nawésami jeanigá osali: Echi Walubela Riosi jeaní:Echo'ná Ejíptochi jonsa bayélini echi keni Raná.
Echi walula Erorsi nulali ko'wínara echi jaré kúuchiA'lí echi Erorsi ne wabé yoli mapalí echi jaré wabé 'nátami rijói ketasi ku ruyeli. Echalí binói nuleli ko'wínala ne si'néami echi jaré kúuchi kúrowi echo'ná Belenchi muchúami, echo'ná mulubé noligá muchúami ayénachó, ne si'néami mapu ikí ketasi cho okuá bamíbami níili, mapujiti binói ruyérami níili echi jaré wabé 'nátami rijói jiti, mapurigá ketasi cho okuá bamíbami níili, mapalí jonsa echi sopolí bachá niráa riwílati.
Echirigá ne sébali ikili mapurigá bachá niráa anirúami níili, mapalí echi walula Riosi jiti nawésami, Jeremíasi riwéami, jeanigá osali:
Echo'ná Ramachi anilíwachi piréami pagótami námali bilé mukí wabé naláami.Echi Rakeli niili, mapalí ne wabé nalali mapujiti ma ko'wirúami níili binói kúchuwala.A'lí biché binói ketasi chirigá nakili mapu ku kanílatami níima,mapujiti ma suwili kepu kúchuwa.
Aboni ku rowili echo'ná Ejíptochi jonsaA'lí mapalí echi Erorsi ma mukúami níili, echalí echi José rimuga bu'wili echo'ná Ejíptochi mapalí bilé walula Riosi kapitánawala ra'íchali jeanigá:
Wilísaga auchecho siné bayéraga togá echi táa towí, kepu iyé ayénachó, A'lí echo'ná echi jaré Isaeli anilíwami pagótami kawíwalachi ku simigá, mapujiti ma mukuli echi Erorsi mapu miná mi'línali echi táa towí Jesucristo.
A'lí biché echi José we sapú wilísaga bayéraga toli echi táa towí Jesucristo, echi Binói iyela ayénachó. A'lí aboni ku simíbali echo'ná Isaeli aniríwami pagótami kawíwalachi.
Chopi mapalí echi José ruyérami níili mapurigá echi Arkelao riwéami ma wilárati mapurigá walula silíami niráa echo'ná Juréachi, A'lí echi José we majali echo'ná simiyá, mapujiti echi Arkelao, echi Erorsi ranala níili. A'lí biché mapalí echi José kochigá rimuli, echalí echi walula Riosi kapitánawala ruyeli mapurigá echo'ná Galiléachi anilíwachi kawírali simea. A'lí echo'ná simíbali.
A'lí mapalí aboni sili echo'ná Galiléachi anilíwachi kawírali, A'lí aboni piréali echo'ná biléana walúlachi mapo'ná Nasarétachi anilíwachi níili. Echirigá ne sébali ikili mapurigá bachá niráa nawésali echi jaré o'wéala Riosi jiti nawésami mapurigá osirúami ju echo'ná Riosi Ra'íchala oselíwalachi mapurigá echi Walubera Jesucristo echo'ná Nasarétachi bitéami níima.
Echi Juani mapu pagóami níili we nawésali echo'ná biléana waná kawichí<TS3>(Mr. 1:1-8; Lk. 3:1-9, 15-17; Jn. 1:19-28)Echalí rawé echi Juani, mapu pagóami níili, echo'ná biléana waná kawichí nawali, echo'ná Juréachi anilíwachi kawírali. A'lí echi Juani we nawésali echi pagótami echo'ná waná kawichí síami.
A'lí jeanigá nawésali: ¡Auchecho si'nú, galabéala niráa ku 'natasi! ¡Ku ro'wisi Riosi yuwa mapujiti ke 'me ayó echi ripá riwigachi atíami Riosi galá nulema jena'í wichimóbachi piréami pagótami!
A'lí je'ná Juani binói níili echi rijói mapu echi walula Riosi jiti nawésami, Isaíasi riwéami, bachá niráa echijiti rugá nawésali mapurigá je'ná jerigá osirúami ju echo'ná Riosi Ra'íchala oselíwalachi:Echo'ná biléana waná kawichí, bilé rijói o'weli ra'íchaga nawésama jeanigá:Echi Walubela ke sayiná nawama jena'í wichimóbachi.A'lí mapalí bilé walula echirigá nawama, 'yémitamo sinibí galá a'lara echi buwé mapurigá echo'ná galá simírama echi walula.Jipi, ayénachó galá a'lárasi 'yemi aboni sulálachi achigórigá mapurigátamo sinibí galá a'lara echi buwé.
A'lí echi Juani echi kameyo anilíwami bo'wala niwárami napacha iyénali. Ayénachó bilé wichí puka iyénali. A'lí binói ko'wali echi korochi wakichéami. Ayénachó ko'wali echi kolimena, echo'ná kawichí nirúami.
A'lí ne si'néami pagótami echo'ná Jerusalémachi anilíwachi walúlachi piréami kipúbiya simíbali echo'ná mapo'ná echi Juani nawesa asali. Ayénachó ne si'néami echo'ná Juréachi anilíwachi kawírali piréami echo'ná kipúbiya sili, ne si'néami pagótami echo'ná noligá bakochi Joránachi anilíwachi piréami ayénachó.
A'lí echo'ná bakochi Joránachi anilíwachi echi Juani galá pagoli echi si'néami pagótami, mapalí aboni ku rugá nawésali suwaba mapurigá aboni ma chati olali.
Chopi mapalí echi Juani riwali mapu wikabé echi jaré Bariseo anilíwami binériami, ayénachó wikabé echi auché jaré Saruseo anilíwami binériami echo'ná binói yuwa sili mapurigá aboni echirigá ba'wí jiti pagótami níima, A'lí binói jeaneli: ¡'Yemi pagótami mapurigá jaré sinowi kúchuwala ju! ¡'Yémitamo wabé 'yékami ju, echijítitamo wakiná júmsali, mayega mapurigátamo ketasi kastigo 'yárami níibo waminana rawé!
Ne galabé olasi, mapurigátamo echirigá 'nérabo echi auché jaré pagótami máputamo ma ne bichíwali ku galabé 'nátaga, ma ku ro'wili Riosi yuwa.
Ketasi chopi 'natasi echo'ná pachana 'yemi sulálachi niráa mapu 'yemi aboni wabé galabé oráami pagótami ju, chopi mapujiti 'yémitamo echi Abrami pagótamawara ju. Nijé 'yemi nimí ané mapu a Riosi nakisáagá mapu auché jaré wikabé Abrami pagótamawala niwárami níima, Riosi Binói galá omérama je'ná wikabé rité jiti, ne wikabé echi Abrami pagótamawala niwayá.
A'lí echi Juani ayénachó jeanili: Echi jaré pagótami mapurigá jaré rakéami namuti ju. Ayénachó ma mulipi ju mapalí jaré rakéami namuti káraga mitétami níima. Echalí ne suwaba rakéami namuti mapu ketasi galabé rakeko, échiko káraga miteka, echo'ná na'írali ulútami níima.
Nijé ne bichíwali 'yemi mi pagola echi ba'wí jiti, mapujítitamo ma ku ro'wili Riosi yuwa. Chopi echi Walubela mapu jubáami tamí yuwa inaro, échiko ne wabé simírami Walubela ju ketasi mapurigá nijé. A'lí nijé ketásini 'me we galá ju mapurigani galá mulubéanama Binói yuwa. Nirapeni galá ju mapurigani akaráptama Binói akalá. Echi Walubela 'yemi mi 'yama echi wabé Galabé Riosi Iwigala, ayénachó Binói walú kastigo 'yama echi jaré chati oláami, echo'ná wabé chati ratáami na'írali.
A'lí echi Walubela ma karigá atí mapurigá kasúuwama echi turío, mapujiti echo'ná rapirátachi Binói suwaba galá kasúwama Binói níwala turío. Ayénachó Binói napabuka katiwama echi turío echo'ná pachá Binói níwala rikóachi. Echalí Binói káraga na'ema echi kajela echo'ná walú na'írali mapo'ná tarapé siné cho'wíami níima.
Chopi echi Juani wabé riwélaga, ketasi nakili mapu pagoma. A'lí echi Juani jeaneli echi Jesusi: Arigá galá níima mapurigá Mujé binói tamí pagoma echi ba'wí jiti. ¿Áchami nakí Mujé mapurigá nijé nimí pagoma?
A'lí Jesusi ku nijéwaga jeaneli: Jipi arigá tamí pagó, mapujiti arigá 'wérali ju mapurigata echirigá sébali olabo ne suwaba echi galabé oluwáwami. A'lí Juani pagoli echi Jesusi ba'wí jiti.
A'lí mapalí Jesusi echirigá ba'wí jiti pagótami níili, A'lí ku machinsa echo'ná ba'wírali jonsa, Binói riwali echo'ná ripá riwigachi mapurigá we iráparami niráa níili. Ayénachó Binói riwali mapurigá echi we Galabé Riosi Iwigala echo'ná Binóichi moba rikínali mapurigá bilé makawi niráa.
A'lí Riosi Binói echo'ná ripá riwigachi jonsa ra'íchaga jeanili: Je'ná ju echi bilepi Nijé Ranala mápuni ne wabé galé. Nijeni ne wabé ganili Binói jiti.
Echi riablo we nakili mapu Jesusi chati olama<TS3>(Mr. 1:12-13; Lk. 4:1-13)A'lí echi we Galabé Riosi Iwigala bayérali echi Jesusi echo'ná biléana waná kawichí, mapurigá echi riablo echo'ná ra'íchama Binói Jesusi. Echi riablo chopi nakili mapurigá Jesusi chati olama, chopi Jesusi ketasi chirigá chati olali.
A'lí biché mapalí Jesusi tarapé namuti ko'wali nawosa makói rawé, nawosa makói rokogó yénasí, a'lí Binói ne wabé locheli.
A'lí echi riablo echo'ná Jesusi yuwa nawagá, jeaneli: Mujé a ne bichíwali Riosi Ranala níisagámi, galá nulé je'ná wikabé rité mapurigá wikabé pani nílama.
A'lí Jesusi ku nijéwaga jeaneli: Echo'ná Riosi Ra'íchala oselíwalachi jerigá osirúami ju:Echi pagótami ketasi chopi ko'wáami jiti pirérama, chopi ayénachó arigá 'wérali ju mapu aboni galá bichíima suwaba Riosi Ra'íchala, mapurigá aboni ne bichíwali sinibí niráa pirélama.
A'lí echi riablo toli echi Jesusi echo'ná Galabé Walúlachi, Jerusalémachi anilíwachi. A'lí binói wilali echi Jesusi echo'ná ripá moba echi walubé Juríosi ri'obáwalachi.
A'lí echi riablo jeaneli: Mujé a ne bichíwali Riosi Ranala níisagá, jena'í jonsa mi ri'lé pochí, a'lí tarapé namuti mi chibi ikimea, mapujiti jerigá osirúami ju echo'ná Riosi Ra'íchala oselíwalachi:Riosi nulema echi jaré wikabé kepu kapitánowa mi jiti,mapurigá aboni mi mutúma echo'ná kepu sikachí niráa,mapurigá mi ke siné chiwimea kepu rarachí echo'ná ritérari.
A'lí Jesusi ku nijéwaga jeaneli: Ayénachó je'ná jerigá osirúami ju echo'ná Riosi Ra'íchala oselíwalachi:Ketasi mi waminá nulé mapurigá echi Walubela kemi Riósawa chati olama.
A'lí pe wakinana echi riablo toli echi Jesusi echo'ná ripá biréana wabé ripabé rabó. A'lí sinepi niráa 'nérali suníami kawichí walula nulálachi jena'í wichimóbachi nirúami. Ayénachó 'nérali mapurigá echo'ná nuláami o'wéala ne wabé simírami o'wéala níili.
A'lí echi riablo jeaneli: Nijé wabé omérami ju nimí ayá mapurigami ne walubela nuláami níima ne suníami jena'í wichimóbachi. Nijé nimí 'yama suwaba je'ná walubélawala a Mujé arigá tamí yuwa bacháami chokoba wilisáagá, mapurigami tamí waminabi walubélaga anémami, ketasi mapurigá Mujé.
A'lí Jesusi jeaneli: Miná waná simigá mujé Satanasi riwéami riablo, mapujiti echo'ná Riosi Ra'íchala oselíwalachi je'ná jerigá osirúami ju:Mujé chopi bacháami chokoba wiligá walubélaga anema echi Walubela mujé Riósawala.Ayénachómi chopi o'wikema echi Walubela mujé Riósawala.
A'lí echi riablo ma ariweli. A'lí echi jaré Riosi kapitánawala we yáati sisáa, ku'wírali echi Jesusi.
Jesusi chótali nawésiya<TS3>(Mr. 1:14-15; Lk. 4:14-15)A'lí mapalí Jesusi ma námali mapu echi Juani ma pachá bachárami níili, echalí Binói ku simili echo'ná Galiléachi anilíwachi kawírali.
A'lí Jesusi ketasi auchecho ku bitéali echo'ná Nasarétachi anilíwachi walúlachi, chopi Binói nawagá bitéali echo'ná Kapernaúmachi anilíwachi walúlachi, echo'ná ba'wírali suwé mapo'ná Sabulona anilíwami pagótami kawíwalachi ju, echi auché jaré Nepalí anilíwami pagótami kawíwalachi ayénachó,
mapurigá echirigá galá ikimea mapurigá bachá niráa anili echi Walula Riosi jiti nawésami Isaíasi riwéami, mapalí je'ná jerigá osali:
Echo'ná echi jaré Sabulona anilíwami pagótami kawíwalachi, ayénachó echo'ná echi jaré Nepalí anilíwami pagótami kawíwalachi,echo'ná walú ba'wírali burúami, waminá bo'ónala Joránachi anilíwachi bakochi,echo'ná Galiléachi anilíwachi kawírali mapo'ná piré echi jaré isena pagótami.
Echi pagótami mapu echo'ná rokowárali piréali ma galá machíratami níili.Ayénachó echi jaré pagótami mapu chopi suwiméa riwéali, ma galá rayéntami níili.
Echalí jonsa Jesusi chótali nawésiya jeanigá: ¡Galabé si'nú niráa 'natasi! ¡Ku ro'wisi Riosi yuwa! Mapujiti ke 'me ayó echi Riosi ripá riwigachi atíami galá nulema si'néami pagótami.
Jesusi bayeli naó rijói mapu rochí sirúami níili, mapurigá aboni Binói yuwa najátama<TS3>(Mr. 1:16-20; Lk. 5:1-11)A'lí echo'ná ba'wírali suwé Galiléachi anilíwachi iyénaga, Jesusi riwali okuá rijói najirémami, echi mapu Simoni níili, mapu ayénachó Pegro riwéami níili, echi Antresi ayénachó, mapu echi Simoni rijimala níili. A'lí aboni we pali echi walú namuti tétami mapuyiri chiní echo'ná ri'lé ba'wílali mapujiti aboni rochí sirúami níili.
A'lí Jesusi jeaneli: Wakiná tamí yuwa najátasi, a'lí 'yemi nimí binérama mapurigátamo galá omérabo binériya echi auché jaré pagótami, mapurigá aboni galá tamí bichíima.
A'lí biché aboni we yáa ariwesa echi jaré o'weli namuti tétami mapuyiri chiní, a'lí Jesusi yuwa jubáami najátali.
Echo'ná jonsa, Jesusi pe minana simigá riwali auché jaré okuá rijói najirémami, echi mapu Jakobo riwéami níili, echi Juani ayénachó mapu binói Jakobo rijimala níili. Okuánika echi bilé rijói Sibireo riwéami kúchuwala níili. Je'ná okuá najirémami muchiri echo'ná pachá biléana bárkochi, echi kepu onó Sibireo riwéami yuwa. A'lí aboni pachókiya muchili echi o'weli tétami namuti mapuyiri chiní mapujiti aboni chapili echi wikabé rochí. A'lí Jesusi bayeli echi aboni.
A'lí okuánika aboni we yáati ariwesa echi barko, ayénachó ariwesa aboni onolá, a'lí jubáami najátaga simíbali echi Jesusi yuwa.
Jesusi binérali wikabé pagótami<TS3>(Lk. 6:17-19)A'lí Jesusi ne suníami iyénali echo'ná Galiléachi. Ayénachó galá binéraga nawésali echo'ná suníami aboni ri'obáwalachi. Binói galá nawésali echi Galabé Riosi Ra'íchala, jeanigá mapu Riosi ma galá nulé echi pagótami. Ayénachó Binói galá ku sa'wali suwaba nayúkowami, suwaba okókowami ayénachó.
A'lí si'néami echo'ná Síriachi anilíwachi kawírali piréami galá ikíili mapu Jesusi echirigá olali. A'lí aboni echo'ná Binói yuwa pali ne si'néami echi jaré nayúkami, si'néami mapu karúrigá nayúkowami jiti nayúkali, ne si'néami mapu ikí risúu olárami níili echi okókowami jiti ayénachó, ne si'néami echi auché jaré wabé chati riablo aliwala aliwéami ayénachó, ne si'néami echi auché jaré umugúsuwami ayénachó, ne si'néami echi auché jaré ketasi omériami 'asísiya ayénachó. A'lí Jesusi galá ku sa'wali ne si'néami.
A'lí Jesusi yuwa najátali wikabé pagótami echo'ná Galiléachi anilíwachi kawírali piréami, echo'ná makóisana o'wéalachi piréami ayénachó, echo'ná walúlachi Jerusalémachi piréami ayénachó, echo'ná Juréachi anilíwachi kawírali piréami ayénachó, echo'ná bo'ónala bakochi Joránachi anilíwachi piréami ayénachó.
A'lí Jesusi chótali binéria, jeanigá:
Echi jaré wabé kaníliami<TS3>(Lk. 6:20-23)Arigá ne wabé ganíliami ju si'néami pagótami mapu ikí we o'mónami juko aboni sulálachi niráa, mapujiti Riosi galá nulé aboni.
Ayénachó arigá wabé ganíliami ju si'néami pagótami mapu ikí we nalákako, mapujiti Riosi galá ganílatama aboni.
Ayénachó ne wabé ganíliami ju si'néami pagótami mapu ikí ketasi níliami juko, mapujiti aboni narema je'ná kawí mapurigá aboni níwala niráa.
Ayénachó ne wabé ganíliami ju si'néami pagótami mapu ikí ne wabé nakiko mapu aboni ku wikawárami níima, mapujiti aboni ne bichíwali galá ku wikawárami níima.
Ayénachó ne wabé ganíliami nilisi 'yemi si'néami pagótami mapu ikí we natimáami juko, mapujiti Riosi ne wabé natimama aboni.
Ayénachó ne wabé ganíliami ju si'néami pagótami mapu ikí galá bi'wíami suléami juko, mapujiti aboni galá riwimea Riosi.
Ayénachó ne wabé ganíliami ju si'néami pagótami mapu ikí galá ruyé echi auché jaré pagótami, jeanigá mapu aboni kilí ologá pirélama. A'lí echirigá ruyéami pagótami echirigá ganílama mapujiti Riosi anema aboni, Binói kúchuwala niráa.
Ayénachó si'néami galá bichíyami pagótami ne wabé ganíliami ju mapalí echi auché jaré ke bichíyami pagótami ne wabé chati ologá a'najátama aboni, chopi mapujiti aboni galá bichíi Riosi, ayénachó mapujiti aboni we galabé olá. A'lí aboni we ganíliami ju mapujiti Riosi galá nulé aboni.
'Yémitamo arigá ne wabé ganíliami ju mapalí echi auché jaré ke bichíyami pagótami 'yemi mi wabé yóniga a'najátama chopi mapujítitamo tamí bichíi. Ayénachótamo arigá ne wabé ganíliami ju mapalí aboni, 'yékaka niráa, wabé chárigá ra'ichama, 'yemi mi sayéraga.
Echalí ne wabé ganílasi 'yemi, mapujítitamo galá ku natétarami níibo echo'ná ripá riwigachi. Echirigá achigórigá kichiga a'najátarami níili echi jaré o'wéala Riosi jiti nawésami mapu chabé ki'yá piréali, mapalí 'yémitamo ketasi cho piréali.
Echi jaré bichíyami mapurigá echi koná ju<TS3>(Mr. 9:50; Lk. 14:34-35)'Yémitamo ju mapurigá echi koná, jena'í wichimóbachi nirúami. Chopi a echi koná ketasi galabé akáami níisagá, echalí echi koná ketasi chirigá galá ku akáami niwárami níima, chopi ma ketasi iré. Echalí miná machí pátami níima mapo'ná echi pagótami we rikema.
Echi jaré bichíyami ayénachó mapurigá rajáami ju'Yémitamo mapurigá rajáami ju, jena'í wichimóbachi. Ayénachó mapalí wikabé kalí niwárami níisa echo'ná biléana ripá rabó, echalí echi kalí sinibí galá riwirúami níima.
Mapalí echi pagótami rajema echi chopé, ke wesi aboni wilama echi chopé rajáami echo'ná ri'lé pachá biléana kajonchi. Chopi aboni ripabé ritérali wilama mapurigá aboni echirigá machílatama si'néami echo'ná pachá kalírali muchúami.
'Yemi ayénachó echirigá mapurigá rajáami niráa níisi, echo'ná bacháami echi auché jaré pagótami yuwa. Ne galabé ologá pirélasi echi auché jaré pagótami yuwa, mapurigá aboni galá riwimea mapurigá 'yémitamo sinibí galabé ologá piré, mapurigá aboni echijiti waminabi walubéraga anema echi 'yemi Onolá mapu echo'ná ripá riwigachi atí.
Jesusi binérali mapurigá Riosi nuleli echi pagótamiKetasi 'natasi mapu Nijé nakubámiya nawali echi Riosi nulalila. Ni bilé cho 'natasi mapu Nijé nakubámiya nawali echi auché jaré osirúami, Riosi jiti nawésami oselíwala. Ketasini nakubámiya nawali. Chopi Nijeni nawali mapurigani echirigá ne sébali olama mapurigá echo'ná osirúami ju.
Ne bichíwali Nijé 'yemi nimí ané mapu ketasi suwibama bilé táa osirúami, nirapé suwibama echi wabé tabéala osirúami mapu echo'ná Riosi nulalila oselíwalachi osirúami ju mapuyénasí abijí tibima Riosi bitélachi echo'ná ripá riwigachi nirúami, mapuyénasí abijí tibima je'ná wichimoba ayénachó. Chopi ne suwaba gará ikimea mapurigá osirúami ju echo'ná Riosi nulalila oselíwalachi.
Mapuyíripi rijói ketasi gará nijéwasagá echi wabé tabéala Riosi nulalila, chopi arigá binérasa echi auché jaré pagótami mapurigá aboni ayénachó ketasi galá nijéwama, échiko ne wabé tabéala níima echo'ná ripá riwigachi mapo'ná Riosi we nulá mapurigá ne Walubela niráa. Chopi mapuyíripi rijói ne galá nijéwasagá, ayénachó echirigá binérasa echi auché jaré pagótami mapurigá aboni ayénachó galá nijéwama, échiko mapurigá bilé walula niráa níima echo'ná ripá riwigachi mapo'ná Riosi nulá mapurigá ne Walubela niráa.
Mapujiti 'yemi nimí ané mapu a 'yemi ketásitamo waminabi galabé oláami níisagá, ketasi mapurigá echi jaré Riosi nulalila binériami, ayénachó ketasi mapurigá echi Bariseo anilíwami binériami, a'lí 'yémitamo ketasi chirigá sebabo echo'ná ripá riwigachi mapo'ná Riosi we nulá mapurigá ne Walubela niráa.
Jesusi binérali echi pagótami jeanigá mapu aboni ketasi na'áwama<TS3>(Lk. 12:57-59)Mátamo námali mapurigá Riosi aneli echi jaré ki'yá piréami, jeanigá: ¡Ketási mi'yá auché jaré! Ayénachó echi mapuyíripi mi'lisáagá auché jaré, échiko ne wabé wi'nijírami níima.
Chopi Nijé 'yemi nimí jeané: Mapuyíripi rijói ne wabé simírami yónasagá echi auché jaré pagótami, échiko ne wabé simírami wi'nijírami níima. A'lí echi jaré o'wéala ochérami ayénachó wabé wi'nijima mapuyíripi rijói wabé chati anésagá echi auché jaré pagótami. Ayénachó mapuyíripi rijói wabé chati anésagá echi auché jaré, échiko echo'ná ri'lé riáblochi pátami níima, mapo'ná ne walú rajá.
Echijiti ami pásagá mujé níwala kónawami echo'ná pachá Riosi níwala ri'obachi, mapurigami echo'ná bacháami 'yama Riosi, chópimi echo'ná a binói 'natásagá mapurigá auché bilé rijói mi we sayera, jaré namuti jiti,
echalí echo'ná pachá ri'obachi bacháami ariwé echi mujé níwala kónawami. A'lí bachá niráa ku simigá ku katéwaga ganílama echi auché bilé rijói yuwa mapu mi we sayera. Echalimi auchecho siné ku simigá echo'ná ri'obachi mapurigami galá 'yama Riosi echi mujé níwala kónawami.
Sinibí we yáati ku katéwaga ganili echi mujé sayela yuwa, mapuyénasími binói yuwa inaro echo'ná buwichí, mapalí 'yémitamo okuánika katéwaga simabo echi jaré igúsuwami yuwa. Echirigá we yáati ku katéwaga ganili binói yuwa mapurigá ketasi ikimea mapu echi mujé sayela mi banírama echo'ná bacháami echi komisario yuwa, a'lí echi komisario mi 'yama echi kapitani, a'lí bichemi pachá bachárami níimiré.
Ne bichíwali nimí ané mapu echirigá ikisáagá, mujemi ketasi ku machínama echo'ná pachá kumurachi jonsa, mapuyénasími ke cho káraga natétasagá ne suwaba wenomí mapu ikí echi jaré igúsuwami mi bujénali.
Jesusi binérali jeanigá mapu echi jaré mapu niwíami juko ketasi auché jaré isena yuwa kochimea'Yémitamo ma námali mapurigá Riosi aneli echi jaré ki'yá piréami jeanigá: 'Yemi rijói jubéami ketasi kochisí echi jaré isena muguí yuwa. Ayénachó 'yemi muguí kunéami ketasi kochisí echi jaré isena rijói yuwa.
Chopi Nijé 'yemi nimí jeané: Mapuyíripi rijói chopi we 'néniga nakígá yuwa kochinálasága bilé si'nú mukí yuwa, échiko ma chati olali pachana binói sulálachi niráa, achigórigá mapurigá bilé rijói ne bichíwali we chati olá mapali binói kochimea bilé si'nú mukí yuwa mapu ketasi binói upila ju.
Echijiti a mujé busila echo'ná watoná mi chati olárasagá, ketasi nakiwi mapu mujé binói busila mi echirigá chati olárama. ¡Waminá machí pa echi mujé busila, kéremá! Waminabi ne galá níima wikáwasagá biléana busí, mapurigami arigá ku bitérama echo'ná ripá riwigachi, mapurigami ketasi káraga pátami níima echo'ná ri'lé riáblochi mapo'ná walú rajá.
Ayénachó a mujé sikala echo'ná watoná mi chati olárasagá, ketasi nakiwi mapu mujé binói sikala mi echirigá chati olárama. ¡Waminá ripuná echi mujé sikala, kéremá! Waminabi ne galá níima wikáwasagámu biléana siká mapurigami arigá ku bitélama echo'ná ripá riwigachi, mapurigami ketasi káraga pátami níima echo'ná ri'ré riáblochi mapo'ná walú rajá.
Chopi Nije 'yemi nimí jeané: Mapuyíripi rijói ariwésagá binói upila, échiko we chati olá, binói upila sayéraga, mapujiti echi mukí echirigá osá chokéami niráa kunesa, we chati olá mapurigá bilé si'nú rijói yuwa kochíami. Ayénachó mapuyíripi rijói upeko echi ku pátami mukí yuwa, échiko ayénachó chati olá mapurigá bilé si'nú mukí yuwa kochíami niráa. Chopi siné káachi riwirúami níisa mapurigá echi mukí bachá niráa, auché bilé rijói yuwa kochili mapalí echi mukí ke cho kunéami níili, echalí risensia ju mapu binói kunala ku rojuaga ariwema echi mukí.
Jesusi binérari jeanigá mapu echi pagótami ketasi chuwé ra'íchaga anema echi Walubela Riosi riwaráAyénachótamo ma námali mapurigá echi Moisesi je'ná jerigá oseli echi ki'yá piréami pagótami: Ketásimi we chuwé ra'íchaga ané echi Warubera Riosi riwalá. Chópimi ne bichíwaga ra'ichama Riosi yuwa.
Chopi Nijé 'yemi nimí jeané: Ketásitamo wepi chuwé ra'ichasi tabiyiri namuti jiti, nirapétamo chuwé ra'ichasi echo'ná ripá riwigachi nirúami namuti jiti, mapujiti echo'ná ripá riwigachi Riosi níwara asibálachi ju.
Ketasi wepi chuwé ra'ichasi jena'í wichimóbachi nirúami namuti jiti, mapujiti jena'í wichimóbachi ju mapo'ná Riosi we nulé echi pagótami. Nirapé wepi chuwé ra'ichasi echo'ná Jerusalémachi aniríwachi walúlachi jiti, mapujiti echo'ná walúlachi echi Walubela Riosi níwala ju.
Nirapétamo wepi chuwé ra'ichasi 'yemi mo'ola jiti, mapujiti ketásitamo omérabo rosákami niwayá ni bilé kupá, nirapétamo omérabo chókami niwayá.
Chópitamo jerigá ra'ichasi: Ayena. Ayena. Jerigá anigá kéremá: Ketasi. Ketasi. Mapujiti suwaba mapu waminabi simírami ju je'ná jiti, échiko ketasi 'me galabé ra'ichárami ju.
Jesusi binérali jeanigá mapu echi pagótami ketasi ku kuwana sayérama echi jaré aboni asayela<TS3>(Lk. 6:29-30)Mátamo námali mapurigá echi Moisesi je'ná jerigá nuleli echi jaré ki'yá piréami pagótami jeanigá: A bilé rijói mi busugásnasagá biléana busí, a'lí mujé binói ayénachó achigórigá ku busugásanama biléana echi rijói busila. Ayénachó mapu a bilé rijói mi na'mínasagá biléana ramé, a'lí mujé binói ayénachó achigórigá ku na'mini biléana echi rijói ramilá.
Chopi Jesusi binói ayénachó jeanili: Nijé 'yemi nimí jerigá ané: Ketásitamo echirigá ku kuwana sayérabo echi auché jaré pagótami mapu 'yemi mi chati olá. Chopi mapuyíripi rijói mi cho'nisá echo'ná watoná mujé banalachi, ayénachó risénsia 'ya mapurigá binói mi auchecho siné cho'nimea echo'ná o'winá mujé banalachi.
A'lí mapuyíripi rijói nakiko mapu mi 'yema mujé napáchala, mapalí binói justicia tani echi jaré igúsuwami yuwa, arigá káraga 'ya mujé napáchala, mujé kimala ayénachó.
A'lí biché mapuyíripi rijói mi nuleko mapu mujé apanéraga simea binói yuwa pe mulubé niráa, arigá simigá binói yuwa auchecho miná osá niráa.
Galá 'ya mapuyíripi rijói mi tániko bilé namuti. Ayénachó galá wikanéwi mapuyíripi rijói nakiko wikaká chapimea mujé níwala namuti.
Jesusi binérali jeanigá mapu echi pagótami arigá kalema echi jaré aboni asayela<TS3>(Lk. 6:27-28, 32-36)Mátamo námali mapurigá echi jaré ki'yá piréami pagótami jeanili: Ne galá kalé echi jaré echo'ná mulubé mujé yuwa piréami, ayénachó ne wabé kichí echi jaré mujé asayela.
Chopi Nijé 'yemi nimí jeané: Ne galá kalesi echi jaré 'yemi asayela. Ne galabé ra'íchasi echi jaré mapu 'yemi mi we chati ra'íchaga ané. Ne galá olasi echi jaré yuwa mapu 'yemi mi we kichí. Ayénachó Riosi yuwa tániga ra'ichasi echi jaré jiti mapu 'yemi mi wabé kichiga, risúu olá, ayénachó echi jaré jiti mapu 'yemi mi wabé kichiga a'najata.
Echirigá olasi mapurigátamo ne bichíwali kétamo Onó tanala níibo, mapu echo'ná ripá riwigachi atí, mapujiti Binói galá olá mapurigá echi Binói níwala rayénali ne galá rayénataga olá echi jaré wabé chati oláami pagótami, achigórigá mapurigá ayénachó rayénata echi auché jaré galabé oláami pagótami. A'lí Riosi ayénachó nulá mapu galá ukumea echo'ná echi jaré galabé bichíyami pirélachi, ayénachó echo'ná echi jaré ketasi bichíyami pirélachi.
Mapujiti átamo chopi kalésagá echi jaré pagótami mapu ayénachó 'yemi mi wabé kalé, ¿churigátamo ku natétarami níibo mapurigá galabé oláami niráa? ¿Kéchatamo echirigá achigórigá olá mapurigá echi jaré wenomí napabúami, mapu 'yémitamo we chati oláami niráa ané?
A'lí átamo chopi naripásagá echi auché jaré 'yemi ritémawala, ¿píritamo echirigá wabé simírami galabé olá? ¿Kéchatamo echirigá achigórigá olá mapurigá echi auché jaré ketasi bichíyami pagótami?
Ne galá níisi 'yemi, mapurigá kétamo Onó, ripá riwigachi bitéami ne galabé ju.
Jesusi binérali jeanigá mapu churigá echi pagótami galabé olamaKetasi chopi olasi echi we galabé olalila bacháami echi auché jaré pagótami yuwa, mapurigátamo echirigá chopi galá riwirúami níibo echi jaré aboni jiti. Átamo echirigá olásagá ketásitamo ku natétarami níibo 'yemi Onolá jiti, mapu echo'ná ripá riwigachi atí.
Mapalimi kóoma echi auché jaré we tisúwati pagótami, ketasi echirigá olasi chopi mapurigá auché jaré pagótami riwimea mápumi galabé olá. Ketasi nulesi we iwéami siménara bacháami mujé yuwa mapalimi echirigá kóoma echi jaré tisúwati. Echirigá chopi olá echi auché jaré mapu galabéraga ané aboni niráa, chopi aboni arigá wabé 'yékaka olá. Aboni chopi echirigá olá echo'ná pachá aboni ri'obáwalachi, echo'ná walúlachi nasipa ri'narátachi keremá, mapurigá echi auché jaré pagótami echirigá riwisáa, wabé galabéraga anema aboni. Ne bichíwari Nijé 'yemi nimí ané mapu aboni ma ku natétarami ju. Riosi ketasi waminabi natétama aboni.
Chopi mapalí mujemi kóoma jaré we tisúwati pagótami, galá níima chiná niráa kóosa. Echalí ketasi kóosi aboni echo'ná bacháami auché jaré pagótami yuwa, mapurigá aboni echirigá galá riwisá, a'lí animea mapu mujé binói we galabé oláami ju.
Echijiti we chiná niráa kóosi echi auché jaré we tisúwati. A'lí mujé Onolá mapu ne galá ritiwá suwaba namuti chiná nasótami, échiko ne galá suwaba riwíraga mi galá ku natétama.
Jesusi binérali jeanigá mapu churigá galá níima ra'ichasa Riosi yuwa<TS3>(Lk. 11:2-4)A'lí mapalimi tániga ra'icha Riosi yuwa, ketasi níisi mapurigá echi auché jaré pagótami mapu chopi galabéraga ané aboni niráa, chopi aboni arigá wabé 'yékaka olá. Echi jaré aboni we kaníliga jawi echo'ná pachá ri'obachi mapalí aboni olá mapurigá Riosi yuwa ra'íchaga niráa. Ayénachó aboni we kaníliga jawi echo'ná machímanomí mapalí aboni ayénachó echo'ná olá mapurigá Riosi yuwa ra'íchaga niráa. Aboni chopi echirigá olá mapurigá echi auché jaré pagótami, echirigá riwisáa, ne garabé oláami niráa anema echi aboni. Ne bichíwali 'yemi nimí ané mapu aboni ma niwa kepu natétawala. Riosi ketasi waminabi natétama aboni.
Chopi mujé mapalimi ra'icha Riosi yuwa, echo'ná pachánala mujé kalílachi bakí. A'lí ma 'yérasa 'yera, a'lí ra'ichá mujé Onolá yuwa mapu chiná atí. A'lí mujé Onolá mapu galá ritiwá suwaba namuti chiná nasótami, Binói mi galá ne suwaba riwíraga ku natétama.
A'lí mapalimi ra'icha Riosi yuwa, ketasi wisabé ra'ichá bilepi ra'íchali niráa mapurigá echi jaré ketasi galabé bichíyami sinibí olá, mapujiti aboni mayé mapu Riosi galá námama aboni mapujiti aboni wisabé niráa ra'icha bilepi ra'íchali niráa.
Ketasi níisi 'yemi mapurigá aboni niráa, mapujiti kétamo Onó galá machí mapu piri namuti newalé, mapalítamo ke cho táni.
'Yémitamo jerigá ra'ichabo Riosi yuwa: Tamujé Onolá mápumi echo'ná ripá riwigachi atí, ne galá o'wikérami nílaga Mujé riwalá.
Ne galá nulá Mujé jena'í wichimóbachi, ne Walubela niráa. Suwaba galá olá mapurigá Mujé nakí jena'í wichimóbachi, achigórigá mapurigami olá echo'ná ripá riwigachi.
Tamujé tamí 'ya echi ko'wáami máputa newalé jipi rawé.
Tamujé tamí ku wikawi suwaba mapurigata we chati olali, mapurigá tamujé ayénachó ku wikawa si'néami echi auché jaré mapu tamujé tamí we chati olali.
Mapujiti ayénatamo ku wikawásagá echi auché jaré pagótami mapalí aboni 'yemi mi chati olama, a'lí kétamo Onó, ripá riwigachi atíami, ayénachó 'yemi mi ku wikawama.
Chopi a ketásitamo ku wikawásagá echi auché jaré pagótami mapalí aboni 'yemi mi chati olama, a'lí kétamo Onó ketasi cho 'yemi mi ku wikawama mapurigá 'yémi aboni we chati olali.
Jesusi binérali jeanigá mapu churigá galá níima olasa mapalí aboni wi'ribé niráa ketásirapé namuti ko'wá, mapalí aboni chopi Riosi yuwa ra'íchaga muchuwiAyénachó mapalí 'yémitamo wi'libé niráa ketásirapé ko'wá, mapalítamo chopi Riosi yuwa ra'icha muchuwi, echalí ketasi wabé o'mónami níisi mapurigá olá echi auché jaré pagótami mapu chopi galabéraga ané aboni niráa, mapalí aboni arigá wabé 'yékaka olá. Echi jaré aboni ne wabé chati chu'wéega o'mona mapurigá echi auché jaré pagótami mayema mapurigá aboni echirigá tarapé ko'wá wi'libé niráa, mapalí aboni chopi Riosi yuwa ra'icha muchuwi. Arí aboni chopi echirigá olá mapurigá echi auché jaré pagótami galá mayema mapu aboni wabé galabé oláami ju. Ne bichíwali Nijé 'yemi nimí ané mapu aboni ma niwa kepu natétawa. Riosi ma ketasi waminabi natétama aboni.
Chopi mapalí mujemi wi'libé niráa ketásirapé namuti kowá, mapalimi chopi Riosi yuwa ra'icha atí, echalí ne galá tichí mujé kupala, ayénachó galá basigó,
mapurigá echi auché jaré pagótami ketasi machimea mápumi echirigá wi'libé niráa ketásirapé namuti ko'wá, mapalimi chopi Riosi yuwa ra'icha atí. Echirigá olasi mapurigá mujé Onolá mi galá suwaba riwíraga, galá ku natétama, mapujiti Binói ne galá ritiwá ne suwaba namuti chiná nasótami.
Jesusi binera jeanigá mapu chúrigá echi jaré bichíyami ne wabé níwami níima echo'ná ripá riwigachi<TS3>(Lk. 12:33-34)Ketasi chopi napabusi wikabé galabé namuti jena'í wichimóbachi, mapo'ná echi koséwali we suwá echi jaré namuti, ayénachó mapo'ná echi jaré namuti we suwiba, ayénachó mapo'ná echi jaré chigórami we chigóbia, mo'wimea echo'ná pachá 'yemi pirélachi.
Chopi ne wabé napabusi echi wabé galabéala echo'ná ripá riwigachi, mapo'ná echi koséwali ketasi suwábama echi jaré namuti, ayénachó mapo'ná echi jaré namuti ketasi suwibama, ayénachó mapo'ná echi jaré chigórami ketasi chigóbiya, mo'wiméa echo'ná 'yemi pirélachi.
Mapujiti echo'ná mapo'ná 'yemi níwala galabéala atí, echo'ná 'yemi aboni ayénachótamo nakiboa muchínala.
Bilé na'í rajáami niráa echo'ná pachana echi pagótami surárachi nirúami<TS3>(Lk. 11:34-36)Mujé busila mapurigá bilé na'í rajáami ju, echo'ná mujé sapálachi nirúami. A'lí mapalí mujé busila ne galabé níisagá, echalí ne suníami echo'ná pachana mujé sapálachi káraga galá machíimi níima, ayénachómi ne galá kónami níima, ayénachó Riosi galá machílama echo'ná pachana mujé sulálachi, mapurigami galá machimea Riosi Ra'íchala.
Chopi mapalí mujé busila wabé chati níisagá, echalí ne suníami echo'ná pachana mujé sapálachi káraga rukuáwami níima, ayénachómi ne wabé risirúami níima, ayénachó Riosi ma ketasi machírama echo'ná pachana mujé sulálachi, echijítimi ketasi galá machimea Riosi Ra'íchala. A'lí mapalí echi rajáami echo'ná pachana mujé sulálachi nirúami arigá we cho'wíami níisagá ¡echalí ne wabé simírami rukuáwami níima echo'ná pachana mujé sulálachi niráa!
Ketasi galá ju korúkawa echi wenomí<TS3>(Lk. 16:13)Ke wesi omérama sinepi niráa nijéwiya okuá rijói o'wéala mapurigá ibili echi binói walúlawala níisa, mapujiti echalí biléala we kichima, siné kaachi, a'lí auché biléala we kalema, siné káachi. Echalí echi bilé yuwa wabé kanílama keremá, a'lí echi auché bilé yuwa ketasi kanílama keremá. Echijiti 'yémitamo ketasi omérabo o'wikeya Riosi, átamo sinepi niráa ne wabé korúsagá echi wikabé namuti wenomí jena'í wichimóbachi nirúami.
Riosi ne galá nisé Binói kúchuwala<TS3>(Lk. 12:22-31)Echijiti Nijé 'yemi nimí jeané: Ketasi wikabé namuti wabé nílaga 'natasi, mapu churigátamo waminabi pirélabo, mapu píritamo kopoa, mapu píritamo bajibo kéremá. Nirapé 'natasi 'yemi aboni jiti, mapu píritamo napachabo. Echi pagótami aliwala ne wabé simírami natiguí, ketasi mapurigá echi ko'wáami. Ayénachó echi pagótami sapala waminabi ne wabé simírami natiguí ketasi mapurigá echi jaré napachala.
Ne galá 'nesi echi jaré chuluguí echo'ná ripá i'nika 'yénami, mapujiti aboni ketasi ichá, nirapé 'wí, nirapé napabú echo'ná biléana rikówachi. Chopi kétamo Onó ripá riwigachi atíami ne galá kowa si'néami echi jaré churuguí. ¡'Yémitamo waminabi wabé simírami natiguí, ketasi mapurigá echi jaré chuluguí!
Ke wesi 'yemi ne wabé nílaga 'nátaga, omérama a binói auché pée wi'libé niwayá bilé makali.
Echijiti ¿churékulátamo ne wabé nílaga 'nata mapu churigátamo napachabo? Ne galá 'nesi mapurigá echi jaré rakó, echo'ná kawichí nirúami, we galá ba'yóami niráa ochero. Echi jaré rakó ketásirapé nocha, nibilé niwá napacha.
Chopi Nijé 'yemi nimí ané mapu echi walula silíami Salomoni riwéami ketásirapé echiyena ne wabé ba'yóami napáchali ketasi mapurigá bilé rakó niráa, mapalí binói ne wabé níwami níili.
A'lí a Riosi echirigá ne wabé galá ba'yóami niráa napachátasagá echi rakó mapu jipi rawé galá jawi echo'ná kawichí, chopi ba'alínala rawé echo'ná na'írali ikósarami níima, ¡Riosi Binói 'yemi mi ne wabé simírami gala napachátama, 'yemi pagótami ke 'me galá bichíyami!
Echijiti ketasi wabé nílaga 'natasi jeanigá: ¿Pírita kopoa? Jeanigá keremá: ¿pírita bajibo? Jeanigá keremá: ¿pírita napachabo?
Mapujiti echi auché jaré pagótami ke bichíyami wabé nílaga amí suwaba je'ná jeyiri namuti. A'lí echi 'yemi Onorá, ripá riwigachi atíami, ne galá machí mapu 'yémitamo we newalé suwaba je'ná jeyiri namuti.
Chopi ne bachá niráa tansi mapurigá Riosi 'yemi mi ne galá nulema pachana 'yemi sulálachi niráa, ayénachó ne galabé ologá pirélasi mapurigá Riosi nakí. Echalí Riosi ayénachó 'yemi mi 'yama suwaba je'ná jeyiri namuti mapu ikítamo newalebo.
Echirigá ketasi wabé nílaga 'natasi jeanigá: ¿Churigá ikimea ba'alí rawé? Mapujiti ba'alínala rawé arigá nirúlama auché jaré wikabé echiyiri namuti mapu 'yemi mi echirigá wabé nílaga 'natárama, átamo echirigá nakisáagá 'natánala.
Ketasi wi'nijisi auché jaré pagótami<TS3>(Lk. 6:37-38, 41-42)Ketasi wi'nijisi auché jaré pagótami, mapurigá Riosi ketasi cho 'yemi mi wi'nijima.
Mapujiti mapurigá 'yémitamo wi'nijibo echi auché jaré, echi Walubera Riosi echirigá achigórigá 'yemi mi ku wi'nijima. A'lí a 'yémitamo pe téeli niráa anáwisagá echi auché jaré pagótami, echalí Riosi ayénachó echirigá achigórigá 'yemi mi ku anáwima.
¿Churékurami we 'neni echi táa namuti busuékowami mapu echo'ná mujé rijimala busílachi chukú, a'lí bichemi ketásirapé 'neni echi walú kutega mapu echo'ná mujé binói busílachi bu'wí?
¿Churigami omero jeanée echi mujé rijimala, keremá: Pe téeli buwé. Nijé machí pásama echi táa busuékowami namuti echo'ná mujé busílachi jonsa, mapalí echo'ná mujé binói busílachi abijí bu'wí bilé walú kutega?
¡We ikaléami jumi! Ne bachá machí pa echi walú kutega echo'ná mujé binói busílachi jonsa, a'lí bichemi ne galá riwimea mapurigami machí pama echi táa namuti busuékowami echo'ná mujé rijimala busílachi jonsa.
Ketasi 'yasi echi Riosi níwala wabé galabéala echi jaré wabé simírami chati oláami pagótami yuwa, mapu arigá mapurigá kochí ju. Nirapé achasi 'yemi níwala wabé galabéala, mapurigá echi perla anilíwami niráa, echo'ná bacháami echi auché jaré wabé simírami chati oláami pagótami mapu arigá mapurigá kóchi ju, mapurigá echi kóchi ketasi miná rikema, ayénachó mapurigá aboni ketasi ku ro'wiga, 'yemi mi ikima.
Sinibí tániga ra'ichasi Riosi yuwa<TS3>(Lk. 11:9-13; 6:31)Galá tansi Riosi, a'lí bichétamo 'yárami níibo. Galá asi mapurigá Riosi 'yemi mi 'yama, a'lí bichétamo galá riwiboa. Galá bayesi mapurigá Riosi 'yemi mi irápama, a'lí bichétamo galá iráparami níibo.
Mapujiti si'néami echi jaré mapu ikí tániko Riosi bilé namuti, abóniko ne galá narema. A'lí echi jaré mapu ikí galá amíko mapurigá Riosi 'yama aboni bilé namuti, abóniko galá riwimea. A'lí echi jaré mapu ikí galá bayeko mapurigá Riosi irápama, abóniko galá iráparami níima.
A'lí mapalí echi binói ranala we tani bilé rochí, ¿Acha 'yama bilé sinówi?
A'lí 'yemi pagótami ketásitamo galabé oláami ju arigátamo galá machí we galabé kóoya. Chopi a 'yémitamo arigá machisáagá we galabé namuti kóoya 'yemi aboni kúchuwala, ¿kecha Riosi Onorúami, ripá riwigachi atíami, wabé galabé namuti 'yama echi jaré mapu galá tániko?
Echijiti ne suwaba namuti máputamo nakí mapu echi auché jaré pagótami 'yemi mi galá olíima, echirigá achigórigá olasi 'yemi echi auché jaré pagótami yuwa, mapujiti suwaba Riosi Ra'íchala osirúami tamujé tamí je'ná jerigá binera.
Echi pe uchíi yéachi<TS3>(Lk. 13:24)Mo'wisí echo'ná wabé uchíi yéachi, mapujiti ne wabé wi'lé ju echo'ná auché biléana yéachi, ayénachó wabé wi'lé ju echo'ná buwichí, echo'ná ri'lé riáblochi burúami, mapo'ná walú rajá, a'lí biché ne wikabé ju mapu echo'ná mo'wiko.
Mapujiti ne wabé uchíi ju echo'ná yéachi, ayénachó ne wabé uchíi ju echo'ná buwichí mapo'ná arigá 'wérali ju máputamo simárabo, átamo nakisáagá máputamo sinibí piréami níibo. A'lí pe okuáa ju mapu riwako echi buwé.
Ibili rakéami namuti galá machirúami níima mapalí ma raké<TS3>(Lk. 6:43-44)Galá tibusi 'yemi aboni niráa, mapurigá echi jaré 'yékaka nawésami ketasi 'yemi mi 'yékama, mapujiti aboni 'yemi mi yuwa simea mapurigá Riosi pugula bo'wá niráa, chopi pachánala aboni arigá ne wabé aparúami ju mapurigá nalíwali niráa.
'Yémitamo galá machiboa aboni, acha ne bichíwali galabé oláami pagótami ju, mapujiti 'yémitamo galá riwiboa mapurigá aboni olá, mapujiti aboni olalila mapurigá aboni rakala niráa ju. 'Yémitamo galá machí mapu echi galabé uva anilíwami rakala ketasi ripunárami níima echo'ná biléana so'uwárali. Ayénachó echi jaré galabé chuná rakala ketasi ripunárami níima echo'ná biléana chakórari.
Echijiti suwaba galabé rakéami namuti, ne bichíwali rakema echi galabé rakala. Ayénachó echi wabé sití rakéami namuti chopi rakema echi we sití rakala.
Echi galabé rakéami namuti ketasi omero rakea echi wabé sití rakala. A'lí biché echi wabé sití rakéami namuti ketásirapé omero rakea echi we galabé rakala.
Ne suwaba rakéami namuti mapu ketasi rakema echi galabé rakala, échiko miná ripunárami níima, a'lí biché echo'ná na'írali pátami níima.
Ne bichíwali 'yémitamo galá machiboa echi auché jaré pagótami, acha galabé oláami ju, mapalítamo riwiboa mapu churigá aboni ologá piré, mapujiti aboni olalila ju mapurigá aboni rakala niráa.
Ketasi 'me si'néami pagótami mo'wimea echo'ná ripá riwigachi<TS3>(Lk. 13:25-27)Ayénachó Jesusi jeanili: Ne wikabé pagótami wisabé tamí jeané: ¡Mujemi ne wabé Walubela ju! Chopi Nijé 'yemi nimí ané mapu ketasi 'me si'néami aboni mo'wimea echo'ná ripá riwigachi. Chopi echo'ná mo'wimea echi jaré mapu galabé olama mapurigá Nijé Onolá ripá riwigachi atíami we nakí.
Echalí ne jubá rawé wikabé pagótami jerigá tamí anema: ¡Tamujé Walubéluwala! Tamujé wabé nawésali Mujé riwalá jiti, ayénachóta Mujé riwalá jiti ku machí a'wali echi jaré riablo aliwala echo'ná pachana jaré pagótami sulálachi jonsa! ¡Tamujeta wisabé wabé galabé si'winárigá olali mujé riwalá jiti, mapurigá ke wesi auché jaré pagótami omero olayá!
Chopi echalí Nijeni ku nijéwaga jeanema: Nijeni ke siné 'yemi mi machili. ¡Waminá waná simíbaga! ¡Tamí ariwesi, 'yemi chati oláami pagótami!
Okuá kalí<TS3>(Lk. 6:47-49)Mapuyíripi námiko je'ná Nijé Ra'íchala, mapu ayénachó echirigá galá nijéwaga olá mapurigá Nijeni nulá, échiko mapurigá bilé galabé 'nátami rijói ju, echi mapu echo'ná moba biléana rapichí niwali kepu kalí.
A'lí mapalí ne walubé ukuli, ne walubé bu'wíbali ba'wí echo'ná kalírali. Ayénachó mapalí ne wabé ikali, echalí ne wabé iwéami wichíbari echo'ná kalírali, chopi echi kalí ketasi najuli, mapujiti ne galá tigótami níili echo'ná moba biléana rapichí.
Chopi mapuyíripi námiko je'ná Nijé Ra'íchala, chopi ketasi echirigá galá nijéwaga olásagá mapurigá Nijeni nurá, échiko mapurigá bilé rijói ketasi 'nátami ju, echi mapu echo'ná satérali moba niwali kepu kalí.
A'lí mapalí ne walubé ukuli, ne walú bu'wíbali ba'wí echo'ná kalírali. Ayénachó ne wabé iwéami ikagá, wabé wichíbali echo'ná kalírali. Echalí echi kalí káraga najuli.
A'lí Jesusi ma sunisa je'ná jerigá ra'icha echalí echi wikabé pagótami ne galá kilí 'nátaga tibili, mapujiti aboni ne wabé galá nirali mapurigá Jesusi nawésali.
Mapujiti Jesusi ne wabé machíami niráa binérali, mapurigá bilé walubela niráa. Binói ketasi binérali mapurigá echi jaré nulalíwami binériami, mapu chopi binérali mapurigá osirúami ju echo'ná Riosi nulalila oselíwalachi.
Jesusi ku sa'wali bilé rijói ne wabé chati chá nayúami<TS3>(Mr. 1:40-45; Lk. 5:12-16)A'lí mapalí Jesusi ku rikínali echo'ná ripá rabó jonsa, echalí Binói yuwa najátali ne wikabé pagótami.
Echalí bilé rijói ne wabé chati cha nayúami nawali echo'ná Jesusi yuwa. A'lí wéemi raweka, bacháami Jesusi yuwa chokóba wiligá, ne Walubela aneli. Ayénachó jeaneli: ¡Ami galá nakisáagá, Mujé we galá omérami ju mapurigami tamí ku sa'wama!
A'lí Jesusi wachínaga nochogá jeaneli: ¡Nijeni wabé nakí! ¡Galá ku sa'wárami nílaga! A'lí we yáati galá ku sa'wárami níili. Ma ketasi waminabi echirigá chati cha nayúami níili.
A'lí Jesusi jeaneli: Tarapé wesi ku ruyé mapurigami ku sa'wárami níili. Chopi ku simigá 'nérami echi sacerdote anilíwami rijói mápumi ma ku sa'wárami ju. A'lí 'yami echi jaré namuti mapu Moisesi osogá nulali mápumi 'yama riwéali, mapujítimi ma ku sa'wíami ju. Echirigá olá mapurigá echi auché jaré pagótami galá machimea mápumi ma ku sa'wíami ju.
Jesusi ku sa'wali echi walula sontarsi piónawala<TS3>(Lk. 7:1-10)A'lí mapalí Jesusi ma nawali echo'ná walúlachi, Kapernaúmachi anilíwachi, echalí echo'ná Binói yuwa nawali bilé walula kapitani, bilé kiento sontarsi nuléami. Échiko we risúu anigá tánali,
jeanigá: Walubela, nijé piónawala ne wabé nayúami bu'wí echo'ná bitichí. Ketasi omero wilísiya.
A'lí Jesusi jeaneli: Nijeni echo'ná simigá ku sa'wama echi mujé piónawala.
Chopi echi kapitani ku nijéwaga jeaneli: Walubela, nijeni ketasi ne wabé galabé ju, mapurigá Mujé niráa. Echijiti ketasi galá níimiré Mujé bakisáagá echo'ná pachá nijé bitélachi. Chopi ra'íchaga niráa nulá Mujé, mapurigá ku sa'wárami níima. A'lí echi nijé piónawala galá ku sa'wimea.
Mapujiti echi jaré nijé o'wéalwala tamí we jiwériga nulé. A'lí nijé ayénachó jiwériga nulé echi auché jaré pe kuchípala sontarsi. A'lí mapalini bilé je'ná jerigá ané: ¡Echo'ná simigá! A'lí échiko ne bichíwali echo'ná simea. A'lí auché bilecho jeanésuwa: ¡Wakiná simí! A'lí échiko we yáati wakiná simea. A'lí bicheni echi keni piónawa jerigá anésaga: ¡Je'ná jerigá olá! A'lí échiko ayénachó ne bichíwali echirigá olá. Echijiti chopi ra'íchaga niráa nulá Mujé, mapurigá nijé piónawala galá ku sa'wimea. A'lí ne bichíwali ku sa'wimea.
Ayénachó Nijé 'yemi nimí ané mapu ne wikabé simea, ne suníami a'nagú noligá jonsa, a'lí si'néami aboni kopoya muchíbama echo'ná ripá riwigachi, echi Abrami yuwa, echi Isaka yuwa, ayénachó echi Jakobo yuwa.
Chopi jaré 'yemi Isaeli pagótami pagótawala mapu echo'ná muchima riwéali, arigá miná machí rokowárali a'wátami níima mapujiti aboni ketasi galá bichíili. A'lí echo'ná aboni ne wabé nalákama, ayénachó aboni ne wabé ki'lákama aboni ramilá, mapujiti aboni ne wabé risúu olárami níima.
A'lí Jesusi jeaneli echi walula kapitani: ¡Ma ku simigá! ¡Mapurigami bichíili, echirigami olárami nílaga! A'lí echi binói piónawala echalí we yáati galá ku sa'wárami níili.
Jesusi ku sa'wali echi Pegro wasila<TS3>(Mr. 1:29-31; Lk. 4:38-39)A'lí Jesusi nawagá echo'ná Pegro bitélachi, riwali mapurigá echi Pegro wasila we ínuwa nayú bu'wili.
A'lí Jesusi chapili echi mukí sikala, a'lí we yáati ku sa'wárami níili. Ma ketasi ínuwa nayúami níili. A'lí ku asísaga, galá ku nigúuraga nóchali echi Jesusi ku'wíriya.
Jesusi ku sa'wali ne wikabé nayúkami<TS3>(Mr. 1:32-34; Lk. 4:40-41)A'lí echalí rawé mapalí ma rokogó níili, echo'ná Jesusi yuwa pálati wikabé pagótami mapu wabé chati riablo aliwala aliwéami níili. A'lí Jesusi ra'íchaga chopi nulega, galá ku machí a'wali echi jaré wabé chati riablo aliwala echo'ná pachana echi jaré pagótami sulálachi jonsa. Ayénachó Binói ku sa'wali ne si'néami echi auché jaré nayúkami.
Echirigá ne sébali ikili mapurigá bachá niráa nawésarami níili mapu ikimea riwéali, mapalí echi ki'yánala bitéami walula nawésami Isaíasi riwéami jerigá osali:Echi Walubela Binói ma ku sa'wali tamujé okolíwala, ayénachó Binói galá ku sa'wali tamujé nayúkuwala.
Jaré nakili echi Jesusi yuwa najátanala<TS3>(Lk. 9:57-62)A'lí mapalí Jesusi riwali ne wikabé pagótami echo'ná ne noligá Binói yuwa síami, echalí Binói nuleli echi jaré mapu Binói binérali mapurigá mi bo'ónala simea, echo'ná walú ba'wírali moba simáraga.
Chopi we yáati echo'ná nawali bilé rijói nulalíwami binériami, echi mapu jeaneli: Binériami, nijé nimí yuwa najátama mapo'ná kanápuromí Mujemi simea.
A'lí Jesusi ku nijéwaga jeaneli: Echi jaré kiyochi echo'ná pachá iwárali piré. Ayénachó echi jaré churuguí a níwa rosolá. Chopi Nijeni ketasi niwa biré kalí mapo'ná ni bu'umea. Arigá Nijeni wilárami ju mapurigá Ku'wíriami niráa.
A'lí auché bilé mapu Jesusi binérali ayénachó jeaneli: Walubela, pe risensia, nijeni buwema mapuyénasí nijé onolá ma mukumea, mapujiti ma we ochérami ju. A'lí mapalini ma toma echi nijé onolá, echalí nijé nimí yuwa najátama.
A'lí Jesusi jeaneli: ¡Arigá tamí najató! Echi auché jaré ketasi bichíyami pagótami mapurigá suwíami niráa ju. Ariwé mapurigá aboni toma echi auché jaré aboni níwala suwíami.
Jesusi ku wilábali echi wabé iwéami iká<TS3>(Mr. 4:35-41; Lk. 8:22-25)A'lí Jesusi bakili echo'ná pachá biléana bárkochi mapurigá echo'ná asigá ku simea echo'ná walú ba'wírali suwé jonsa. A'lí echi jaré mapu Binói binérali, ayénachó Binói yuwa ku simíbali.
Chopi echo'ná walú ba'wírali ke sayiná ne wabé jiwériga ikali. Echijiti echo'ná pachá bárkochi ne noguí buchili ba'wí, chopi Jesusi we kochigá bu'wili mapujiti ne wabé risíami níili.
A'lí echo'ná Jesusi yuwa sigá echi jaré Binói yuwa binéami jeanigá ku achali: ¡Walubela, tamujé tamí ku'wira, wete suwibóaré!
A'lí Binói jeaneli: ¿Churékulátamo wabé majá, 'yemi rijói ketasi 'me bichíyami? A'lí ku asísaka, Binói we ra'ámali echi wabé jiwéraga ikáami, echi walú ba'wí ayénachó. A'lí we yáati suwaba ne galá siwega ku wilíbali.
A'lí echi jaré rijói wabé 'nigá muchili, jeanigá: ¿Chuyiri wabé jiwérami Rijói ju je'ná, mapujiti echi wabé jiwérami ikáami ne galá nijewi, echi walú ba'wí ayénachó?
Okuá rijói wabé chati riablo aliwala aliwéami ma ku sa'wárami níili<TS3>(Mr. 5:1-20; Lk. 8:26-39)A'lí mapalí Jesusi ma nawali echo'ná bo'ónala suwé mapo'ná Garárachi anilíwachi kawírali ju, echalí okuá rijói we júmsaga natipábiya sili, mapu wabé chati riablo aliwala aliwéami níili. A'lí aboni echo'ná jaréana risochí chu'wechi jonsa 'machínali. Ayénachó okuánika ne wabé jobátami níili, mapuyénasí ke wesi omérali echo'ná mulubé simara.
A'lí aboni ne wabé o'weli ra'íchaga jeanigá rukueli: ¿Piri mi olama tamujé tamí yuwa, mujé Jesusi mápumi echi bilepi Riosi Ranala ju? ¿Áchami nawali mapurigami bachá niráa tamujé tamí risúu olama, mapalí ke cho sébachi ju?
A'lí echo'ná pe mikabé wikabé kóchi ko'yá uchútari.
A'lí echi jaré wabé chati isena riablo aliwala we risúu anigá jeaneli echi Jesusi: Ami tamujé tamí ku machí a'wánalasagá, tamujé tamí risénsia 'ya máputa echo'ná pachana echi wikabé kóchichi mo'wibóa.
A'lí Jesusi jeaneli: ¡Echo'ná simíbaga! A'lí echi wikabé wabé chati riablo aliwala echo'ná echi rijói sulálachi jonsa ku machínasa, echo'ná pachana echi wikabé kóchichi mo'wili. Echalí ne suwaba echi wikabé kóchi ke sayiná miná júmsali. A'lí echo'ná biléana ripabé koláachi jonsa rujuili echo'ná ri'lé walú ba'wírali. A'lí ne suwaba miná si'lili.
Echalí echi jaré kochi mélami we sapú ku júmsaga ku sili echo'ná walúlachi. A'lí aboni suwaba ku ruyeli echo'ná piréami mapurigá ikili echi okuá rijói yuwa mapu wabé chati riablo aliwala aliwéami níili.
A'lí si'néami pagótami echo'ná walúlachi piréami natipábiya simíbali echi Jesusi. Mapalí aboni galá riwali, a'lí aboni ne risúu anigá tánali mapurigá Binói ku simea, echo'ná aboni kawíwalachi jonsa.
Jesusi ku sa'wali bilé rijói mapu tarapé omérami níili asísiya<TS3>(Mr. 2:1-12; Lk. 5:17-26)A'lí Jesusi echo'ná bárkochi bakigá, mi bo'ónala simili. A'lí nawali echo'ná walúlachi mapo'ná Binói bitéali.
Echalí bilé rijói nayúami echo'ná Binói yuwa pálati, biléana kimachí rikagá. Echi rijói ke omériami níili asísiya. A'lí Jesusi galá machigá mapurigá aboni galá bichíilo, a'lí jeaneli echi rijói ke omériami asísiya: Keni raná, ¡galá tamí bichíi mujé! ¡Mami ku wikawárami ju ne suwaba mapurigami chati olali!
A'lí jaré rijói nulalíwami binériami je'ná jerigá 'nata muchili: Je'ná rijói we sayéraga ra'icha echi Walubela Riosi, mapujiti chopi Riosi omero ku wikáwiya echi pagótami chati olalila.
A'lí Jesusi galá machigá echirigá 'nátachi aboni, a'lí jeaneli: ¿Churékulátamo echirigá chati 'nata, echo'ná 'yemi sulálachi?
A'lí Jesusi ayénachó jeaneli: Ketasi wabé simírami oméami níili, Nijeni jeanée je'ná rijói: ¡Mapurigami chati olali, ma galá ku wikawárami ju! A'lí échiko ne bichíwali we yáati galá ku wikawárami níili. Nirapé cho oméami ju mapurigá Nijeni jeanema: ¡Ku wilísaga, ku simigá! A'lí binói ne bichíwali we yáati ku sa'wárami níima.
A'lí echi rijói ke akáanami we yáati ku wilísali. Ma ku sa'wárami níili. A'lí binói ku simili echo'ná binói bitélachi.
A'lí je'ná jerigá riwisá, echi pagótami ne wabé 'nátaga, wabé 'néniga muchili. Ayénachó aboni ne Walubela aneli echi Riosi Onorúami mapu 'yali mapurigá Jesusi echirigá wabé omériga olama.
Jesusi bayeli echi Mateo mapurigá Binói yuwa simea<TS3>(Mr. 2:13-17; Lk. 5:27-32)A'lí echo'ná jonsa ku simílasa, Jesusi riwali bilé rijói wenomí napabúami, Mateo riwéami, mapu wenomí napabuya asali echi walula silíami echo'ná nuláami natétimiya. Echalí Jesusi jeaneli: ¡Tamí yuwa najató! A'lí echi Mateo ku wilíska, Jesusi yuwa simili.
A'lí Jesusi bayérami níili mapu ko'mea echo'ná echi Mateo bitélachi. Echalí wikabé echi auché jaré wenomí napabúami ayénachó bayérami níili. Auché jaré wikabé ayénachó bayérami níili mapu echi jaré Juríosi chati oláami niráa aneli. Echalí ne si'néami napawika ko'yá muchili Jesusi yuwa. A'lí echi jaré mapu Jesusi binérali ayénachó echo'ná ko'yá muchili.
A'lí mapalí echi jaré Bariseo anilíwami binériami je'ná jerigá riwali, echalí aboni jeaneli echi jaré mapu Jesusi binérali: ¿Churékula echirigá ko'wá echi 'yemi níwala binériami echi jaré wenomí napabúami yuwa, echi auché jaré yuwa ayénachó mapu chati oláami anérami ju?
A'lí Jesusi je'ná jerigá namsa jeaneli: Echi jaré mapu ketasi nayúkako ketasi newalé bilé óyami. Chopi echi jaré nayúkami newalé.
Echalí Jesusi waminabi jeaneli: Nijeni ketasi bayémiya nawali echi jaré galabé oláami pagótami. Chópini bayémiya nawali echi auché jaré chati oláami pagótami, mapurigá aboni ku ro'wisa, ne si'nú galabéala niráa 'natama. Ma ku simíbaga binesi 'yemi mapurigá aniwáami ju je'ná jerigá osirúami: Nijeni nakí máputamo wabé natimáami níibo, ketasi mapurigátamo chopi wikabé namuti ko'yagá, tamí 'yasa.
Echi jaré mapu Juani binérali we rukueli echi Jesusi<TS3>(Mr. 2:18-22; Lk. 5:33-39)A'lí echi jaré mapu Juani binérali ma sili echo'ná Jesusi yuwa. A'lí jeaneli: Tamujé wisabé, wi'libé niráa ketásita ko'wá, mapalita chopi Riosi yuwa ra'icha. Echi auché jaré Bariseo anilíwami binériami ayénachó achigórigá olá. ¿Churékula sinibí arigá wabé ko'wá echi jaré mapu Mujé binérali?
A'lí Jesusi jeaneli: Ketasi omérama ne wabé siweya echi jaré mapu jaré bukulí niwíami yuwa omáwiya muchuwi, mapalí echi bukulí niwíami rijói aboni yuwa abijí asisá. Pe waminánomí rawé, mapalí echi bukulí niwíami rijói ma 'yérami níima echo'ná abónichi, echalí rawé aboni ayena wabé siwega ma ketasi ko'mea, wi'libé niráa, mapalí aboni chopi Riosi yuwa tániga ra'icha muchima.
Tarapé wesi pachókama bilé luwíami napacha echi bukulíwami chiní jiti, mapujiti echirigá pachókasuwa, echi bukulíwami pachókalami we téeli níilama, ma wichósuwa. A'lí echi luwíami napacha waminabi chi'wama.
Nirapé wesi ro'wama echi bukulíwami uva anilíwami ba'wila echo'ná pachana jaléana sití wichí chiwáwalachi. Echirigá olásagá, ma ronínasa, echi uva ba'wila we chi'wanama echi sití wichí chiwáwala. A'lí suwaba ku'lima echi uva ba'wila. Ayénachó echi wichí chiwáwala suwaba chi'wama. Echijiti galá níima ro'wasa echi bukulíwami uva ba'wila, ke cho ronóami, echo'ná pachana jaréana bukulíwami wichí chiwáwalachi. A'lí ne galá anawí a'nagupi nutétami níima.
Jesusi ku owíntaga achali bilé tiwé mapu ma mukúami níili<TS3>(Mr. 5:21-43; Lk. 8:40-56)A'lí mapuyénasí Jesusi abijí je'ná jerigá ra'íchali aboni yuwa, echalí echo'ná nawali bilé rijói walula. A'lí echo'ná Jesusi yuwa bacháami wéemi raweka, chokoba wiligá jeaneli: ¡Nijé malala bukulí mukuli! ¡Arigá tamí yuwa simigá, Mujé sikala jiti nochogá, mapurigá ma ku bitélama!
A'lí Jesusi we yáati wilísaga, echi rijói yuwa simili. A'lí echi jaré mapu Jesusi binérali ayénachó así simíbali.
A'lí mapalí Jesusi iyénali echo'ná buwichí echi wikabé pagótami yuwa, echalí bilé mukí, mapu makói miná okuá bamíbali jonsa we léniga nayúami níili, ne jubáami nawagá nocháli Jesusi napáchala suwilá.
Mapujiti echi mukí je'ná jerigá 'nátali: Chopi nochásagáni echi Jesusi napáchala suwilá, nijeni ma galá ku sa'wárami níima.
Chopi Jesusi ku ro'wiga, galá 'néniga jeaneli: ¡Ne galá kaníliga bichíi! Mami ku sa'wárami ju, mapujítimi tamí bichíili. Echalí echi mukí ma galá ku sa'wárami níili.
A'lí mapalí Jesusi nawali echo'ná echi Jáiro bitélachi, Binói echo'ná riwali wikabé echi jaré kuséami, ne wikabé pagótami we nakátara aníami ayénachó, mapujiti echi jaré Juríosi sinibí echirigá olali mapalí ma mukuli bilé.
A'lí Jesusi jeaneli: Waminá chakena simíbaga. A'lí Binói galá machili mapu Binói ku owíntama riwéali echi tiwé mapu ma mukúami níili, echijiti Binói jeaneli echi jaré pagótami: Je'ná tiwé, tamí jiti, ketasi mapurigá mukúami ju, chopi kochíami niráa ju. A'lí echo'ná muchúami wabé kachigá tiníchali echirigá aníachi Jesusi.
Chopi mapalí echi wikabé pagótami ma ku machí a'wátami níili, echalí Jesusi bakili echo'ná mapo'ná echi mukúami tiwé bu'wili. A'lí mapalí Jesusi chapili echi mukúami tiwé sikala, echalí echi tiwé mapu bukulínala mukúami níili, ma ku wilísali, mapujiti binói ma galá ku bitéami níili.
Echijiti pe wakinana ne si'néami pagótami echo'ná kawírali piréami galá machili mapu Jesusi echirigá ne wabé jiwériga olali.
Jesusi ku sa'wali okuá rijói mapu ke machíliami níiliChopi mapalí Jesusi simírali echo'ná jonsa, echalí okuá rijói ke machíliami we najátali Binói yuwa, wabé o'weli ra'íchaga, jeanigá: ¡Tamujé tamí we natimá, mujé Rabiri Ranala!
Echalí mapalí Jesusi nawali echo'ná biléana kalírali, ayénachó echo'ná sili echi okuá rijói ke machíliami. A'lí Jesusi jeanigá rukueli: ¿Áchatamo bichíi mapurigá Nijeni omérama 'yemi mi ku 'machíliami niwayá? A'lí aboni jeaneli: ¡Ayena, Walubela!
A'lí Jesusi nocháli aboni busila jeanegá: ¡Mapurigátamo galá bichíili, echirigá galátamo olárami nílaga!
A'lí aboni busila we yáati galá ku machíliami niwálati. A'lí Jesusi iwériga jeanigá nuleli mapurigá aboni tarapé wesi je'ná jerigá ruyema.
Chopi aboni ku simíbaga waminabi galá nawésali Binói jiti ne suníami echo'ná kawírali piréami.
Jesusi ku sa'wali bilé rijói mapu ke ra'íchami níiliA'lí mapalí aboni ku simíbaga olali, echalí bilé rijói ke ra'íchami echo'ná pálati mapu wabé chati riablo aliwala aliwéami níili.
Chopi mapalí echi we chati riablo aliwala ku machí pátami níili, echalí echi rijói galá ku omérali ra'icha. A'lí echi pagótami echo'ná piréami wepi we 'nátaga, 'nigá muchili, jeaniyá: Ke siné echirigá riwirúami níili jena'í tamujé Juríosi pagótami kawíwarachi.
Chopi echi jaré Bariseo anilíwami binériami jeanili: Echi Jesusi chopi omero ku machi á'waya echi jaré chati riablo ariwala, echo'ná echi pagótami sulálachi jonsa, mapujiti Binói we níwa echi ne walula riablo jiwérawala.
Jesusi wabé natimali echi wikabé pagótamiA'lí Jesusi ne noligá iyénali echo'ná suníami walúlachi, echo'ná suníami rijówachi ayénachó. A'lí Binói ne galá binérali echo'ná suníami aboni ri'obáwalachi, mapujiti Binói galá nawésali echi galabé nawésuami, jeanigá mapu Riosi ma galá nulé echi pagótami. Ayénachó Binói ku sa'wali suwaba nawilí, ne suwaba okolí ayénachó, mapu ikí okóli echo'ná piréami pagótami.
A'lí Jesusi jeaneli echi jaré mapu Binói binérali: Ne wikabé pagótami ketasi cho galá bichíi Riosi Ra'íchala, chopi Nijeni arigá nakí mapu aboni galá bichíima. A'lí pée okuáa ju echi jaré mapu galá nawesa Riosi Ra'íchala.
Echijiti tánsi mapurigá echi Walubela Riosi waminabi wikabé nawisánala julama, mapurigá echi jaré pagótami galá bichíima Riosi Ra'íchala.
Echi jaré makói miná okuá mapu Jesusi binérali<TS3>(Mr. 3:13-19; Lk. 6:12-16)A'lí Jesusi bayeli echi jaré makói miná okuá mapu Binói binérali. A'lí omérawami 'yali, echi jaré wabé chati riablo aliwala sayéraga, mapurigá echi jaré mapu Binói binérali galá omérama ku machí a'wáa echi wabé chati riablo aliwala echo'ná pachana jaré pagótami sulálachi muchúwamichi jonsa. Ayénachó omérawami 'yali mapurigá aboni ku sa'wama ne suwaba nayulí, ne suwaba okówami ayénachó.
A'lí echi jaré makói miná okuá julárami jerigá riwéami níili: Echi ne bachá Simoni riwéami níili, mapu ayénachó Pegro anérami níili; echi Antresi ayénachó bilé níili, echi mapu binói Pegro rijimala níili; echi Jakobo ayénachó, echi mapu echi Sibireo ranala níili; echi Juani ayénachó, echi mapu echi Jakobo rijimala níili;
echi Jilipi; echi Batalomé ayénachó; echi Tomasi; echi Mateo, echi mapu wenomí napabúami níili ayénachó; echi Jakobo, echi Alibeo riwéami ranala; echi Libeo ayénachó, echi mapu ayénachó Tareo anérami níili;
echi Simoni, echo'ná Kananéachi anilíwachi bitéami ayénachó, echi Júrasi Jiskarioti ayénachó, echi mapu pe wakinana bayébali echi jaré sontarsi mapurigá aboni borogá chapimea echi Jesusi, mapurigá Binói arigá mi'lirúami níima.
Jesusi nawésanala júuli echi jaré makói miná okuá<TS3>(Mr. 6:7-13; Lk. 9:1-6)Echalí Jesusi nawésanala júuli je'ná makói miná okuá, ayénachó jeanigá nureli: 'Yémitamo Juríosi anilíwami pagótami ju. Ketasi simasi echo'ná echi jaré isena pagótami buwilachi, nibilé mo'wisí echo'ná biléana walúlachi echi jaré Samáriachi piréami walúwachi.
Chopi ne bachá simasi echi jaré Isaeli anilíwami pagótami yuwa, echi jaré mapu wikáami niráa 'yena mapurigá echi jaré bo'wá wikáami niráa.
A'lí bichétamo simíbaga, jeanigá nawisasi: Ke 'me ayó rawé Riosi galá nulema jena'í wichimóbachi piréami pagótami.
Galá ku sa'wasi echi jaré nayúkami. Ayénachó ku sa'wasi echi jaré wabé chati chá nayúkami. Galá ku owíntasi echi jaré ma suwíami. Ayénachó ku machí a'wasi echi jaré wabé chati riablo aliwala, echo'ná pachana jaré pagótami sulálachi muchúami. 'Yémitamo ketasirapé natétaga, arigá 'yárami níili mapurigátamo galá omérabo echirigá ku sa'wayá echi jaré nayúkami. Echijiti ketásirapé bujesa ku sa'wasi aboni.
Ketásirapé tosí echi wenomí oro anilíwami echo'ná 'yemi níwala malétachi. Ketasi cho tosí echi wenomí plata anilíwami, nírapé tosí echi jaré kúuchi wenomí kobre anilíwami.
Ketasi tosí bilé maleta echo'ná buwichí. Ketasi cho okuá napachákoami tosí. Nibilé aká tosí, nibilé tisola, mapujiti galá níima mapurigá echi jaré Nijé níwala nóchami galá kóorami niima.
Chopi echo'ná chuwé biléana walúlachi mapo'nátamo mo'wiboa, echo'ná chuwé biléana rijówachi keremá, ne bachá galá rukuesi chigá echo'ná bitéami galá oláami ju. A'lí echo'ná echi rijói bitélachi tibisi, mapuyénasítamo ma ku simiba echo'ná walúlachi jonsa.
A'lí mapalítamo mo'wiboa echo'ná kalírali, ne galá kuíraga narépasi echo'ná piréami. Ayénachó tansi Riosi mapurigá aboni galá ku'wíratami níima.
A'lí a echo'ná kalírali piréami pagótami ne galá bichíisagá, a'lí aboni ne bichíwali galá ku'wíratami níima. Chopi a echo'ná piréami ketasi galá bichíyami níisagá, echalí aboni arigá ketasi galá ku'wíratami níima.
A'lí mapalí biléana piréami pagótami ketasi 'yemi mi narésagá, nirapé 'yemi mi námanalasagá, echalí mapalítamo ku simabo echo'ná jonsa, ne galá bi'wasi echi napisó mapu ri'leka 'yemi ralálachi chukúbali. Echirigátamo ku ruyebo mapu echo'ná piréami pagótami wabé chati oláami ju.
Ayénachó Jesusi jeaneli: Ne bichíwali 'yemi nimí ané mapu echalí ne jubá wi'nijíwachi rawé, echi jaré chati oláami pagótami echo'ná Sorómachi piréami, ayénachó echi jaré chati oláami pagótami echo'ná Gomórachi piréami, ketasi 'me walú kastigo 'yárami níima, mapurigá ne wabé kastigo 'yárami níima echi jaré pagótami mapu ketasi 'yemi mi narigako.
Echi jaré nawésami kichiga a'najátarami níimaArigá simíbaga nawisábasi echi Galabé Riosi Ra'íchala. Nijeni 'yemi mi jula mapurigátamo kilí ologá pirélabo mapurigá jaré 'méchuli niráa, chópitamo nawésabo jaré pagótami mapu ne wabé jobátami níima mapurigá echi jaré nalíwali niráa. Echijiti ne galá 'nénami níisi mapurigá echi jaré sinowi niráa, chopi ayénachó ne galá kilí ologá pirélasi mapurigá echi jaré makawi niráa.
Ne galá tibusi 'yemi aboni niráa echi auché jaré pagótami jiti, mapujiti aboni 'yemi mi bologá tomea echo'ná bacháami echi jaré aboni o'wéalowala yuwa, ayénachó aboni 'yemi mi wipisoma echo'ná aboni ri'obáwalachi.
Ayénachó 'yemi baníratami níibo echo'ná bacháami jaré o'wéala silíami yuwa, echo'ná bacháami jaré waminabi wabé o'wéala yuwa ayénachó. Echirigátamo risúu olárami níibo mapujítitamo tamí jiti bichíyami ju. Chopi je'ná jerigá ikimea mapurigátamo galá omérabo nawésiya aboni, mapurigátamo ayénachó nawésabo echi auché jaré isena pagótami.
Chopi mapalí aboni 'yemi mi echirigá banírama echo'ná bacháami echi jaré o'wéala yuwa, echalí ketasi bachá niráa wabé nílaga 'natasi mapu churigátamo ku nijéwaga aniboa, mapujiti echalí rawé 'yemi galá 'yárami níibo mapu churigátamo ra'ichabo.
Mapujiti 'yemi ketasi chopi ju máputamo ra'ichabo echalí rawé, chopi echi Wabé Galabé Riosi Iwigala, echi 'yemi Onolá Iwigala, echalí 'yemi mi binérama mapurigátamo ra'ichabo.
Echalí rawé sébachi echi bilé rijimá nijima auché bilé binói rijimala mapurigá miná mi'lirúami níima. Ayénachó echalí rawé jaré onorúami nijima aboni tanala mapurigá miná ko'wirúami níima. Ayénachó jaré kúcharami ne wabé sayérama aboni 'wénawala, mapurigá aboni 'wénawala echirigá ko'wirúami níima.
Echalí rawé ne si'néami echi auché jaré pagótami 'yemi mi ne wabé kichima mapujítitamo tamí bichíyami ju. Chopi ne si'néami 'yemi máputamo arigá galá bichíibo, echalí ne jubá rawé yénasí, 'yémitamo galá ku'wíratami níibo.
Chopi mapalí biléana walúlachi piréami 'yemi mi wabé kichiga a'najátama, echalí waminá júmsasi echo'ná auché biléana, mapujiti ne bichíwali 'yemi nimí ané máputamo ketasi cho sunibo 'yena echo'ná ne suníami echi jaré Isaeli pagótami o'wéalowalachi mapalí Nijeni ma ku nolínama jena'í wichimóbachi. Riosi tamí wilali mapurigá Ku'wíriami niráa.
Ayénachó Jesusi jeaneli: Echi jaré binéami mapu bilé rijói galá binera ketasi waminabi o'wéala ju ketasi mapurigá echi bilé mapu galá binéra aboni, chopi echi binériami waminabi walula ju. A'lí echi jaré pióntami nibilé cho waminabi o'wéala ju ketasi mapurigá echi auché bilé mapu aboni nuláami ju, chopi echi nuláami waminabi walula ju.
Chopi ne galá sébali ju mapurigá echi jaré mapu binératami ju achigórigá níima mapurigá echi binériami mapu galá binéra aboni. Ayénachó sébali ju mapurigá echi jaré pióntami achigórigá níima mapurigá aboni walúlowala. A'lí a jena'í wichimóbachi piréami tamí jeanésagá: ¡Mujé echi Bersebubi riwéami riablo jumi! Echalí aboni 'yemi mi waminabi echirigá chati anema.
¿Chigá nalina galá níima máputa majasa?<TS3>(Lk. 12:2-9)Echirigá ketasi majasi 'yemi, echi jaré aboni jiti, mapujiti suwaba namuti mapu ikí chiná nasótami ju, échiko pe minánomí galá ku riwirúami níima. Ayénachó suwaba echi jaré namuti mapu ikí ke machirúami ju, échiko pe minánomí galá ku machirúami níima.
A'lí mapurigá Nijé 'yemi nimí ané echo'ná rokowárali niráa, echirigá ne galá machíami niráa anesi 'yemi echo'ná ne galá rayénachi niráa mapurigá ne si'néami echi auché jaré echirigá galá machimea. A'lí mapurigá 'yémitamo ne nakachí niráa námali, echirigá ne galá machíami niráa nawisasi mapurigá echo'ná ripá moba biléana kalírali wilíami nawésami niráa, mapurigá si'néami pagótami galá námama.
Echi jaré kúuchi chuluguí tarapé natéami ju. Okuá echi kúuchi chuluguí chopi natiguí bilé kentavo. Arigá echi Walubela Riosi, kétamo Onó, galá machimea mapalí bilé táa chuluguí ri'lé wi'yérali wichí.
Riosi galá machí chu kipu kupá ibili 'yemi niwa, mapujiti echi wikabé 'yemi kupala arigá ne suwaba galá tarárami ju.
Echirigá ketasi majasi 'yemi, mapujítitamo ne wabé simírami natéami ju Riosi yuwa, ketasi mapurigá echi jaré wikabé kúuchi chuluguí.
Jaré galá nawésako, jeanigá mapu aboni bichíi Jesucristo niráa<TS3>(Lk. 12:8-9)A'lí mapuyíripi nawésako echi auché jaré pagótami jeanigá mapu binói galá tamí bichíi, Nijeni ayénachó anema echi Nijé Onolá echo'ná ripá riwigachi atíami mapu Nijeni galá machí echiyiri rijói.
A'lí mapuyíripi nawésako echi auché jaré pagótami jeanigá mapu binói ketasi tamí bichíi, Nijeni ayénachó anema echi Nijé Onolá echo'ná ripá riwigachi atíami mapu Nijeni ketasi machí echiyiri rijói.
Jesusi okoná niráa rojuana jena'í wichimóbachi piréami<TS3>(Lk. 12:51-53; 14:26-27)Ketasi 'natasi mapu Nijeni nawali mapurigá jena'í wichimóbachi piréami chopi kilí ologá pirélama. Ketásini echijiti nawali, chópini nawali mapurigá jena'í wichimóbachi piréami pagótami okoná niráa rojonárami níima,
mapurigá bilé rijói ke bichíyami we sayérama kepu onó mapu galá tamí bichíyami ju. Ayénachó mapurigá bilé tiwé mapu ke bichíyami ju we sayérama binói iyela mapu galá tamí bichíyami ju. Ayénachó mapurigá bilé mo'olí ke bichíyami we sayérama binói wasila mapu galá tamí bichíyami ju.
Echirigá ikimea mapu echi auché jaré echo'ná binói bitélachi piréami ne wabé sayérama ibili rijói mapu tamí bichíyami ju.
Mapuyíripi waminana ne wabé simírami galeko kepu onó, kepu iyé, ketasi mapurigá binói tamí galé, échiko ketasi ne sébali tamí galé, nirapé galabé olá mapurigá Nijé yuwa binéami niráa. Ayénachó echi mapu waminana ne wabé simírami galeko kepu kúuchi ketasi mapurigá binói tamí galé, echiko nirapé ne sébali tamí galé, nirapé cho galabé olá mapurigá Nijé yuwa binéami niráa.
Ayénachó echi mapuyíripi ketasi arigá anacháma mapalí binói risúu olárami níima, achigórigá mapurigá Nijeni arigá anacháma mapalini wabé risúu olárami níima, échiko nirapé ne sébali tamí galé, nirapé cho galá olá mapurigá Nijé yuwa binéami niráa.
Mapuyíripi rijói jena'í wichimóbachi chopi kanílaga bitélanaliko, échiko chopi miná mukumea. A'lí mapuyíripi rijói chopi olánaliko mapurigá Nijeni nakí, échiko ne sinibí niráa bitélama.
Echi galabé oláami pagótami galá ku natétarami níima<TS3>(Mr. 9:41)Echi mapuyíripi 'yemi mi narigako, échiko ayénachó tamí narigá. A'lí echi mapu tamí narigako, échiko ayénachó narigá Riosi Onorúami, Echi mapu tamí júuli.
Echi mapuyíripi galá bichíiko mapurigá nawesa bilé rijói Riosi jiti nawésami, mapujiti Riosi júuli echi rijói echirigá nawésanala, échiko sinibí niráa bitélama achigórigá mapurigá echi Riosi jiti nawésami sinibí bitélama. Ayénachó echi mapu galá narigako bilé galabé oláami rijói mapujiti echi rijói galabé oláami ju, échiko galá ku natétarami níima, achigórigá mapurigá echi galabé oláami rijói ku natétarami níima.
Echalí Jesusi ayénachó jeaneli: Echi jaré kúuchi galá tamí bichíiko. Ne bichíwali 'yemi nimí ané mapu ne galá ku natétarami níima mapuyíripi rijói 'yásagá pe táa ba'wí ruláami bilé je'ná kúuchi, chopi mapujiti echiyiri rijói tamí yuwa binéami ju.
Echi Juani rukuénala júuli jaré rijói<TS3>(Lk. 7:18-35)Mapalí Jesusi ma sunili echirigá binériya echi jaré makói miná okuá mapu sinibí Binói yuwa 'yénali mapurigá binéami niráa, echalí Jesusi ku simili echo'ná jonsa. A'lí Binói binériga, nawésiya, iyénari ne suníami echo'ná nirúami o'wéalachi.
A'lí mapalí Juani echo'ná pachá kumurachi bachárami níili, echalí binói galá ruyérami níili suwaba mapu ikí echi Walubela Jesucristo olali. Echalí echi Juani rukuénala júuli okuá rijói mapu binói Juani yuwa binéami níili.
A'lí aboni jeanigá rukueli: ¿Mujecha ju echi bilé nawésami mapu nolínama riwéali? ¿Áchata buwebo mapu auché bilé nolínama, keremá?
A'lí Jesusi ku nijéwaga jeaneli: Ku simíbaga, ku ruyébasi echi Juani suwaba namuti mapuyíripi 'yémitamo ma námali, ne suwaba namuti mapuyíripi 'yémitamo ma riwali ayénachó.
Galá ku ruyébasi mapurigá echi jaré ke machíliami galá ku machili, ayénachó mapurigá echi jaré ke akáanami galá ku 'yena, ayénachó mapurigá echi jaré wabé chati cha nayúkami galá ku sa'wárami ju, ayénachó mapurigá echi jaré ke námiami galá ku nami, ayénachó mapurigá echi jaré suwíami galá ku o'wíntarami ju. Ayénachó mapurigá echi jaré wabé tisúwati pagótami galá nawésarami ju echi Galabé Riosi Ra'íchala.
A'lí ne wabé kaníliami ju echi jaré mapu ketasi na'áwako tamí jiti.
Echalí mapalí echi jaré mapu Juani jiti julárami níili ma ku simíbali, echalí Jesusi chótali nawésiya echi auché jaré pagótami, echi Juani jiti rugá. Echalí Jesusi jeaneli: Mapalí 'yémitamo echo'ná waná kawichí 'yénali echi Juani 'nébiya, echalí 'yémitamo ketasi echo'ná 'nébiya simíbali bilé rijói mapu ketasi ne bilepi niráa wachínaga 'nátami ju. Echiyiri rijói mapurigá bilé baká ju mapu we nokérami ju echi iká jiti.
A'lí Jesusi waminabi jeaneli: Echalí 'yémitamo ketasi cho echo'ná waná kawichí 'nébiya simíbali bilé rijói wabé simírami galabé simati napáchami, mapujiti echi jaré galabé simati napáchami chopi muchuwi echo'ná echi jaré o'wéala pirélachi. Echi jaré wabé simati napáchami ketasi 'yena echo'ná jaréana waná kawichí.
Chopi 'yémitamo ne bichíwali echo'ná 'nébiya simíbali bilé rijói walula Riosi jiti nawésami. Ayénachó Nijé 'yemi nimí ané máputamo bilé rijói waminabi wabé walubela 'nébiya simíbali, ketasi mapurigá echi auché jaré o'wéala Riosi jiti nawésami.
Mapujiti je'ná Juani ju mapu binói jiti rugá, je'ná jerigá osirúami ju echo'ná Riosi Ra'íchala oseríwalachi:Waminá bacháami mapo'ná Mujemi simírama, echo'ná a'láranala julámani bilé keni kapitánawa.Échiko bachá nawésama echi jaré pagótami, mapurigá aboni mi galá bichíima, echalí mapalí Mujé echo'ná nawama.
Ayénachó Jesusi jeaneli: Ne bichíwali 'yemi nimí ané mapu ke wesi jena'í wichimóbachi piréami pagótami waminabi walubela niráa wilíbali ketasi mapurigá echi Juani. Chopi echi mapu ne wabé tabéara juko, echi auché jaré yuwa mapu ikí Riosi galá nulé, échiko arigá waminabi walula ju ketasi mapurigá echi Juani.
Echalí chabénala rawé, echi Juani mapu pagóami níili rawéwalachi jonsa, jipi rawé yénasí, si'néami mapu ikí wabé nakiko olánala mapurigá Riosi nulé, abóni wabé jiwériga ologá, galá omero echirigá olayá. A'lí echi jaré mapu ikí ne wabé simírami bichíinali, abóniko ne galá omero bichiya.
Mapujiti si'néami echi jaré Riosi jiti nawésami ki'yánala piréami galá nawésali mapuyénasí echalí rawé mapalí echi Juani ayénachó nawésali. A'lí aboni nawésali jeanigá mapurigá Riosi galá nulema riwéali echi pagótami. Ayénachó Riosi nulalila mapurigá echi Moisesi osali, echirigá achigórigá aniwáami ju mapu Riosi galá nulema riwéali echi pagótami jena'í wichimóbachi piréami.
A'lí átamo nakisáagá echirigá bichíinala, echi Juani ma galabé ologá nawali mapurigá echi ki'yá bitéami Elíasi mapu ku nolínama riwéali.
A'lí Jesusi jeaneli: ¡'Yemi máputamo nakeko, ne galá namsi!
jeaní: ¡Tamujeta 'yemi mi tákali echi kusela, chópitamo ketasi awili! ¡Ayénachóta wabé o'móniga nawajili, chópitamo ketasi nalákali!
Mapujiti mapalí echi Juani nawali, binói tarapé ko'wéami níili, nirapé bajíami níili, chopi 'yémitamo jeanili: ¡Echi Juani we riablo níwami ju!
A'lí biché Riosi tamí wilali mapurigá Ku'wíriami niráa. Chopi mapalí Nijeni nawali, mápuni ayena we ko'wá, mápuni ayena bají, a'lí bichétamo jeaní: ¡Nibira, bilé rijói we ko'wéami ju, ayénachó we bajíami ju echi uva ba'wila! Ayénachó echi jaré wenomí napabúami apanérawala ju, echi auché jaré chati oláami pagótami ayénachó apanérawala ju. A'lí echi we galabé machiwáami we galá anérami ju, si'néami echi jaré wabé galabé machíami pagótami jiti.
Jaléana o'wéalachi piréami ketasi galá nijéwami níili<TS3>(Lk. 10:13-15)A'lí Jesusi 'nátaga yónali echi jaré pagótami echo'ná jaréana o'wéalachi piréami mapo'ná Binói Jesusi chabénala nochogá ku sa'wali echi wikabé nayúkami, ayénachó mapo'ná Binói wisabé wabé omériga olali mapurigá ke wesi auché jaré pagótami omero olayá. A'lí Binói echirigá yónali mapujiti echo'ná o'wéalachi piréami ketasi o'móniga ku ro'wili Riosi yuwa, nirapé bichíili. A'lí Jesusi jerigá anili:
¡Báaji 'yemi pagótami echo'ná Korasinchi piréami! ¡Báaji 'yemi pagótami echo'ná Becháirachi piréami! Echo'ná Tírochi, echo'ná Sirónachi piréami pagótami ketasi bichíyami ju, chopi a Nijeni wabé omériga olásagá echo'ná abónichi achigórigá mapurigani ma olali echo'ná 'yémichi, echi jaré ke bichíyami pagótami ma ku ro'wíami níimi Riosi yuwa, ne wabé chajótami napáchaga, ne wabé napisóami níisa, mapurigá wabé o'mónami niráa.
A'lí Jesusi ayénachó jeaneli: Echijiti 'yemi nimí ané mapu echo'ná Tírochi piréami, echo'ná Sirónachi piréami ketasi 'me kastigo 'yárami níima echalí ne jubá wi'nijíwachi rawé, chopi 'yémitamo ne wabé kastigo 'yárami níibo.
A'lí 'yemi pagótami echo'ná Kapernaúmachi piréami ne wabé o'wéalatami níili mapurigá echo'ná ripá riwigachi muchúami niráa. Chópitamo ne echo'ná ri'lé riáblochi rikibúrami níibo. Nijé nimí ané mapu echo'ná Sorómachi piréami pagótami ne wabé chati oláami níili, chopi a Nijeni wabé omériga olásagá echo'ná abónichi mapurigá ke wesi auché jaré pagótami omero olayá, achigórigá mapurigá Nijeni ma olali echo'ná 'yémichi, echi jaré pagótami echo'ná Sorómachi piréami ketasi cho káraga suwábarami níimi, jipi rawé yénasí.
Echijiti 'yemi nimí ané mapu echo'ná Sorómachi anilíwachi kawírali piréami pagótami ketasi 'me walú kastigo 'yárami níima echalí ne jubá wi'nijíwachi rawé, chopi 'yémitamo ne wabé simírami walubé kastigo 'yárami níibo.
Tamí yuwa sisí, a'lí bichétamo galá isábabo<TS3>(Lk. 10:21-22)Echalí rawé Jesusi, Riosi yuwa ra'íchaga, jeanili: Nijé nimí walú natétara 'ya Mujé Onorúami, mapujítimi ne Walubela ju echo'ná ripá riwigachi, jena'í wichimóbachi ayénachó. Nijé nimí walú natétara 'ya mapujítimi chinásali je'ná jeyiri namuti mapurigá echi jaré wabé machíami pagótami ketasi echirigá machimea, ayénachó mapurigá echi auché jaré wabé 'nátami pagótami ketasi cho echirigá machimea. Chópimi ma machírali je'ná jeyiri namuti echi jaré kúuchi.
Echirigá Nijé nimí natétara 'ya Mujé Onorúami mapujiti Mujemi echirigá ne wabé nakili olánala.
A'lí Jesusi jeaneli echi jaré pagótami: Keni Onó ma tamí 'yali ne suwaba namuti mapu ikí nilú. A'lí ke wesi galá tamí machí, chopi Riosi Onorúami tamí machí, mapujítini Binói Ranala ju. A'lí ke wesi galá machí Riosi Onorúami, chopi Nijeni galá machí Binói, mapujítini bilepi Binói Ranala ju. A'lí echi auché jaré ayénachó galá machí Riosi Onorúami, si'néami mapu ikí Nijeni nakí mápuni galá machírama aboni echi Onorúami.
Tamí yuwa sisí si'néami mapuyíripi wabé nocháratami ju, ayénachó si'néami mapuyíripi wabé uchérami ju. A'lí Nijé 'yemi nimí ku isábatama.
Bulesa tosí Nijé níwala mosobela 'yemi niráa. Nijé 'yemi nimí yuwa ku'wíraga nochama. Tamí yuwa galá binesi, mapujiti Nijé ketasi chibisíami ju, nibilé choni níliami ju. A'lí bichétamo we galá isábabo echo'ná 'yemi sulálachi niráa.
Mapujiti Nijé níwala mosobela ketasi oméami ju. Ayénachó ketasi bitéami ju echi jaré Nijé níwala muruka mapu Nijé 'yemi nimí 'yama, mapujiti ketasi 'me oméami ju oluwawa mapurigá Nijeni nakí.
Echi jaré mapu Jesusi binérali we mosika kuli turío siné rawé isábawachi<TS3>(Mr. 2:23-28; Lk. 6:1-5)A'lí echalí siné rawé isábawachi Jesusi simírali echo'ná mapo'ná echi turío ma wáami níili. A'lí echi jaré mapu Binói binérali ne wabé 'locheka, chótali mosika kuya echi turío rakala.
A'lí echi jaré Bariseo anilíwami binériami je'ná jerigá riwisáa jeaneli: ¡Nibira! ¡Echi jaré mapu Mujé binera we olá mapurigá ketasi risénsia ju oluwáwa jipi isábawachi rawé!
Chopi Jesusi jeanigá rukueli: ¿Kéchatamo siné 'nénali mapurigá osirúami ju echo'ná Riosi Ra'íchala oselíwalachi, mapurigá echi walula silíami Rabiri riwéami olali mapalí binói ne wabé 'locheli, echi auché jaré mapu binói yuwa muchili ayénachó?
Mapujiti echi Rabiri ma bakigá echo'ná pachá Riosi ri'obáwarachi we ko'wali echi jaré pani mapu Riosi 'yárami níili. A'lí ketasi risénsia níili mapu echi Rabiri ko'mea echi pani. Nirapé risénsia níili mapu echi auché jaré Rabiri yuwa 'yénami ko'mea. Chopi risensia níili mapu echi jaré sacerdote anilíwami rijói ko'mea.
A'lí Jesusi ayénachó jeanigá rukueli: ¿Kéchatamo siné 'nénali mapurigá osirúami ju echo'ná Riosi nulalila oselíwalachi mapurigá echo'ná pachá walubé Juríosi ri'obáwalachi echi jaré sacerdote anilíwami rijói we nocha sinibí isábawachi rawé, chopi aboni ketasi wi'nijírami ju?
Jipi Nijeni 'yemi nimí ané mapu Nijé Binói mápuni jena'í atí, Nijeni waminabi ne Walubela ju, ketasi mapurigá echi walubé Juríosi ri'obáwala.
Chopi a galátamo machisáagá mapu churigá aniwáami ju mapurigá Riosi Binói anili, mapurigá je'ná jerigá osirúami ju: Nijeni nakí máputamo wabé natimáami níibo, ketásini nakí mapurigátamo chopi wikabé namuti ko'yagá tamí 'yasa, a'lí 'yémitamo ketasi echirigá wi'nijibi echi auché jaré mapu ketasi namuti nokuáami ju.
A'lí Jesusi jeanili: Nijeni ne Walubela ju echalí isábawachi rawé, mapujiti Nijeni wilárami níili mapurigá Ku'wíriami niráa.
Bilé rijói ke akáanami níili biléana sikachí<TS3>(Mr. 3:1-6; Lk. 6:6-11)A'lí Jesusi echo'ná jonsa ku simírasa, echo'ná aboni ri'obáwalachi nawali.
A'lí echo'ná pachá asali bilé rijói, biléana sikachí ke akáanami. A'lí echi jaré Bariseo anilíwami binériami wabé wi'nijíinalaga rukueli jeanigá: ¿Acha risensia ju ku sa'walíwa echi jaré ke akáanami, jipi isábawachi rawé?
A'lí Jesusi ku nijéwaga, jeanigá rukueli: ¿Chigá rijói 'yemi, bilé bo'wá bukélasa, a'lí echi bo'wá wichisá echo'ná biléana jochi echalí isábawachi rawé ¿kecha chapigá ku machí pama?
A'lí Jesusi ayénachó jeaneli: ¡Waminabi ne wabé natéami ju bilé rijói, ketasi mapurigá bilé bo'wá! Echijiti ne galá risensia ju galá oluwawa echi jaré pagótami jipi isábawachi rawé.
A'lí Jesusi jeaneli echi rijói biléana sikachí ke akánami: ¡Wachiná kemi siká! Echalí echi rijói galá ku wachínali binói sikala, mapujiti echalí jonsa binói sikala we yáati galá ku sa'wárami níili mapurigá echi auché biléala.
A'lí mapalí echi jaré Bariseo anilíwami binériami ma ku 'machínali echo'ná ri'obachi jonsa, echalí aboni a'nagupi ra'íchali echi Jesusi sayéraga, mapu churigá aboni omérama miná mi'limea echi Binói.
Chabé ki'yánara osirúami níili echi Jesusi jiti rugáChopi Jesusi echirigá galá machigá ku simili echo'ná jonsa. A'lí wikabé pagótami Binói yuwa najátali. A'lí Jesusi ku sa'wali si'néami echi jaré mapu ikí nayúkami níili.
A'lí Jesusi echalí je'ná jerigá ra'íchali mapurigá echirigá galá ikimea mapurigá Riosi Binói bachá niráa anili Binói Jesusi jiti rugá, mapurigá echi walula Riosi jiti nawésami, Isaíasi riwéami jeanigá osali:
Je'ná rijói Nijé piónawala ju, echi mapu Nijeni chapili. Nijeni ne wabé galé echi Binói.Ayénachó Nijeni ne wabé ganíli echi Binói jiti, echo'ná Nijé iwigálachi niráa. Ayénachó Nijeni 'yama Binói echi ne wabé Galabé Riosi Iwigala.A'lí Binói justicia olama echi auché jaré isena pagótami yuwa, si'néami mapu ikí ketasi Juríosi pagótami ju.
A'lí echi Binói ketasi yónama auché jaré yuwa, nibilé yónaga, o'weli ra'ichama echo'ná walúlachi nasípasí.Nibilé wesi námama echi Binói o'weli yóniga ra'íchachi echo'ná pagótami napawílachi.
Echi Binói ketasi miná ka'línama echi bilé baká o'líami.Nibilé cho'wama echi bilé rajilí molínami, mapuyénasí Binói ke cho seba justicia olayá.
A'lí echi jaré isena pagótami ne galá bichíima echi Binói.
Jaré anili mapu echi Jesusi níwali echi ne walula riablo ariwala<TS3>(Mr. 3:19-30; Lk. 11:14-23; 12:10)A'lí echo'ná Jesusi yuwa pálati bilé rijói mapu bilé wabé chati riablo aliwala aliwéami níili. A'lí echi rijói ke machíliami níili, ke ra'íchami ayénachó, chopi Jesusi galá ku sa'wali. A'lí echi rijói ma galá ku machíliami níili, ayénachó galá ku ra'íchali.
A'lí ne si'néami echi jaré pagótami chopi wabé 'nigá muchili. A'lí aboni a'nagupi jeanigá rukueli: ¿Kecha je'ná ju echi Rabiri Ranala máputa we buwé?
Chopi echi jaré Bariseo anilíwami binériami je'ná jerigá námaga, jeanili: Je'ná Jesusi chopi ku machí a'wasá echi jaré riablo aliwala mapujiti Binói niwa echi ne walula chati riablo aliwala, Bersebubi riwéami.
A'lí Jesusi galá machigá mapurigá aboni 'nátali, a'lí jeaneli: Echo'ná suníami walula nulálachi piréami, ne si'néami a aboni sayérasagá, ne si'néami káraga suwibama. A'lí biléana rijówachi piréami a aboni sayérasagá, si'néami miná suwibama. Ayénachó biléana kalílali piréami a aboni sayérasagá, si'néami miná suwibama.
A'lí a echi Satanasi riwéami riablo ku machí a'wásagá echi jaré riablo aliwala, echalí echi Satanasi a binói sayéraga oláma. A'lí a echirigá olásagá echi Satanasi ketasi waminabi mapurigá walula níima.
A'lí a Nijeni echi Bersebubi riwéami riablo jiti ku machí a'wásagá echi jaré we chati riablo aliwala, ¿chigá jiti ku machí a'wasá echi auché jaré 'yemi pagótamawala? Echijiti aboni 'yemi mi wi'nijíami níima.
Chopi a Nijé ku machí a'wásagá echi jaré wabé chati riablo aliwala mapujítini niwa echi Wabé Galabé Riosi Iwigala, ne bichíwali Riosi ma galá nulá jena'í 'yémichi.
A'lí echi riablo, Satanasi riwéami, ne wabé aparúami ju. A'lí tarapé wesi galá omérama chigoya echo'ná bilé wabé aparúami rijói bitélachi, mapalí ketasi bachá bulérami níisa echi wabé aparúami rijói. Chopi bachá bulusáagá, a'lí echi rijói galá omérama chigoya echo'ná echi wabé aparúami rijói bitélachi.
Ayénachó Jesusi jeaneli: Echi mapu ketasi tamí yuwa juko, échiko chopi tamí sayérami ju. A'lí echi mapu ketasi tamí yuwa napawiko echi auché jaré pagótami, échiko chopi waminá chijana echi pagótami mapurigá aboni ketasi tamí yuwa níima.
Echalí Jesusi jeaneli: Echijiti Nijeni 'yemi nimí ané mapu ne suwaba echi jaré pagótami chati olalila galá ku wikawárami níima, a aboni galá ku tánsagá wikáwali. Ayénachó suwaba mapurigá aboni chati ra'íchali tamí sayériga echirigá ku wikawárami níima. Chopi echi jaré pagótami mapu we chati ra'íchako echi we Galabé Riosi Iwigala sayéraga, abóni ma ketasi ku wikawárami níima.
A'lí Jesusi jeaneli: Nijeni wilálami níili mapurigá Ku'wíriami niráa. A'lí mapuyíripi tamí sayéraga ra'íchako, échiko galá ku wikawárami níima, ku wikáwari tánsagá Riosi. Chopi mapuyíripi echi we Galabé Riosi Iwigala sayéraga ra'íchako, échiko ketasi siné ku wikawárami níima mapuyénasí binói abijí bitélasa jena'í wichimóbachi, nirapé cho mapalí binói ma mukusá.
Ibili rakéami namuti galá machirúami níima, acha galá ju, mapalí ma rakema<TS3>(Lk. 6:43-45)'Yémitamo galá machí mapu bilé masana we galabé ju mapalí ne galabé niráa raké. Ayénachótamo galá machi mapu auché bilé masana we sití ju mapalí échiko we sití niráa raké, mapujiti ibili masana galá machirúami níima echi masana rakala jiti, acha galabé raké, acha wabé sití raké, kéramá.
¡'Yemi pagótami chopi mapurigá sinowi ju! 'Yémitamo ketasi omero galabé niráa ra'icha mapujítitamo wabé chati suléami ju, mapujiti ibili rijói chopi ra'icha achigórigá mapurigá binói 'nata echo'ná binói sulálachi niráa.
Echi we galabé oláami rijói we ra'icha echi we galabé ra'íchali mapujiti galabé suléami ju. A'lí echi we chati oláami rijói we chati ra'icha mapujiti we chati suléami ju.
Chopi Nijeni 'yemi mi ané mapu echalí ne jubá wi'nijíwachi rawé echi jaré pagótami arigá ku ruyema Riosi ne suwaba namuti mapurigá aboni we chati ra'íchali.
Mapujiti a mi galabé namuti ra'ichásagá, mujemi ku'wíratami níima, chopi a mi wabé chati niráa ra'ichásagá mujemi wi'nijírami níima.
Jaré chati oláami pagótami we nakili 'nénara mapurigá Jesusi wabé omériga olali<TS3>(Mr. 8:12; Lk. 11:29-32)A'lí echi jaré nulalíwami binériami, echi auché jaré o'wéala Bariseo anilíwami binériami yuwa, si'néami ku nijéwaga jeaneli: Binériami, tamujeta nakí mápumi we yáati wabé omériga olama mapurigá ke wesi auché jaré pagótami omero olayá. Tamujeta nakí máputa we 'nebo mapalimi echirigá wabé omériga olama.
A'lí Jesusi jeaneli: Jipi piréami wabé chati oláami pagótami ketasi galá bichíyami ju. Aboni chopi nakí 'nénala mapalí Nijeni wabé simírami omériga olá mapurigá ke wesi auché jaré pagótami omero olayá. Chopi Nijeni ketásirapé namuti echirigá wabé simírami omériga olama chopi mapurigá aboni tamí 'nema echirigá oláachi. Chopi aboni arigá riwimea mapalí Riosi wabé simírami omériga olama tamí yuwa mapurigá Binói olali echi ki'yá bitéami Jonasi riwéami rijói yuwa, mapu Riosi jiti nawésami níili.
Mapujiti mapurigá echi Jonasi asali echo'ná pachá echi bilé walubé rochírali bikiyá rawé, bikiyá rokogó yénasi, echirigá achigórigá Nijeni asimea ri'lé pachá wi'yérali bikiyá rawé, bikiyá rokogó niráa. Nijeni wilárami níili mapurigá Ku'wíriami niráa.
A'lí Jesusi ayénachó jeanili: Echalí ne jubá wi'nijíwachi rawé echi jaré ki'yá piréami pagótami mapu echo'ná Nínibichi anilíwachi piréali, si'néami wi'nijíbiya ku 'muchísama je'ná jipi piréami pagótami sayérabiya. Mapujiti echalí ne jubá rawé aboni 'yemi mi echirigá wi'nijima mapujiti aboni ne wabé o'móniga tánali wikáwali Riosi mapalí echi Jonasi we nawéseli aboni. Chopi jipi rawé Nijé mápuni 'yemi mi jena'í nawésiya atí, ne wabé simírami Walubela juni, ketasi mapurigá echi Jonasi, a'lí bichétamo arigá ketasi o'móniga tani wikáwali Riosi.
Ayénachó Jesusi jeanili: Echalí ne jubá wi'nijíwachi rawé, mapalí je'ná jipi piréami pagótami wi'nijírami níima, echalí echi mukí walula silíami, mapu echo'ná mikabé 'naka bitéami níili, arigá wi'nijímiya ku asísima je'ná jipi piréami pagótami. Echalí echirigá ikimea mapujiti echi mukí walula silíami ne wabé mikabé jonsa kipúmiya simili mapurigá echi walula silíami Salomoni riwéami ne wabé machíami niráa nawésali. Chopi Nijé mápuni jipi rawé jena'í 'yemi yuwa atí, ne wabé simírami Walubela juni, ketasi mapurigá echi walula silíami Salomoni. Chopi 'yémitamo arigá ketasi nijewa mapurigá Nijeni 'yemi mi nawesa.
Bilé chati riablo aliwala ku nawali mapo'ná machí pátami níili<TS3>(Lk. 11:24-26)A'lí Jesusi jeanili: Mapalí bilé we chati riablo aliwala ku machínasa echo'ná bilé rijói sulálachi jonsa, a'lí echi we chati riablo aliwala echo'ná auché jaréana wakichéachi aya iyena mapo'ná asimea. Chopi ketasi riwisa,
echalí echi chati riablo aliwala jerigá aní: Echo'ná ku nijé kalílachi siméa mapo'nani jonsa machínali. A'lí mapalí echi riablo aliwala ku nawá echo'ná rijói sulálachi mapo'ná binói chabénala bitéali, echalí binói riwimea echi rijói sulálachi ma ne galá ku a'láratami niráa, mapurigá bilé kalí ne galá ba'yóratami, ma galá pichítami niráa.
A'lí ku simisáa echi riablo aliwala, a'lí binói yuwa chapimea auchecho kichao ne wabé simírami chati riablo aliwala, ketasi mapurigá binói. A'lí ne si'néami echi jaré riablo aliwala echo'ná echi rijói sulálachi ku mo'wisáa, echo'ná pirélama. Echirigá pe jubáami echi rijói ne wabé simírami risúu olálami níima, ketasi mapurigá binói risúu olálami níili ne bachánala niráa. Echirigá achigórigá ayénachó ikimea je'ná jipi piréami chati oláami pagótami.
A'lí bilé rijói jeaneli: ¡Nibira! Echi Mujé iyela, echi jaré Mujé ritémawala echo'ná machí muchuwi. Aboni we nakí Mujé yuwa ra'ichánala.
Chopi Jesusi ku nijéwaga jerigá rukueli echi rijói: ¿Áchami ne galá machináali chigá ne bichíwali ju mapurigá Nijé iyela, ayénachó mapurigá Nijé ritémawala niráa?
Echalí Jesusi, Binói sikala jiti jówaga echi jaré mapu Binói binérali, a'lí jeanigá ku nijéwali: ¡Nibira! Jena'í muchuwi echi jaré Nijé ritémawala, echi Nijé iyela ayénachó.
Mapujiti mapuyíripi olako mapurigá Nijé Onolá, ripá riwigachi atíami nakí, echi ju Nijé rijimala, Nijé wayela ayénachó, Nijé iyela ayénachó.
Echi turío icháami<TS3>(Mr. 4:1-9; Lk. 8:4-8)Echalí rawé Jesusi ma machinsa echo'ná Binói bitélachi jonsa, a'lí simigá echo'ná walú ba'wírali suwé, echo'ná asíbali.
A'lí echo'ná Jesusi yuwa napawili wikabé pagótami. A'lí Jesusi bakili biléana barkochi echo'ná ba'wichí moba chukúami. Echalí Binói echo'ná bárkochi pachá asíbali. A'lí si'néami echi wikabé pagótami echo'ná ba'wírali suwé jali.
A'lí Binói wikabé namuti irétaga nawésali jeanigá: ¡Nibira! Bilé rijói chótali turío ichayá.
A'lí ma ichisuwa jaré raká rujuili echo'ná mulubé biléana buwichí. A'lí jaré chuluguí echo'ná sisáa, káraga suwali.
A'lí auché jaré raká echo'ná biléana rapirúachi rujuili mapo'ná ketasi 'me wi'yéali. A'lí echi jaré raká we yáati a'wili mapujiti ketasi 'me rokóami wi'yéachi níili.
Chopi mapalí wabé ratáami rayénali, echi kúuchi turío bukulí a'wíami we wakicheka suwili mapujiti ketasi ri'libe nawéali.
A'lí auché jaré raká rujuili echo'ná wabé so'uwéami riyáwachi. A'lí echi riyawi wabé ochérasa waminá napolíbanali echi turío. Echijiti ketasi rakeli.
A'lí auché jaré raká echo'ná galabé wi'yérali rujuisa, ne galá rakeli. A'lí jaré raká ibili niráa bilé kiento rakeli. Auché jaré ibili niráa usansa makói rakeli. Auché jaré ibili niráa baisá makói rakeli.
A'lí Jesusi jeaneli: Mapuyíripi nakeko, ¡galá kipú!
Jesusi irétaga nawésali echi pagótami<TS3>(Mr. 4:10-12; Lk. 8:9-10)A'lí echi jaré mapu Jesusi binérali murubéanaga mapo'ná Binói asali, jeanigá rukueli: ¿Churékulami sinibí echirigá irétaga niráa ra'icha echi pagótami?
A'lí Jesusi ku nijéwaga jeaneli: 'Yémitamo ma galá machíratami ju mapu churigá Riosi we nulé echi pagótami. Chopi echi auché jaré ketasi cho echirigá machíratami ju. Aboni ketasi cho galá machí mapu churigá Riosi nulá, echijiti Nijeni ne suwaba irétaga nawesa echi auché jaré ke cho galá bichíyami.
Mapujiti mapuyíripi ma galá níwako, échiko waminabi 'yárami níima, a'lí waminabi níwama. Chopi mayuyíripi ketasi níwako, échiko suwaba 'yérami níima echi pe okuáa mapu binói abijí niwa.
Echijiti Nijeni irétaga nawesa echi auché jaré pagótami, mapujiti aboni ma 'néniga, ketásirapé galá ritiwá, ayénachó aboni ma kipuga, ketásirapé galá nami. A'lí aboni ketasi galá machí mapurigá Nijeni ra'icha.
Echirigá ma galá sébali ikili aboni yuwa mapurigá ne bachá niráa nawésali echi walula Riosi jiti nawésami Isaíasi riwéami mapalí binói je'ná jerigá osali:'Yemi nakala jítitamo námabo, chópitamo ketasi galá machiboa,ayénachótamo galá 'néniga riwiboa, chópitamo ketasi galá machiboa.
Mapujiti je'ná pagótami we biwárami suléami ju.Aboni ketasi nami aboni nakala jiti.Ayénachó aboni busila ma kupili; mapurigá aboni ketasi 'nénama aboni busila jiti,mapurigá aboni nirapé námama aboni nakala jiti,mapurigá aboni nirapé machimea echo'ná aboni sulálachi,mapurigá aboni ketasi ku ro'wima tamí yuwa, mapurigá Nijeni ku sa'wama aboni.
Chopi 'yémitamo ne wabé kanílatami níibo mapujítitamo ma galá 'neni 'yemi busila jiti, ayénachó mapujítitamo ma galá nami 'yemi nakala jiti.
Mapujiti ne bichíwali 'yemi nimí ané mapu wikabé echi jaré o'wéala Riosi jiti nawésami, ayénachó wikabé echi jaré galabé oláami pagótami, si'néami wabé nakili 'nénala je'ná jeyiri mapurigá 'yémitamo ma ritiwá, chopi aboni ketásirapé riwali. Ayénachó aboni nakili námanala je'ná jeyiri mapurigá 'yémitamo ma nami, chopi aboni ketásirapé námali.
Je'ná jerigá aniwáami ju mapurigá Nijeni nawésali<TS3>(Mr. 4:13-20; Lk. 8:11-15)¡Ne galá namsi 'yemi! Je'ná jerigá aniwáami ju echi mapurigá Nijeni irétaga nawésali echi pagótami, echi turío icháami jiti:
Mapuyíripi námako nawésaluami mapurigá Riosi galá nulé jena'í wichimóbachi piréami pagótami, a'lí ketasi galá machisáagá chu aniwáami nawésaluami ju, a'lí echi wabé chati oláami riablo we yáati nolinsa, miná 'wísama echi we Galabé Ra'íchali mapu echi rijói ma galá námali. Echi we Galabé Ra'íchali mapurigá ichirúami niráa níili echo'ná echi rijói surálachi, chopi echi riablo miná 'wísali, mapurigá echi rijói ketasi waminabi echijiti 'natama. Echirigá achigórigá ikili echi rijói yuwa mapurigá ikili echi jaré raká yuwa mapu ichirúami níili echo'ná buwichí suwé, mapalí echi jaré chuluguí sisáa suwali.
A'lí Jesusi ayénachó jeaneli: Mapurigá ikili echi jaré turío mapu echo'ná moba biléana rapirúachi rujuili, echirigá achigórigá ikimea echi jaré pagótami mapu bachá niráa galá kaníliga námali echi Galabé Riosi Ra'ichala;
chopi abóni ketasi we yáati galá bichíi ne sulachí niráa, mapujiti aboni achigórigá ju mapurigá echi jaré turío ketasi 'me galá nawéami. Aboni pe téeli niráa bichíima, chopi mapalí aboni we risúu olárami níima mapujiti aboni echirigá bichíinali Riosi Ra'íchala, echalí aboni ma ketasi waminabi galá bichíima.
Ayénachó mapurigá ikili echi jaré turío mapu echo'ná wabé so'uwéami riyáwachi ichirúami níili, achigórigá ikimea echi auché jaré pagótami, si'néami mapu ikí galá namsa Riosi Ra'íchala, arigá ketasi galá bichíima. Aboni chopi wikabé namuti wabé nílaga, 'nátaga pirélama. Ayénachó aboni ne wabé koruma echi wikabé namuti jena'í wichimóbachi nirúami. Echijiti aboni ketasi bichíinali Riosi Ra'íchala. A'lí aboni ketasi galá ku'wíratami níima.
A'lí mapurigá ikili echi jaré turío mapu echo'ná galabé wi'yérali ichirúami níili, echirigá achigórigá ikimea echi auché jaré pagótami, si'néami mapu ikí galá namsa Riosi Ra'íchala ne galá sulachí niráa bichíima. Aboni ne galá nijéwaga olama mapurigá Riosi nulé, ayénachó wabé galá bichíiga, wabé galabé ologá pirélama jena'í wichimóbachi. Jaré aboni mapuyiri echi turío ju mapu baisá makói rakeli. Auché jaré mapuyiri echi auché jaré turío ju mapu usansa makói rakeli, mapujiti aboni waminabi galabé olama. Auché jaré mapuyiri echi auché jaré turío ju mapu bilé kiento rakeli, mapujiti aboni waminabi wabé simírami galabé olama.
Echi basíawi ichirúami níili echo'ná turíochiA'lí Jesusi auchecho siné irétaga ra'íchali jeanigá: Mapalí Riosi we nulé echi pagótami, achigórigá ju mapurigá mapalí bilé rijói ichali ne galabé raká echo'ná binói kawíwalachi.
Chopi mapalí echi auché jaré pagótami we kochigá bitili, echalí echo'ná nawali bilé rijói we sayérami mapu we ichali echi basíawi echo'ná mapo'ná echi turío ichílati. A'lí ku simili.
Echalí echi rijói icháami níwala pioni echo'ná binói yuwa sisáa, jeaneli: Walula, ¿kéchami ne turío chopi ichali echo'ná mujé kawíwalachi? ¿Churékula biché echo'ná we a'wili echi basíawi?
A'lí echi rijói jeaneli: Auché bilé rijói tamí sayériga echirigá olali. A'lí echi jaré pioni jeanigá rukueli: ¿Áchami nakí máputa ku simíbaga bo'niboa echi basiáwi?
A'lí binói jeaneli: Jipi ketasi echirigá bo'nisí echi basiáwi, mapujiti átamo bo'nisáaga, siné káachi 'yémitamo ayénachó echi turío yuwa bo'niboa.
Chopi ariwesi mapurigá okuánika napawika ochérama mapuyénasí ma seba sikirékowachi. Echalí nijeni jeanema echi jaré turío sikiréami: Bachá chapisí echi basiáwi. A'lí bulesa mapurigá sonó, suwaba na'esi. Chopi ku napabusi echi turío echo'ná nijé níwala rikówachi.
Echi mostasa anilíwami rakala<TS3>(Mr. 4:30-32; Lk. 13:18-19)Echalí Jesusi ayénachó auchéchoko je'ná jerigá irétaga binéraga jeaneli: Mapalí Riosi galá nulé echi pagótami, echalí mapuyirai ju bilé táa mostasa anilíwami rakala mapu bilé rijói ichali echo'ná wi'yérali.
Echi mostasa anilíwami rakala ne bichíwali ne wabé tabéala ju suwaba echi auché jaré raká yuwa. Chopi mapalí ma ochérasa, echi mostasa ne wabé walube ju suwaba echi auché jaré ichirúami namuti yuwa. A'lí walubé ochera mapurigá bilé masana niráa, a'lí echi jaré chuluguí, ripá i'nika 'yénami, echo'ná sisáa we rosorama echo'ná echi mostasa otowálachi.
Jesusi irétaga binera echi levadura jiti rugá<TS3>(Lk. 13:20-21)A'lí Jesusi auchecho siné irétaga ra'íchali jeanigá: Echi pani echi levadula jiti niwalíwa. A'lí mapalí Riosi galá nulé echi pagótami, achigórigá ju mapurigá mapalí bilé mukí ma baisá niráa anáwaga echi harina, galá nasówali echi levadura echi harina yuwa mapuyénasí suwaba galá kapótami níili.
Jesusi chopi irétaga niráa binérali mapujiti bachá niráa nawésarami níili mapu Binói echirigá binérama riwéali<TS3>(Mr. 4:33-34)Echalí Jesusi suwaba je'ná jerigá irétaga ra'íchali echi pagótami yuwa. Ayénachó Jesusi sinibí chopi irétaga niráa ra'íchali aboni.
Mapurigá ne galá sébali ikimea mapurigá echi walula Riosi jiti nawésami anili mapalí binói je'ná jerigá osali mapurigá osirúami ju echo'ná Riosi Ra'íchala oselíwalachi:Chotámani irétaga ra'íchiya.Ayénachó wiká namuti nawésamani mapu ketasi siné machirúami níili ki'yá chokichí jonsa, mapalí je'ná kawí niwálati.
Jesusi nawésaga ané churigá aniwáami ju mapurigá Binói binérali echi basíawi rakala jiti rugá mapu ichirúami níili echo'ná turíochiA'lí Jesusi ma ku ripórasa echi wikabé pagótami, ku bakiri echo'ná pachá kalírali. A'lí echi jaré mapu Binói binérali echo'ná Binói yuwa sigá jeaneli: Tamujé tamí auché ruyé mapu churigá aniwáami ju mapurigami irétaga nawésali echi basíawi jiti.
A'lí Jesusi ku nijéwaga jeaneli: Nijeni wilárami níili mapurigá Ku'wíriami niráa. Nijeni ju mápuni we ichá echi we galabé raká.
A'lí Jesusi waminabi jeanili: Suwaba echi jaré raká ichirúami niráa níili jena'í wichimóbachi. Echi we galabé raká mapurigá si'néami echi jaré pagótami ju mapu ikí galá nijéwaga olá mapurigá Riosi nulé. A'lí echi basíawi rakala mapurigá echi auché jaré chati oláami pagótami ju.
A'lí echi sayé mapu ichali echi basíawi, échiko echi riablo ju. A'lí echalí sikirékowachi níima echalí ne jubá rawé. A'lí echi sikiréami, echi jaré Riosi kapitánawala ju.
Echirigá mapurigá echi basíawi bo'nirúami níima, ayénachó mapurigá na'érami níima echo'ná na'írali, echirigá achigórigá níima echalí ne jubá rawé.
Nijeni wilárami níili mapurigá Ku'wíriami niráa. A'lí echalí ne jubá rawé Nijeni julama echi jaré Nijé kapitánawala mapurigá aboni chapimea ne si'néami echi jaré wabé chati olíriami, ayénachó echi jaré chati oláami mapu ikí nirú jena'í wichimóbachi mapo'nani Nuláami ju.
A'lí ne si'néami aboni miná ri'lé wabé chati rajáachi na'írali u'lútami níima. Echo'ná aboni ne wabé nalákama, ayénachó aboni ne wabé ki'lákama aboni ramilá, mapujiti aboni ne wabé risúu olárami níima.
A'lí echi auché jaré galabé oláami pagótami echo'ná ripá riwigáchi muchima mapo'ná aboni Onolá we Nuráami ju. A'lí aboni ne galá ratábama mapurigá echi rayénali niráa. ¡Si'néami 'yemi mapu ikítamo nakeko, ne galá namsi!
Echi wabé natéami namuti wenomí mapu chinátarami níiliAyénachó mapalí Riosi galá nulé echi pagótami, achigórigá ju mapurigá mapalí bilé wabé natéami namuti wenomí we chinásarami níili echo'ná biléana kawichí. Echalí bilé rijói ma riwisáa echi wabé natéami namuti wenomí, a'lí auchecho ku pólasa, ne bachá wabé kaníliga ralinea suwaba echi jaré binói níwala namuti, mapurigá echirigá wikabé napabusa wenomí, galá ralimea echi kawí mapo'ná chinásarami ju echi wabé natéami namuti wenomí.
Echi wabé natéami perla anilíwami namutiAyénachó mapalí Riosi galá nulé echi pagótami, achigórigá ju mapurigá mapalí bilé rijói we amí echi we galabé natéami perla anilíwami namuti.
Mapujiti mapalí echi rijói ma riwisáa bilé wabé galabé perla, echalí ma ku simigá ralinea suwaba binói níwala namuti, mapurigá echirigá napabusa wikabé wenomí, galá ralimea echi wabé galabé perla anilíwami.
Echi walubé tétami namuti mapuyiri chiníAyénachó mapalí Riosi galá nulé echi pagótami achigórigá ju mapurigá mapalí bilé walubé tétami namuti mapuyiri chiní echo'ná ri'lé walú ba'wírali achárami ju. Echi jaré rochí sirúami echirigá achasa, wikabé karúmati namuti rochí rakoma.
Chopi mapalí echi walubé tétami namuti mapuyiri chiní ma galá buchíami níisa echi jaré namuti rochí, echalí echo'ná ba'wírali suwé ku machí pátami níima. A'lí echo'ná muchika, echi jaré rochí sirúami galá rojuániga, chapigá nutema echi jaré galabé rochí echo'ná jaréana walírali, chopi echi auché jaré wabé sití namuti rochí waminá chakena u'lútami níima.
A'lí Jesusi ayénachó jeaneli: Echirigá achigórigá níima echalí ne jubá rawé, mapujiti echi jaré Riosi kapitánawala nolínaga, miná rojonama echi jaré chati oláami pagótami, echi auché jaré galabé oláami pagótami ayénachó.
A'lí echi jaré chati oláami pagótami miná ri'lé wabé chati rajáami na'írali u'lútami níima. A'lí echo'ná aboni ne wabé narákama, ayénachó aboni ne wabé na'áwaga ki'lákama aboni ramilá.
Echi jaré bukuríwami galabé namuti, echi jaré chérami galabé namuti yuwaA'lí Jesusi rukueli jeanigá: ¿Áchatamo galá machili suwaba je'ná jeyili namuti? A'lí aboni ku nijéwaga jeaneli: Ayena, Walubela.
A'lí Jesusi ayénachó jeaneli: Echijiti ibili rijói Riosi nulalila binériami mapu ayénachó ma galá binératami ju mapu churigá Riosi ma galá bukulíwami nulé echi pagótami, échiko mapuyiri bilé rijói kalíwami ju mapu echo'ná binói níwala galabéalachi jonsa ku machí a'wá echi jaré ne bukulíwami namuti, echi auché jaré ocháarami namuti ayénachó.
Jesusi ku nawali echo'ná Nasarétachi<TS3>(Mr. 6:1-6; Lk. 4:16-30)A'lí mapalí Jesusi ma sunili suwaba je'ná jerigá ra'icha, a'lí Binói ku simíli echo'ná jonsa.
A'lí ma ku nawasa echo'ná Binói kawíwalachi, Jesusi galá binérali echo'ná piréami pagótami echo'ná aboni níwala ri'obachi. Echijiti si'néami aboni chopi we 'nigá muchili, jeanigá: ¿Churigá galá omero je'ná rijói echirigá ne wabé galá machigá ra'icha, ne suwaba namuti jiti rugá? ¿Churigá je'ná jerigá wabé omériga olá mapurigá ke wesi auché jaré pagótami omero olayá?
A'lí aboni a'nagupi jeaneli: Tamujeta galá machí je'ná rijói. Binói echi tábala sipáami ju, echi María ranala. Ayénachóta galá machí binói ritémawala, echi jaré mapu Jakobo riwéami ju, echi José ayénachó, echi Simoni ayénachó, echi Júrasi asíchiko.
A'lí aboni wabé kichili echi Jesusi. Chopi Binói jeaneli: Si'néami pagótami galá o'wiké bilé rijói Riosi jiti nawésami. Chopi echi auché jaré pagótami echo'ná echi binói Riosi jiti nawésami kawíwalachi piréami siné káachi ketasi o'wikema echi nawésami. A'lí echi jaré echo'ná binói nawésami kalílachi piréami nibilé cho o'wikema echi nawésami.
A'lí echo'ná Jesusi ketasi wabé omériga olali wikabé namuti mapurigá ke wesi auché jaré pagótami omero olayá, mapujiti aboni ketasi galá bichíyami níili.
Echi Juani mapu pagóami níili, ma mi'lirúami níili<TS3>(Mr. 6:14-29; Lk. 9:7-9)Echalí rawé echi walula silíami Erorsi riwéami galá námali echi Walubela Jesusi jiti ra'ichálawachi.
Echijiti echi Erorsi jeaneli echi jaré binói piónawala: ¡Echi rijói echi Juani níima mapu chabénala pagóami níili! ¡Échiko ma mukúami níili, chopi ma ku owínaliré! Echijiti échiko galá omero wabé omériga olayá mapurigá auché jaré pagótami, ke wesi omero olayá.
Echi walula Erorsi echirigá anili mapujiti chabénala binói nulali pachá bachánala echi Juani, mapujiti echi Eroríasi riwéami mukí wabé sayérali echi Juani. Echi Eroríasi riwéami mukí echi Jilipi riwéami rijói upila níili, echi mapu echi binói Erorsi rijimala níili. Chopi echi Erorsi arigá chapili echi Eroríasi mapurigá binói upila niráa. A'lí echi mukí we sayérali echi Juani,
mapujiti echi Juani jeaneli echi Erorsi: Tarapé risensia ju mápumi echirigá chapimea kemi rijimá upila mapurigá kemi upí niráa.
Echijiti echi Erorsi we mi'lináali echi Juani, chopi binói we majali echi auché jaré pagótami jiti, mapujiti si'néami pagótami galá bichíili mapu echi Juani walula Riosi jiti nawésami níilo.
Chopi mapalí echi Erorsi walú omáwali echalí sébachi rawé mapalí binói ranálati, echalí echi Eroríasi riwéami mukí kilá echo'ná pachá nasípasí bakigá, we awili echo'ná bacháami. A'lí echi Erorsi riwisáa wabé kaníili.
Echijiti echi walula Erorsi ne bichíwaga 'yámorúli ne suwaba mapu ikí tasa echi tiwé.
A'lí echi tiwé bachá niráa nulérami níili binói iyela jiti. Echijiti echi tiwé ku nijéwaga jeaneli: Echo'ná biléana bitólachi achagá, we yáati tamí 'ya echi Juani mo'ola, echi Juani mapu pagóami ju mo'ola.
Echalí echi walula silíami ne wabé majaga o'mónali. Chopi mapujiti binói ma echirigá ne bichíwaga aneli echi tiwé, bacháami echi auché jaré echo'ná mésachi muchúami yuwa, echijiti binói arigá nulali mapurigá echirigá olárami níima mapurigá echi tiwé nakili.
Echalí echi walula silíami júuli bilé sontarsi kotorénala echi Juani, mapu echo'ná pachá kumurachi bachárami níili.
A'lí echi Juani mo'ola ku párami níili, echo'ná biléana bitólachi achagá. A'lí 'yárami níili echi tiwé. Echalí echi tiwé 'yali binói iyela.
A'lí echi jaré mapu echi Juani binérali, echo'ná sigá, chapili echi mukúami sapala. A'lí aboni chu'wiróbiya toli. Echalí aboni ku simíbaga ruyeli echi Jesusi suwaba mapurigá ikili.
Jesusi galá kówali malí mil rijói<TS3>(Mr. 6:30-44; Lk. 9:10-17; Jn. 6:1-14)A'lí mapalí Jesusi je'ná jerigá námali, a'lí Binói ku simili echo'ná suwé jonsa, biléana bárkochi asagá. Echalí Jesusi waminá bo'ónala biléana waná suwé simináali. Chopi mapalí echi wikabé pagótami ne suníami echo'ná o'wéalachi piréami echirigá galá námali mapurigá Jesusi echirigá ku simili, echalí aboni wichí jaga najátaga, mikabé suwé simánali. A'lí echirigá ologá aboni bachá sili echo'ná bo'ónala suwé mapo'ná Jesusi nawama riwéali.
A'lí mapalí Jesusi sébali echo'ná bo'ónala suwé, a'lí mapalí Binói ku machínali echo'ná bárkochi jonsa, echalí Binói riwali mapu echi wikabé pagótami ma echo'ná napawiga muchili. A'lí Jesusi ne wabé natimali echi pagótami. Echalí Binói ku sa'wali ne si'néami mapu ikí nayúkami níili.
A'lí echalí rawé mapalí ma alíwachi níili, echi jaré mapu Jesusi binérali, echo'ná Binói yuwa sigá jeaneli: Jena'í wabé waná kawichí ju. Ayénachó ma aliwa. Ma ku ripori echi wikabé pagótami mapurigá aboni ku simama echo'ná jaléana mulubé rijówachi, ko'wáami raliboya, mapujiti aboni tarapé niwa mapu ko'mea.
Chopi Jesusi jeaneli: Ketasi arigá 'wérali ju mapu aboni ku simama. ¡'Yemi aboni 'yasi mapurigá aboni ko'mea!
A'lí aboni jeaneli: Tarapeta niwa ko'wáami jena'i tamuje. Chopi malí pani nirú, okuá kúuchi rochí ayénachó.
A'lí Jesusi jeaneli: ¡Wakiná tosí!
A'lí Binói nureli echo'ná kasalátali muchínala echi wikabé pagótami. Echalí Binói chapigá echi malí pani, echi okuá rochí ayénachó, a'lí ripá 'néniga, natétara 'yali Riosi. A'lí Jesusi rojuániga 'yali echi pani, echi jaré mapu Binói binérali. A'lí aboni galá nachútali echi wikabé pagótami.
A'lí si'néami echi wikabé pagótami ma kosá, ne galá posali. A'lí ma sunisa ko'yá, aboni ku napabuli echi kúuchi ko'wáami tibíami. A'lí aboni echirigá buchíwali makói miná okuá walírali.
A'lí echi jaré wikabé mapu galá ko'wali, malí mili rijói níili, ke taraka echi jaré wikabé muguí, echi jaré kúuchi ketásichó yuwa tarali.
Jesusi wirigá iyénali echo'ná moba walubé ba'wírali<TS3>(Mr. 6:45-52; Jn. 6:16-21)Echalí Jesusi we yáati mo'wínala júuli echo'ná bárkochi echi jaré mapu Binói binérali. A'lí Binói bachá júuli si'néami aboni echo'ná bo'ónala walú ba'wírali suwé simánala, mapuyénasí Binói ku ripórali echi wikabé pagótami.
A'lí Jesusi ma ripórasa echi wikabé pagótami, waminá waná ripá rabo simili, Riosi yuwa ra'ichámiya. A'lí echalí alíi chónachi Jesusi echo'ná waná ripá rabó we bi'neli asali.
A'lí echi barko ma echo'ná nasípasí walú ba'wírali inárali. Chopi echi barko wabé chati rakibúrami níili, mapujiti echi wabé iwéami iká ku kuwana rakibuli, ayénachó echi walú ba'wí we chati apulali.
Chopi echalí bi'yá chónachi, Jesusi Binói echo'ná walú ba'wichí moba wiligá iyénaga nawali echo'ná nasípasí mapo'ná aboni echirigá sírali, echo'ná bárkochi 'yénaga.
A'lí mapalí aboni echirigá riwali echi Jesusi echo'ná ba'wichí moba wiligá inárachi, a'lí aboni ne wabé majajali, jeanigá: ¡Bilé chu'wí ju! A'lí aboni ne wabé majaga sinákali.
Chopi Jesusi we yáati ra'íchali jeanigá: ¡Ketasi majasi! Nijeni ju. ¡Tarapé namuti chibi ikimea!
A'lí Jesusi jeaneli: ¡Wakiná simí! A'lí echi Pegro rikínaga echo'ná bárkochi jonsa, ayénachó echo'ná ba'wichí moba wiligá inárali, echo'ná Jesusi yuwa simiyá.
Chopi ke sayiná galá 'néniga mapurigá wabé iwéami ikali echo'ná walú ba'wírali, echalí echi Pegro ne wabé majali. A'lí we yáa chótali botuwísiya. Chopi ne o'weli sinali jeanigá: ¡Walubela, tamí ku'wiri!
Echalí Jesusi galá wachínaga Binói sikala, we yáati chapili echi Pegro. A'lí jeaneli: Mujé rijói péebi bichíyami ¿churékula ketasi tamí bichíili?
A'lí mapalí okuánika ku mo'wili echo'ná pachá bárkochi, echalí ke sayiná ariweli ikayá.
A'lí si'néami mapu ikí muchili echo'ná bárkochi, echo'ná Jesusi yuwa sigá, wéemi raweka chokoba jábali, jeanigá: ¡Ne bichíwali Mujemi bi'nélipi Riosi Ranala ju!
Jesusi ku sa'wari echi jaré nayúkami echo'ná Jenesarétachi muchúami<TS3>(Mr. 6:53-56)A'lí waminá bo'ónala sigá, echo'ná Jenesarétachi anilíwachi kawírali sili.
A'lí mapalí echo'ná piréami galá machili mapu echi Jesusi níilo, echalí aboni echo'ná ne suníami noligá jonsa júuli pánala echo'ná Binói yuwa, ne si'néami mapu ikí nayúkami níili.
A'lí aboni risensia tánali mapurigá echi jaré nayúkami chopi nochama echo'ná Jesusi napáchala suwilá. A'lí si'néami mapu ikí nocháliko, galá ku sa'wárami níili.
Echi pagótami chati surérama mapujiti aboni chati 'nata<TS3>(Mr. 7:1-23)A'lí jaré rijói nulalíwami binériami mulubéanali Jesusi yuwa, jaré rijói Bariseo anilíwami binériami ayénachó mapu echo'ná Jerusalémachi jonsa simíbami níili. A'lí aboni jeanigá rukueli:
¿Churékula echi jaré mapu Mujé binérali ketasi nijéwaga olá mapurigá echi jaré chabé ki'yá piréami o'wéala sinibí olali? Aboni ketasi bachá si'winárigá panígasa, arigá we ko'wá.
Chopi Jesusi jeaneli: 'Yémitamo ayénachó ketasi nijéwaga olá mapurigá Riosi nulali, chópitamo sinibí waminabi olá mapurigá echi auché jaré 'yemi pagótamawala sinibí olali.
Mapujiti Riosi je'ná jerigá nulali: Galá o'wiké kemi onó, echi kemi iyé ayénachó. Echi mapu wabé yóniga aneko kepu onó, echi kepu iyé omá, échiko waminá mi'lirúami níima.
Chopi 'yémitamo jeaní: Mapuyíripi jeanésagá echi binói onolá, echi binói iyela keremá, jeanigá: Mani 'yali Riosi ne suwaba nijé níwala namuti mapujiti nijé nimí ku'wírimi, echijítini ma ketasi omero waminabi mi ku'wíriya.
Echalítamo ayénachó jeaní mapu ma ketasi arigá 'wérali ju mapurigá échiko waminabi ku'wírama kepu onó, kepu iyé omá. A'lí 'yémitamo echirigá ologá tarapé galabé nirali Riosi nulalila. Chópitamo nijéwaga olá mapurigá echi auché jaré 'yemi pagótamawala sinibí olali.
¡'Yémitamo wabé 'yékami ju! Echi walula Isaíasi ne bichíwaga nawésali 'yemi jiti rugá, máputamo wabé 'yékaka oláami ju, mapalí binói bachá niráa je'ná jerigá osali:
Je'ná pagótami chumuchí chopi ra'íchaga aní mapu aboni wabé tamí o'wiké.Chopi aboni arigá ketasi ne sulachí niráa, bichíwaga tamí galé.
A'lí aboni ketasi bichíwali niráa tamí o'wiké, aboni chopi nawesa mapurigá echi jaré pagótami nulá nawisánala.A'lí aboni wepi 'yékaka aní mapu Riosi achigórigá nulá.
A'lí Jesusi bayegá echi wikabé pagótami, a'lí jeaneli: Galá námiga machisí je'ná jeyiri:
Echi pagótami ketasi chirigá chati sulélama chopi mapujiti aboni we ko'wá echi ko'wáami mapu ketasi risensia ju mapu aboni ko'mea. Chopi echi pagótami ne bichíwali we chati sulélama mapujiti aboni wabé chati 'nátaga echo'ná aboni sulálachi, ayénachó wabé chati ra'icha.
A'lí echi jaré mapu Jesusi binérali, echo'ná Binói yuwa sigá, jeaneli: ¿Kéchami machí mapu echi jaré o'wéala Bariseo ne wabé na'áwali mapujítimi echirigá ra'íchali?
Chopi Jesusi ku nijéwaga jeaneli: Ne suwaba echi jaré ichí mapu keni Onó, echo'ná ripá riwigachi atíami ketasi ichali, échiko ku bo'nirúami níima.
Ayénachó Jesusi jeaneli: Ariwesi echi jaré Bariseo anilíwami o'wéala binériami. Aboni chopi mapurigá jaré ke machíliami ju mapu we bayera auché jaré ke machíliami. A'lí a bilé ke machíliami rijói miná bayérasagá auché bilé ke machíliami, okuánika echo'ná biléana jochi rujuímiré.
A'lí echi Pegro ku nijéwaga jeaneli: Tamujé tamí ku ruyé: ¿Chu aniwáami ju mapurigami irétali?
A'lí Jesusi jeanigá rukueli: ¿Kéchatamo cho galá machí mapu churigá aniwáami ju mapurigá Nijeni irétaga binera echi pagótami?
¿Kéchatamo cho machí mapu suwaba echi ko'wáami mapu ikí bilé rijói ko'wako, échiko echo'ná echi rijói ropárachi chopi simigá, a'lí echo'ná jonsa simíraga ku machínama?
Chopi echi pagótami we chati ra'icha achigórigá mapurigá aboni chati suléami ju, echijiti aboni waminabi chati suléami niwárami ju.
Echi jaré pagótami wabé chati 'nata mapujiti aboni we chati suléami ju. Auché jaré echijiti wabé nakówaka ko'yáami ju. Auché jaré mapu ma niwíami ju echijiti arigá kochí auché jaré isena yuwa. Auché jaré mapu ke cho niwíami ju echijiti ayénachó chati ologá wiká yuwa kochí. Auché jaré echijiti we chigórami ju. Auché jaré echijiti ikaleka ra'icha. Auché jaré echijiti wabé sayéraga ra'icha Riosi.
Mapalí echi pagótami we chati olá, echalí aboni wabé chati sulélama. A'lí aboni ketasi chati sulélama chopi mapujiti aboni arigá ko'wá echi ko'wáami, mapalí aboni ketasi cho wisabé si'winárigá panígali.
Bilé mukí mapu si'nú ra'íchami níili arigá bichíili Jesusi<TS3>(Mr. 7:24-30)A'lí Jesusi ma ku simigá echo'ná jonsa, echo'ná biléana kawichí simili mapo'ná mulubé níili Tírochi anilíwachi walúlachi, Sirónachi anilíwachi ayénachó.
Chopi Jesusi ketásirapé ku nijéwali. A'lí echi jaré Binói yuwa binéami, sigá jeaneli: ¡Ku julá echi mukí mapujiti binói chopi wabé sinaka najata tamujé tamí yuwa!
A'lí Jesusi ku nijéwaga jeaneli: Nijeni chopi julárami níili echi jaré Juríosi pagótami ku'wírimiya, si'néami mapu ikí aboni 'wikáami ju mapurigá bo'wá niráa.
A'lí echi mukí echo'ná nawagá, bacháami Jesusi yuwa wéemi raweka, chokoba wilíbali, jeanigá: ¡Walubela, tamí ku'wiro!
A'lí Jesusi ku nijéwaga jeaneli: Echi jaré Juríosi pagótami 'yemi mi ané kochí niráa, mapujítitamo isena pagótami ju. Echijiti ariwé mapu echi auché jaré mapu Riosi kúchuwala anérami ju, ne bachá ko'mea. Ketasi galá níima chapiwawa echi jaré Riosi kúchuwala níwala ko'wáami, waminá kochí kóoluwa!
A'lí echi mukí jeaneli: ¡Ayena, Walubela! Chopi echi jaré kochí arigá ko'wá echi kúuchi ko'wáami chi'wáami mapu we rujuini echo'ná wi'yérali mapalí echi jaré kochí puguéami ko'yá muchuwi. ¡Echijiti arigá tamí ku'wiro, pe táa niráa!
A'lí Jesusi ku nijéwaga jeaneli: ¡Mukí, ne galami bichíi! ¡Galá mi olárami nílaga mapurigami nakí! A'lí echi mukí kilá we yáati galá ku sa'wárami níili echalí jonsa.
Jesusi ku sa'wali wikabé nayúkamiA'lí Jesusi ku simigá echo'ná jonsa, ma nawali echo'ná auché biléana mapo'ná mulubé níili walubé ba'wírali Galiléachi anilíwachi. A'lí echo'ná suwé jonsa ku simigá, echo'ná ripá biléana rabó 'moka, echo'ná asíbali.
A'lí echo'ná Jesusi yuwa sili ne wikabé pagótami. A'lí aboni así pali wikabé mapu ke akáanami níili, auché jaré mapu ke 'machíliami níili ayénachó, auché jaré mapu ke ra'íchami níili ayénachó, auché jaré sikamochi ayénachó, auché jaré mapuyíripi nayulí jiti nayúkami níili asíchiko. Ne si'néami echo'ná Jesusi yuwa pálati. A'lí Binói galá ku sa'wali si'néami aboni.
Echijiti echi auché jaré pagótami chopi wabé 'nigá muchili mapalí aboni riwali mapu echi jaré ke ra'íchami ma galá ra'íchali, ayénachó mapu echi jaré sikamochi galá ku akáanami níili, ayénachó mapu echi jaré ke 'machíliami galá ku 'nénali. A'lí echi pagótami waminabi walubélaga aneli echi Walubela Riosi, echi Isaeli pagótami Riósawala.
Jesusi galá kówali naó mili rijói<TS3>(Mr. 8:1-10)A'lí Jesusi bayegá echi jaré mapu Binói binérali, a'lí jeaneli: Wabeni natimá je'ná wikabé pagótami mapujiti ma bikiyá chi'leli mapalí jonsa aboni tamí yuwa muchuwi. A'lí aboni ma ketasi niwa mapu ko'mea. A'lí bicheni ketasi nakí mápuni ku julama echirigá ke cho kosáagá aboni, mapujiti jaré ketasi omérama simiba echo'ná buwichí, mapujiti aboni we mikabé jonsa simíbali.
A'lí echi jaré mapu Jesusi binérali jeaneli: ¿Churigata galá kóobo je'ná wikabé pagótami jena'í mikabé kawichí, mapurigá aboni galá posama?
A'lí Jesusi jeanigá rukueli: ¿Chu kipu ko'wáami níwatamo? A'lí aboni jeaneli: Chópita niwa kichao kúuchi pani, pe okuáa kúuchi rochí ayénachó.
A'lí Jesusi nuleli muchínala echi wikabé pagótami echo'ná wi'yérali.
A'lí Binói chapigá echi kichao pani, echi jaré rochí ayénachó, a'lí natétara 'yali Riosi. A'lí rojuániga 'yali echi jaré mapu Binói binérali. A'lí aboni nachútali echi wikabé pagótami.
A'lí si'néami echi wikabé pagótami ma kosá, ne galá posali. A'lí aboni ku napabuli kichao walírali buchíami echi kúuchi chi'wáami ko'wáami tibíami.
A'lí echi jaré wikabé pagótami mapu ko'wali, naó mili rijói níili. A'lí ketasi tarárami níili echi jaré wikabé muguí, echi jaré wikabé kúuchi ke cho.
A'lí mapalí Jesusi ma ku ripórali echi pagótami, echalí Binói ku bakili echo'ná bárkochi. A'lí echo'ná pachá bárkochi asagá ku nawali echo'ná Makatárachi anilíwachi kawírali.
Jaré rijói tánali mapurigá Jesusi we yáati wabé omériga olama mapurigá aboni riwimea echirigá oláachi<TS3>(Mr. 8:11-13; Lk. 12:54-56)A'lí echi jaré Bariseo anilíwami binériami sili echo'ná Jesusi yuwa, echi auché jaré Saruseo anilíwami ayénachó. A'lí aboni ketasi bichíili mapu Jesusi ne bichíwali ne wabé omériga olali mapurigá Riosi chopi omero olayá. Echijiti aboni tánali mapurigá Jesusi we yáati echirigá wabé omériga olama sinepi niráa, mapurigá aboni galá riwiméa echirigá oláachi.
Chopi Binói ku nijéwaga jeaneli: Sinibí alíwachi mapalí we sitana echi nolí, echalí 'yémitamo jeaní: Ba'alí we galá rawéwamaré.
Chopi ba'alínala bi'yá 'yémitamo jeaní: Jipi rawé walú ukuméaré mapujiti we sitana echi nolí, ayénachó mapujiti we nolé. ¡'Yémitamo ne wabé 'yékami ju! Sinibí rawé 'yémitamo galá machí churigá ikimea echalí rawé mapalítamo galá ritiwá echi nolí. Chópitamo ketasi machí churigá ikimea waminánomí rawé. Chopi bachá niráa osirúami níili echo'ná Riosi Ra'íchala oselíwalachi mapurigá ikimea riwéali waminánomí rawé. Ayénachó 'yémitamo ma ritiwá mapurigá ma chótali echirigá ikiyá mapurigá bachá niráa osirúami níili mapurigá ikimea riwéali.
Ayénachó Jesusi jeaneli: Jipi piréami wabé chati oláami pagótami ketasi galá bichíyami ju. Aboni chopi nakí 'nénala mapalí Nijeni wabé simírami omériga olá mapurigá ke wesi auché jaré pagótami omero olayá. Chopi Nijeni ketásirapé namuti echirigá wabé simírami omériga olama chopi mapurigá aboni tamí 'nema echirigá oláachi. A'lí aboni arigá riwimea mapalí Riosi wabé simírami omériga olama tamí yuwa mapurigá Binói olali echi ki'yá bitéami Jonasi riwéami rijói yuwa, mapu Riosi jiti nawésami níili. A'lí Jesusi ma ariwesa aboni, a'lí ku simili.
Echi levadura anilíwami<TS3>(Mr. 8:14-21)A'lí aboni sili echo'ná bo'ónala auché biléana walú ba'wírali suwé, chopi mapalí ma sébali, echalí aboni mayeli mapu ke newaleli jaré pani toyá. (Alí echi pani echi levadura anilíwami jiti niwaliwa.)
A'lí Jesusi jeaneli: ¡Ne galá 'nesi! A aboni niráa galá tibusi mapurigátamo waminá ariwebo echi jaré Bariseo níwala levadura anilíwami, echi auché jaré Saruseo níwala ayénachó.
A'lí aboni je'ná jerigá 'nátali: Binói echirigá aní mapujítita ketasi toli echi jaré pani, mapujiti echi jaré pani echi levadura achigá niwalíwa.
Echalí Jesusi galá machigá je'ná jerigá 'nátachi aboni, echijiti jeaneli: 'Yemi rijói péebi bichíyami ju. 'Yémitamo wabé nílaga 'nata chopi mapujítitamo ketasi bilé pali echi jaré pani.
¿Kéchatamo cho machí mapurigá Nijeni wabé omériga olá? ¿Kéchatamo newalá mapurigá Nijeni olali mapalini nachútali echi malí kúuchi pani, echi malí mili rijói koya? ¿Nirapéchatamo newalá chu kipu walírali buchíami 'yémitamo ku napabuli echi kúuchi pani chi'wáami tibíami?
¿Kéchatamo newalá mapurigani olali maparítamo nachútali echi kichao kúuchi pani echi naó mili rijói koya? ¿Nirapéchatamo newalá chu kipu walírali buchíami 'yémitamo ku napabuli echi kúuchi pani chi'wáami tibíami?
¿Churékulátamo ketasi machili mapu Nijeni ketasi ra'íchali echi jaré pani jiti rugá, mapalini jeaneli mapu 'yemi aboni galá tibusi mapurigátamo miná ariwebo echi jaré Bariseo níwala levadura, echi jaré Saruseo níwala ayénachó?
Echalí aboni galá machili mapu Jesusi ketasi ra'íchali echi jaré pani jiti rugá, mapalí Binói jeaneli mapu aboni ariwema echi jaré Bariseo níwala levadura, chopi mapurigá aboni ketasi bichíima mapurigá echi jaré Bariseo binérali, nirapé mapurigá echi jaré Saruseo binérali.
A'lí aboni jeaneli: Jaré aboni mayé mapu Mujemi echi Juani ju, echi mapu chabé pagoli echi pagótami. Auché jaré mayé mápumi echi Elíasi ju. Auché jaré mayé mápumi echi Jeramíasi ju, auché bilé ki'yá bitéami Riosi jiti nawésami rijói keremá, mápumi ki'yá bitéali jena'í wichimóbachi, chopi mápumi ma ku owínali.
A'lí Jesusi jeanigá rukueli: 'Yemi, ¿chigátamo tamí mayé?
A'lí echi Simoni Pegro jeaneli: ¡Mujé ju echi Cristo anilíwami! Riosi mi wilali mapurigá Walubela Nigúurami niráa. ¡Mujé ju echi sinibí bitéami Riosi Ranala!
A'lí Jesusi ku nijéwaga jeaneli: Ne wabé kanílatami jumi mujé Simoni, mápumi echi Jonasi ranala ju, mapujiti ke wesi rijói mi echirigá machírali, chopi Nijé Onolá, ripá riwigáchi atíami, mi echirigá machírali.
Ayénachó Nijé nimí ané mapu mujemi Pegro riwé, echi mapu je'ná jerigá aniwáami ju: Bilé rité. A'lí je'ná jerigá mapurigá mujemi anili, ne bichíwali ju. Ayénachó je'ná mapurigá mujemi anili, mapurigá biléana rapichí ju mapo'ná ketasi chirigá nokomea. Ayénachó achigórigá mapurigá wabé jiwérami ju bilé kalí mapu kalilárami ju echo'ná moba biléana rapichí, echirigá ayénachó si'néami echi jaré napawika bichíyami mapu ikí bichíiko mapu Nijeni bilepi Riosi Ranala ju, abóni galabé jiwériga napawika bichíyami ju. A'lí echi mukuwáwami ketasi omelo, echiyiri bichíyami sayériya. Chopi aboni sinibí niráa galá tibútarami níima, mapujiti aboni sinibí piréami níima tamí yuwa.
A'lí Nijé nimí 'yama mapurigami binérama echi pagótami, mapurigá aboni galá machimea mapurigá Riosi nulé aboni. A'lí ne si'néami mapu ikí ketasi bichíima mapurigami binérama aboni jena'í wichimóbachi, abóniko ketasi ku'wíratami níima echo'ná ripa riwigachi, chopi si'néami mapu ikí galá bichíima, abóni galá ku'wíratami níima echo'ná ripá riwigachi.
A'lí Binói nuleli echi jaré mapu Binói binérali mapurigá aboni ke wesi ruyema mapu Binói Jesusi, echi Cristo anilíwami níili.
Jesusi bachá niráa nawesa mapurigá Binói mi'lirúami níima riwéali<TS3>(Mr. 8:31-9:1; Lk. 9:22-27)Echalí jonsa Jesusi chótali ruyee echi jaré mapu Binói binérali mapurigá arigá 'wérali níili mapu Binói simea echo'ná Jerusalémachi, mapurigá Binói echo'ná wabé risúu olárami níima echi jaré o'wéala ochérami jiti, ayénachó echi auché jaré o'wéala sacerdote jiti, ayénachó echi auché jaré nulalíwami binériami jiti, ayénachó mapurigá Binói Jesusi waminá mi'lirúami níima, chopi mapurigá Binói auchecho siné ku owínama riwéali ma bikiyá chi'rigá.
A'lí echi Pegro waná togá, chótali jeaniyá: ¡Walubela, Riosi mi galá ku'wírama, ketasi arigá 'wérali ju mápumi echirigá olárami níima!
A'lí Jesusi ku kuwana 'néniga jeaneli echi Pegro: ¡Miná waná simigá! Mujé tamí we kumé mapujítimi chopi ra'icha mapurigá echi Satanasi riwéami riablo niráa. Mujé ketasi 'nata mapurigá Riosi 'nata, chópimi 'nata mapurigá echi auché jaré pagótami 'nata.
A'lí Jesusi jeaneli echi jaré mapu Binói binérali: A jaré 'yemi nakisáagá olánala mapurigá Nijeni nakí máputamo olabo, ketasi waminabi olasi mapurigá 'yemi aboni chopi nakí olánala. Chopi sinibí rawé nijéwaga olasi mapurigá Nijé 'yemi nimí nulema, ayénachó arigá anachasi maparítamo risúu olárami níibo, achigórigá mapurigá Nijeni anachama mapalini risúu olárami níima.
Mapujiti mapuyíripi chopi nakisáagá mapu binói wabé kanílaga bitélama jena'í wichimóbachi, échiko tarapé biyíri olásagá chopi miná mukumea. A'lí mapuyíripi chopi nakisáagá olánala mapurigá Nijeni nakí mapu binói olama, échiko ne sinibí niráa bitélama.
A'lí Jesusi ayénachó jeaneli: A bilé rijói ne suwaba mésagá jena'í wichimóbachi nirúami namuti, a'lí arigá miná mukusá, je'ná echiyiri rijói tarapé chirigá ku'wíratami níima suwaba echi jaré wikabé namuti jiti. Mapujiti ma mukúami níisa, binói ketasi omérama we yáati auchecho ku bitéliya jena'í wichimóbachi. Nibilé wesi omérama echirigá ku bitéliya, a ne suwaba jena'í wichimóbachi nirúami wenomí jiti natétiga.
A'lí Jesusi waminabi jeaneli: Nijeni wilárami níili mapurigá Ku'wíriami niráa. A'lí minánomí Nijeni ku nawama jena'í wichimóbachi ne wabé Walubela niráa, mapurigá Nijé Onolá ne Walubela ju. Ayénachó echalini ku nolínama echi jaré wikabé Riosi kapitánawala yuwa. A'lí bicheni ku kuwana natétama ibili rijói achigórigá mapurigá binói olali.
Ne bichíwali 'yemi nimí ané mapu jaré 'yemi jena'í muchúami ketásitamo cho suwiboa, átamo ketasi cho tamí riwisáa mapalini ne wabé Walubélatami níima. Nijeni wilárami níili mapurigá Ku'wíriami niráa.
Jesusi si'nú nakulíwarami níili<TS3>(Mr. 9:2-13; Lk. 9:28-36)A'lí wakinánokuá usani rawé, Jesusi chapili echi Pegro, echi Jakobo ayénachó, echi Juani, echi Jakobo rijimala ayénachó. A'lí echo'ná waná bayérali, biléana ripabé rabó.
A'lí aboni riwali mapurigá Jesusi akala si'nú nakulíwarami níili, we galabé rajáami niráa mapurigá echi rayénali. Ayénachó Binói napáchala ne wabé simírami rosákami niwárati, ne wabé ratábami niráa.
A'lí ke sayiná echo'ná aboni yuwa jábali echi walula Moisesi, echi walula Elíasi ayénachó, echi mapu chabé ki'yá piréali jena'í wichimóbachi, chopi aboni ma ku sigá, ra'íchali echi Jesusi yuwa.
A'lí echi Pegro jeaneli echi Jesusi: ¡Walubela, ne galá níima máputa jena'í tibibo! Ami nakisáagá, bikiyá kalí látami niwabo jena'í. Echi bilé Mujé níwala níima. Auché bilé echi Moisesi níwala níima. Auché bilé echi Elíasi níwala níima.
A'lí abijí ra'íchachi echi Pegro, echo'ná ne wabé ratábami bimoli mapuyénasí aboni ma ketasi machíili. Echalí ke sayiná Riosi Binói we ra'íchali echo'ná bimolírali jonsa. A'lí jeanili: ¡Je'ná Jesusi Nijé Ranala ju, mapu Nijeni ne wabé galé! ¡Nijeni ne wabé ganili echi Binói jiti! ¡Galá namsi mapurigá Binói 'yemi mi nawesa!
A'lí echi jaré bikiyá Jesusi yuwa binéami je'ná jerigá namsa, ne wabé majaga, akaná uchúpali.
A'lí Jesusi murubéanaga echo'ná aboni yuwa, chapigá jeaneli: ¡Ku jásasi! ¡Ketásirapé majasi!
A'lí aboni auchécho galá ku 'néniga, ke wesi riwali, chopi bi'neli Jesusi.
A'lí mapalí aboni ku tiguínali echo'ná ripá rabó jonsa, Jesusi jeaneli: Nijeni wilárami níili mapurigá Ku'wíriami niráa. Ke wesi ku ruyesi mapurigátamo riwali echo'ná ripá rabó, mapuyénasí Nijeni auchécho ku owínama mapalí Nijeni ma mukúami níisa.
A'lí echi jaré Binói yuwa binéami jeanigá rukueli: ¿Churékula echi jaré nularíwami binériami aní mapu arigá 'wérali ju mapu echi walula Elíasi bachá ku nolinama?
A'lí Jesusi ku nijéwaga jeaneli: Ne bichíwali echi Elíasi bachá ku nolínaga, ne galabé ku niwama suwaba namuti.
Chopi Nijeni 'yemi mi ané mapu bilé rijói mapuyiri echi Elíasi ma nawali. A'lí echi jaré pagótami ketasi machili echi rijói, chopi aboni wabé risúu olali echi binói, suwaba mapu ikí aboni nakili olánala. A'lí aboni ayénachó tamí echirigá risúu olama. Nijeni wilárami níili mapurigá Ku'wíriami niráa.
A'lí echi jaré mapu Jesusi binérali galá machili mapu Binói ra'íchali echi Juani jiti rugá, echi mapu pagóami níili.
Jesusi ku sa'wari bilé towí mapu we mukúsawami níili<TS3>(Mr. 9:14-29; Lk. 9:37-43)A'lí mapalí aboni auchecho ku síli echo'ná mapo'ná echi wikabé pagótami muchili, echalí bilé rijói mulubéanali echo'ná Jesusi yuwa. A'lí echo'ná bacháami wéemi raweka chokoba wiligá
A'lí ma pálini echo'ná echi jaré yuwa mapu Mujemi binérali, chopi aboni ketasi omérali ku sa'wayá.
Echalí Jesusi jeaneli echi jaré mapu Binói binérali: ¡'Yémitamo ketasi 'me galá bichíyami ju! Ma wi'libé niráa Nijé 'yemi nimí yuwa asali chópitamo abijí ketasi cho galá tamí bichíili. ¡Chabé jonsa 'yémitamo ketasi galá nijéwaga olá mapurigá Nijé 'yemi nimí nuleli! ¡Wakiná tosí echi towí!
A'lí Jesusi we yóniga ra'íchali echi wabé chati riablo aliwala mapu echo'ná pachana towírali asali. Echalí echi wabé chati aliwá we yáati ku machínali echo'ná pachana towírali jonsa. A'lí echi towí ma ne galá ku sa'wárami níili echalí jonsa.
A'lí echi jaré mapu Jesusi binérali echo'ná sili Binói yuwa. A'lí pe waná togá, aboni jeanigá rukueli: ¿Churékula tamujé ketasi omérali ku machí paya echi wabé chati riablo aliwala?
A'lí Jesusi jeaneli: 'Yémitamo ketasi omérali mapujítitamo ketasi 'me galá bichíi. A'lí ne bichíwali 'yemi nimí ané mapu átamo pe táa mapu chulú echi táa mostasa anilíwami rakala niráa bichíisagá, a'lí átamo jeanesa je'ná ripabé chulichi: ¡Echo'ná waná simigá jena'í jonsa! Echalí ne bichíwali galá simírama. A'lí bichétamo ne bichíwali echirigá galá omérabo ne suwaba namuti olayá.
A'lí Jesusi ayénachó jeanili: Je'ná jeyiri chati riablo aliwala chopi ku machínama mapalítamo we tánabo Riosi, ayénachó mapalítamo wi'libé niráa ketasi kopoa ko'wáami, mapurigátamo chopi echirigá Riosi yuwa tániga ra'ichabo.
Jesusi auchecho siné bachá niráa nawesa jeanigá mapurigá Binói mi'lirúami níima riwéali<TS3>(Mr. 9:30-32; Lk. 9:43-45)A'lí pe minana auchécho ku muchúwachi aboni echo'ná Galiléachi anilíwachi kawírali, echalí Jesusi jeaneli: Nijeni wirárami níili mapurigá Ku'wíriami niráa, chopi Nijeni arigá we nijírami níima mapurigá echi jaré pagótami tamí risúu olama suwaba mapu ikí aboni nakí olánala.
A'lí aboni tamí mi'limea, chopi baikiyá chi'ligá auchécho ku owínamani. A'lí echi jaré mapu Jesusi binérali ne wabé simírami o'mónali.
Echi wenomí pachá echi rochí rinírachi atíamiA'lí mapalí aboni ku síli echo'ná Kapernaúmachi anilíwachi walúlachi, echalí jaré rijói nipáami echi Pegro yuwa sili, a'lí jeaneli: Echi 'yemi binériami, ¿kecha natétama echi okuá namúti wenomí mapu echi walubé Juríosi ri'obáwala natétarawami ju?
A'lí echi Pegro jeaneli: Ayena ne bichíwali natétama. A'lí biché mapalí echi Pegro auchecho ku bakili echo'ná kalírali, echalí Jesusi bachá ra'íchaga jeaneli: Simoni, ¿churigami mayé mujé? Echi jaré o'wéala jena'í wichimóbachi nuláami, ¿chigá nipama aboni? ¿Acha nipama echi jaré aboni tanala? ¿Kecha nipama echi auché jaré isena keremá?
A'lí biché echi Pegro ku nijéwaga jeaneli: Aboni chopi nipama echi auché jaré isena. A'lí Jesusi jeaneli: ¡Alí echi jaré aboni kúchuwala ketasi natétama!
Chopi mapurigá aboni ketasi tamujé tamí yónama, simigá mujé echo'ná walú ba'wírali mapurigami echo'ná achama bilé binolí, echalí chapigá echi rochí mápumi bachá chiwama, a'lí rinátaga riwiméami bilé namuti wenomí mapu echijiti káraga natétarami níima. Chapigá natétami aboni, Nijé jiti, ayénachó mujé binói jiti.
¿Chigá ne walula níima?<TS3>(Mr. 9:33-37; Lk. 9:46-48)Echalí rawé echo'ná sili jaré mapu Jesusi binérali. A'lí aboni jeanigá rukueli: ¿Chigá ne walula níima, echi jaré yuwa mapu Riosi galá nulé?
A'lí Jesusi bayegá bilé ta towí, echo'ná nasipa aboni yuwa achali.
A'lí Jesusi jeaneli: Ne bichíwali 'yemi nimí ané: Átamo ketasi ku rowísaga Riosi yuwa, ayénachó átamo ketasi galá bichíisagá mapurigá echi jaré kúuchi galá bichíi, echalí 'yémitamo ketasi galá nijéwami níibo mapurigá Riosi 'yemi mi nulé.
Echijiti mapuyíripi tarapé níliami níisagá mapurigá je'ná táa towí tarapé níliami ju, échiko ne walula ju si'néami echi auché jaré yuwa mapu ikí Riosi galá nulé.
A'lí mapuyíripi galeko bilé je'ná jeyili táa towí mapujiti binói galá tamí bichíi, échiko ayénachó galá tamí galé.
¡Ketasi chati olari auché jaré!<TS3>(Mr. 9:42-48; Lk. 17:1-2)Echalí Jesusi ayénachó jeaneli: Mapuyíripi rijói we chati olárasagá bilé táa mapu tamí bichíi, échiko ne wabé simírami chati olá. Ne bachá niráa ne galá níimili echiyiri rijói waminá walú ba'wírali pátami níisa, echo'ná binói kutálachi bilé matá jiti bulugá, mapurigá échiko ketasi echirigá chati olárama echi bilé táa mapu tamí bichíi.
Jena'í wichimóbachi piréami wabé chati risúu olárami ju mapujiti we nirú jaré mapu wabé chati olíriami ju echi auché jare. Sinibí nirúlama jaré mapu echirigá chati olíriami níima, chopi si'néami mapu ikí echirigá chati olírasagá auché jaré, ¡abóniko pe minánomí arigá ne wabé simírami kástigo 'yárami níima!
Wabé galabé níimili mujé ke akánami niráa níisagá, sikamochi niráa, kasimochi niráa kéremá, ami arigá pe waminánomí ku bitélasa echo'ná ripá riwigachi. Chopi ketasi chirigá galá níimili mujé arigá okuá sikeka, ayénachó okuá roneka, waminá pátami níisa echo'ná ri'lé riáblochi mapo'ná walú rajá. Echijiti a mujé sikala mi chati olárasagá, mujé ronola kéremá, ¡waminá ripuná!
Wabé galabé níimili mujé pe bilepi buséami níisagá, ami arigá pe waminánomí ku bitélasa echo'ná ripá riwigachi. Chopi ketasi chírigá galá níimili mujé arigá okuá buseka, waminá pátami níisa echo'ná ri'lé riáblochi mapo'ná walú rajá. Echijiti a mujé busila mi chati olárasagá, ¡waminá machí pa!
Echi bo'wá wikáami<TS3>(Lk. 15:3-7)¡Galá 'natasi! Ketasi kichisi nibilé je'ná jaré kúuchi, mapujiti Nijeni 'yemi mi ané mapu echi jaré o'wéala Riosi kapitánawala ne galá nisé je'ná jaré kúuchi. A'lí echi jaré Riosi kapitánawala sinibí echo'ná bacháami keni Onó yuwa muchuwi, mapu echo'ná ripá riwigachi atí.
Nijeni wilárami níili mapurigá Ku'wíriami niráa, a'lí Nijeni nawali jena'í wichimóbachi mapurigani ku riwisáa, ku'wírama echi jaré mapu ma 'wikáami níili.
¿Churigátamo mayé? A bilé rijói bukélasagá bilé kiento bo'wá, a'lí a bilé bo'wá waminá wikasa, ¿kecha echo'ná kawichí ariwema echi auché jaré kimakoisa makói, miná kimakói, mapuyénasí binói ámiya siméa echi bilé wikáami?
Ne bichíwali Nijeni 'yemi mi ané mapu a ku riwisáagá echi bilé mapu wikáami níili, echi rijói waminabi ne wabé simírami kanílama echi bilé bo'wá jiti, ketasi mapurigá binói kanílama echi auché jaré kimakoisa makói miná kimakói jiti mapu ketasi 'wikári.
Echirigá achigórigá echi 'yemi Onolá echo'ná ripá riwigachi atíami ketasi nakí mapu nibilé je'ná jaré kúuchi miná 'wikama.
Galá ku wikawasi echi auché jaré ritématami<TS3>(Lk. 17:3)Echijiti a mujé rijimala mi chati ologá sayérasagá, echo'ná binói yuwa simigá, mapurigami oyéraga ra'íchama binói mapalí 'yemi okuánika awínali muchuwi. A'lí a binói galá kilíi siwega kipúsagá, mami galá ku katéwali mujé rijimala yuwa.
Chopi siné káachi a binói ketasi nakisáagá ku katiwánala mi yuwa, echalí mi yuwa togá auché bilé rijimala, auché okuá keremá mapurigá suwaba ne galá machirúami níima okuá testigo jiti, bikiyá testigo jiti kéremá.
Chopi a echi rijimá ketasi kilí siwega kipúsagá echi auché jaré, echalí galá ku ruyé suwaba ne si'néami echi jaré napawika bichíyami. A'lí a binói ketasi nakisáagá kilí siwega kipúnala si'néami echi auché jaré napawika bichíyami, echalí miná ariwé echi rijimá, mapurigá ke bichíyami niráa, mapurigá wenomí napabúami kéremá.
Auchecho siné Nijeni 'yemi mi ané mapu a okuá 'yemi jena'í wichimóbachi muchúami sinepi niráa, chopi tánsagá Riosi mapurigá 'yémitamo nakí mapu Riosi 'yemi mi olíima, echalí Riosi, echo'ná ripá riwigachi atíami, ne bichíwali echirigá olama achigórigá mapurigá 'yemi tánali. ¡Echi Walubela Riosi Nijé Onolá!
Mapujiti mapo'ná okuá bichíyami napawika muchuwi mapujiti aboni galá tamí bichíi, ayénachó mapo'ná bikiyá napawika muchuwi keremá, echo'ná Nijeni ayénachó nasipa aboni yuwa asimea.
A'lí echi Pegro echo'ná Jesusi yuwa nawagá, jeanigá rukueli: Walubela, ¿chu kisabi arigá 'wérali ju mapu nijeni ku wikawama echi keni rijimá mapalí binói abijí waminabi tamí chati ologá sayérasa? ¿Áchani echirigá ku wikáwama kicháosa chokéami?
A'lí Jesusi jeaneli: Ketásini chopi mi ané mápumi ku wikawi kichaosa siné, chopi Nijeni mi ané mápumi ku wikawama mapuyénasí kicháosa niráa kicháosa makói chokéami.
Echi pioni mapu ketasi nakili ku wikawánala auche jaréEchijiti mapalí Riosi galá nulé echi jaré pagótami, mapuyiri ju bilé rijói walula silíami, echi mapu nipámorúli echi jaré binói piónawala.
A'lí mapalí echi walula silíami chótali echirigá nipásiya, echalí bilé rijói echo'ná párami níili mapu makói mili wabé natéami namuti wenomí wikali.
Chopi mapalí je'ná rijói ketasi omérali ku natétiya, echalí echi walula silíami nulali ralinéanala echi rijói, binói upila ayénachó, binói kúchuwala ayénachó, suwaba binói níwala ayénachó, mapurigá si'néami aboni wabé nochama mapurigá pioni ne sinibí niráa. A'lí echi silíami echirigá nulali ralinéanala, mapurigá echirigá galá ku natétarami níima suwaba mapu ikí echi rijói wikali.
A'lí echi rijói bacháami echi walula silíami yuwa, wéemi raweka, chokoba wilíbali. A'lí waminabi walubela anega jeaneli: ¡Tamí natimá! ¡Pe téeli buwé! ¡Nijé nimí ku natétama ne suwaba!
A'lí echi walula silíami wabé natimali echi rijói. A'lí ku su'lánaga, ne suwaba ku wikáwali mapu ikí wikali.
Chopi mapalí echi bilé rijói ku simili, binói we yáati riwali auché bilé rijói mapu binói apanérawala níili, echi mapu wikáami níili pe okuáa peso. A'lí kotochí kusébana chapili, jeanigá: ¡Tamí ku nateti mápumi tamí wiké!
Echalí echi jubá rijói echo'ná bacháami, wéemi raweka, chokoba wilíbali echi bachá rijói yuwa. A'lí ne wabé risúu anigá jeaneli: ¡Tamí jiti natimaga buwé! Nijeni mi natétama ne suwaba.
Chopi echi bachá rijói ketasi nakili. A'lí ku simigá, binói pachá bachali echi jubá rijói echo'ná kumurachi, mapuyénasí ne suwaba ku natétama mapu ikí binói wikali.
A'lí echi auché jaré wikabé rijói mapu ayénachó apanérawala níili echi okuá rijói yuwa, aboni ma riwisáa suwaba mapurigá ikili, ne wabé siweli. A'lí biché aboni ku simíbaga ruyeli echi walula silíami suwaba mapurigá ikili.
A'lí echi walula silíami bayeli echi rijói. A'lí jeaneli: Mujé chati oláami rijói, nijeni mi ku wikáwali suwaba mapu ikí mujemi tamí wikeli, mapujiti mujé tamí risúu anigá tánali.
Wabé galá níimili mujé ayénachó galá natimasa mujé apanérawala, mapurigá nijé ayénachó nimí wabé natimali.
Echalí echi walula silíami ne wabé yoga nijali echi rijói echo'ná echi komisario yuwa, mapurigá echo'ná pachá kumurachi bachárami níima mapuyénasí ne suwaba ku natétasa mapu ikí binói wikali.
Echalí Jesusi ayénachó jeaneli: Nijé Onolá, echo'ná ripá riwigachi bitéami, echirigá achigórigá olama 'yemi mi yuwa, a 'yémitamo ketasi ku wikawásagá ne sulachí niráa ibili 'yemi ritémawala mapu ikí 'yemi mi chati ologá sayérasa.
Jesusi jeanigá binérali mapu echi jaré niwíami ketasi risensia ju ku rojuana<TS3>(Mr. 10:1-12; Lk. 16:18)A'lí mapalí Jesusi sunili je'ná jerigá nawésiya echi pagótami, echalí Binói ku simili echo'ná Galiléachi anilíwachi kawírali jonsa. A'lí Binói ku nawali echo'ná Juréachi anilíwachi kawírali, echo'ná bakochi Joránachi anilíwachi bo'ónala.
A'lí ne wikabé pagótami jubáami najátali Jesusi yuwa. A'lí Binói echo'ná galá ku sa'wali si'néami mapu ikí nayúkami níili.
Echalí echo'ná Jesusi yuwa sili echi jaré Bariseo anilíwami binériami, echi mapu we wi'nijínalaga jeanigá rukueli: ¿Acha risénsia ju bilé rijói ariwesa kepu upí, chuwé bilé namuti yiri jiti?
A'lí Jesusi ku nijéwaga jeaneli: ¿Kechátamo siné 'nánari echo'ná Riosi Ra'íchla oselíwalachi, mapurigá osirúami w mapu ki'yá chokichí mapalí Riosi niwali echi pagótami, mapu Binói niwali bilé rijói, miná bilé mukí yuwa?
A'lí Riosi ayénachó jeaneli: Echijiti bilé rijói ariwema binói onolá, binói iyela ayénachó, a'lí echi rijói upema kepu upí. A'lí echalí jonsa okuánika ne bilepi sapá chopi níima.
Echirigá aboni ma ketasi okuá niráa ju, chopi birepi sapá ju. Echijiti 'yemi pagótami ketasi ku rojuasi echi jaré mapu Riosi ma napabuli.
A'lí aboni jeanigá rukueli: ¿Churékula biché osogá nulali echi Moisesi máputa bilé oselí ku rojuákowami osibóa, a'lí risensia ju ku ariwema.
A'lí Jesusi jeaneli: Echi Moisesi 'yemi mi risensia 'yali ku ariwénala 'yemi jubila chopi mapujítitamo wabé biwárami suléami ju; chopi ki'yá chokichí jonsa ketasi echirgá níili.
A'lí Nijeni 'yemi mi ané mapuyíripi ariweko binói upila, a'lí auché bilé upesa, échiko wabé chati olá mapurigá bilé si'nú mukí yuwa kochíami. A'lí mapuyíripi upesa echi mukí ariwérami, ayénachó wabé chati olá mapurigá si'nú mukí yuwa kochíami. Chopi mapalí machirúami ju mapu echi mukí kochili si'nú rijói yuwa, echalí risensia ju miná ariwema.
A'lí echi jaré mapu Jesusi binérali jeaneli: Echirigá níisagá mapalí bilé rijói upé bilé mukí, ketasi galá níima upesa.
A'lí Jesusi jeaneli: Jaré ketasi omero nijéwiya je'ná mapurigátamo anili, chopi mapuyíripi Riosi echirigá binérama, abóni echirigá olama.
Mapujiti jaré rijói ketasi jubé chopi mapujiti aboni ketasi nakí jubénala. Auché jaré ketasi jubé mapujiti aboni echirigá niwárami níili auché jaré pagótami jiti. Auché jaré rijói ketasi jubé mapujiti aboni chopi nijéwaga olánali mapurigá Riosi nulé aboni. Ne si'néami mapu ikí omero je'ná jerigá nijéwiya, galá níima aboni echirigá olasa.
Chopi Jesusi jeaneli: Ariwesi mapurigá echi jaré kúuchi tamí yuwa simea. A'lí ketasi anesi mapu ketasi risensia ju mapu aboni tamí yuwa simea, mapujiti Riosi galá nulé si'néami echiyiri bichíyami.
A'lí Jesusi ma echirigá nochasa aboni, a'lí biché Binói echo'ná jonsa ku simili.
Echi rijói wikabé namuti níwami<TS3>(Mr. 10:17-31; Lk. 18:18-30)A'lí bilé rijói echo'ná Jesusi yuwa nawagá jeaneli: Ne galabé Binériami, ¿piri galabé namuti olámani mapurigá nijeni echijiti sinibí niráa bitélama?
A'lí Jesusi ku nijéwaga jeaneli: ¿Churékulami tamí Galabé ané? Mujemi machí mapu chopi Riosi bi'nélipi galabé ju. Chopi ami nakisáagá mápumi sinibí bitélama, ne galá nijewi Riosi nulalila.
A'lí echi rijói ku nijéwaga jeaneli: ¿Chu yiri? A'lí Jesusi jeaneli: Ketasi mi'yá auché jaré pagótami. Ketasi si'nú mukí yuwa kochí. Ketasi chigó. Ketasi ikalega ra'ichá.
Galá o'wiké kemi onó, echi kemi iyé ayénachó. Ne wabé galé echi auché jaré pagótami echo'ná muripi mujé yuwa piréami, achigórigá mupurigami galé mujé binói niráa.
A'lí echi riyói ku nijéwaga jeaneli: Nijeni sinibí suwaba echirigá galá nijéwaga olali, chabé chokichí jonsa mapalini táa níili. ¿Piri namuti abijí 'wérali ju mapurigani olama?
A'lí Jesusi jeaneli: Ami nakisáagá mápumi ne galabé níima, ku simigá ralinéami ne suwaba mujé níwala namuti. A'lí 'yami echi natigala echi jaré tisúwati. Echalimi wabé níwami níima echo'ná ripá riwigachi. A'lí wakiná tamí yuwa simí, tamí najató.
A'lí echi rijói je'ná jerigá námsa, ne wabé o'móniga ku simiri, mapujiti binói wikabé namuti níwami níili.
A'lí biché Jesusi jeaneli echi jaré mapu Binói binérali: ¡Ne bichíwali Nijeni 'yemi mi ané mapu ne wabé nóchali ju mapurigá bilé rijói wikabé namuti níwami galá nijéwaga olama mapurigá Riosi nulá!
Nijeni 'yemi mi auchécho ané mapu ketasi 'me nóchali ologá simíramiré bilé walú namuti kameyo anilíwami echo'ná biléana wichá iwárali. Chopi ne wabé simírami nóchali ju mapurigá bilé rijói wikabé namuti níwami galá nijéwaga olama mapurigá Riosi nulá.
Echalí echi jaré mapu Jesusi binérali, je'ná jerigá namsa, chopi ne wabé 'náta muchili. A'lí aboni jeanigá rukueli: ¿Chigá biché galá ku'wílatami níima?
A'lí Jesusi galá 'néniga echi jaré aboni, echalí Binói jeaneli: Echi jaré pagótami jena'í wichimóbachi piréami ketasi omero ku'wíriya echi auché jaré wabé níwami pagótami mapurigá aboni galá nijéwaga olama mapurigá Riosi nulé aboni olánala. Chopi Riosi Binói ne wabé simírami omérami ju ku'wíriya echi jaré wabé níwami pagótami mapurigá aboni galá omérama echirigá olayá, mapujiti Riosi ne suwaba namuti galá omérami ju.
A'lí echi Pegro ku nijéwaga jeaneli: Binériami, tamujeta ne suwába ariweli. A'lí bicheta mi yuwa najátali. ¿Pírita níwabo waminana rawé?
A'lí Jesusi jeaneli: Ne bichíwali Nijé 'yemi nimí ané mapu Nijeni wilárami níili mapurigá Ku'wíriami niráa. A'lí waminana rawé mapalí ne suwaba namuti ku bukulíwami niwárami níima, mapalí Nijeni asibama echo'ná Nijé níwala walubela ripabé asibálawachi, echalí 'yémitamo ayénachó muchíbabo echo'na makói miná okuá ripabé muchíbawachi mapurigátamo justicia olabo echi jaré makói miná okuá rojáami echi jaré Isaeli anilíwami pagótami.
Echalí Jesusi ayénachó jeaneli: Jaré mapu tamí bichíiko, arigá ariweli kepu kalí mapujiti aboni wabé tamí galeli. Auché jaré ariweli kepu ritémawa mapujiti aboni wabé tamí galeli. Auché jaré echijiti ariweli kepu 'wénawa ayénachó. Auché jaré echijiti ariwéli kepu jubí ayénachó. Auché jaré echijiti ariweli kepu kúchuwa ayénachó. Auché jaré echijiti ariweli kepu kawíwala ayénachó. Echalí Jesusi ayénachó waminabi jeaneli: Mapuyíripi echirigá olako mapujiti binói tamí wabé galé, échiko ku narema bilé kiento chokéami niráa suwaba, ayénachó échiko 'yárami níima mapurigá binói ne sinibí niráa bitélama.
Chopi wikabé mapu jipi rawé ne bachá o'wéala juko, abóniko ne jubá tabéala níima echalí rawé. A'lí biché wikabé mapu jipi rawé ne jubá tabéala juko, abóniko ne bachá o'wéala níima echalí rawé.
Jesusi binérali jaré rijói nóchami jiti rugáA'lí Jesusi ayénachó jeaneli: Mapalí Riosi galá nulé echi pagótami, mapuyiri ju mapalí bilé rijói uva icháami siné rawé bi'yá simili jaré nóchami ásiya mapurigá aboni nocháma echi uva anilíwami rakala napabuya, echo'ná mapo'ná ichirúami níili wikabé echi jaré uva anilíwami rakéami namuti.
Echalí echi rijói ma katéwaga aboni yuwa makói peso natétama ruyesa siné rawé, a'lí júuli nochánala echo'ná binói kawíwalachi.
A'lí ma ratabáachi echi rijói ku simigá riwali auché jaré echo'ná walúlachi nasípasí ke nóchaga, wepi muchúami.
A'lí jeaneli: Ayénachó simíbaga nochábasi 'yemi echo'ná nijé kawíwalachi mapo'ná wáami ju echi uva anilíwami rakala. A'lí nijeni 'yemi mi galá natétama. A'lí aboni ayénachó nochábiya simíbali.
A'lí echi rijói auchecho ku simili ne nasipa rawé, ayénachó auchecho ku simili ma kisúwachi, a'lí echalí achigórigá auché jaré nuleli nochánala.
A'lí pe alíwachi ke 'me ayó ku buyáachi echi jaré nóchami echi rijói ayénachó riwali auché jaré ketasi nóchaga muchúami. A'lí jeaneli: ¿Churékulátamo wepi muchuwi ke nóchaga, bi'yá jonsa?
A'lí aboni jeaneli: Jena'ita muchuwi mapujiti ke wesi tamujé tamí nuleli nochánala. A'lí echi rijói jeaneli: Ayénachó nochábiya simíbaga 'yemi echo'ná nijé kawíwalachi, a'lí bichétamo galá natétarami níibo.
A'lí echalí ma alíwachi echi rijói uva níwami jeaneli echi bilé nuláami binói yuwa nóchami: Ku bayegá echi jaré nóchami, ma nateti echi nóchala. Ne bachá nateti echi jaré mapu ne jubá chótali nochasia. A'lí ne jubá nateti echi jaré mapu ne bachá chótali nochasia.
A'lí ma sisáa echi jaré mapu ma alíwachi chótali, mapalí ke 'me ayó buyama riwéali echi nóchami, a'lí ibili niráa makói peso natétalati.
A'lí ayénachó sisáa echi jaré mapu ne bachá chótali nochásia, a'lí aboni mayeli mapu pe waminabi wikabé simírami natétarami níima riwéali. Chopi aboni ayénachó ibili niráa chopi makói peso natétalati.
A'lí chapigá echi natétala aboni sayériga ra'íchali echi rijói uva icháami,
jeanigá: Je'ná jaré mapu ne jubá chótali, chopi pe téeli nóchali, a'lí bichemi achigórigá natétali mapurigami tamujé tamí natétali. Chopi tamujé, bi'yá jonsa, echalí wabé ratáachi ayénachó, ne alíwachi yénasí, ne wabé simírami nóchali.
Chapigá mujé níwala, ku simigá. Chopi nijeni natétanali je'ná mapu pe téeli nóchali achigórigá mapurigá nijeni mi natétali.
Nijé chopi binói risénsia ju mapurigá nijeni olama mapurigá nijé binói nakí, echi nijé níwala wenomí jiti. ¡Ketasi galá ju mapu mujé korúkami níima, chopi mapujiti nijé binói galabé oláami ju!
A'lí biché Jesusi ayénachó jeaneli: Echirigá níima mapu echi jaré mapu jipi rawé ne bachá o'wéala juko, abóniko ne jubá tabéala níima echalí rawé, mapujiti ne wikabé bayérami ju, chopi pée okuáa chapirúami ju.
Jesusi auchecho siné bachá niráa nawésali mapurigá Binói mi'lirúami níima riwéali<TS3>(Mr. 10:32-34; Lk. 18:31-34)A'lí mapalí Jesusi moyénaga inárali echo'ná Jerusalémachi simiyá, echalí echo'ná buwichí Binói waná bayéraga echi jaré makói miná okuá mapu Binói binérali, a'lí jeaneli:
Tamí galá kipusi. Riosi tamí wilali mapurigá Ku'wíriami niráa. Chopi mata moyena echo'ná Jerusalémachi simiba. Echo'ná Nijeni echi jaré o'wéala sacerdote, echi jaré nulalíwami binériami 'yárami níimani. A'lí aboni we tamí wi'nijiga mi'linálama.
A'lí echo'ná isena pagótamichi nijírami níimani, mapurigá aboni tamí mi'limea. A'lí aboni we tamí tiníchama, ayénachó tamí ne wabé wipisoma, a'lí aboni tamí michóniga mi'limea echo'ná kúrsichi. Chopi bikiyá chi'rigá, auchécho ku owínamani.
Echi Sibireo upila tánali Jesusi<TS3>(Mr. 10:35-45)A'lí echo'ná Jesusi yuwa nawali echi Sibireo kúchuwala iyela, echi okuá binói kúchuwala yuwa. A'lí echo'ná Jesusi yuwa bacháami wéemi raweka chokoba wilíbali. A'lí wabé Walubela anega tánali mapurigá bilé namuti olárami níima.
Echalí Jesusi jeanigá rukueli: ¿Churigami nakí mapurigá Nijé nimí olíima? A'lí echi mukí jeaneli: Tamí 'ya mapurigá je'ná okuá nijé kúchuwala mi yuwa mulubé a'nagupi muchíbama mapurigá pe kuchípala nuláami niráa, echalí mapalí Mujemi ne Walubela niráa nulama. Tamí risensia 'ya mapurigá bilé echo'ná watonachi asimea, ayénachó mapurigá echi auché bilé echo'ná o'winachi asimea.
A'lí Jesusi ku nijéwaga jeaneli: 'Yémitamo tarapé machí mapu píritamo tamí tani. ¿Áchatamo anáchaga omérabo mapurigá Nijeni anachama mapalini wabé simírami risúu olárami níima? ¿Áchatamo anáchaga omérabo mapurigá Nijeni anachama mapalini mi'lirúami níima? A'lí aboni jeaneli: Ayénata omérabo.
A'lí Jesusi jeaneli: Ne bichíwali arigá 'wérali ju mapu 'yémitamo achigórigá anachabo mapurigá Nijeni anachama. Ayénachó 'wérali ju mapurigátamo ko'wirúami níibo, achigorigá mapurigá Nijé Binói mi'lirúami níima. Chopi Nijé ketasi risensia ju mápuni 'yemi mi 'yama máputamo muchibo echo'ná keni watonachi, echo'ná keni o'winachi kéremá. Chopi risensia ju mapu echo'ná muchima echi jaré mapu Keni Onó, aboni jiti echo'ná a'láraga 'yánali mapu echo'ná muchima.
A'lí mapalí echi auché jaré makói binéami je'ná jerigá námali, echalí aboni ne wabé na'áwali echi okuá najirémami sayéraga.
A'lí Jesusi bayegá si'néami echi jaré aboni, a'lí jeaneli: 'Yémitamo galá machí mapu echi jaré isena pagótami o'wéalawala ne wabé 'wérali nulé echi jaré isena pagótami. Ayénachótamo machí mapu echi jaré aboni silínawala ne wabé 'wérali olá aboni yuwa.
Chopi 'yemi yuwa ketasi echirigá níima, mapujiti mapuyíripi 'yemi nakisáagá mapu ne walula níima si'néami echi auché jaré 'yemi yuwa, échiko mapurigá si'néami 'yemi piónawala nílaga.
Ayénachó echi mapu ne bi'neli ne walula níilanaliko si'néami echi auché jaré 'yemi yuwa, échiko wepi nigúurami nílaga, echi auché jaré 'yemi yuwa.
Nijeni wilárami níili mapurigá Ku'wíriami niráa. Nijeni ketasi nawali chopi mapurigani ku'wíratami níima. Chopi Nijeni ku'wírimiya nawali echi auché jaré pagótami. Ayénachó mukumea nawálini, mapurigani mukumea echi auché jaré pagótami chati olarila jiti, mapurigani echirigá ku natétama wikabé pagótami chati olalila jiti.
Jesusi ku sa'wali okuá rijói mapu ke machíliami níili<TS3>(Mr. 10:46-52; Lk. 18:35-43)A'lí mapalí aboni ku simíbali echo'ná Jerikochi anilíwachi walúlachi jonsa, echalí ne wikabé pagótami jubáami najátali Jesusi yuwa.
A'lí echo'ná mulubé buwichí muchili okuá rijói ke machíliami. A'lí mapalí aboni mayeli mapu echi Jesusi echo'ná simíraga inárali, echalí aboni o'weli ra'íchaga jeaneli: Walubela Rabiri Ranala, ¡tamujé tamí natimá!
A'lí echi auché jaré pagótami ra'ámaga aneli mapu ketasi echirigá o'weli ra'ichama. Chopi aboni waminabi wabé o'weli ra'íchaga jeanili: ¡Mujé Walubela Rabiri Ranala, tamujé tamí wabé natimá!
Echalí Jesusi echo'ná wiríbaga, bayegá echi okuá ke 'machíliami, a'lí jeanigá rukueli: ¿Churigátamo nakí mapurigani 'yemi mi olíima?
A'lí aboni jeaneli: ¡Walubela, tamujeta wabé nakí mapurigata ku machíliami niwárami níibo!
A'lí Jesusi wabé natimaga nocháli aboni busílachi. Echalí we yáati aboni galá ku machíliami níili. A'lí aboni ayénachó jubáami najátaga simíbali Jesusi yuwa.
Jesusi nawali echo'ná Jerusalémachi<TS3>(Mr. 11:1-11; Lk. 19:28-40; Jn. 12:12-19)A'lí mapalí echi wikabé pagótami mulubéanali echo'ná Jerusalémachi, mapalí aboni sili echo'ná Betajechi anilíwachi, mapo'ná mulipi ju echo'ná ripá rabó Olíbachi anilíwachi, echalí Jesusi okuá júuli echi jaré mapu Binói binérali.
A'lí Binói jeaneli: Miná bacháami, echo'ná rijówachi simíbaga. Echo'ná 'yémitamo we yáa riwiboa bilé bulito ranéami, wíira chukúami. Ayénachótamo riwiboa echi bulito ranala, ma walú. ¡Ku botánaga, wakiná tosí okuánika!
A'lí a jaré echo'ná muchúami ketasi nakisáagá, echalí 'yémitamo jeanebo: Echi Walubela Jesusi wabé newalé je'ná bulito. A'lí aboni we yáa nijima.
A'lí suwaba je'ná jerigá ne bichíwali ikili mapurigá echi walula Riosi jiti nawésami bachá niráa anili mapu ikimea riwéali, mapurigá je'ná jerigá osirúami ju echo'ná Riosi Ra'íchala osilíwalachi:
Jeanesi echo'ná Jerusalémachi piréami pagótami:¡Galá 'nigá muchisi! Echi 'yemi Walubélawala 'yemi mi yuwa nawama,echi mapu ketásirapé chibisíami níima.Echi Binói we asema bilé bulito, echi mapu auché bilé galá binéami bulito ranala níima.
A'lí echi okuá binéami echo'ná simasa olali mapurigá Jesusi nuleli.
A'lí aboni echo'ná pali echi bulito mukila, echi ranala ayénachó. Echalí aboni galá pérali echi bulito, aboni kimala jiti. Echalí Jesusi galá aseli echi bulito ranala ma walú.
A'lí echi jaré wikabé pagótami pérsali aboni kimala echo'ná buwichí mapo'ná Jesusi simírama riwéali. Ayénachó jaré aboni echi chaliwá sawéami ripúnaga, ayénachó echo'ná buwichí pérsali.
Echalí mapalí Jesusi ma nawali echo'ná Jerusalémachi, ne si'néami echo'ná walúlachi piréami ne wabé cha'igá napawika, buchuwí anigá ra'íchali. Ayénachó a'nagupi jeanigá rukueli: ¿Chigá ju je'ná rijói?
A'lí echi jaré pagótami Jesusi yuwa 'yénami ku nijéwaga jeaneli: ¡Je'ná ju echi Jesusi, echo'ná Nasarétachi, echo'ná Galiléachi anilíwachi kawírali bitéami, echi mapu walubela Riosi jiti nawésami ju!
Jesusi ku machí a'wali echi jaré ralinéami echo'ná Riosi ri'obáwalachi jonsa<TS3>(Mr. 11:15-19; Lk. 19:45-48; Jn. 2:13-22)Echalí Jesusi bakili echo'ná walubé ri'obachi, Riosi ri'obáwalachi. A'lí Binói ku machí a'wali echo'ná jonsa si'néami echi jaré pagótami mapu echo'ná pachá ralinéaga nóchami níili, ayénachó machí a'wali si'néami echi auché jaré echo'ná raláami. A'lí Binói miná na'mínali echi jaré jubechi mapo'ná auché jaré wenomí nakulíwiya muchili. Ayénachó na'mínali echi jubechi mapo'ná auché jaré echi makawi ralinea muchili.
Echalí Jesusi jeaneli: Echo'ná Riosi Ra'ichala oseríwarachi je'ná jerigá osirúami ju: Nijé kalíla, Riosi yuwa ra'ichálawami kalí anérami níima. Chopi 'yémitamo ma niwali Riosi kalila mapurigá echi jaré chigórami risochíwala niráa.
A'lí echo'ná walubé ri'obachi machímana Jesusi yuwa sili jaré ke 'machíliami, auché jaré ke a'káanami ayénachó. Echalí Jesusi galá ku sa'wali si'néami aboni.
Chopi echi jaré o'wéala sacerdote, ayénachó echi auché jaré nulalíwami binériami ne wabé na'áwali mapalí aboni riwali echi Jesusi wikabé namuti wabé omériga oláachi, mapurigá ke wesi auché jaré pagótami omero olayá. Ayénachó aboni na'áwali mapalí aboni námali echi jaré kúruwi echo'ná ri'obachi jeaníami: ¡Tamujé tamí ku'wiro, Mujé Rabiri Ranala!
Echalí aboni jeaneli echi Jesusi: ¿Kéchami nami mapurigá je'ná jaré kúruwi aní? A'lí Jesusi jeanili: Ayena. ¿Kéchatamo siné 'nénali 'yemi mapurigá je'ná jerigá osirúami ju echo'ná Riosi Ra'íchala oselíwalachi:Echi jaré kúuchi mi walubélaga anema, echi auché jaré kúuchi chi'íami ayénachó?
A'lí Jesusi ma ariwesa aboni, echalí Binói ku simili echo'ná walúlachi jonsa. A'lí echo'ná Betániachi anilíwachi simigá, echo'ná chi'lébali.
Jesusi yóniga aneli bilé chuná<TS3>(Mr. 11:12-14, 20-26)A'lí ba'alínala rawé bi'yá mapalí Jesusi echo'ná buwichí inárali, echo'ná walúlachi ku simiyá, echalí Binói ne wabé 'locheli.
A'lí Binói riwali bilé chuná echo'ná mulípi buwichí wilíami. Chopi ma nawagá echo'ná chunárali, ketási riwali rakala, chopi wabé nirúuli sawala. A'lí Jesusi ra'íchaga jeaneli echi chuná: ¡Ke siné waminabi raké mujé chuná! A'lí echi chuná we yáati waminá wakicheli.
A'lí mapalí echi jaré binéami je'ná jerigá riwali, echalí aboni chopi wabé 'nigá jali. A'lí jeanili: ¿Churigá echirigá wabé yáati káraga wakicheli echi chuná?
A'lí Jesusi ku nijéwaga jeaneli: Ne bichíwali Nijeni 'yemi mi ané mapu átamo ne sinibí ne galá bichíisagá, echalí 'yémitamo ketasi chopi je'ná jerigá olabo mapurigá Nijeni olali je'ná chuná yuwa, chopi átamo ayénachó jeanésagá je'ná ripá rabó: ¡Echomí! ¡Echo'ná walú ba'wírali simigá! Echalí ne bichíwali echirigá olárami níima.
A'lí mapu chubiyíritamo tásagá mapalítamo Riosi yuwa tániga ra'ichabo, echirigátamo ne bichíwali narepo, átamo ne galá bichíisagá.
Jesusi sinibí olali mapurigá Walubela niráa<TS3>(Mr. 11:27-33; Lk. 20:1-8)A'lí mapalí Jesusi ku nawali echo'ná walubé Juríosi ri'obáwalachi echalí Binói binérali echi pagótami. A'lí Binói yuwa sili echi jaré o'wéala sacerdote, echi jaré o'wéala ochérami pagótami o'wéalawala ayénachó. A'lí aboni jeanigá rukueli: ¿Churigami echirigá wabé omériga olá je'ná jeyiri namuti? ¿Chigami risensia 'yali mapurigami je'ná jerigá olama?
Echalí Jesusi ku nijéwaga jeaneli: Nijeni ayénachó 'yemi mi sinepi rukuema. A'lí átamo tamí ku nijéwasagá, echalí Nijeni ayénachó 'yemi mi anema chigá tamí risensia 'yali mapurigá Nijeni wabé omériga olama je'ná jeyiri namuti.
¿Acha Riosi ripá riwigachi atíami nureli echi Juani pagónala echi pagótami? ¿Acha auché jaré pagótami echirigá nuleli kéremá? Echalí aboni kilí niráa a'nagupi ra'íchaga jeanili: A tamujé jeanisáagá: Echi Riosi ripá riwigachi atíami echirigá nuleli olánala, echalí Binói tamujé tamí je'ná jerigá rukuema: ¿Churékula bichétamo ketasi bichíili mapurigá echi Juani tamí jiti nawésali?
A'lí ata jeanisáagá: Jaré pagótami nuleli echi Juani pagónala echi pagótami, a'lí bicheta wabé majá echi pagótami jiti, mapujiti si'néami pagótami galá bichíili mapu echi Juani, walula Riosi jiti nawésami níili.
A'lí aboni ku nijéwaga jeaneli: Ketásita machí chigá nuleli echi Juani pagónala echi pagótami. A'lí Jesusi ayénachó jeaneli: Nijeni ketasi cho 'yemi mi anema chigá tamí risensia 'yali mapurigani je'ná jerigá olama.
Bilé rijói okuá kúruwi kúchaliA'lí Jesusi waminabi jeaneli: ¿Churigátamo mayé? Bilé rijói okuá kúruwi kúchali. A'lí echi rijói echo'ná echi bachá wilíami yuwa nawagá jeaneli: Keni raná, jipi simigá nochá echo'ná nijé kawíwalachi mapo'ná echi uva anilíwami ichirúami ju.
A'lí echi towí ku nijéwaga jeaneli: ¡Ketásini nakí! Chopi pe wilibeko galá ku 'nátaga, arigá simili nochánala.
A'lí echi rijói echi auché bilé towí yuwa nawagá achigórigá aneli. Echalí echi jubá wilíami towí jeaneli: Galá ju keni onó, nijeni ayena simea nochámiya; chopi binói arigá ketasi simili.
A'lí Jesusi jeanigá rukueli: ¿Chuyiri echi okuá galá nijéwaga olali mapurigá kepu onó nuleli? A'lí aboni ku nijéwaga jeaneli: Echi bachá wilíami chopi echirigá olali. A'lí Jesusi jeaneli: Ne bichíwali 'yemi nimí ané mapu echi jaré chati oláami wenomí napabúami, echi jaré wabé chati oláami muguí ayénachó ne bachá wabé o'móniga ku ro'wiga Riosi yuwa, galabé olama mapurigá Riosi nulá, mapalí 'yémitamo ketasi cho echirigá olabo.
Mapujiti echi Juani chabénala wabé galabé ologá nawali 'yemi yuwa, chópitamo ketasi bichíili. A'lí echi jaré chati oláami wenomí napabúami galá bichíili mapurigá Juani nawésali, echi jaré wabé chati oláami muguí ayénachó. A'lí 'yémitamo je'ná jerigá galá riwisáa arigá ketasi ku ro'wili Riosi yuwa, nirapétamo bichíili.
Echi jaré chati oláami nóchami<TS3>(Mr. 12:1-12; Lk. 20:9-19)Ayénachó Jesusi jeaneli: Galá kipusi mapurigani auchecho siné irétaga ra'ichama: Bilé rijói onorúami echo'ná biléana kawichí ichali wikabé uva aniliwami rakéami namuti. A'lí echi rijói ne galá 'yérali echo'ná kawírali. Echalí galá joka, echo'ná niwáli mapo'ná kaminama echi uva rakala, mapurigá machí pama echi uva ba'wila. Ayénachó echo'ná pe ripabé kalirali mapurigá echo'ná jonsa galá omérama 'néniya suwaba echo'ná ichirúami. A'lí echi rijói suwaba tanéwaga 'yali auché jaré nóchami. Echalí binói auché biléana kawichí ne wabé mikabé simili.
A'lí pe kinana mapalí ma sébali echi uva rakala ripunálawachi, echalí echi uva níwami rijói jaré pioni júuli echo'ná echi jaré nóchami yuwa mapurigá aboni narema binói níwala uva rakala.
Chopi echi jaré nóchami echo'ná tibúami chapili echi auché jaré pioni. A'lí bilé we chi'wali, auché bilé arigá mi'yali, auché bilé riteti basibuli.
A'lí echi rijói waminabi wikabé auché jaré pioni júuli. Chopi echi jaré nóchami achigórigá olali aboni yuwa.
A'lí ne jubáami echi rijói júuli bilepi kepu raná, mapujiti jeanili: Aboni galá o'wikémiré je'ná nijé ranála.
Chopi echi jaré chati oláami nóchami ma riwisáa echi rijói ranala, a'lí a'nagupi jeaneli: Je'ná ju echi mapu ne suwaba níwami níima. ¡Kiná simasi, chapigá mi'liboa, a'lí bicheta chapiboa binói níwala kawí!
Echalí Jesusi jeanigá rukueli: Mapalí ma ku nawasa echi wikabé uva níwami, ¿churigá kastigo 'yama echi jaré chati oláami nóchami?
A'lí aboni ku nijéwaga jeaneli: ¡Échiko suwaba suwábama echi jaré chati oláami nóchami! Echalí tanéwaga 'yama binói níwala kawí auché jaré nóchami. A'lí aboni galá nijima echi binói níwala raká mapalí ma wáami ju.
Echalí Jesusi jeanigá rukueli: ¿Kéchatamo siné 'nénali mapurigá osirúami ju echo'ná Riosi Ra'íchala oselíwalachi mapurigá tamí jiti rugá, je'ná jerigá osirúami ju?Echi rité mapu echi jaré kalí niwáami miná chakena pali, mapurigá ketasi galabé niráa,je'ná rité echo'ná sitochi,ma bachá niráa achárami ju.Echi Walubela Riosi je'ná jerigá olali.Tamujeta ne galá machí mapurigá Binói echirigá ne wabé jiwériga olali,mapurigá ke wesi auché jaré omero olayá.
A'lí Jesusi waminabi jeaneli: Echijiti Nijeni 'yemi mi ané mapu Riosi ketasi waminabi galá nulema 'yemi pagótami, chopi Binói nulema auché jaré isena pagótami mapu galá nijéwaga ologá pirélama mapurigá Riosi nulema aboni.
A'lí mapuyíripi echo'ná moba je'ná Ritérali wichisáagá, échiko arigá nosobúrami niráa níima. A'lí mapuyíripi echo'ná binói móbachi wichisáagá je'ná Rité, échiko we kúuchi mojonárami niráa níima.
A'lí mapalí echi jaré o'wéala sacerdote, ayénachó echi jaré o'wéala Bariseo anilíwami binériami galá kipuli mapurigá Jesusi irétaga binérali, echalí aboni machili mapu Binói, aboni jiti rugá ra'íchali.
A'lí aboni wabé chapináali echi Binói, chopi aboni arigá wabé majali echi auché jaré pagótami, mapujiti echi pagótami mayeli mapurigá Jesusi ne bichíwali walubela Riosi jiti nawésami níili.
Jesusi binera echi niwíami jiti rugáA'lí Jesusi auchecho siné irétaga ra'íchaga jeaneli:
Mapalí Riosi galá nulé echi pagótami, mapuyiri ju mapalí bilé walula silíami walú omáwali mapalí binói nolá we niwili.
Echalí echi walula silíami júuli jaré binói piónawala we yáati bayénala echi jaré mapu ma bayérami níili, mapurigá aboni ma siméa echo'ná omowálawachi. Chopi echi jaré mapu echirigá bayérami níili, ketasi nakili simánala.
A'lí echi walula silíami auché jaré jeanigá júuli: Jeanébasi echi jaré mapu bachá bayérami níili: Mani a'lárali echi ko'wáwami. Mani ko'yali nijé bukula bóisi, echi jaré wáasi sabéami ayénachó. Suwaba ma galá kariwérami ju. ¡Ma simasi echo'ná omowálawachi!
Chopi aboni ketasi chirigá nijéwaga, auché jaréana simíbali. Bilé echo'ná binói níwala ichílachi simili. Auché bilé echo'ná binói níwala nóchalachi simili.
Auché jaré chapigá echi walula silíami piónawala wabé chibi ologá, miná ko'yali.
A'lí echi walula silíami je'ná jerigá námiga wabé yónari. A'lí júuli binói sontársawala ko'wínala echi jaré jobátami rijói. A'lí miná ikósali aboni walúlawalachi.
Echalí echi walula silíami jeaneli echi jaré binói piónawala: Ma ne bichíwali galá a'láratami ju mapurigá omoáwaga niwima nijé nolá, chopi echi jaré mapu bayérami níili ketasi nakili simánala. Ne si'néami aboni echirigá chati oláami níili.
Ayénachó jeaneli: Echo'ná suníami buwichí simíbaga mapo'ná echi jaré pagótami 'yena. Wakiná omowálawachi bayesi si'néami mapu ikítamo ritiwá.
A'lí echi jaré piónatami echo'ná wikanáami buwichí simíbaga, galá napabuli si'néami echi jaré pagótami mapu ikí aboni riwali. A'lí jaré chati oláami níili, chopi auché jaré galabé oláami níili. A'lí echo'ná omowálawachi ne sébali buchili echi wikabé pagótami mapu echirigá bayérami níili.
Echalí echi walula silíami echo'ná pachá 'némiya bakili echi jaré mapu echo'ná bayérami níili. Chopi binói echo'ná riwali bilé rijói mapu ketasi napachátarami níili mapurigá echi walula ma 'yali napachánala ibili niráa mapu ikí echo'ná bayérami níili.
Echalí echi walula silíami jeaneli: Amígo, ¿churigami bakili jena'ibi, mapujitimi ketasi napachátarami ju mapurigá 'wérali ju napachasa mapalimi simea jena'í niwíkawachi? Chopi echi rijói ketásirapé namuti omérali ku nijéwaga ra'icha.
Echalí echi walula silíami jeaneli echi jaré binói piónawala: ¡Chapigá bulesi echi rijói ronólachi, binói sikálachi ayénachó! ¡Miná machí rokowárali pasi! Echo'ná rokowárali echi rijói ne sinibí niráa wabé nalama, ayénachó binói ne wabé ki'lákama binói ramilá, mapujiti binói wabé risúu olárami níima.
Mapujiti wikabé pagótami bayérami ju, chopi pe okuáa narétami ju.
¿Acha risensia ju máputa wenomí 'yabo echi silíami?<TS3>(Mr. 12:13-17; Lk. 20:20-26)Echalí echi jaré Bariseo anilíwami binériami ku simíbali. A'lí aboni a'nagupi ra'íchaga we 'nátali mapu churigá aboni rukuema riwéali echi Jesusi. A'lí aboni chopi nakili mapu echi Jesusi ku nijéwaga ra'ichama, echi nulalíwami sayéraga, mapurigá aboni echijiti galá omérama wi'nijiya Binói Jesusi.
Echalí echi jaré Bariseo júuli auché jaré mapu aboni binérali, ayénachó auché jaré mapu Erorsi amígowala níili, mapurigá si'néami aboni ra'ichama Jesusi yuwa. A'lí si'néami aboni Jesusi yuwa ra'íchaga jeaneli: Binériami, tamujeta galá machí mápumi chopi ra'icha echi ne bichíwali, ayénachó mápumi ne bichíwali binera mapu echi pagótami chopi galá bichíiga olama mapurigá Riosi nulé aboni. Mujemi ke bilé wesi majawá, chópimi galabé olá echi jaré tabéala yuwa, achigórigá mapurigami olá echi auché jaré o'wéala yuwa.
A'lí aboni waminabi jeaneli: Tamujé tamí ku nijewi, ¿churigá mi mayé? ¿Acha risensia ju máputa wenomí 'yabo echi walula silíami Sesara anilíwami? ¿Kéchata 'yabo kéremá?
Chopi Jesusi galá machili mapurigá aboni wabé 'yéka ra'íchali. Echijiti Binói jeanigá rukueli: ¿Churékulátamo nakí mapurigani sayéraga ra'ichama echi walula Sésara? 'Yémitamo ne wabé 'yekami ju.
Echalí Jesusi ayénachó jeaneli: Tamí 'nérasi echi wenomí, echi walula natétuami. A'lí aboni 'yali bilé namuti wenomí mapurigá aboni natétaga olali echi walula silíami.
A'lí Jesusi jeanigá rukueli: ¿Chigá ju je'ná mapu jena'í wenomírali atí? ¿Chigá riwalá ju jena'í osirúami?
A'lí aboni jeaneli: Echi walula Sésara níwala ju suwaba. A'lí Jesusi jeaneli: Echijiti galá natétasi echi Sésara echi mapu echi Sésara níwala ju. Chopi 'yasi Riosi suwaba mapu Riosi níwala ju.
A'lí je'ná jerigá námiga, aboni chopi wabé 'nátaga muchili. A'lí aboni ma ariwesa ku simíbali.
jeanigá: Binériami, echi ki'yá bitéami Moisesi tamujé tamí osogá nuleli mapu a bilé rijói ke cho kúchuwaga mukusáa, chopi ariwesa binói upila, mapu echalí arigá 'wérali ju mapu echi mukúami rijói rijimala upema echi mukí kunámami, mapurigá jaré kúchalama. A'lí echi jaré kúcharami mapurigá echi mukúami rijimala kúchawala níima.
A'lí aboni waminabi jeaneli: Jena'í tamujé yuwa piréali kichao rijói najirémami niili. A'lí echi bachirúami ne bachá upeli, chopi tarapé cho kúcharasa mukuli. Echirigá binói ariweli binói upila mapurigá echi bonirúami echirigá upema.
A'lí echirigá achigórigá ikili echi osá wilíami bonirúami, echi baisá wilíami bonirúami ayénachó, waminá echi kicháosa wilíami bonirúami yénasí. Ibili niráa echi jaré kichao najirémami echirigá upeli echi mukí.
A'lí ne jubá ayénachó mukuli echi mukí.
A'lí echi jaré Sarukeo anilíwami rijói jeaneli: Echalí mapalí echi jaré ma suwíami ku o'wínamiré, ¿chu yiri 'nalina upila níima echi mukí? Mapujiti si'néami echi jaré kichao najirémami ibili niráa upeli.
Echalí Jesusi ku nijéwaga jeaneli: 'Yémitamo wabé 'yékarami ju mapujítitamo ketasi galá machí mapurigá osirúami ju echo'ná Riosi Ra'íchala oselíwalachi, nirapétamo machí mapurigá Riosi suwaba omériami ju.
A'lí Jesusi waminabi jeaneli: Mapalí echi jaré ma suwíami ku o'wínama, echalí aboni tarapé wesi jubema, nirapé wesi kunema. Chopi mapurigá echo'ná ripá riwigachi muchúami Riosi kapitánawala níima.
Echalí Jesusi ayénachó jeaneli: ¡Echi jaré ma suwíami ne bichíwali ku o'wínama! Ayénachó 'yémitamo siné káachi ma wisabé 'nénali mapurigá osirúami ju echo'ná Riosi Ra'íchala oselíwalachi mapurigá Riosi Binói jeanigá ra'íchali:
Nijeni ju echi Walubela Riosi. Echirigá Nijeni abijí ju echi ki'yá bitéami Abrami Riósawala, ayénachó Nijeni abijí ju echi ki'yá bitéami Isaka Riósawala, ayénachó Nijeni abijí ju echi ki'yá bitéami Jakobo Riósawala, mapujiti aboni abijí piré tamí yuwa jena'í ripabé riwigachi. Echalí Jesusi Binói jeanili: Si'néami echi jaré mapu ikí galá bichíili Riosi, ketasi mapurigá ma suwíami niráa ju, mapujiti Riosi níwala pagótami sinibí piréami ju Riosi yuwa.
A'lí echi jaré pagótami wabé kilí 'nátaga muchili mapalí aboni námali je'ná jerigá binérachi echi Jesusi.
¿Chuyiri 'nalí ju mapurigá ne bachá nulá Riosi?<TS3>(Mr. 12:28-34)A'lí mapalí echi jaré Bariseo anilíwami binériami galá machili mapurigá Jesusi echirigá binériga ra'ámali echi jaré Saruseo anilíwami, echalí aboni bilénapi napawili mapo'ná Jesusi asali.
Echalí bilé aboni mapu echi nulalíwami binériami níili, je'ná we machináliga rukueli jeanigá:
Binériami, ¿chuyiri nalí ju mapurigá ne bachá nulá Riosi?
A'lí Jesusi jeaneli: Ne wabé galesi echi Walubela kétamo Riósawa ne sulachí niráa. Ayénachó ne wabé galesi Riosi ne suwaba kétamo ariwá niráa. Ayénachó ne galá galesi Riosi ne suwaba kétamo 'nátawa niráa.
Riosi echirigá nulá ne bachá niráa. A'lí je'ná nulalíwami ne wabé simírami walubela ju, ne suwaba echi auché jaré Riosi nulalila yuwa.
Chopi ne noguí a'nawí ju mapurigá Riosi osá niráa, je'ná jerigá nulá: Ne wabé galé echi auché jaré pagótami achigórigá mapurigami galé mujé binói niráa.
A'lí mapalítamo galá nijéwabo je'ná okuá nulalíwami, echalí 'yémitamo ayénachó galá nijéwami níibo ne suwaba echi auché jaré Riosi nulalila, ayénachó ne suwaba mapurigá osali echi jaré o'wéala Riosi jiti nawésami.
¿Chigá ranala ju echi Cristo anilíwami?<TS3>(Mr. 12:35-37; Lk. 20:41-44)Echalí abijí napawika muchúachi echi jaré Bariseo anilíwami binériami, a'lí Jesusi jeanigá rukueli:
'Yemi, ¿churigátamo aní échi Cristo anilíwami jiti, echi mapu Riosi júuli jena'í wichimóbachi? ¿Chigá ranala ju? Echalí aboni ku nijéwaga jeaneli: Echi walula Rabiri ranala ju.
Echalí Jesusi jeaneli: Mapalí echi Wabé Galabé Riosi Iwigala galá nuleli echi Rabiri, echalí echi Rabiri osali mapu echi Cristo anilíwami, binói Walubélawala ju. ¿Churékula biché aní mapu binói ranala, arigá binói Walubélawala ju? Mapujiti echo'ná Riosi Ra'íchala oselíwarachi osirúami ju mapurigá echi Rabiri jeanigá osali:
Echi Walubela Riosi jeaneli echi keni Walubélawa:Jena'í tamí yuwa watonachi asagá, mapuyénako Nijeni wabé omériga ro'wama echi jaré Mujé sayela echo'ná ri'réami Mujé ralálachi mapurigami echirigá galá omérama aboni.
A'lí echi Rabiri echirigá anisáagá mapu binói Walubélawala ju, ¿churigá binói ranala níima?
Echalí ke wesi auché jaré galá omérali ku nijéwiya. Ayénachó ke wesi waminabi rukueli, mapujiti si'néami we majali waminabi rukueya.
Jesusi we wi'nijíli echi jaré Bariseo anilíwami binériami, echi nulalíwami binériami ayénachó<TS3>(Mr. 12:38-40; Lk. 11:37-54; 20:45-47)Echalí Jesusi galá ra'íchali echi jaré pagótami. Ayénachó Binói ra'íchali echi jaré mapu Binói binérali. A'lí je'ná jerigá ra'íchali:
Echi jaré nulalíwami binériami, ayénachó echi jaré Bariseo anilíwami binériami, si'néami we binera mapurigá echi ki'yá bitéami walula Moisesi osogá nulali.
Echirigá ne suwaba galá nijéwaga olasi mapurigá aboni 'yemi mi ané mapu echi Moisesi osogá nulali. Chopi ketasi olasi mapurigá aboni olá, mapujiti aboni we binera mapurigá echi jaré pagótami echirigá nijéwaga olama, chopi aboni ketásirapé echirigá olá.
Mapujiti mapalí echi jaré echiyiri binériami echirigá nulé echi auché jaré pagótami olánala, achigórigá ju mapurigá mapalí bilé rijói ne wabé simírami bitéami niráa uché auché jaré pagótami, mapuyénasí aboni ne noguí ketasi omérama apériya echiyena wabé bitéami muruka. Chopi echi rijói arigá ketásirapé nakí ku'wíranala aboni.
Echiyiri binériami suwaba echirigá olá mapurigá echi auché jaré pagótami ma riwisáa aboni echirigá oláachi, echalí jeanimea: Echi jaré binériami ne wabé galabé oláami ju. Echijiti echiyiri binériami ayénachó wabé nakí bulugá 'yéna jaré oselí echo'ná aboni kowálachi, ayénachó echo'ná aboni matóchowalachi, mapo'ná osirúami ju jaré ra'íchali, Riosi Ra'íchala osirúami. Ayénachó aboni echijiti ne wabé i'wéali niwá aboni napáchala suwilá nakala.
Ayénachó aboni echijiti chopi ne bachá niráa muchínali echo'ná omáwiga ko'wáwachi. Ayénachó aboni echijiti chopi ne bacháami muchínali echo'ná pachá ri'obachi napawíkowachi.
Chopi ketasi ariwesi 'yemi mapurigá echi auché jaré pagótami 'yemi mi jeanema: ¡Keni Binériami! Mapujiti bilepi ju 'yemi níwala Binériami. Echi Cristo anilíwami bilepi ju 'yemi níwala Binériami. A'lí si'néami 'yemi ritémtami ju.
A'lí ketasi anesi 'yemi bilé rijói jena'í wichimóbachi bitéami jeanigá: ¡Kéta Onó! mapujiti bilepi ju 'yemi Onolá, echi mapu echo'ná ripá riwigachi atí.
Ketasi ariwesi mapurigá auché jaré pagótami 'yemi mi anema Binériami niráa, mapujiti echi Cristo anilíwami bilepi ju 'yemi níwala Binériami.
¡Echi mapu ne bachá ju si'néami echi auché 'yemi yuwa, échiko mapurigá si'néami 'yemi piónawala nílaga!
Mapujiti echi mapu a binói niráa wilako mapurigá walula, échiko chopi mapurigá wabé tabéala niwárami níima. A'lí echi mapu a binói niráa wabé tabéala niwako, échiko walula niráa wilálami níima.
Chopi 'yemi nulalíwami binériami ne wabé risúu olálami níibo, 'yemi Bariseo anilíwami binériami ayénachó. 'Yémitamo ne wabé 'yékami ju, mapujítitamo ketasi ariwé mapurigá echi auché jaré pagótami galá nijéwaga olama mapurigá Riosi nulé aboni. A'lí 'yemi aboni ketasi echirigá nijéwaga olá, nirapé chótamo ariwé mapurigá auché jaré pagótami echirigá nijéwaga olama, mapalí aboni arigá wabé nakí echirigá nijéwaga olánala.
Ne wabé risúu olálami níibo 'yemi nulalíwami binériami, 'yemi Bariseo anilíwami binériami ayénachó. 'Yémitamo ne wabé 'yékami ju, mapujítitamo we 'ye echi jaré kunámami kalila, a'lí bichétamo chopi we 'yékaka niráa ra'icha mapurigá Riosi yuwa ra'íchaga niráa. Echijiti 'yémitamo waminabi wabé wi'nijírami níibo.
Ne wabé risúu olálami níibo 'yemi nulalíwami binériami, 'yemi Bariseo anilíwami binériami ayénachó. ¡'Yémitamo ne wabé 'yékami ju! Mapujítitamo ne wabé simírami nóchali olá mapurigátamo echirigá ne sébali binérabo bilé rijói mapurigá binói bichíima achigórigá mapurigá 'yémitamo bichíi. Chopi mapalí échiko ma echirigá binératami ju, echalí binói ma niwárami ju waminabi osá chokéami 'yékaka oláami ketasi mapurigá 'yemi niráa, mapurigá echiyiri rijói echijiti pátami níima echo'ná ri'lé wabé chati na'írali mapo'ná ne walú rajá.
'Yémitamo ne wabé risúu olálami níibo, mapujítitamo mapurigá ke machíliami niráa ju, chópitamo arigá we nakí bayéranala echi auché jaré pagótami mapu ketasi machí mapo'ná aboni simiba. 'Yémitamo ketasi galá machí Riosi Ra'íchala, chópitamo arigá wabé nakí binéranala echi auché jaré pagótami. A'lí a bilé rijói wepi jeanisáa: Riosi ri'obáwala, mapalí binói bichíwaga aní mapu binói ne bichíwali olama bilé namuti, echalí 'yémitamo aní mapu ketasi arigá 'wérali ju mapu echiyiri rijói ne bichíwali echirigá olama. Chopi a bilé rijói wepi jeanisáa: Echi oro anilíwami wenomí echo'ná ri'obachi nirúami, echalí 'yémitamo aní mapu ne bichíwali arigá 'wérali ju mapu echiyiri rijói ne bichíwali echirigá sébali olama mapurigá binói bichíwaga anili.
¡'Yémitamo ke newalite ju! ¡Ayénachótamo mapurigá ke machíriami ju! Mapujiti 'yémitamo aní mapu echi wikabé oro anilíwami wenomí ne wabé simírami galabé ju, ketasi mapurigá echi walubé Juríosi ri'obáwala. A'lí echi wikabé oro anilíwami wenomí chopi galabé ju mapujiti echi oro echo'ná pachá echi walubé Juríosi pagótami ri'obáwalachi muchuwi.
A'lí a bilé rijói jeanisáagá: Nijeni ne bichíwali olama bilé namuti, mapujiti echo'ná pachá Juríosi ri'obáwalachi nirúami ripáami mésachi wabé galabé ju. Echalí 'yémitamo aní mapu ketasi arigá 'wérali ju mapu binói ne bichíwali echirigá olama. Chopi a bilé rijói jeanisáagá mapu binói ne bichíwali olama bilé namuti mapujiti echi jaré namuti ne wabé galabé ju mapu echo'ná moba ripáami mésachi muchúwaga 'yárami ju Riosi, echalí 'yémitamo aní mapu ayena arigá 'wérali ju mapu echiyiri rijói ne bichíwali olama mapurigá binói bichíwaga anili.
¡'Yémitamo ke newalite ju! ¡Ayénachótamo mapurigá ke machíliami ju! Mapujiti echi jaré namuti mapu echo'ná moba ripáami mésachi muchúwaga 'yárami ju Riosi, échiko chopi wabé galabé niwárami ju mapujiti echi ripáami mesa wabé galabé ju.
A'lí mapuyíripi ne bichíwaga anesa mapu binói ne bichíwali olama bilé namuti mapujiti echo'ná Juríosi ri'obáwalachi bacháami nirúami ripáami mesa ne wabé galabé ju, échiko echijiti ne bichíwaga ané, chopi binói ayénachó echirigá bichíwaga ané mapujiti echi jaré namuti mapu echo'ná muchúwaga 'yárami ju Riosi ayénachó ne wabé galabé ju.
A'lí echi jaré pagótami mapu ne bichíwaga ané mapu aboni ne bichíwali olama bilé namuti, mapujiti echi walubé Juríosi pagótami ri'obáwarachi wabé galabé ju, abóni echijiti bichíwaga ané, chopi aboni ayénachó echirigá bichíwaga ané mapujiti echi Walubela Riosi ne wabé galabé ju mapu echo'ná echi walubé Juríosi pagótami ri'obáwalachi bité.
A'lí echi jaré pagótami mapu ne bichíwaga ané mapu aboni ne bichíwali olama bilé namuti mapujiti echo'ná ripá riwigachi wabé galabé ju, abóniko echijiti bichíwaga ané. Chopi aboni ayénachó echirigá bichíwaga ané mapujiti echo'ná ripá riwigachi nirúami ripabé wilíami Riosi asíbalachi ne wabé galabé ju. Ayénachó aboni echirigá bichíwaga ané mapujiti echi Walubela Riosi ne wabé galabé ju mapu echo'ná atí.
¡Ne wabé risúu olárami níibo 'yemi nularíwami binériami, 'yemi Bariseo anilíwami binériami ayénachó! ¡'Yémitamo ne wabé 'yékami ju! Mapujítitamo ne galá tibuka 'ya Riosi biléana rojonárami ibili makói echi jaré galabé sawala ichirúami mapu ikítamo napabú, mapurigá echi bawena anilíwami, echi auché bilé anérero anilíwami ayénachó, echi auché bilé komino anilíwami asíchiko. Chópitamo tarapé nijéwaga olali mapurigá ne wabé simírami 'wérali níili máputamo nijéwaga olabo mapurigá Riosi 'yemi mi nuleli, mapujítitamo ketasi galabé olali, nirapétamo natimali echi auché jaré pagótami, nirapétamo galá bichíili Riosi Ra'íchala. Arigá 'wérali níili máputamo echirigá suwaba nijéwaga olabo, ayénachó máputamo bilé rojonárami 'yabo Riosi, ibili makói echi jaré namuti ichirúami, mapu ikítamo napabú.
¡'Yémitamo mapurigá ke machíliami niráa ju, chópitamo arigá we nakí bayéranala auché jaré pagótami mapu ketasi machí mapo'ná aboni simiba! 'Yémitamo sinibí ne galá nijéwaga olá mapurigátamo ke 'me 'wérali nulérami níili máputamo olabo, chópitamo ketasi chirigá nijéwaga olá mapurigátamo ne wabé simírami 'wérali niráa nulérami níili máputamo olabo.
Ne wabé risúu olálami níibo 'yemi nulalíwami binériami, 'yemi Bariseo anilíwami binériami ayénachó. ¡'Yémitamo ne wabé 'yékami ju! Mapujítitamo galá kilí niráa ne galá bi'wá echi jaré vaso echo'ná machímana chopi niráa. Ayénachótamo ne galá kilí niráa ne galá bi'wá echi jaré bitoli echo'ná machímina chopi niráa, chópitamo echo'ná pachana 'yemi sulálachi ne buchíami niráa ju echi wabé chati oluwáwami, mapurigá echi chigólawami niráa, auché jaré wikabé namuti chati oluwáwami ayénachó.
¡'Yémi Bariseo anilíwami binériami mapurigá ke machíliami niráa ju! Ne bachá bi'wasi echo'ná pachánala echi vaso, ayénachó echo'ná pachánala echi bitólachi, mapurigá echo'ná machímana ayénachó ne galá bi'wíami níima!
'Yémi nulalíwami binériami ne wabé risúu olárami níibotamo, 'yemi Bariseo anilíwami binériami ayénachó! ¡Wabé 'yékami jútamo! 'Yémitamo mapurigá jaréana kalirátachi chu'wechi ju, mapo'ná ne galá rosántami ju echo'ná machímina niráa, mapurigá echi jaré pagótami ne galá ba'yólama, chopi echo'ná pachana ne buchíami ju suwíami ochilá, ne suwaba echi wabé chati júkami ayénachó.
Echirigá 'yemi achigórigá ne bichíwali galabé olánali chopi mapurigá echi auché jaré pagótami 'yemi mi riwimea echirigá oláachi, mapurigá aboni echirigá mayema máputamo ne galabé oláami ju. Chópitamo echo'ná pachana 'yemi sulálachi niráa ne wabé buchíami niráa ju echi wabé 'yékuluwami jiti, ayénachó echi wabé chati oluwáwami jiti.
¡'Yémi nulalíwami binériami ne wabé risúu olárami níibo, 'yemi Bariseo anilíwami binériami ayénachó! ¡'Yémitamo ne wabé 'yékami ju! 'Yémitamo arigá kalí niwiwa echo'na moba chu'wechi mapo'ná chu'wirótami níili echi jaré ki'yá piréami Riosi jiti nawésami, ayénachótamo we ba'yora mapo'ná chu'wirótami níili echi auché jaré ki'yá piléami mapu ne wabé galabé oláami níili.
Ayénachótamo jeaní: A tamujé chabé ki'yá pirérasagá mapalí tamujé 'wénawala piréali, tamujeta ketasi ku'wíribili mapalí aboni ko'yali echi jaré Riosi jiti nawésami.
'Yémitamo echirigá ne bichíwaga nawesa, 'yemi aboni sayéraga, mapu 'yémitamo arigá tanala ju, echi jaré chabénala piréami mapu ko'yali echi jaré Riosi jiti nawésami.
¡Jipi káraga olasi 'yemi ne suwaba mapurigá echi jaré 'yemi 'wénawala nakili olánala!
¡'Yémi mapurigá sinowi jútamo! ¡Mapurigá sayawi kúchuwala jútamo! Echijiti 'yémitamo ketasi omero galabé olayá. Ayénachótamo echijiti walú kastigo 'yárami níibo echo'ná ri'lé riáblochi mapo'ná walú rajá!
¡'Yémitamo wabé chati oláami ju! Echijiti Nijeni 'yemi mi yuwa julama jaré wabé galabé machíami rijói, auché jaré o'wéala Riosi jiti nawésami ayénachó. A'lí bichétamo arigá ko'wiboa jaré aboni. Ayénachótamo echo'ná jaréana kúrsichi michóniga ko'wiboa auché jaré aboni. Ayénachó echo'ná 'yemi ri'obáwalachi 'yémitamo waminá wipisopo auché jaré aboni. Ayénachótamo wabé kichiga a'najátabo auché jaré aboni, jena'í walúlachi jonsa, echo'ná auché jaréana o'wéalachi yénasí.
Echijítitamo wi'nijírami níibo mapurigá ko'yáami niráa si'néami echi jaré wikabé galabé oláami pagótami, ne si'néami mapu ikí ko'wirúami níili jena'í wichimóbachi, ki'yá chokichí jonsa mapalí echi galabé oláami Abeli riwéami rijói mi'lílati, wakinana yénasí mapalí echi Sakaríasi riwéami rijói mi'lílati, echi mapu echi Berekíasi riwéami rijói ranala níili. A'lí 'yémitamo mi'yali echo'na machímana echi walubé Juríosi pagótami ri'obáwalachi, echo'ná bacháami mapo'ná echi jaré wikabé namuti ko'yagá 'yárami ju Riosi.
Ne bichíwali Nijeni 'yemi mi jeané mapu 'yemi jipi piréami pagótami ne wabé 'wi'nijírami níima mapurigá ko'yáami niráa ne si'néami echi jaré galabé oláami pagótami mapu echirigá ko'wirúami níili.
¡Nibira! 'Yémitamo ma waná chijanárami níibo jena'í 'yemi walúlawachi jonsa.
Mapujiti Nijé 'yemi nimí jeané mapu 'yémitamo ma ketasi auchécho tamí riwiboa. Chópitamo arigá tamí riwiboa echalí ne jubá rawé mapalítamo jeaniboa: ¡Riosi ne wabé galabérali je'ná Rijói mapu ma ku nawá mapurigá ne Walubela niráa!
Jesusi bachá niráa nawésali jeanigá mapu echi walubé Juríosi ri'obáwalachi káraga najunárami níima riwéali<TS3>(Mr. 13:1-2; Lk. 21:5-6)A'lí mapalí Jesusi ku simigá machínali echo'ná pachá echi walubé Juríosi pagótami ri'obáwalachi jonsa, echalí echi jaré mapu Binói binérali mulubéanali Binói yuwa, mapurigá aboni galá 'nérama Binói Jesusi echi walú ri'obá.
A'lí Jesusi jeaneli: 'Yémitamo galá ritiwá suwaba je'na walubé ri'obá. Chopi Nijeni ne bichíwali 'yemi mi ané mapu ne suwaba je'ná ri'obá waminá najunárami níima, mapu tarapé bilé rité jena'í tigótami aripima.
Je'ná jerigá ikimea, ke cho sébachi echalí ne jubá rawé<TS3>(Mr. 13:3-23; Lk. 21:7-24)A'lí mapuyénasí Jesusi isábaga asali echo'ná ripá rabó Olíbochi anilíwachi, echalí echo'ná Binói yuwa mulubéanali echi jaré mapu Binói binérali. A'lí aboni pe waná togá jeaneli: Tamujé tamí ané: ¿Kiríbuko je'ná jerigá ikimea? ¿Churigata galá machiboa mapalí ma ke 'me ayó sébachi níima mapurigá Mujemi ku nawama jena'í wichimóbachi? ¿Churigata galá machiboa mapalí ke 'me ayó níima echalí ne jubá suwibálawachi rawé?
Echalí Jesusi ku nijéwaga jeaneli: Ne galá 'nátaga tibusi 'yemi aboni niráa mapurigá ke wesi 'yemi mi 'yékama.
Mapujiti pe waminánomí wikabé rijói nolínama mapu ibili niráa wabé 'yékaka jeanimea: ¡Nijé binói ju echi Walubela Cristo! Ayena cho aboni echirigá anigá, ne wabé 'yékama wikabé auché jaré pagótami.
Echalítamo námabo wikabé sontarsi nakóami ra'ichálawachi. Ayena chótamo námabo wikanáami nakónalawachi. Chopi a aboni tibusi mapurigátamo ketasi majajabo, mapujiti arigá 'wérali ju mapurigá suwaba je'ná jeyiri ne bichíwali ikimea. Chopi echalí abijí ketasi cho níima ne jubá suwibálawachi rawé.
Mapujiti echalí rawé jaréana walula nulálachi kawírali piréami wabé nakoma, auché jaréana walula nulálachi kawírali piréami sayéraga. A'lí jaré o'wéala silíami pagótamawala ne wabé nakoma auché jaré o'wéala silíami pagótamawala sayéraga. Ayena cho wikabé pagótami ne wabé 'lochema. A'lí auché jaré wikabé pagótami ne wabé nayúkama. Ayena cho wikanáami jena'í wichimóbachi ne wabé nokomea kawí.
Echalí je'ná jerigá chotama jena'í wichimóbachi piréami pagótami wabé risúu níliya. Chopi auché pe waminánomí aboni waminabi ne wabé simírami risúu nílama.
Echalí rawé aboni 'yemi mi nijima mapurigátamo ne wabé risúu olárami níibo. A'lí aboni 'yemi mi ko'wimea. A'lí si'néami echi auché jaré pagótami 'yemi mi echirigá ne wabé kichima mapujítitamo tamí bichíyami ju.
Echalí wikabé ma ketasi tamí galá bichíima. Ayena cho jaré miná nijima auché jaré mapurigá aboni kastigo 'yárami níima. Ayena cho auché jaré a'nagupi ne wabé nakichima.
A'lí wikabé 'yékaka nawésami nolínama, mapu wabé 'yékama wikabé auché jaré pagótami.
A'lí mapujiti echalí ne wabé muwéwama echi wabé chati oluwáwami echijiti wikabé pagótami ma ketasi 'me kalema Riosi.
Chopi si'néami mapu ikí arigá galá bichíisama echalí ne jubá rawé yénasí, abóniko galá ku'wíratami níima.
A'lí je'ná Galabé Riosi Ra'íchala galá nawisárami níima ne suníami jena'í wichimóbachi, jeanigá mapu Riosi ne galá nulema echi jaré pagótami. Echalí ma sebama ne jubá suwibálawachi rawé.
Echo'ná Riosi Ra'íchala oselíwalachi osirúami ju mapurigá echi walula Riosi jiti nawésami Ranieli riwéami nawésali echi wabé chati suwibáliami namuti jiti rugá. (Galá níima mapuyíripi machiko oselí 'néniya, ne galá machisá je'ná jeyiri.) Echijiti mapalí 'yémitamo riwiboa echo'ná wabé galabéalachi atíami echi wabé chati suwibáliami namuti,
echalí 'yemi máputamo echo'ná Juréachi anilíwachi kawírali muchuwi miná júmsasi echo'ná jaréana ripá rabó.
Echalí rawé sébachi arigá 'wérali níima máputamo wabé yáati miná júmsabo. Echijiti a jaré 'yemi echo'ná 'yemi kalílachi mulubé machímana muchísagá, ketasi auchecho ku mo'wisí echo'ná pachá, jaré namuti úboya, chopi we yáati miná júmsasi.
Echalí a jaré 'yemi echo'ná kawichí nocha 'yénasagá, ketasi ku ro'wisi ku chapiboya 'yemi níwala kimá, chopi we yáati miná júmsasi.
A'lí Jesusi wabé natimaga jeanili: Echalí rawé ne wabé simírami risúu olárami níima si'néami echi jaré muguí mapu ikí pocháami níimako, ayena cho ne si'néami mapu ikí kúuchi kúchuwami níimako.
Wabé tansi Riosi mapu ketasi romó níima echalí rawé mapalí 'wérali níima máputamo miná júmsabo, ayena cho mapu ketasi isábawachi rawé níima.
Mapujiti echalí rawé jena'í wichimóbachi piréami pagótami ne wabé simírami risúu nílama. A'lí chabénala ke wesi siné echiyena risúu olárami níili, ki'yá chokichí jonsa mapalí Riosi niwali je'ná wichimoba, jipi rawé yénasí. A'lí waminánomí rawé ke wesi auché jaré echiyena risúu olárami níima.
A'lí a echi Walubela Riosi ariwésagá mapurigá jena'í wichimóbachi piréami pagótami ne wi'libé bamíbali echiyena risúu olárami níima, echalí ke wesi pagótami tibimi. Chopi Riosi ma nulali mapurigá echi pagótami pe okuáa bamíbali echirigá risúu olárami níima, mapujiti Binói wabé galeli echi jaré pagótami mapu Binói chapili.
Echalí rawé a bilé rijói 'yemi mi jeanésagá: ¡'Nesi, jena'í atí echi Cristo anilíwami mapu Riosi júuli jena'í wichimóbachi! A jeanisáagá kéremá: Echo'ná auché biléana atí echi Cristo anilíwami. ¡Ketasi bichíisi echirigá aníami rijói!
Mapujiti jaré wabé 'yékami rijói jeanísiya nolínama: ¡Nijé binói ju echi Walubela Cristo anilíwami! A'lí auché jaré wabé 'yékaka jeanimea: ¡Nijé binói ju bilé walubela Riosi jiti nawésami! A'lí aboni arigá wabé omériga olama wikabé namuti mapurigá ke wesi auché jaré pagótami omero olayá. A'lí aboni echirigá ologá we nakimea 'yékanala echi jaré mapu Riosi ma chapili mapurigá Binói níwala. Chopi aboni ketasi omérama 'yékanala echi jaré Riosi níwala.
Nijeni echirigá ma 'yemi mi ne bachá niráa aneli ne suwaba mapurigá ne bichíwali ikimea pe waminánomí.
Echirigá mapalí jaré 'yemi mi jeanésagá: Galá 'nesi, echi Cristo anilíwami echo'ná auché biléana waná kawichí atí. Echalí ketasi echo'ná simasi mapujiti ketasi bichíwali níima. Ayena cho mapalí jaré 'yemi mi jeanésagá: Echi Cristo echo'ná pachá biléana kalírali atí. Echalí ketasi bichíisi echirigá aníachi.
Mapujiti mapurigá echo'ná nolírali ne wabé ni'wíka simea echo'ná panina jonsa, echo'ná tu bo'ónala yénasí, echirigá achigórigá Nijeni ku nolínama. Nijeni wilárami níili mapurigá Ku'wíriami niráa.
Echalí ne jubá rawé Jesucristo riwirúami níima ripá nolírali ku nolínachi<TS3>(Mr. 13:24-37; Lk. 21:25-33; 17:26-30, 34-36)A'lí waminánomí ma sunisa echalí rawé mapalí jena'í wichimóbachi piréami echirigá ne wabé risúu olárami níima, echalí we rokowama echi rayénali, ayena cho echi michá ma ketasi ratábama. A'lí echi jaré sopolí waminá rujuima, echo'ná ripá jonsa. A'lí ne suwaba echi jaré namuti echo'ná ripá nirúami echirigá waminá nakulíwarami níima.
A'lí Jesusi jeanili: Nijé Binói wilárami níili mapurigá Ku'wíriami niráa. A'lí echalí ne jubá rawé Nijé Binói riwirúami níima echo'ná ripá nolírali ku nolínachi, wabé omérami niráa. Echalí si'néami pagótami ne suníami jena'í wichimóbachi tibíami wabé o'monama mapalí aboni tamí riwimea echo'ná ripana nolírali ku nolínachi. Echalí Nijeni ne wabé omérami níima, ne wabé Walubela ayena cho.
Echalí rawé Nijeni julama echi jaré keni o'wéala kapitánawa ne wabé iwéami taka napabuma ne si'néami mapu ikí Nijé Binói chapili, ne suníami a'nagú jena'í wichimóbachi piréami, echo'ná wabé 'naka jonsa, echo'ná tu bo'ónala yénasí.
Ayena cho Jesusi jeaneli: Ne galá binesi mapurigá Nijeni 'yemi mi irétaga binérama, bilé chuná jiti rugá. Mapujiti mapalí echi chuná chaliwala ma chota súsiya, mapalí ma galá sawará, echalítamo galá machí mapu ma ne mulubé kuwesámaré.
Echirigá ayena cho mapalítamo riwiboa echiriga íkíachi suwaba je'ná jeyiri namuti, echalí galá machisí mapu ke 'me ayó suwibama suwaba namuti, ayena cho mapu Nijeni ma ne mulubé sébachi inaro echo'ná mulubé yéachi niráa.
Ne bichíwali Nijeni 'yemi mi jeané mapu ke cho suwisáa si'néami je'ná pagótami, ne suwaba je'ná jerigá ikimea.
Echo'ná ripá suwaba káraga suwibama. Jena'í wichimóbachi ayena cho suwaba suwibama. Chopi echi Nijé Ra'íchala ketasi siné suwibama.
Chopi ke wesi galá machí chu kilíbuko echirigá ikimea. Nibilé wesi galá machí chu yénako níima echalí rawé mapalí echirigá ikimea. Echi jaré Riosi kapitánawala echo'ná ripá riwigachi muchúami nirapé machí. Nijé ketasi cho machí, mápuni birépi Riosi Ranala ju. Chopi echi Nijé Onolá bi'nélipi galá machí chu kilíbuko echirigá ikimea.
Chopi mapurigá níili chabé ki'yá mapalí echi Noé riwéami rijói bitéali jena'í wichimóbachi, echirigá achigórigá níima echalí ne jubá rawé mapalí Nijeni ku nolínama jena'í wichimóbachi. Nijeni wirálami níili mapurigá Ku'wíriami niráa.
Mapujiti echalí chabé ki'yá rawé mapalí ketasi cho ne ripabé buchili ba'wí ne suníami jena'í wichimóbachi, echalí echi jaré ki'yá piréami pagótami chopi wabé ko'ogá, bajiga muchili. Ayena cho jaré aboni we niwítiya muchili. Auché jaré 'yárami níili mapurigá ukunema. A'lí aboni echirigá olali echalí rawé iyénasí mapalí echi Noé bakili echo'ná pachá echi walubé kalírali ba'wichí moba yénami, arka anilíwami.
A'lí echi pagótami ketasi cho galá machili mapu echi ba'wí echirigá ne ripabé buchima riwéali. Chopi mapalí ma chótali echirigá buchísiyachi, echalí aboni machili mapu echirigá ikimea riwéali. A'lí ne si'néami aboni miná si'lili echo'ná ba'wírali. A'lí echirigá achigórigá ikimea mapalí Nijeni ke sayiná ku nolínama jena'í wichimóbachi. Nijeni wilálami níili mapurigani Ku'wíriami niráa.
Echalí rawé okuá rijói echo'ná biléana kawichí nocha 'yénama. Echalí bilé ku torúami níima, chopi auché bilé ariwérami níima.
Echalí rawé okuá muguí napawika batuya uchuma. A'lí bilé ku torúami níima, chopi auché bilé ariwérami níima.
Ne galá 'nigá muchisi 'yemi, mapujítitamo ketasi machí chu kilíbuko Nijeni ku nolínama jena'í wichimóbachi. Nijeni 'yemi Walubélawala ju.
Chopi je'ná galá machisí: Echi rijói kalíwami a galá machisáagá mapu chu yénako nawama riwéali echi chigórami, ne bichíwali echi rijói kalíwami ne galá tibumi, a'lí ketasi ariwemi mapurigá binói kalílachi miná chigósarami níimi.
Echijiti ayena cho ne galá a'láraga muchisi 'yemi, mapujiti Nijeni ke sayiná ku nolínama. A'lí 'yémitamo ketásirapé machiboa chu yénako níima mapalí Nijeni ku nolínama. Nijeni wilárami níili mapurigá Ku'wíriami niráa.
Echi galabé oláami pioni, echi ketasi galá oláami pioni yuwa<TS3>(Lk. 12:41-48)Echi wabé galá oláami pioni, galabé 'nátami, echi ju mapu echi walubela kalíwami we wilá mapurigá walula nuláami niráa, echi auché jaré echo'ná binói kalílachi piréami yuwa, mapurigá échiko ibili niráa 'yami ko'wáami mapalí ma seba tétali.
Echalí mapalí echi walubela kalíwami ku nawama, echiyiri pioni ne wabé ganílatami níima mapalí binói riwirúami níima echirigá oláachi.
Echalí Jesusi waminabi jeaneli: Ne bichíwali Nijé 'yemi nimí ané mapu echi walubela kalíwami we nulema echi pioni tibúnala ne suwaba Binói níwala namuti.
Chopi siné káachi echi pioni ketasi galabé oláami níisagá, a'lí échiko a binói niráa jeanisáagá: Echi nijé walubélawala ketasi we yáati ku nolínamiré.
Ayena cho siné káachi chotásagá chi'wana echi auché jaré pióntami, ayena cho chotásagá ko'yá, ayena cho bajiya echi jaré tékuri yuwa,
echalí rawé ke sayiná ku nolínama echi walubela kalíwami mapalí echi chati oláami pioni ketasi 'nátaga buwé. Echalí rawé ke sayiná ku nolínama mapalí echi pioni ketasi machí chu yénako ku nolínama riwéali.
Echalí echi walubela kalíwami ne walú kastigo 'yama echiyiri pioni. A'lí binói waminá achama echi auché jaré wabé 'yékami yuwa. A'lí echo'ná si'néami aboni ne wabé nalákama, ayena cho ne wabé ki'lákama aboni ramilá, mapujiti aboni ne wabé risúu olárami níima.
Jesusi binera echi jaré makói iwé jiti rugáMapalí Riosi galá nulé jena'í wichimóbachi piréami pagótami, echalí mapuyiri ju mapalí makói iwé natipásiya simíbali echi bilé rijói mapu niwíami níima riwéali. Echalí ibili echi jaré iwé chapigá toli bilé lámpara anilíwami.
A'lí malí echi jaré iwé galá 'nátami níili, chopi echi auché jaré malí ketasi galabé 'nátami níili.
A'lí echi jaré malí ketasi galabé 'nátami, aboni yuwa toli aboni níwala lámpara, chopi aboni ketasi toli echi petróleo anilíwami.
Chopi echi auché jaré malí galabé 'nátami ayena toli echi petróleo echo'ná aboni níwala limétachi, echi jaré aboni níwala lámpara yuwa.
A'lí mapalí echi rijói mapu niwíami níima riwéali ketasi we yáati nawali, echalí ne si'néami echi jaré iwé wabé kochináliga, galá kochili.
A'lí echalí nasipa rokogó jaré o'weli ra'íchami galá námtami níili jeanigá: ¡Galá busuresi! Echi rijói mapu niwíami níima riwéali ma ne mulubé inaro! ¡Echo'ná simíbaga 'yemi, ne galá naripasi!
Echalí echi jaré ketasi galá 'nátami jeaneli echi auché jaré wabé galabé 'nátami, jeanigá: Pe táa tamujé tamí 'yasi echi 'yemi níwala petróleo, mapujiti tamujé níwala lámpara ma ne cho'wísimi.
Chopi echi jaré galabé 'nátami ku nijéwaga jeaneli: Ne bachá simíbaga 'yemi echi jaré ralinéami yuwa, mapurigá 'yemi aboni galá raliboa. Echirigata ketasi newalebo tamujé, ayena cho 'yemi aboni echirigá galá níwabo.
Chopi mapu yénasí aboni echirigá raliboya simíbali, echalí ke sayiná nawali echi rijói mapu niwíami níima riwéali. Echalí binói yuwa mo'wili echo'ná niwíkowachi ne si'néami echi jaré iwé mapu ma galá a'láraga muchili. A'lí echalí ma 'yératami níili echi 'yera.
Chopi pée wilibeko echi auché jaré ketasi galabé 'nátami iwé ayena cho echo'ná 'yétachi sili. A'lí aboni wabé bayegá jeaneli: ¡Walubela! ¡Walubela! ¡Tamujé tamí irapi!
Chopi echi walula echo'ná pachá jonsa ku nijéwaga jeaneli: ¡Ne bichíwali nijeni 'yemi mi ané mápuni ketasi 'yemi mi machí!
Echalí Jesusi ayena cho jeaneli: Echijiti ne galá 'nagá muchisi si'néami 'yemi, mapujítitamo ketasi machí chu kilíbuko Nijeni ku nawama jena'í wichimóbachi. Nirapétamo machí chu yénako níima echalí rawé mapalini ku nawama. Riosi tamí wilali mapurigá Ku'wíriami niráa.
Jesusi binera echi jaré wabé natéami namuti wenomí jiti rugáMapujiti mapalí Riosi galá nulé jena'í wichimóbachi piréami pagótami, echalí mapuyiri ju mapalí bilé rijói ne wabé mikabé simináali. Echalí echi rijói bayegá echi jaré binói piónawala, a'lí aboni yuwa tanéwaga 'yali suwaba binói níwala wenomí.
Echalí bilé pioni 'yárami níili malí wabé natéami namuti wenomí. Auché bilé ketasi 'me 'nátami 'yárami níili okuá. Auché bilé 'yárami níili pe bilepi. Ibili niráa echirigá 'yárami níili achigórigá mapurigá aboni ibili 'nátami níili. Echalí echi rijói miná mikabé simili.
A'lí echi pioni mapu 'yárami níili echi malí wabé natéami namuti wenomí, échiko ku simigá namuti ralagá, ku ralinéaga galá meli auché jaré malí wabé natéami namuti wenomí.
Achigórigá olali echi auché bilé pioni mapu 'yárami níili echi okuá wabé natéami namuti wenomí. Échiko ayena cho meli auché jaré okuá wabé natéami namuti wenomí.
Chopi echi mapu pe bilepi 'yárami níili, échiko ku simigá echo'ná wi'yérali joka nasoli echi bilé wabé natéami namuti wenomí.
A'lí wabé kinánokuá rawé ma ku nawali echi jaré pióntami walubélawala. Echalí binói nakili bujénala echi jaré pióntami níwala wenomí.
A'lí echi bilé pioni mapu 'yárami níili echi malí wabé natéami namuti wenomí, échiko nawagá ku pali auché jaré malí. A'lí binói jeaneli: Walubela, mujé tamí 'yali malí wabé natéami namuti wenomí. Nibira, Nijeni namuti ralagá, auchécho ku ralinéaga ma galá meli auché jaré malí wabé natéami namuti wenomí.
Echalí echi binói walubélawala jeaneli: We galá ju mujé galabé pióntami, we galá oláami. Mujemi pe okuáa jiti ma ne galabé olali. Jipi nijeni mi auchécho waminabi wikabé namuti nulema tibúnala. ¡Tamí yuwa pachá simiró, ne wabé kanili! Nijeni mujé Walubélawala ju.
A'lí echi auché bilé pioni mapu 'yárami níili okuá wabé natéami namuti wenomí, échiko ayena cho nawagá jeaneli: Walubela, mujé tamí 'yali okuá wabé natéami namuti wenomí. Nibira, nijeni namuti ralagá, auchécho rarinéaga, ma galá meli auché jaré okuá.
Echalí echi binói walubélawala jeaneli: We galá ju mujé galabé pióntami, we galá oláami. Mujemi pe okuáa jiti ma ne galabé olali. Jipi nijeni mi auchécho waminabi wikabé namuti nulema tibútanala. ¡Tamí yuwa pachá simiró, ne wabeni kanili! Nijé mujé Walubélawala ju.
A'lí echi auché bilé mapu 'yárami níili pe bilepi wabé natéami namuti wenomí, échiko ayena cho nawagá jeaneli: Walubela, nijeni mi galá machili mápumi we jiwériga olá tamujé tamí yuwa. Nijeni machí mápumi we sikiré echi turío mapo'ná mujé binói ketasi ichali. Ayena chomi we chapí echi turío, mapo'nami ketasi mosili echi rakala.
Echijiti nijeni wabé majaga ku simigá, echo'ná wi'yérali joka nasoli echi mujé níwala wabé natéami namuti wenomí. Jena'í atí. ¡Ku togá mujé níwala wenomí!
Echalí echi pioni walubélawala ku nijéwaga jeaneli: Mujé we nasínami, chati oláami pioni, mujemi galá machili mapu nije we sikilé echi turío mapo'nani ketasi ichali, ayena cho mápuni we chapí echi turío mapo'nani ketasi mosili echi rakala.
Echijiti galá níili 'yásami echi nijé níwala wabé natéami namuti wenomí, echi jaré wenomí tibúami yuwa, mapurigá mapalini ku nawasa, echalini ku naremi echi nijé níwala wenomí, ayena cho echi mapu waminabi muwéali.
Echalí echi walula jeanigá nuleli echi auché jaré pagótami echo'ná muchúami: ¡Ku 'yesi echi wabé natéami namuti wenomí! ¡Ayena cho 'yasi echi auché bilé rijói mapu ma niwa makói wabé natéami namuti wenomí!
Mapujiti mapuyíripi ma wikabé níwako, échiko waminabi auché jaré wikabé 'yárami níima. Chopi mapuyíripi ketasi níwako, échiko káraga 'yérami níima echi pe okuáa mapu binói abijí niwa.
A'lí echi walubela waminabi jeaneli echo'ná muchúami pagótami: Waminá machíami ne wabé chati rokowárali pasi echi ketasi galabé oláami pioni. ¡Echo'ná binói ne wabé nalama, ayena cho ne wabé ki'lákama binói ramilá!
Ne si'néami pagótami justicia olárami níimaA'lí mapalí Nijeni ku nolínama, echalí Nijeni ne wabé Walubela níima. Echalí ne si'néami echi jaré o'wéala Riosi kapitánawala ayena cho simea tamí yuwa. A'lí Nijeni asibama echo'ná Nijé níwala ripabé asibálawachi mapurigá ne Walubela niráa. Nijeni wilárami níili mapurigá Ku'wíriami niráa.
A'lí echo'ná bacháami tamí yuwa napabúrami níima ne si'néami echi jaré pagótami mapu ikí piréali jena'í wichimóbachi ki'yá chokichí jonsa. A'lí Nijeni okoná niráa rojonama ne si'néami aboni, mapurigá bilé rijói namuti niséami galá waná rojuana echi jaré chibá, ayena cho mapurigá binói waná rojuana echi jaré bo'wá.
A'lí Nijeni echo'ná watonachi tamí yuwa uchuchama echi jaré bo'wá. Chópini echo'ná o'winachi tamí yuwa uchuchama echi jaré chibá.
Echalí mapurigá Walubela Silíami niráa Nijeni jeanema echi jaré echo'ná watona muchúami: Wakiná simasi 'yemi mapu echi Nijé Onolá ma 'yemi mi ne wabé galabélatali. Jipi jonsa echi Nijé Onolá 'yemi mi ne galá nulema, mapurigá Binói 'yemi mi nulema riwéali ki'yá chokichí jonsa, mapalí jena'í wichimóbachi ke cho gayénarami níili.
Mapujiti Nijeni wabé 'locheli, a'lí bichétamo tamí galá kóoli. A'lí Nijeni ne wabé balámali, a'lí bichétamo tamí 'yali mápuni bajima. A'lí Nijeni si'wina bitéami níili, a'lí bichétamo tamí galá nareli echo'ná 'yemi pirélachi.
A'lí Nijeni ketasi napáchali, a'lí bichétamo tamí galá napachátali. A'lí Nijeni nayúami níili, a'lí bichétamo tamí 'nébiya sili. A'lí Nijeni bachárami níili echo'ná kumurachi, a'lí bichétamo tamí yuwa 'nébiya sili.
¿Chu kilíbukota mi riwali si'wina bitéami niráa, a'lí bicheta mi nareli echo'ná tamujé pirélachi? ¿Chu kilíbukota mi riwali ke napáchami, a'lí bicheta mi galá napachátali?
¿Chu kilíbukota mi riwali nayúami niráa, echo'ná kumurachi bachárami níisa keremá, a'lí bicheta mi yuwa sili?
A'lí Nijeni mapurigá Walubela Silíami niráa ku nijéwaga jeanema: Ne bichíwali 'yemi nimí ané mapu átamo echirigá olásagá mapuyíripi bilé Nijé ritémawala yuwa, echalítamo ayena cho echirigá tamí olali.
Echalí Nijeni ayena cho jeanema echi jaré echo'ná o'wina tamí yuwa muchúami, jeanigá: ¡Waminá chakena simíbaga 'yemi wabé chati oláami pagótami! ¡Echo'ná wabé chati sinibí rajáami na'írali simíbaga 'yemi! Echo'ná a'láratami níili mapurigá echi riablo echo'ná pátami níima, echi jaré binói kapitánawala ayena cho.
Mapujiti Nijeni we 'locheli, ali bichétamo ketasi tamí kóoli. A'lí Nijeni ne wabé barámali, a'lí bichétamo ketasi tamí 'yali mápuni bajima.
A'lí Nijeni si'wina bitéami níili. A'lí bichétamo ketasi tamí nareli echo'ná 'yemi pirélachi. A'lí Nijeni ketasi napáchami níili, a'lí bichétamo ketasi tamí napachátali. A'lí Nijeni nayúami níili, ayena choni echo'ná kumurachi bachárami níili, a'lí bichétamo ketasi tamí yuwa 'nébiya sili.
A'lí aboni ayena cho tamí ku nijéwaga jeanema: Walubela, ¿chu kilíbukota mi riwali 'lochéami niráa, barámami niráa keremá, si'wina bitéami niráa keremá, ke napáchami niráa keremá, nayúami niráa keremá, pachá bachárami niráa keremá, mapalita ketasi mi ku'wírali?
A'lí Nijeni ku nijéwaga jeanema: Ne bichíwali 'yemi nimí ané mapu a ketásitamo echirigá ku'wírasagá ibili je'ná jaré mapu risúu olárami níili, echarítamo ketasi cho echirigá tamí ku'wírali.
A'lí je'ná jaré chati oláami waminá simama echo'ná mapo'ná aboni sinibí niráa kastigo 'yárami níima. A'lí echi jaré galabé oláami simama echo'ná mapo'ná aboni sinibí niráa pirélama.
Echi jaré Jesusi sayera a'nagupi katéwali mapurigá Binói mi'lirúami níima<TS3>(Mr. 14:1-2; Lk. 22:1-2; Jn. 11:45-53)A'lí echalí mapalí Jesusi ma sunili je'ná jerigá ra'íchiya echi wikabé pagótami, echalí Binói waminabi aneli echi jaré mapu Binói binérali jeanigá:
'Yémitamo galá machí mapu jipi jonsa, okuá chi'rigá sebama echi omówali mapalí echi jaré kúuchi bo'wá ko'wirúami níima. Echalí Nijeni nijírami níima mapurigá echi jaré pagótami tamí mi'limea, echo'ná biléana kúrsichi michóniga. Nijeni wilárami níili mapurigá Ku'wíriami niráa.
A'lí echalí rawé mapalí Jesusi echirigá ra'íchali, echalí echi jaré o'wéala sacerdote ma napawika muchili echo'ná echi ne walula sacerdote, Kaijasi riwéami bitélachi machímana ri'narátachi. Ayénachó echi auché jaré nulalíwami binériami echo'ná aboni yuwa napawika muchili, echi auché jaré o'wéala ochérami asíchiko.
Echalí si'néami aboni napawika katéwaga ra'íchali mapu chúrigá 'yékami niráa chapirúami níima echi Jesusi mapurigá Binói miná mi'lirúami níima.
Chopi aboni a'nagupi jeaneli: Arigá ketásita chapiboa echi Jesusi mapuyénasí abijí omowálawachi rawé ju, mapurigá echi auché jaré wikabé pagótami ketasi ne wabé simírami na'áwama.
Bilé mukí ucheli wabé su'weti júkami aceite echo'ná Jesusi mo'ólachi<TS3>(Mr. 14:3-9; Jn. 12:1-8)Echalí Jesusi echo'ná Betániachi anilíwachi asali, echo'ná echi Simoni bitélachi, echi mapu chabénala wabé chati cháa nayúami níili.
A'lí mapalí Jesusi echo'ná ko'yá asali, echalí echo'ná nawali bilé mukí, bilé limeta chapigá, echi mapu rité alabástro anilíwami jiti niwárami níili. A'lí aceite we su'weti júkami, wabé natéami, manili. Echalí echi mukí ne suwaba ro'weli echo'ná Jesusi mo'ólachi.
A'lí echi jaré mapu Jesusi binérali ma je'ná jerigá 'nénasa, ne wabé na'áwali. Echalí aboni a'nagupi ra'íchaga jeanili: ¡Baji, je'ná wabé natéami aceite wepi ri'echárami níili!
Mapujiti je'ná aceite ne wabé simírami natéami níili. Ralinéasagá galá níimili, mapurigata ku'wírabo echi jaré wabé tisúwati echi wikabé wenomí jiti.
A'lí Jesusi galá machigá je'ná jerigá aníachi aboni, echalí Binói jeaneli: ¡Ketasi echirigá riwératasi je'ná mukí! ¡Binói echirigá ologá we galabé niráa tamí olali!
Mapujiti ne sinibí niráa 'yemi mi yuwa muchima jaré we tisúwati pagótami. Chopi Nijeni ketasi 'yemi mi yuwa asimea ne sinibí niráa.
Mapujiti mapalí je'ná mukí tamí ucheli je'ná wabé su'weti júkami jiti, echi binói ne bachá niráa echirigá olali mapurigá echi jaré pagótami tamí uchema mapalí Nijeni ma mukusáa, chu'wirótami níima.
Ne bichíwali 'yemi nimí ané mapu kanápuromí jena'í wichimóbachi mapo'ná je'ná we galabé Riosi Ra'íchala nawisárami níima, echo'ná ayénachó galá irétarami níima mapurigá je'ná mukí olali, mapurigá ne si'néami pagótami galá machimea mapurigá binói galá tamí olali.
Echi Júrasi Jiskarioti nijili Jesusi<TS3>(Mr. 14:10-11; Lk. 22:3-6)Echalí bilé rijói, Júrasi Jiskarioti riwéami, echi mapu bilé níili echi jaré makói miná okuá, échiko katéwaga ra'íchali echi jaré o'wéali sacerdote yuwa,
a'lí binói jeanigá rukueli: ¿Píritamo tamí 'yabo mapurigá nijeni nijima echi Jesusi, mapurigá 'yémitamo galá chapiboa? A'lí aboni baisá makói chirúlami wenomí plata natétali.
A'lí echalí jonsa echi Júrasi Jiskarioti we 'nátali mapu chu kiríbuko galá níima mapu binói nijima echi Jesusi, mapurigá echi jaré Jesusi sayela chapimea.
Echi Walubela Jesucristo ko'wali echi jaré yuwa mapu Binói binérali<TS3>(Mr. 14:12-25; Lk. 22:7-14, 21-23; Jn. 13:21-30)Echalí sébachi níili ne bachá omowálawachi rawé mapalí echi jaré Juríosi pagótami ko'wali echi jaré pani, ke nasówarami echi levadura anilíwami, echi mapu jiti echi pani we galabé niwaliwa. Echalí echi jaré mapu Jesusi binérali, si'néami echo'ná Binói yuwa jeanigá sili: ¿Kumi mi nakí máputa a'lárabo mapurigami ko'mea echi kúuchi bo'wá sapala, jipi omowálawachi rawé?
A'lí Jesusi jeaneli: Echo'ná walúlachi simíbaga, bilé rijói yuwa mapu Nijé 'yemi nimí riwírama. Echalí jeanesi: Echi Binériami mi jeané: Nijé tétawala ke 'me ayó sebama. Jipi rawé, echo'ná mujé bitélachi Nijeni omáwaga ko'mea echi bo'wá sapala awérami, echi jaré mapu Nijeni binérali yuwa.
Echalí echi jaré binéami echirigá olali mapurigá Jesusi nuleli aboni. A'lí aboni galá a'lárali mapurigá si'néami aboni omáwaga ko'mea echi bo'wá sapala awérami echalí omowálawachi rawé.
A'lí ma alíwachi echalí rawé, echalí Jesusi asíbali echo'ná ko'wáwachi echi jaré makói miná okuá yuwa.
Echalí aboni wabé o'móniga chótali ibili niráa jeanigá: ¿Walubela, acha nijé níimaré?
A'lí Jesusi ku nijéwaga jeaneli: Echi bilé 'yemi mapu jena'í bilénapi bitólachi tamí yuwa pagueko, échiko tamí nijima.
Ne bichíwali suwaba tamí yuwa ikimea achigórigá mapurigá tamí jiti rugá osirúami ju echo'ná Riosi Ra'íchala oselíwalachi. Riosi tamí wilali mapurigá Ku'wíriami niráa. Chopi ne wabé risúu nílama echi rijói mapu tamí nijima mapurigá echi pagótami tamí chapimea. Ne galá níimili echiyiri rijói ketasi cho ranarúami níisa.
A'lí echi Júrasi níili mapu nijima riwéali. Échiko ku nijéwaga jeanigá rukueli: Binériami, ¿Acha nijé ju mápuni mi nijima riwéali? Echalí Jesusi ku nijéwaga jeaneli: ¡Mujemi ne bichíwaga anili mapu mujemi ju!
A'lí mapuyénasí aboni ko'yá muchili, Jesusi chapigá bilé walú pani, Riosi yuwa ra'íchaga tánali mapurigá galabélatama. A'lí Binói rojuánaga 'yali ne si'néami echi jaré mapu Binói binérali. Echalí jeaneli: Chapigá kosí. Je'ná ju Nijé sapala.
A'lí Jesusi chapili echi vaso mapo'ná maníami níili echi uva anilíwami ba'wila. A'lí ma natétara 'yasa Riosi, si'néami 'yali bajínala. A'lí jeaneli: Si'néami 'yemi galá bajisi je'ná.
Mapujiti je'ná ju Nijé lalá, echi mapu Riosi bukulíwami niráa bichíwaga anili mapu wikabé pagótami jiti ku'luwárami ju, mapurigá aboni chati olalila ku wikáwarami níima.
A'lí Nijeni 'yemi mi ané mapu jipi jonsa ketásini waminabi bajima je'ná uva anilíwami ba'wila. Chópini auchécho bajima echalí rawé mapalí Nijeni bukulí bajima si'néami 'yemi yuwa echalí mapalí Nijé Onolá galá nulema jena'í wichimóbachi piréami pagótami.
Jesusi bachá niráa nawésali jeanigá mapu echi Pegro 'yékaka animea mapu binói ketasi machili echi Jesusi<TS3>(Mr. 14:26-31; Lk. 22:31-34; Jn. 13:36-38)A'lí mapalí aboni ma nawajili, echalí aboni ku simíbali echo'ná ripá rabó Olíbochi anilíwachi.
A'lí Jesusi jeaneli: Téliko rokogó si'néami 'yémitamo tamí waminá bi'neli ariwebo, mapurigá tamí jiti rugá, je'ná jerigá osirúami ju: Echi bo'wá Niséami mi'lirúami níima, a'lí echi jaré Binói pugula bo'wá waminá chijanárami níima.
Chopi mapalí Nijeni ma ku owinsa, echalini bachá simea echo'ná Galiléachi anilíwachi kawírali. A'lí 'yémitamo ayénachó pe wakinana echo'ná simabo.
Echalí echi Pegro ku nijéwaga jeaneli: ¡A ne si'néami echi auché jaré mi bi'neli ariwésagá, nijeni ketasi siné mi bi'neli ariwema!
Echalí Jesusi jeaneli: Ne bichíwali Nijé nimí ané mapu jipi rokogó ke cho kusúwachi echi tolí, echalí mujemi baisá chokéami animea mápumi ketasi tamí machí.
A'lí echi Pegro jeaneli: ¡Arigá ne wabé 'wérali níisagá mapu nijeni mi yuwa mukumea, ke sineni animea mápuni ketasi mi machí! A'lí ne si'néami echi auché jaré binéami achigórigá anili.
Echo'ná Jechamanichi anilíwachi Jesusi we ra'icha Riosi yuwa<TS3>(Mr. 14:32-42; Lk. 22:39-46)A'lí Jesusi nawali echo'ná biléana mapo'ná Jechamanichi anilíwachi níili. Ne si'néami echi jaré mapu Binói binérali ayénachó sili. Echalí Jesusi jeaneli: Jena'í muchisi mapuyénasí Nijeni pe minana simigá ra'ichama Riosi yuwa.
A'lí Jesusi echo'ná Binói yuwa togá echi Pegro, ayénachó echi okuá Sibiréo tanala, a'lí chótali ne wabé siwega o'mona.
Echalí Jesusi jeaneli: Nijeni ne wabé simírami o'mona ne sulachí niráa. ¡Echijiti Nijeni ne noguí mukuméaré! Jena'í tibisi. Galá 'nagá muchisi tamí yuwa.
A'lí pe waminana simigá, Jesusi akaná chukúbaga, Riosi yuwa ra'íchaga jeaneli: Nijé Onolá, a Mujé echirigá nakisáagá, tamí ku'wiro mapurigani ketasi risúu olárami níima. Chopi ketasi tamí olá mapurigá Nijé Binói chopi nakí. Tamí olá mapurigá Mujé Binói nakí.
Echalí pe wakinana ma ku nawagá mapo'ná abijí muchili echi auché jaré mapu Jesusi binérali, echalí Binói jeaneli echi Pegro: ¡'Yémitamo arigá ketasi omérali pée téeli 'nagá muchuwa tamí yuwa!
¡Ne galá 'nagá muchisi! Riosi yuwa tániga ra'ichasi, mapurigátamo ketasi chati olabo mapalí echi riablo 'yemi mi wabé chati olánalama. Ne sulachí niráa 'yémitamo ne wabé galabé olánali, chopi 'yemi aboni ketasi omérami ju galabé olayá.
A'lí Jesusi auchecho siné Riosi yuwa jeanigá ra'íchali: Nijé Onolá, a mi arigá nakisáagá mapurigá Nijeni risúu olálami níima, ne suwaba galá olálami nílaga mapurigá Mujé Binói nakí.
A'lí Jesusi auchecho siné ku nawagá, auchecho siné riwali we kochigá bitíami, mapujiti aboni ne wabé kochináali.
A'lí Jesusi ku ariwesa, auchecho siné simili. A'lí baisá chokéami Riosi yuwa ra'íchaga, achigórigá anili.
A'lí Jesusi ku nawagá mapo'ná bitili echi jaré mapu Binói binérali, echalí jeaneli: Ma kochisí. Ma galá isábasi. ¡Nesi! Ma seba tétali. Nijeni ma nijírami níima mapurigá echi jaré chati oláami pagótami tamí chapimea. Nijeni wilárami níili mapurigá Ku'wíriami niráa.
¡Jáasi! Ma simabo. Galá 'nesi. Ma nawali echi mapu tamí nijima.
Jesusi borogá tórati<TS3>(Mr. 14:43-50; Lk. 22:47-53; Jn. 18:2-11)Echalí abijí ra'íchachi Jesusi, echo'ná nawali echi Júrasi, echi mapu bilé níili echi auché jaré makói miná okuá yuwa. Ayénachó echi Júrasi yuwa sili wikabé pagótami ripiyá kami, auché jaré kusí kami ayénachó. A'lí si'néami aboni nulélati echi jaré o'wéala sacerdote jiti, echi jaré o'wéala ochérami jiti ayénachó.
A'lí echi mapu nijili, chabénala niráa, katéwaga jeaneli: Echi mapu nijeni naripama, echi ju. Ne galá chapisí.
Echalí echi Júrasi echo'ná nawali mapo'ná Jesusi wilili. A'lí binói we yáati jeaneli: ¡Kuira, Binériami! A'lí we kaníriga narépali.
A'lí Jesusi jeaneli: Apanero, ¿pírimi olámiya nawali? Echalí echi auché jaré ripiyá kami mulubé sigá chapili echi Jesusi. A'lí galá buleli.
Echalí Jesusi jeaneli: Ku nasó mujé níwala ripiyá echo'ná wichibáchalachi, mapujiti si'néami echi jaré mapu ripiyá jiti nakówako, abóniko ayénachó ripiyá jiti mi'lirúami níima.
A Nijeni tánasagá echi keni Onó, echalí Binói tamí yuwa ku'wílanaga julama wabé simírami wikabé o'wéala Riosi kapitánawala mapuyénasí 'yémitamo ma ketasi omérabo taraya.
Chopi a Nijeni echirigá olásagá, echalí ketasi chirigá ikimea mapurigá chabé ki'yá osirúami níili echo'ná Riosi Ra'íchala oselíwalachi mapurigá Nijeni arigá je'ná jerigá chapirúami níima riwéali.
Echalí Jesusi jeaneli echi pagótami: 'Yémitamo ripiyá toga sili, kusí toga ayénachó, mapurigátamo tamí chapiboa mapurigá Nijé bilé chigórami niráa níisa. Chabé Nijé sinibí rawé 'yemi nimí yuwa binériya asali echo'ná walubé Juríosi riobáwalachi, chopi echalí 'yémitamo ketasi chirigá tamí chapili.
Chopi suwaba je'ná jeyiri jerigá olárami ju mapurigá ne galá sébali ikimea suwaba mapurigá chabé ki'yá osirúami níili mapu tamí yuwa ikimea riwéali, mapurigá echi jaré ki'yá piréami Riosi jiti nawésami osali.Echalí biché ne si'néami echi jaré mapu Jesusi binérali, ma ariwesa, miná júmsali.
Jesusi bacháami tólati echi jaré o'wéala Juríosi yuwa<TS3>(Mr. 14:53-65; Lk. 22:54-55, 63-71; Jn. 18:12-14, 19-24)Echarí Jesusi chapigá tólati echo'ná echi ne walula sacerdote Kaijasi riwéami yuwa. A'lí echi jaré nulalíwami binériami, echi auché jaré o'wéala ochérami ayénachó echo'ná napawika muchili.
Chopi echi Pegro pe 'naka niráa, jubá najátali echo'ná echi ne walula sacerdote kalílachi yénasí. A'lí echo'ná pachá rapirátachi bakigá, echo'ná asíbali echi jaré kapitani yuwa, mapurigá 'nema churigá ikimea.
A'lí echi jaré o'wéala sacerdote, echi jaré o'wéala ochérami ayénachó, echi auché jaré igúsuwami ayénachó, ne si'néami ne wabé wi'nijíinali echi Jesusi. Echijiti aboni bayeli jaré wabé 'yékami rijói mapurigá aboni 'yékaka wi'nijima echi Jesusi mapurigá Binói nijika mi'lirúami níima.
A'lí aboni ke wesi riwali. Chopi wikabé nakili 'yékaka nawésanala, echi Jesusi sayéraga. A'lí ne jubá sili okuá rijói 'yékaka nawésami,
mapu jeanili: Je'ná rijói jeanili: Nijeni omero najuna echi walubé Riosi ri'obáwala. Ayénachó nijeni omero bikiyá chi'rigá auchecho siné ku niwayá.
Echalí echi ne walula sacerdote wilíbaga jeanigá rukueli: ¿Kéchami bilé namuti nijiyama? ¿Pili ju mapu je'ná jaré mujemi sayéraga nawesa?
Chopi Jesusi arigá tarapé namuti ku nijéwali. Echalí echi ne walula sacerdote ku nijéwaga jeaneli: Nijeni mi jiwériga nulé, echi sinibí bitéami Riosi jiti, mápumi tamí ku ruyema: ¿Áchami ju echi Cristo, echi bi'nélipi Riosi Ranala?
Echalí Jesusi jeaneli: Ne bichíwali Nijeni ju. Ayénachó Nijeni 'yemi mi ané mapu waminánomí rawé 'yémitamo tamí riwiboa echo'ná watonachi, echi suwaba omérami Riosi yuwa atíami. Ayénachótamo tamí riwiboa echo'ná ripá riwigachi nolírali ku nolínachi. Nijeni wilárami níili mapurigá Ku'wíriami niráa.
Echalí echi ne walula sacerdote ne chi'wánali binói napáchala mapurigá ne wabé o'mónami niráa. Ayénachó binói jeanili: ¡Je'ná Jesusi ne wabé chati ra'íchali, Riosi sayéraga! Tamujeta ma ketasi waminabi newalé auché jaré testigo. ¡Nibira, jipi 'yémitamo ma galá námali mapurigá binói wabé chati ra'íchali, Riosi sayéraga!
¿Churigátamo mayé? A'lí si'néami aboni ku nijéwaga jeaneli: ¡Galá níima miná mi'lirúami níisa!
A'lí aboni wabé kachípali Jesusi akálachi. Ayénachó aboni sikala wabé kapólaga chiwali echi Jesusi. A'lí auché jaré wabé cho'nali Binói akálachi.
Ayénachó aboni jeaneli: A mujemi níisagá echi Cristo anilíwami, mapu Riosi julama riwéali jena'í wichimóbachi, mujemi galá machimée suwaba namuti. Echijiti tamujé tamí ku ruyé: ¿Chigá níili mapu mi cho'ná?
Echi Pegro 'yékaka anili mapu binói ketasi machili echi Jesusi<TS3>(Mr. 14:66-72; Lk. 22:56-62; Jn. 18:15-18, 25-27)Echalí echi Pegro echo'ná machímana ri'narátachi asali. A'lí bilé tiwé pióntami echo'ná binói yuwa nawagá jeaneli: Mujemi ayénachó echi Jesusi yuwa iyénali, mapu echo'ná Galiléachi bitéami ju.
Chopi echo'ná bacháami si'néami echi auché jaré yuwa, echi Pegro we 'yékaka jeanili: ¡Ketásini machí mapurigami aní!
A'lí mapalí echi Pegro ku machínali echo'ná yéwachi, echalí binói riwirúami níili auché bilé tiwé pióntami jiti. Echalí echi tiwé ayénachó aneli echo'ná muchúami pagótami jeanigá: Je'ná rijói ayénachó asali echi Jesusi yuwa, mapu echo'ná Nasarétachi bitéami ju.
Echalí echi Pegro auchecho siné ne bichíwaga niráa anigá, arigá ne wabé 'yékaka jeaneli: ¡Ketásini machí echi Rijói!
A'lí pe wilibeko echi auché jaré echo'ná muchúami, echo'ná echi Pegro yuwa mulubéanaga jeaneli: Ne bichíwali mujemi ayénachó echi auché jaré yuwa jumi mapu echi Jesusi binérali, mapujiti mujemi achigórigá ra'icha mapurigá aboni.
Echalí echi Pegro chótali we 'yékaka niráa ra'icha. Chopi binói bichíwaga niráa anili mapu arigá ne bichíwaga ra'íchali. Echalí echi Pegro arigá 'yékaka jeanili: ¡Ketásini machí echi Rijói! A'lí echalí we yáati kusuli echi tolí.
A'lí echi Pegro binói ku kilí niráa 'nátali mapurigá Jesusi chabénala jeaneli: Ke cho kusúwachi echi tolí, mujemi baisá chokéami we 'yékaka jeanimea mápumi ketasi tamí machí. Echalí echi Pegro ku machí machínaga, ne wabé o'móniga nalali.
Jesusi tólati echi walula silíami Pilato riwéami yuwa<TS3>(Mr. 15:1; Lk. 23:1-2; Jn. 18:28-32)A'lí echalí ba'alínala rawé bi'yá bijí, ne si'néami echi jaré o'wéala sacerdote napawili, si'néami echi jaré o'wéala ochérami ayénachó. Echalí si'néami aboni a'nagupi katéwaga ra'íchali Jesusi sayéraga, mapujiti aboni wabé nakili mapu echi Jesusi waminá nijírami nílasa, mapurigá Binói mi'lirúami níima.
Echalí aboni bologá tosá echi Jesusi, echi walula silíami Ponkio Pilato riwéami 'yali.
Echi Júrasi a binói niráa wijaga kusébaliA'lí echi Júrasi níili mapu nijali echi Jesusi mapurigá echi jaré sontarsi chapimea Binói. Echalí mapalí echi Júrasi riwali mapurigá Jesusi arigá waminá mi'lirúami níima riwéali, echalí binói wabé siwega ku pali echi jaré baisá makói chirúlami wenomí plata, echi jaré o'wéala sacerdote, echi jaré o'wéala ochérami yuwa.
Echalí echi Júrasi jeaneli: ¡Nijeni wabé chati ologá nijili je'ná rijói ke chibisíami, mapurigá Binói waminá mi'lirúami níima! Chopi echi jaré o'wéala sacerdote jeaneli: ¡Tamujé ketasita echo'ná así ju! ¡Mujé binói ku katewi!
A'lí echi Júrasi echo'ná pachá walubé Juríosi ri'obáwalachi waminá wichí a'wali echi baisá makói chirúlami wenomí plata. Echalí echi Júrasi ku simigá, a binói niráa wijaga kusébaga mukuli.
A'lí mapalí aboni ma a'nagupi katéwaga ra'íchali, echalí aboni ralali bilé kawí echi wenomí jiti, mapurigá echo'ná chu'wirótami níima echi jaré si'wina piréami pagótami, si'néami mapu ikí suwimea riwéali echo'ná walúlachi.
Echijiti echi kawí jipi rawé iyénasí: Kawí léami, anilíwami ju. A'lí echo'ná kawichí níili mapo'ná chabénala echi pagótami echo'ná joka, machí pali echi wicholí, echi sikolí niwalíwami.
Echirigá ne sébali ikili mapurigá echi walula Riosi jiti nawésami Jeramíasi riwéami anili, mapalí je'ná jerigá osali: Aboni chapili echi baisá makói chirúlami wenomí plata, mapu natétarami níili echi Binói jiti mapu echi jaré Isaeli pagótami echirigá natéami mayeli.
Echalí aboni suwaba nijili echi kawí ralínala mapo'ná nirúali echi wicholí, sikorí niwalíwami, mapurigá tamí nuleli echi Walubela.
Jesusi wi'nijírami níili bacháami echi Pilato yuwa<TS3>(Mr. 15:2-5; Lk. 23:3-5; Jn. 18:33-38)A'lí Jesusi echo'ná bacháami wilili echi walula silíami yuwa. Echalí echi walula silíami jeanigá rukueli: ¿Acha mujé ju echi jaré Juríosi pagótami walubela silínawala? Echalí Jesusi jeaneli: Mujemi ne bichíwaga aní mapu Nijeni ju.
A'lí echi jaré o'wéala sacerdote, echi jaré o'wéala ochérami yuwa ne wabé wi'nijili echi Jesusi. Chopi Binói tarapé namuti ku nijéwali.
A'lí echi Pilato jeaneli: Mujemi galá nami mapurigá aboni wikabé namuti rugá mi sayéraga ra'icha.
Chopi Jesusi tarapé bilé ku nijéwaga ra'íchali. Echijiti echi walula silíami wabé si'winárigá 'nátali, mapujiti Binói ke bilé namuti ku nijéwali.
Echi Pilato nulali mapurigá Jesusi mi'lirúami níima<TS3>(Mr. 15:6-15; Lk. 23:13-25; Jn. 18:38-19:16)A'lí sinibí bamíbali, echalí omowálawachi sébachi, echi walula silíami ku machí pali bilé Juríosi rijói mapu pachá bachárami níili, mapuyíripi echi auché jaré Juríosi pagótami bilé ku machí pánala risensia tániko.
A'lí echalí pachá bachárami níili bilé wabé chati oláami rijói Barabasi riwéami.
A'lí echalí rawé mapalí echi wikabé pagótami napawika muchili, echalí echi Pilato jeanigá rukueli: ¿Chigá nalínatamo nakí mapu Nijeni ku machí pama? ¿Áchani ku machí pama echi Barabasi riwéami rijói, echi Jesusi kéremá, echi mapu Cristo anérami ju?
A'lí echi Pilato echirigá rukueli mapujiti binói galá machili mapu aboni ne wabé kichiga nijili echi Jesusi.
A'lí mapalí echi Pilato asali echo'ná echi walula silíami asíbalachi, echalí binói upila jeanigá júuli: Ketásirapé chibi olá echi galabé oláami Rijói, mapujítini wabé risúu níili jipi rawé mapalini we rimuli echi Jesusi jiti.
Chopi echi jaré o'wéala sacerdote, ayénachó echi jaré o'wéala ochérami 'wérarali aneli echi pagótami mapu echi Barabasi tánama. Ayénachó mapurigá echi Jesusi waminá mi'lirúami níima.
A'lí echi walula silíami ku nijéwaga jeaneli: ¿Chuyíritamo nakí echi okuá, mapu Nijeni ku machí pama? Echalí aboni jeaneli: ¡Ku machí pa echi Barabasi!
Echalí echi Pilato jeaneli: ¿Chucheni olama echi Jesusi, echi mapu Cristo anérami ju? A'lí si'néami aboni o'weli ra'íchaga jeaneli: ¡Echo'ná kúrsichi michóntami nílaga!
A'lí echi walula silíami jeanigá rukueli: ¿Piri chati olali je'ná rijói? Chopi aboni waminabi o'weli ra'íchaga jeaneli: ¡Echo'ná kúrsichi michóntami nílaga!
Echalí echi Pilato ma riwisáa mapurigá binói ketasi biyiri niyúrali, chopi mapurigá echi wikabé pagótami waminabi wabé na'áwali, echalí echi Pilato ba'wí jiti paníkali echo'ná bacháami echi wikabé pagótami yuwa. Ayénachó echi Pilato jeanili: Nijeni tarapé chokila ju a je'ná galabé oláami Rijói waminá mi'lirúami níisa. Echijiti nijeni galá paníkali bacháami 'yemi yuwa. ¡Galá machisí mapu 'yémitamo chopi chokila ju! Mapujiti je'ná rijói chopi mi'lirúami níima mapujiti 'yémitamo echirigá nakili.
Chopi ne si'néami echi jaré wikabé pagótami ku nijéwaga jeaneli: ¡Tamujé aboni chopi chokila nílabota, mapalí Binói mi'lirúami níima! A'lí echi jaré tamujé kúchuwala ayénachó chokila níima.
A'lí echi Pilato ku machí pali echi Barabasi. A'lí ma nulasa mapu echi Jesusi waminá wipisótami níima, a'lí ayénachó nulali mapu Binói echo'ná biléana kúrsichi michóniga mi'lirúami níima.
A'lí jaré echi walula silíami sontársawala chapigá toli echi Jesusi echo'ná pachá walú kalírali Betório anilíwachi. A'lí echo'ná pachá ne norigá Jesusi yuwa napawili ne si'néami echi wikabé sontarsi.
A'lí mapalí aboni ma káraga 'yeli Binói napáchala, a'lí aboni sitákami kimeli echi Binói mapurigá bilé walula silíami niráa.
A'lí aboni bilé so'uwá niwárami koyétali echo'ná Jesusi mo'ólachi. Echalí Binói ayénachó 'yárami níili bilé kusí echo'ná Binói sikálachi watoná, mapurigá bilé walula kusíwami niráa. A'lí aboni wabé tiníchaga niráa, echo'ná bacháami Jesusi yuwa chokóbaga jali. A'lí aboni jeanili: ¡Kuira, Mujé Walubela Juríosi Silínawala!
A'lí aboni wabé kachípali echo'ná Binói akálachi, ayénachó echi kusí jiti wipisoli Binói mo'ólachi.
A'lí mapalí aboni ma sunili echirigá tiníchiya, echalí aboni ku 'yeli echi sitákami napácha. A'lí Binói níwala napacha ku napachátali. Echalí aboni waminá toli echi Jesusi mapurigá Binói mi'lirúami níima echo'ná kúrsichi michóniga.
Jesusi clavo jiti michóntami níili echo'ná kúrsichi<TS3>(Mr. 15:21-32; Lk. 23:26-43; Jn. 19:17-27)A'lí mapalí aboni ma ku 'machínaga simíbali echo'ná walúlachi jonsa, echalí aboni chapili bilé rijói echo'ná Sirénachi anilíwachi bitéami, mapurigá binói matórama echi kursi.
A'lí aboni sili echo'ná Gorótachi anilíwachi mapo'ná anilíwami ju: Chu'wí mo'ólachi.
Echalí Jesusi bajínala 'yálati echi uva ba'wila, bilé wabé chipúami owáami nasówaga. Chopi Binói galá machigá, ma ketasi bajínali.
A'lí Jesusi echo'ná kúrsichi clavo jiti michónalami níili, echo'ná Binói sikálachi, Binói ronólachi ayénachó. Echalí echi jaré sontarsi we rijibaka ri'yékali mapu chigá mema riwéali echi jaré namuti Binói níwala napacha. A'lí echirigá olárami níili mapurigá suwaba echirigá galá ikimea achigórigá mapurigá echi walula Riosi jiti nawésami anili, mapurigá bachá niráa je'ná jerigá osirúami níili echo'ná Riosi Ra'íchala oselíwalachi: Aboni chapigá rojuánali suwaba namuti Nijé níwala napacha. A'lí aboni rijibaka ri'yékali mapu chigá mema riwéali Nijé níwala kimila.
Echalí echo'ná kúrsichi ripá moba Jesusi mo'ólachi je'ná jerigá osirúami níili, mapurigá Binói je'ná jiti mi'lirúami níima riwéali: Je'ná, echi Jesusi ju, echi Walubela Juríosi Silínawala.
Echalí rawé okuá rijói chigórami ayénachó ko'wirúami níili Jesusi yuwa, echo'ná auché jaréana kúrsichi michóniga. Bilé echo'ná watoná kúrsichi michóntami níili. Auché bilé echo'ná o'winá kúrsichi michóntami níili.
A'lí echi jaré pagótami echo'ná simárami, ne mo'ólaga, tiníchaga,
yóniga jeaneli: ¡Mujé mápumi najunama echi walubé Juríosi pagótami ri'obáwala, mápumi bikiyá chírigá auchecho ku niwama, a binói ku'wira! ¡A mi bi'nélipi Riosi Ranala níisagá, ku rikina echo'ná kúrsichi jonsa!
Echirigá echi jaré o'wéala sacerdote, echi jaré nularíwami binériami ayénachó, echi jaré Bariseo anilíwami binériami ayénachó, echi jaré o'wéala ochérami asíchiko, si'néami achigórigá we kichiga tiníchaga jeanili:
Binói auché jaré ku'wíraga olali, chopi a Binói ketasi omero ku'wíriya. Je'ná, ne bichíwali níisagá tamujé Isaeli pagótami walubela silínawala, galá níima ku rikinsa echo'ná kúrsichi jonsa. ¡Echalíta ne galá bichíibo Binói!
Je'ná rijói anili mapu Binói galá bichíili Riosi. Jipi galá níima Riosi ku'wírasa echi Binói, a galá nakisáagá Riosi, mapujiti je'ná rijói jeanili: ¡Nijé bi'nélipi Riosi Ranala juni!
A'lí echirigá achigórigá kichiga tiníchaga ra'íchali echi okuá chigórami mapu achigórigá kúrsichi michóntami níili Jesusi yuwa.
Echi Jesusi ma mukuli<TS3>(Mr. 15:33-41; Lk. 23:44-49; Jn. 19:28-30)A'lí echalí rawé ne wabé rokowáli ne buchuwí jena'í wichimóbachi, nasipa rawé jonsa, ma kisúwachi yénasi.
A'lí echalí ma pee kisúwachi alíwachi Jesusi o'weli ra'íchaga jeanili: Elí, Elí, ¿lama sabaktani? Mapu Ralámuli ra'íchali niráa, je'ná jerigá aniwáami ju: Keni Riósawa, keni Riósawa, ¿churékulami tamí bi'neli ariweli?
A'lí jaré echo'ná muchúami ma námaga mapurigá Binói ra'íchali, a'lí jeanili: ¡Je'ná Rijói, echi Elíasi bayéchani!
A'lí bilé aboni we yáati 'maga sa'méchali bilé táa bo'osali echo'ná wabé chipúami uva ba'wílachi. A'lí echo'ná biléana kusírali ochogá 'yali echi Jesusi, chunugá bajínala.
A'lí echi auché jaré jeanili: Ariwesi. 'Nebo acha nolínama echi Elíasi, ku'wírimiya.
A'lí mapalí Jesusi ma auchecho siné o'weli ra'íchali, echalí ma mukuli nijaga Binói aliwala ma.
A'lí echalí echi walubé chiní, we ru'náami, mapuyiri kimá, mapu echo'ná pachá echi walubé Juríosi ri'obáwalachi chukuli, ke sayiná ripana jonsa okoná nasipa chi'wali. A'lí echi kawí wabé nokali. A'lí wikabé rité wabé rapali.
A'lí wikanáami chu'wétachi ke sayiná ku iráparami níili. A'lí wikabé galá bichíyami pagótami mapu chabé suwili, ma ku o'wínali.
A'lí mapalí Cristo ma ku owínali, echalí aboni ku 'machínali echo'ná chu'wétachi jonsa. A'lí echo'ná galabé walúlachi sigá, wikabé jiti riwirúami níili.
A'lí echi walula kapitani, bilé kiento sontarsi nuleámi, ayénachó echi auché jaré binói yuwa muchúami mapu tibuli echi Jesusi, si'néami aboni galá riwisá mapurigá wabé nokali echi kawí, ayénachó riwisá suwaba je'ná jerigá ikíachi, a'lí aboni ne wabé majaga jeanili: ¡Ne bichíwali je'ná Rijói bi'nélipi Riosi Ranala níili!
A'lí echo'ná mikabé 'nagá muchili wiká muguí, echi jaré mapu Jesusi yuwa ku'wíribiya najátali echo'ná Galiléachi anilíwachi kawírali jonsa.
A'lí echi María, echo'ná Makatárachi bitéami bilé níili echi auché jaré muguí yuwa. Echi auché bilé María, echi Jakobo, echi José iyela auché bilé níili echi wiká yuwa. Echi Sibireo riwéami rijói kúchuwala iyela ayénachó bilé níili echi jaré yuwa.
Echi Jesusi chu'wirótami níili<TS3>(Mr. 15:42-47; Lk. 23:50-56; Jn. 19:38-42)A'lí echalí rawé mapalí ma alíwachi níili, echo'ná nawali bilé rijói wabé níwami, José riwéami, echo'ná Arimatéachi bitéami, echi mapu ayénachó Jesusi yuwa binéami níili.
A'lí je'ná rijói nawali echo'ná mapo'ná echi Pilato asali. A'lí binói tónalaga tánali echi Jesusi mukúami sapala. A'lí echi Pilato nulali 'yánala.
A'lí echi José chapigá echi mukúami sapala, a'lí bilé bi'wíami chiní kimila jiti kabili.
Echalí echi José chu'wiroli Jesusi mukúami sapala echo'ná biléana chu'wechi mapo'ná bukulí iwarárami níili echo'ná ritérali mapurigá risochí niráa. A'lí bilé walú rité jiti 'yérali. Echalí echi José ku simili.
A'lí echo'ná bacháami chu'wechi ayénachó muchili echi María echo'ná Makatárachi bitéami, echi auché bilé María ayénachó.
Jaré sontarsi julálati tibúnala echo'ná chu'wechi mapo'ná Jesusi chu'wirótami níiliA'lí echalí ba'alínala isábawachi rawé echi jaré o'wéala sacerdote, echi auché jaré Bariseo yuwa, si'néami napawili echo'ná bacháami echi Pilato yuwa.
Echalí aboni jeaneli: Walula, tamujeta newalá mapu echi wabé 'yékami Rijói chabé anili mapalí Binói abijí bitéali, mapu Binói ku owínama ma bakiyá chi'rigá, mapalí Binói mi'lirúami níisa.
Galá níima mujé nulasa echo'ná chu'wechi tibúnala mapu yénasí bikiyá chi'lesa, mapurigá echi jaré mapu Binói binérali ketasi rokogó niráa sigá 'wísama Binói mukúami sapala. Echalí aboni jeanema echi pagótami: ¡Ma ku owínali, mapalí ma mukúami níili! Echalí aboni wabé simírami 'yékama echi pagótami, ketasi mapurigá chabé chokichí.
Echalí echi Pilato jeaneli: Echo'ná tibúnala jaré sontarsi. Ku simíbaga, ne galá tibútanarasi echo'ná chu'wechi, mapurigátamo mayé mapu ne 'wérali ju.
Jesusi ku owínali mapalí ma mukúami níili<TS3>(Mr. 16:1-8; Lk. 24:1-12; Jn. 20:1-10)A'lí ma simírasa echalí isábawachi rawé, ba'alínala bi'yábijí mapalí ma chi'láali echalí oméachi rawé, echalí echo'ná chu'wechi 'nébiya sili echi María echo'ná Makatárachi bitéami, echi auché bilé María ayénachó.
A'lí ke sayiná ne wabé nokali echi kawí, mapujiti bilé walula Riosi kapitánawala ripá riwigachi jonsa rikínaga, echo'ná nawagá ri'nabuli echi walubé rité echo'ná chu'wechi yéwalachi atíami. A'lí échiko echo'ná moba asíbali.
A'lí echi walula Riosi kapitánawala ne wabé simírami ratábami níili mapurigá echi ukuí ni'wíami niráa. Ayénachó binói napáchala ne wabé rosákami níili mapurigá echi kipalí.
A'lí echi jaré sontarsi tibúami ne wabé majajali echi binói jiti. A'lí aboni echirigá ne wabé sayilúmaga majaga bitíbali mapurigá suwíami niráa.
Echalí echi walula Riosi kapitánawala jeaneli echi muguí: Ketasi majasi 'yemi, mapujiti nijeni galá machí máputamo amí echi Jesusi, echi mapu echo'ná kúrsichi clavo jiti michóniga mi'lirúami níili.
¡Binói ketasi te jena'ibi, mapujiti ma ku owínali, mapurigá Binói 'yemi mi bachá niráa aneri mapu ikimea riwéali! Wakiná simíbaga, 'nesi mapo'ná echi Walubela Jesusi rikárami níili.
Wabé sapuka simíbaga ruyébasi echi jaré mapu Binói binérali, mapurigá Binói ma ku owínali. Nibira, Binói 'yemi mi yuwa bachá simea echo'ná Galiléachi anilíwachi kawírali. Echo'nátamo riwiboa echi Binói. Nibira nijeni 'yemi mi ma echirigá ne bichíwaga ruyeli.
Echalí echi 'muguí ne wabé majaga ku simíbali echo'ná chu'wechi jonsa, chopi aboni ayénachó ne wabé kaníili. A'lí aboni ne júmaga ku simíbali, ne bukulíwami niráa ruyébiya echi jaré mapu Jesusi binérali. A'lí mapuyénasí aboni abijí echirigá sírali,
echi Jesusi ke sayiná echo'ná nawagá natépali aboni. Echalí Jesusi jeaneli: ¡Kuira! ¡Kanílasi! A'lí echi jaré 'muguí echo'ná sigá, bacháami Binói yuwa chokóba jaga wabé walubélaga aneli, Binói ralálachi chapigá.
A'lí Jesusi jeaneli: Kestasi majasi. Ma ku simíbaga ruyébasi echi jaré Nijé ritémawala je'ná jerigá mapurigá ne bukulíwami ikili. Jeanesi mapurigá aboni simama echo'ná Galiléachi anilíwachi kawírali. ¡Echo'ná aboni tamí riwimea!
Echi jaré sontarsi wabé 'yékaka nawésaliA'lí mapuyénasí echi jaré 'muguí echirigá simíbali, echalí echi jaré sontarsi mapu tibuli echo'ná chu'wechi, abóniko echo'ná walúlachi ku ruyébiya sili echi jaré o'wéala sacerdote, ne suwaba mapurigá ikili.
A'lí echi jaré o'wéala sacerdote napawili echi jaré o'wéala ochérami yuwa. A'lí mapalí aboni ma a'nagupi katéwaga ra'íchali, echalí aboni wikabé natétali wenomí echi jaré sontarsi.
Ayénachó jeaneli: Jeanési 'yemi: Echi jaré mapu Jesusi binérali, abóni rokogó niráa sigá 'wísali Binói mukúami sapala, mapalí tamujeta we kochigá bitili.
A'lí echi walula silíami a galá námsagá je'ná jeyiri, echalí tamujeta galá katéwaga anebi echi binói, mapurigá 'yemi ketasi echijiti kastigo 'yárami níibo.
Echalí echi jaré sontarsi ma naresa echi wenomí, echirigá aneli echi jaré pagótami mapurigá aboni nulérami níili. A'lí je'ná echirigá anirúami ne sébali ruyérami níili echi jaré Juríosi pagótami yuwa, echalí rawé jonsa, jipi rawé yénasí.
Jesusi nawésanala júuli echi jaré mapu Binói binérali<TS3>(Mr. 16:14-18; Lk. 24:36-49; Jn. 20:19-23)A'lí echi jaré makói miná bilé binéami ku simíbali echo'ná Galiléachi, echo'ná ripá biléana rabó mapo'ná Jesusi chabénala aneli mapo'ná aboni riwimea riwéali echi Binói.
A'lí mapalí aboni riwali echi Jesusi, echalí aboni bacháami Binói yuwa, wéemi raweka, chokoba jaga walubélaga aneli. Chopi jaré ketasi 'me galá bichíili.
Echalí Jesusi echo'ná nawagá jeaneli: Mani 'yárami ju mapurigá Nijeni ne suwaba omérami níima echo'ná ripá riwigachi, jena'í wichimóbachi ayénachó.
Echijiti ku simíbaga 'yemi, galá bichíiraga binérasi ne si'néami echi jaré pagótami, ne suníami jena'í wichimóbachi piréami. A'lí mapalí aboni galá bichíiko, echalítamo ne si'néami pagopo aboni, mapurigá si'néami echi auché jaré pagótami ne galá machimea mapu echi jaré bichíyami galá ku'wíratami ju Riosi Onorúami jiti, echi bilepi Riosi Ranala jiti ayénachó, echi wabé Galabé Riosi Iwigala jiti asíchiko.
Ne galá binérasi echi jaré pagótami mapurigá aboni galá nijéwaga olama ne suwaba namuti mapurigá Nijeni 'yemi mi nuleli. Ayénachó ne galá machisí mapurigá Nijeni 'yemi mi yuwa atí sinibí rawé, echalí ne jubá wichimóbachi suwibáluachi rawé yénasí. ¡Echirigá nílaga!
Echi Juani mapu pagóami níili we nawésali echo'ná biléana waná<TS3>(Mt. 3.1-12; Lk. 3.1-9, 15-17; Jn. 1.19-28)Je'ná jerigá chótani echi we Galabé Riosi Ra'íchala osayá. Je'ná Ra'íchali 'yemi mi ruyé echi Walubela Jesucristo jiti nawésaga, mapujiti Binói ju bi'nélipi Riosi Ranala.
Echi walula Riosi jiti nawésami Isaíasi riwéami je'ná jeanigá osali:Waminá bacháami mapo'nami simírama, echo'ná a'láranala julámani bilé keni kapitánawa.Échiko bachá nawésama echi jaré pagótami mapurigá aboni mi galá bichíima, echalí mapalí Mujé echo'ná nawama.
Bilé rijói o'weli ra'íchaga nawésama echo'ná biléana waná kawichí.Je'ná jeanigá nawésama: Echi Walubela ke sayiná nawama jena'í wichimóbachi.Alí mapalí bilé walula echirigá nawama, 'yémitamo we galá a'lara echi buwé mapurigá echo'ná galá simírama echi walula.Jipi, ayena cho galá a'lárasi 'yemi aboni sulálachi, achigórigá mapurigátamo sinibí galá a'lara echi buwé.
Alí echi Juani echirigá iyénali echo'ná biléana waná kawichí. Binói galá pagoli echi jaré pagótami echo'ná síami. Alí binói bachá niráa we galá nawésali jeanigá mapurigá si'néami aboni ba'wí jiti pagótami níima, ayena cho mapurigá aboni auchecho si'winárigá, ne galabé niráa 'nátaga, ku ro'wima Riosi yuwa, mapurigá Riosi ku wikáwama suwaba mapurigá aboni chati olali.
Alí ne si'néami echo'ná Juréachi anilíwachi kawírali piréami kipúbiya simíbali echo'ná mapo'ná echi Juani nawesa asali. Alí echo'ná walúlachi Jerusalémachi anilíwachi piréami ayena cho echo'ná sili. Alí echo'ná bakochi Joránachi anilíwachi echi Juani galá pagoli echi si'néami pagótami, mapalí aboni ku rugá nawésali suwaba mapurigá aboni ma chati olali.
Alí echi Juani echi kameyo anilíwami bo'wala napacha iyénali. Ayena cho bilé wichí puka iyénali. Alí binói ko'wali echi korochi wakichéami; ayena cho ko'wali echi kolimena, echo'ná kawichí nirúami.
Echi Juani ne galá nawésali echi jaré pagótami jeanigá: Echi Walubela pe mulubé jubá tamí yuwa inaro. Nijé ketásini 'me walula ju mapurigá Binói niráa. Ketásini 'me we galá ju mapurigani murubéanama Binói yuwa. Nirapeni galá ju mapurigani akarápatama Binói akalá.
Alí echi Juani ayena cho jeanigá nawésali: Nijé 'yemi nimí pagoli ba'wí jiti, chopi echi Walubela 'yemi mi 'yama echi We Galabé Riosi Iwigala.
Echi Jesusi ba'wí jiti pagótami níili<TS3>(Mt. 3.13-17; Lk. 3.21-22)Alí echalí rawé Jesusi ku simili echo'ná Nasarétachi anilíwachi jonsa. Echo'ná Nasarétachi biléana walúlachi ju, echo'ná Galiléachi anilíwachi kawírali nirúami. Alí Jesusi nawali echo'ná bakochi Joránachi anilíwachi. Alí Juani echo'ná bakochi pagoli echi Jesusi.
Alí Jesusi galá námali mapalí Riosi, echo'ná ripá riwigachi jonsa, ra'íchaga jeaneli: Mujé ju bilepi keni Raná. Nijé nimí ne wabé galé. Mujemi tamí ne wabé kanírali.
Echi riablo nakili mapu Jesusi we chati olama<TS3>(Mt. 4.1-11; Lk. 4.1-13)Alí echi We Galabé Riosi Iwigala we yáati bayérali echi Jesusi echo'ná biléana waná kawichí.
Alí Jesusi tibili echo'ná waná kawichí nawosa makói rawé yénasí. Echo'ná kawichí mapo'ná Binói asali jaré jobátami namuti chopi nirúali. Alí echi riablo, Satanasi riwéami, echo'ná nawagá ra'íchali Jesusi yuwa, mapujiti echi riablo wabé nakili mapurigá Jesusi we chati olama, chopi Binói ketasi nijéwali. Alí echi jaré o'wéala Riosi kapitánawala echo'ná sigá we galá ku'wírali.
Jesusi chótali nawesa<TS3>(Mt. 4.12-17; Lk. 4.14-15)Alí mapalí ma bachálati echi Juani, Jesusi nawisásiya simili echo'ná Galiléachi anilíwachi kawírali. Alí Binói nawésali echi We Galabé Riosi Ra'íchala, jeanigá mapu Riosi ne galá nulema ne si'néami pagótami.
Alí Binói jeanili: Ma sébali tétali. Ke 'me ayó rawé Riosi ma galá nulema si'néami pagótami. Bukulíwami galabé si'nú niráa 'natasi. Galá bichíisi je'ná Galabé Riosi Ra'íchala.
Jesusi bayeli nawó rijói mapu rochí sirúami níili<TS3>(Mt. 4.18-22; Lk. 5.1-11)Alí Jesusi iyénali echo'ná walú ba'wírali suwé, echo'ná Galiléachi anilíwachi. Echo'ná riwali echi Simoni, echi binói Simoni rijimala, Antresi riwéami ayena cho. Echi mapu aboni we sirúami níili rochí. Echijiti aboni rílé ba'wírali botubuli echi walú chipérami chiní tétami, mapurigá aboni echirigá chapimea jaré rochí.
Alí Jesusi jeaneli: 'Yémitamo rochí sirúami ju. Jipi tamí yuwa najátasi. Nijé 'yemi nimí binérama mapurigátamo galá omérabo binériya echi auché jaré pagótami, mapurigá aboni galá tamí bichíima.
Alí aboni we yáa ariwesa echi walú chipérami chiní tétami, Jesusi yuwa simíbali.
Echo'ná jonsa, Jesusi pe minana simigá riwali echi Jakobo, echi Juani ayena cho, echi mapu okuánika najirémami níili, echi bilé rijói Sibiréo riwéami kúchuwala. Je'ná okuá najirémami muchili echo'ná pachá biléana walú barko anilíwami. Alí echi barko mapuyiri bilé walubé kajoni niwárami níili, echi mapu echo'ná walú ba'wírali moba yénali. Alí aboni pachókiya muchili echi walú chipérami chiní tétami, mapujiti aboni echi walú chipérami chiní tétami jiti chapili echi wikabé rochí.
Alí Jesusi bayeli echi aboni. Okuánika we yáati ariwesa kepu onó, Sibireo riwéami, Binói yuwa simíbali. Echi Sibireo echo'ná pachá bárkochi tibili, echi jaré binói piónawala yuwa.
Jesusi ku sa'wali bilé rijói mapu we chati riablo aliwala aliwéami níili<TS3>(Lk. 4.31-37)Alí aboni sili echo'ná walúlachi Kapernaúmachi anilíwachi. Alí echalí isábawachi rawé Jesusi simili echo'ná echi jaré Juríosi anilíwami pagótami ri'obáwalachi. Alí Binói galá binérali echo'ná piréami pagótami.
Alí mapalí Jesusi binérali echi pagótami, aboni we galá kilí kipuli, mapujiti Binói ra'íchali mapurigá bilé walula niráa. Ketasi ra'íchali mapurigá echi jaré nulalíwami binériami ra'íchala. Aboni chopi binérali mapurigá echi Moisesi osogá nulali.
Alí echo'ná pachá ri'obachi bilé rijói asali mapu wabé chati riablo aliwala aliwéami níili, mapu o'weli ra'íchaka,
jeanili: ¿Churékulami tamujé tamí kumé Mujé Jesusi, Nasarétachi bitéami? ¿Áchami nawali tamujé tamí suwábamiya? Nijé nimí galá machí. Mujé ju echi we galabé Rijói mapu mi Riosi jiti julárami ju.
Alí Jesusi we yónali echi we chati aliwá jeanigá: ¡Kilí asá mujé we chati aliwá! ¡Ariwé echi rijói!
Alí echi we chati riablo aliwala ne wabé jiwériga sayilúmtali echi rijói. Alí echi we chati aliwá o'weli sinaga, we yáati ku machínali echo'ná pachana echi rijói sulálachi jonsa.
Alí si'néami echi jaré pagótami wabé majaga 'nénaga, aboni a'nagupi rukueli jeanigá: ¿Piri ju je'ná? ¿Churigá bukulíwami ra'íchali ju je'ná? Je'ná Jesusi we jiwériga nulé echi jaré we chati riablo aliwala. Alí aboni we galá nijéwa.
Alí ne si'néami echo'ná Galiléachi anilíwachi kawírali piréami we yáati ikíali mapurigá Jesusi echirigá wabé jiwériga olali.
Jesusi ku sa'wali echi Pegro wasila<TS3>(Mt. 8.14-15; Lk. 4.38-39)Mapalí aboni ku simíbali echo'ná ri'obachi jonsa, alí Jesusi simili echo'ná kalírali mapo'ná echi Simoni, echi Antresi piréali. Ayena cho napawika simíbali echi Jakobo, echi Juani yuwa.
Alí echi Simoni wasila we ínuwa nayú bu'wili. Alí ruyélati echi Jesusi mapurigá echi mukí we nayúami níili.
Alí Jesusi echo'ná nawagá, echi mukí nayúami sikala chapigá, ku achali. Alí echi mukí we yáati ku sa'wisá, galá ku nigúuraga nóchali.
Jesusi ku sa'wali ne wikabé nayúkami<TS3>(Mt. 8.16-17; Lk. 4.40-41)Alí pe alí, ma bokowíachi rayénali, wikabé pagótami echo'ná sili mapo'ná Jesusi asali. Aboni echo'ná pali si'néami mapu ikí echo'ná piréami nayúkami níili. Ayena cho echo'ná pálati echi jaré mapu wabé chati riablo aliwala aliwéami níili.
Alí echo'ná walúlachi piréami ne si'néami napawili echo'ná yéachi mapo'ná Jesusi asali.
Alí Jesusi wikabé ku sa'wali echi jaré mapu chibi yiri nayúkami níili. Ayena cho nuleli mapurigá ku machí simama wikabé wabé chati riablo aliwala mapu echo'ná pachana jaré pagótami sulálachi muchili. Alí Jesusi tarapé risénsia 'yali mapu echi jaré chati aliwá ra'ichama, mapujiti aboni galá machili mapu Binói Jesusi bi'nélipi níili Riosi Ranala.
Jesusi nawesa iyénali echo'ná Galiléachi<TS3>(Lk. 4.42-44)Alí ba'alínala bi'yá chónachi Jesusi ku asísali. Alí Binói simili echo'ná biléana waná kawichí, mapo'ná Binói ra'íchali Riosi yuwa.
Alí pe wilibeko echi Simoni, ayena cho echi auché jaré binói yuwa muchúami jubáami ásaka najátali.
Alí ma riwisá echi Jesusi, aboni jeaneli: ¡Ne si'néami pagótami mi amí!
Ali Jesusi nijéwaga jeaneli: Ma simabo echo'ná echi auché jaréana mulubé rijówachi, mapurigani nawésama echo'ná piréami pagótami. Nijeni je'ná chopi jiti nawali, mapurigani nawésama echi jaré pagótami.
Alí Jesusi ne suníami echo'ná Galiléachi anilíwachi kawírali iyénaga, ne galá nawésali echo'ná suníami echi jaré Juríosi ri'obáwalachi. Alí Binói ku machí a'wali echi jaré we chati riablo aliwala, echo'ná jaré pagótami sulálachi muchúami.
Alí Jesusi we natimaga chapisá echi nayúami rijói sikala, jeaneli: ¡Nijeni we galá nakí! ¡Mami ku sa'wárami níima!
Alí mapalí Jesusi echirigá aneli, we yáati ku sa'wili echi rijói. Ma ketasi waminabi nayúami níili.
Alí Jesusi ku ripóraga echi rijói, ne galá jeanigá nuleli:
Tarapé wesi ku ruyé mapurigami ku sa'wárami níili. Chopi ku simigá 'nérami echi sacerdote anilíwami rijói mápumi ma ku sa'wárami ju. Alí 'yami echi jaré namuti mapu Moisesi osogá nulali mapu mi 'yama riwéali mapujítimi ma ku sa'wíami ju. Echirigá olá mapurigá echi auché jaré pagótami galá machimea mápumi ma ku sa'wíami ju.
Chopi echi rijói ku simigá, we yáati chótali si'néami pagótami nawésiya mapurigá Jesusi echirigá ku sa'wali binói. Echijiti Jesusi ma tarapé omérali machiná niráa iyena nibiléana walúlachi, mapujiti ne wikabé pagótami sinibí ne cha'igá napawili mapo'ná Binói asali, mapujiti si'néami pagótami wabé nakili mapu 'nema echi Binói Jesusi. Echijiti Jesusi we iyénali echo'ná jaréana waná kawichí. Chopi ne suníami piréami pagótami echo'ná sili Binói yuwa.
Jesusi ku sa'wali bilé rijói ke akáanami<TS3>(Mt. 9.1-8; Lk. 5:17-26)Alí pée wakinánokuá rawé Jesusi ku nawali echo'ná walúlachi Kapernaúmachi. Alí ne si'néami echo'ná piréami galá ruyélati mapu Binói ku asali echo'ná Binói bitélachi.
Alí we yáati wikabé pagótami ne cha'igá napawili echo'ná mapo'ná Jesusi asali, mapuyénasí auché jaré ma ketasi omérali echo'ná yéachi mulubéana. Alí Jesusi chopi echi We Galabé Riosi Ra'íchala nawésaga ruyeli echi pagótami.
Alí nawó rijói echo'ná pali bilé rijói ke akáanami, echi mapu tarapé omérali asísiya.
Alí echo'ná pachá kalírali mapo'ná Jesusi asali, aboni tarapé omérali mo'wiyá, mapujiti ne wikabé pagótami ne cha'igá muchili. Alí ripana kalírali irápaga, wiíti bologá simérali echi rijói ke akáanami. Echirigá echo'ná pachá rikibuli mapo'ná Jesusi asali.
Alí Jesusi galá machili mapurigá aboni galá bichíyami níilo, echijiti Binói jeaneli echi rijói ke akáanami: Keni raná, mami galá ku wikawárami ju ne suwaba mapurigami chati olali.
Alí echo'ná 'nagá muchili jaré rijói mapu Riosi nulalila binériami níili. Alí aboni je'ná jerigá 'nata muchili:
¿Churékula echirigá ra'icha je'ná rijói? Binói ne wabé sayéraga ra'icha echi Walubela Riosi, mapujiti ke wesi rijói galá omero ku wikáwiya echi pagótami chati olalila. Chopi Riosi galá omero ku wikáwiya.
Alí Binói Jesusi we galá machili echirigá 'nátachi aboni. Alí Binói jerigá rukueli: ¿Churékulátamo echirigá 'nata?
Alí Jesusi ayena cho jeaneli: Ketasi 'me oméami ju mapurigá Nijeni jeanema je'ná rijói: Mapurigami chati olali, ma galá ku wikawárami ju. Nibilé cho oméami ju mapurigá Nijé jeanema: ¡Ku wilísaga ku simigá!
Alí Jesusi ayena cho jeaneli: Riosi tamí wilali mapurigá Ku'wíriami niráa. Alí Nijeni je'ná jerigá olá mapurigátamo galá machiboa mapurigá Nijé galá omero ku wikáwiya echi pagótami chati olalila. Alí Binói jeaneli echi rijói ke akáanami:
Nijé nimí ané: ¡Ku wilísaga, ku chapisá kemi kimá, ku simigá echo'ná kemi bitélachi!
Alí echi rijói ke akáanami we sapú ku wilísali. Alí ku chapigá binói níwala kimá, echo'ná abónichi jonsa ku simili. Alí echi auché jaré echo'ná muchúami ne wabé majaga 'nénaga waminabi walubéraga aneli Riosi jeanigá: ¡Tarapé sineta riwali echirigá omériga oláami bilé rijói!
Jesusi bayeli echi Libí<TS3>(Mt. 9.9-13; Lk. 5.27-32)Alí Jesusi auché siné simili echo'ná walú ba'wírali suwé. Si'néami pagótami echo'ná sili mapo'ná Binói asali. Alí Binói galá nawésaga binérali echi wikabé pagótami.
Alí mapalí Jesusi ku simili echo'ná jonsa, echo'ná riwali echi Libí riwéami rijói, echi Alibeo riwéami rijói ranala. Alí echi Libí wenomí napabuya asali mapurigá natétama echi walula silíami echo'ná nuláami. Alí Jesusi echo'ná simíraga jeaneli: ¡Tamí najató! Alí echi Libí we sapú wilísaga, echi Jesusi yuwa simili.
Alí echi Libí bayeli echi Jesusi mapurigá Binói echo'ná Libí bitélachi ko'mea. Auché jaré wikabé echi jaré wenomí napabúami ayena cho bayérami níili. Alí wikabé Juríosi anilíwami pagótami ayena cho bayérami níili, echi jaré mapu echi auché jaré Juríosi chati oláami niráa aneli. Je'ná pagótami, si'néami echo'ná napawika ko'yá muchili, echi Walubela Jesusi yuwa. Echi auché jaré mapu Jesusi binérali ayena cho echo'ná muchili, mapujiti wikabé pagótami Jesusi yuwa najátali.
Alí echo'ná muchili jaré Bariseo anilíwami binériami, ayena cho auché jaré rijói mapu Riosi nulalila binériami níili. Je'ná si'néami galá riwali mapurigá Jesusi ko'yá asali echi jaré wenomí napabúami yuwa, ayena cho echi auché jaré yuwa mapu aboni aneli chati oláami niráa. Echijiti aboni jeanigá rukueli echi jaré mapu Jesusi binérali: ¿Churékula echi Jesusi ko'wá, ayena cho bají echi jaré wenomí napabúami yuwa, ayena cho echi auché jaré yuwa mapu chati oláami anérami ju?
Alí Jesusi je'ná jerigá namsa, jeaneli: Echi jaré mapu ketasi nayúkako ketasi newalé bilé óyami. Chopi echi jaré nayúkami ne bichíwali newalé bilé óyami. Nijé ketásini bayémiya nawali echi jaré galabé oláami pagótami. Chópini bayémiya nawali echi jaré chati oláami pagótami.
Jesusi binérali echi jaré pagótami<TS3>(Mt. 9.14-17; Lk. 5.33-39)Alí echi jaré mapu Juani binérali, aboni wi'libé niráa ketasi ko'wali mapalí aboni chopi Riosi yuwa ra'icha muchili. Echi jaré Bariseo ayena cho achigórigá olali. Alí siné rawé jaré pagótami jeaneli echi Jesusi: Echi jaré mapu Juani binérali ketasi ko'wá, wi'libé niráa, mapalí aboni chopi Riosi yuwa ra'icha. Alí echi jaré Bariseo anilíwami binériami ayena cho achigórigá olá. ¿Churékula echi jaré mapu Mujé binérali arigá sinibí wabé ko'wá?
Alí Jesusi jeanigá rukueli: ¿Kecha we ko'mea echi jaré pagótami mapu echi jaré bukulí niwíami yuwa muchuwi? Ayena cho jeaneli: Echi pagótami arigá ko'mea mapalí echi rijói bukulí niwíami abijí echo'ná aboni yuwa atí.
Chopi pée waminánomí mapalí echi bukulí niwíami ketasi aboni yuwa asimea, echalí aboni wi'libé niráa ketasi ko'mea.
Alí tarapé wesi pachókama bilé luwíami napacha echi bukulíwami chiní jiti, mapujiti echirigá pachókasuwa, echi bukulíwami pachókarami we téeli nílama, ma wichósuwa. Alí echi luwíami napacha waminabi chi'wama.
Nirapé wesi ro'wama echi bukulíwami uva anilíwami ba'wila echo'ná pachana jaréana sití wichí chiwáwalachi. Echirigá olásagá, ma ronínasa, echi uva ba'wila we chi'wanama echi sití wichí chiwáwala. Alí káraga ku'lima echi uva ba'wila, ayena cho echi wichí chiwáwala káraga chi'wama. Echijiti galá níima ro'wasa echi bukulíwami uva ba'wila ke cho ronóami, echo'ná pachana jaréana bukulíwami wichí chiwáwalachi.
Echi jaré binéami mosika kuli turío<TS3>(Mt. 12.1-8; Lk. 6.1-5)Alí siné isábawachi rawé Jesusi simírali echo'ná mapo'ná turío ichílati, echi jaré mapu Binói binérali yuwa. Alí echi jaré mapu Binói binérali echo'ná simáraga mosika kuli turío.
Echalí echi jaré o'wéala binériami, Bariseo anilíwami rijói jeanigá rukueli: ¿Churékula echirigá olá echi jaré mapu Mujé binérali? Mapujiti ketasi risensia ju máputa echirigá olabo jipi isábawachi rawé.
Mapujiti echi Rabiri bakili echo'ná pachá Riosi ri'obáwalachi mapalí echi Abiatari riwéami rijói walula sacerdote anilíwami níili. Echalí echi Rabiri ko'wali echi jaré pani mapu echo'ná pachá, Riosi 'yárami níili. Alí ketasi risensia níili mapu echi Rabiri ko'mea. Chopi risensia níili mapu echi jaré sacerdote chopi ko'mea. Alí echi Rabiri arigá kosá ayena cho 'yali ko'nula echi auché jaré rijói mapu binói yuwa muchili.
Echalí Jesusi ayena cho jeaneli: Riosi nuleli echi pagótami mapurigá galá isábama sinibí isábawachi rawé. Riosi ketasi niwali echi pagótami mapurigá chopi echirigá we nóchali ologá, o'wikeka isábama echalí isábawachi rawé.
Alí Jesusi ayena cho jeaneli: Echijiti Nijé ayena cho ne Walubela ju echalí isábawachi rawé, mapujiti Riosi tamí wilali mapurigá Ku'wíriami niráa.
Bile rijói wabé nakólami sikéami ku sa'wárami níili<TS3>(Mt. 12.9-14; Lk. 6.6-11)Alí Jesusi auchecho siné bakili echo'ná pachá biléana ri'obachi echi jaré Juríosi ri'obáwalachi. Alí echo'ná pachá asali bilé rijói, echi mapu biléana sikachí wabé nakólami sikéami níili.
Alí jaré rijói echo'ná pachá muchúami wabé kichiga 'nénali echi Walubela Jesusi. Aboni jerigá 'náta muchili: ¿Acha galá ku sa'wama echi Jesusi je'ná rijói, jipi isábawachi rawé? Echirigá aboni ne wabé kichiga wi'nijíinali echi Jesusi, mapujiti aboni mayeli mapu ketasi risensia níili mapu Jesusi ku sa'wama echi rijói echalí isábawachi rawé.
Alí Jesusi jeaneli echi rijói biléana sikachí nakólami sikéami: ¡Ku wilísaga, wilibá jena'í nasipa tamujé yuwa!
Alí Jesusi jeaniga rukueli echi auché jaré rijói: ¿Churigá 'nalí galá risensia ju máputa galabé olabo jipi isábawachi rawé? ¿Acha risensia keremá máputa chibi yiri olabo? ¿Acha risensia ju máputa ku sa'wabo je'ná rijói? ¿Acha risensia keremá máputa miná mi'liboa je'ná rijói? Alí aboni tarapé biyiri ku nijéwali.
Alí Jesusi we yóniga 'nénali aboni, ayena cho we siweli mapujiti aboni ne wabé biwárami suléami níili. Alí Binói jeaneli echi nakólami sikéami rijói: ¡Wachiná kemi siká! Echalí echi rijói galá ku wachínali binói sikala, mapujiti binói sikála we yáati ma galá ku sa'wárami níili.
Alí echi jaré sayérami rijói Bariseo anilíwami binériami níili. Mapalí aboni ku 'machínali echo'ná ri'obachi jonsa, aboni we yáati nakaréwaga ra'íchali echi auché jaré Erorsi riwéami rijói amígowala yuwa, mapu churigá aboni galá omérama chapiyá echi Jesusi mapurigá aboni echirigá galá omérama mi'ayá echi Binói.
Ne wikabé pagótami napawili echo'ná walú ba'wírali suwéChopi echi Jesusi ku simili echo'ná walú ba'wírali suwé, ayena cho simíbali echi jaré mapu Binói binérali. Echi wikabé pagótami echo'ná Galiléachi anilíwachi kawírali piréami ayena cho simíbali.
Alí mapalí echi wikabé pagótami galá machili mapurigá Jesusi wikabé namuti wabé omériga olali, mapu ke wesi auché jaré rijói omérali echirigá olayá, alí wikabé pagótami echo'ná Binói yuwa 'nébiya simíbali. Alí wikabé aboni echo'ná Juréachi anilíwachi kawírali jonsa napawíami níili. Auché jaré aboni echo'ná walúlachi Jerusalémachi jonsa napawili. Auché jaré aboni echo'ná Iruméachi anilíwachi kawírali jonsa napawili. Auché jaré echo'ná bo'ónala walú bakochi Joránachi anilíwachi jonsa napawili. Ayena cho auché jaré echo'ná kawírali jonsa napawili mapo'ná mulubé ju echo'ná o'wéalachi Tírochi anilíwachi, Sirónachi anilíwachi.
Alí ne wikabé pagótami echirigá ne cha'igá napawili echo'ná walú ba'wírali suwé mapo'ná Jesusi asali. Echijiti Jesusi nuleli echi jaré mapu Binói binérali mapurigá echo'ná walú ba'wírali suwé uchárami níima bilé barko anilíwami, echo'ná ba'wírali moba iyénami. Alí Jesusi asináali echo'ná moba bárkochi, mapurigá echi auché jaré wikabé pagótami ketasi rachináma Binói, echo'ná walú ba'wírali suwé atíachi.
Echalí rawé Jesusi ku sa'wali wikabé nayúkami, echijiti si'néami mapu ikí echo'ná piréami nayúkami níili ne cha'igá napawili Binói yuwa. Alí ne si'néami echi jaré nayúkami nakili mapu chachema echi Binói, mapurigá echirigá ne ibili niráa ku sa'wárami níima.
Alí echo'ná mapo'ná Jesusi asali ayena cho sili jaré pagótami mapu wabé chati Riablo aliwala aliwéami níili. Aboni echo'ná bacháami Jesusi yuwa wéemi raweka chokoba jábali. Alí echi wikabé riablo aliwala, echo'ná pachá echi pagótami sulálachi muchúami, o'weli ra'íchali jeanigá: ¡Mujemi ju echi bilepi Riosi Ranala!
Alí Jesusi we iwéami ra'ámali echi jaré riablo aliwala, jeanigá mapu aboni ke wesi auché jaré pagótami ruyema mapu Binói echi bilepi Riosi Ranala níili.
Jesusi chapili makói miná okuá rijói mapurigá aboni Binói yuwa 'yénama<TS3>(Mt. 10.1-4; Lk. 6.12-16)Alí Jesusi pe wilibeko echo'ná biléana ripá rabó simigá, echo'ná bayérali echi jaré mapu Binói nakili mapurigá Binói yuwa 'yénama. Alí aboni echo'ná Binói yuwa sili.
Alí chapili makói miná okuá, mapurigá aboni Binói yuwa 'yénama, ayena cho mapurigá Binói julama echi Wabé Galabé Riosi Ra'íchala nawisánala.
Alí Jesusi we galá iwébanali echi aboni mapurigá aboni galá omérama ku sa'wayá echi jaré wikabé nayúkami, ayena cho mapurigá aboni galá omérama ku machí a'waya echi jaré wabé chati riablo aliwala mapu echo'ná pachana jaré pagótami sulálachi muchuwi.
Alí je'ná ju echi jaré makói miná okuá: Echi Simoni mapu Jesusi ayena cho Pegro riwarali;
echi Jakobo ayena cho; echi Juani, echi mapu echi Jakobo rijimala níili, ayena cho. Je'ná okuánika echi Sibireo riwéami rijói kúchuwala níili. Alí Jesusi ayena cho jerigá rijili echi okuánika aboni: Boanesi. Echi mapu je'ná jerigá aniwáami ju: Ukuí ri'óami.
Alí echi Antresi bilé níili, echi Jilipi ayena cho, echi Batalomé ayena cho, echi Mateo ayena cho, echi Tomasi ayena cho, echi Jakobo, mapu echi Alibeo riwéami rijói ranala níili ayena cho, echi Tareo ayena cho, echi Simoni echo'ná Kananéachi bitéami ayena cho;
echi Júrasi Jiskarioti ayena cho. Alí echi níili mapu pe kinánokuá bayébali echi jaré so'ntarsi mapurigá aboni bologá chapimea echi Jesusi, mapurigá Binói arigá mi'lirúami niima.
Jaré wabé sayérali echi we Galabé Riosi Iwigala<TS3>(Mt. 12.22-32; Lk. 11.14-23; 12.10)Alí mapalí Jesusi ma sunili chapigá jawa aboni, alí Binói bakili echo'ná biléana kalírali si'neami aboni yuwa.Alí auchecho siné ne wikabé pagótami ne cha'igá napawili echo'ná Jesusi yuwa. Echijiti Jesusi, ayena cho echi jaré mapu Binói binérali ketasi chirigá omérali ko'yá.
Alí echi jaré Jesusi ritémawala je'ná jerigá machisá, aboni ku toboya sili, mapujiti jeanili: Binói ma ke newalíte nírali.
Alí echi jaré nulalíwami binériami, echo'ná Jerusalémachi jonsa napawíami jeanili: Echi Jesusi níwa echi Bersebubi anilíwami riablo. Binói we riablo chopi suréami ju, echijiti Binói galá omero machí a'waya echi jaré riablo aliwala.
Alí Jesusi bayesa echi aboni, irétaga jeaneli: ¿Churigá omérama echi Satanasi riwéami riablo ku machí páa a binói Satanasi?
Mapalí biléana walúlachi piréami o'wéala nuláami a'nagupi nasayérasagá, aboni tarapé omérama waminabi nulayá echo'ná piréami.
Alí mapalí biléana kalírali piréami a'nagupi nasayérasagá, ketasi omérama waminabi napawika rijowa.
Alí echi Satanasi a binói niráa sayérasagá, ma ketasi waminabi walula níima. Chopi a binói niráa suwábaga suwibama.
Ne bichíwali 'yemi nimí ané mapu Riosi galá omero ku 'wikáwiya ne suwaba mapu ikí echi jaré pagótami chati olali, ayena cho ne suwaba mapu ikí aboni we chati ra'íchali.
Chopi mapuyíripi we chati ra'íchako echi we galabé Riosi Iwigala sayéraga, échiko tarapé siné ku wikawárami níima, chopi binói ne wabé wi'nijírami níima ne sinibí niráa.
Alí Jesusi echirigá aneli mapujiti aboni anili mapu Binói Jesusi ne wabé chati riablo aliwala aliwéami níili.
Jesusi iyela echo'ná Binói yuwa nawali, echi jaré binói ritémawala ayena cho.<TS3>(Mt. 12.46-50; Lk. 8.19-21)Alí pe wilibeko Jesusi iyela echo'ná nawali, echi jaré binói ritémawala ayena cho. Alí aboni echo'ná machí jaga, auché bilé júuli bayénala echi Jesusi.
Alí echi jaré mapu echo'ná Jesusi yuwa mulubé noligá muchili jeaneli: Mujé iyela, ayena cho echi jaré mujé ritémawala ma sisá, echo'ná machí muchuwi. Aboni echo'ná Mujé mi bayé.
Chopi Jesusi ku nijéwaga jeaneli: ¿Chigá ju Nijé iyela? ¿Chigá ju Nijé ritémawala?
Alí galá 'néniga echi jaré mapu Binói yuwa noligá muchili, Binói jeanili: Je'ná jaré mapu tamí yuwa muchuwi, échiko mapurigá Nijé iyela niráa ju, ayena cho mapurigá Nijé ritémawala niráa ju.
Alí mapu yíripi olako mapurigá Riosi nulá, échiko mapurigá Nijé rijimala niraa ju, ayena cho mapurigá Nijé iyela niráa ju.
Bilé rijói turío icháami<TS3>(Mt. 13.1-9; Lk. 8.4-8)Alí Jesusi echo'ná walú ba'wírali suwé asagá, auchecho siné chótali nawésiya. Alí echo'ná Binói yuwa ne wikabé pagótami ne cha'igá napawili, Binói ra'íchala kipúbiya. Echijiti Binói asíbali echo'ná moba biléana bárkochi mapu echo'ná ba'wichí moba chukuli. Alí echi wikabé pagótami echo'ná ba'wírali suwé muchili.
Alí Jesusi ne wikabé namuti irétaga nawésali echi wikabé pagótami jeanigá:
Galá námsi je'ná: Bilé rijói chótali turío ichayá.
Alí ma ichisuwa jaré turío echo'ná mulubé buwichí rujuili. Alí echi jaré chuluguí echo'ná sisáa káraga suwali.
Ayena cho auché jaré turío echo'ná biléana rapirúachi rujuili, mapo'ná ke 'mé wi'yéali. Alí echi jaré turío we sapú a'wili mapujiti echo'ná ke 'me wi'yéachi níili.
Chopi mapalí we ratáami rayénali, echalí echi kúuchi turío bukulí a'wíami we yáati wakicheli, mapujiti ketasi cho galá nawarali.
Ayena cho auché jaré turío rujuili echo'ná we kasaléachi. Alí echi kasalá o'weli ochérasa, ko'yali echi turío. Echijiti tarapé rakeli.
Auché jaré turío we galá wi'yéachi rujuisa, galá a'wisá, o'weli ochérasa, ne galá rakeli. Alí jaré turío baisá makói rakeli. Auché jaré usánsa makói rakeli. Auché jaré bilé kiento rakeli.
Alí Jesusi jeaneli: 'Yemi máputamo nakeko galá namsi.
Jesusi ruyegá aní mapu churékula Binói irétaga nawésali echi pagótami<TS3>(Mt. 13.10-17; Lk. 8.9-10)Alí pe wilibeko echi wikabé pagótami ma ketasi Jesusi yuwa muchili. Chopi jaré pe okuá pagótami ayena mulubé Binói yuwa 'yénali, echi auché jaré mapu Binói binérali ayena cho. Alí si'néami aboni jeanigá rukueli Jesusi: ¿Churigá aniwáami ju echirigá mapurigami irétaga nawésali?
Alí Jesusi jeaneli: 'Yémitamo ma galá machíratami ju mapu churigá Riosi nulá, chopi echi auché jaré ketasi cho echirigá machíratami ju. Abóni ketasi cho galá machí mapu churigá Riosi nulá, echijítini Nijé ne suwaba irétaga nawésama echi auché jaré ke cho galá bichíyami.
Alí Nijeni irétaga nawésama echi aboni, mapurigá aboni galá 'néniga, arigá ketasi galá machimea mapurigá Nijeni nawesa. Alí aboni echirigá galá námama Nijé Ra'íchala, chopi arigá ketasi galá machimea mapurigá Nijeni binéraga nawesa. Echijiti aboni arigá ketasi bukulíwami nakulíwarami níima, nirapé cho ku wikawárami níima mapurigá aboni chati olali.
Jesusi nawésaga aní mapu churigá aniwáami ju mapurigá Binói binérali<TS3>(Mt. 13.18-23; Lk. 8.11-15)Alí Jesusi ayena cho jeaneli: ¿Kechátamo machili mapurigá Nijé 'yemi mi irétaga nawésali? ¿Churigá bichétamo gala machiboa suwaba echi auché jaré namuti mapu Nijé 'yemi nimí irétali?
Echi mapu ichako echi turío, échiko mapurigá bilé rijói Riosi Ra'íchala nawésami niráa ju.
Alí mapurigá ikili echi jaré turío mapu echo'ná buwichí rujuili, achigorigá ikimea echi jaré pagótami mapu bachá niráa galá namsa echi Galabé Riosi Ra'íchala, arigá ketasi we yaa bichíima. Achigórigá ikiméa mapujiti echi riablo we yáati miná 'yema echi Galabé Riosi Ra'íchala mapu aboni ma námali, achigórigá mapurigá echi jaré chuluguí suwaba suwali echi jaré turío echo'ná buwichí rujuíami.
Ali Jesusi ayena cho jeanili: Mapurigá ikili echi jaré turío mapu echo'ná biléana rapirúachi rujuili, echirigá achigórigá ikimea echi jaré pagótami mapu bachá niráa galá kaníliga namsa Riosi Ra'íchala, arigá ketasi galá ne sulachí niráa bichíima.
Abóni achigórigá ju mapurigá echi jaré turío ketasi 'me galá nawéami. Aboni bichíima pe téeli niráa. Chopi mapalí we risúu olárami níima mapujiti echirigá gala bichínali Riosi Ra'íchala, echalí aboni ma ketasi waminabi napawima echi auché jaré bichíyami yuwa, mapujiti ma ketasi waminabi galá bichíima.
Ayena cho mapurigá ikili echi jaré turío mapu echo'ná wabé kasaléachi rujuili, achigórigá ikimea echi auché jaré pagótami, suwaba mapu ikí galá namsa Riosi Ra'íchala, arigá ketasi galá bichíima.
Alí aboni chopi waminabi olama achigórigá mapurigá aboni chabénala olali. Aboni ketasi bukulíwami nakulíwarami níima, chopi wikabé namuti wabé 'nátaga pirélama. Aboni chopi wabé koruma echi wikabé namuti jena'í wichimóbachi nirúami, ayena cho chopi ne wabé kaníliga ologá pirélanali. Echijiti aboni ketasi galá bichíinali Riosi Raíchala. Alí aboni ketasi galá ku'wíratami niima.
Alí mapurigá ikili echi jaré turío, echo'ná galabé wi'yérali rujuíami, achigórigá ikimea echi auché jaré pagótami, si'néami mapu ikí galá namsa Riosi Ra'íchala ne galá sulachí niráa bichíima. Aboni ne galá nijéwaga olama mapurigá Riosi nulé, ayena cho waminabi galá bichíiga, wabé galabé ologá pirélama jena'í wichimóbachi. Jaré aboni mapuyiri echi turío ju mapu baisá makói niráa rakeli. Auché jaré mapuyiri echi jaré turío ju mapu usansa makói rakeli mapujiti aboni waminabi galabé olá. Auché jaré mapuyiri echi jaré turío ju mapu bilé kiento rakeli mapujiti aboni waminabi wabé simírami galabé olá.
Echi jaré namuti mapu chiná nasótami ju arigá galá ku riwirúami níima<TS3>(Lk. 8.16-18)Alí Jesusi ayena cho jeaneli: Tarapé wesi pólaga wilama bilé chopé rajáami echo'ná ri'lé pachá biléana sikolichi, nibilé wilama echo'ná ri'lé pachá biléana jubechi. Chopi si'néami pagótami ripabé ne galá machiná niráa wilama echi chopé rajáami mapurigá aboni echirigá ne galá machílama si'néami mapu ikí mo'wíko echo'ná pachá kalírali. Achigórigá 'wérali ju mapu Riosi Ra'íchala ne galá nawisárami níima mapurigá si'neami pagótami ne galá machimea.
¡'Yemi máputamo a nakeko, ne galá namsi!
Alí Jesusi ayena cho jeaneli: Suwaba ne galá 'natasi mapurigátamo kipunú. Átamo ne galá 'nátaga kipúsagá, 'yémitamo waminabi galabé machíami níibo, mapujiti Riosi 'yemi mi waminabi machírama.
Mapujiti echi mapu ne galá machiko, waminabi 'yárami níima mapurigá binói waminabi galá machimea. Chopi echi mapu ketasi machiko, arigá 'yérami níima echi mapu binói machili.
Echi turío rakala galá a'wíAlí Jesusi ayena cho jeaneli: Mapalí echi pagótami galá nijéwaga olá mapurigá Riosi nulé aboni, echalí arigá ikimea aboni mapurigá ikí mapalí bilé rijói we ichá echi turío echo'ná wi'yérali.
Mapujiti echi rijói rokogó chopi we kochí, alí biché sinibí bi'yá we asísimi. Chopi echi turío galá a'wisáa, walú ochero. Alí echi rijói ketasi machí churigá omero echirigá ochériya echi turío.
Alí echi turío ne galá raké echo'ná wi'yérali ichisúwa. Alí ne bachá galá ochérasa, muréensa pe wilibeko echo'ná mulalachi galá raké.
Alí ma gala rakéachi, echi mapu ichali we yáati sikirema, mapujiti ma galá sébali echi turío sikirékowachi.
Echi mostasa rakala<TS3>(Mt. 13.31-32; Lk. 13.18-19)Alí Jesusi jeaneli: Nijeni 'yemi mi irétaga binela mapurigátamo galá machiboa mapu churigá galá nulá Riosi.
Mapalí Riosi we nulé echi pagótami, mapuyiri echi táa mostasa anilíwami rakala ju, mapu bilé rijói echo'ná wi'yérali ichá. Mapujiti echi mostasa rakala ne wabé táa ju, alí auché bilé ne tabéala raká tarapé auché bilé nirú jena'í wichimóbachi.
Chopi mapalí ma ichisuwa, galá a'wisáa, walú ochérasa, o'weli otowata. Alí echi o'weli chuluguí echo'ná ri'lé pachá galá kábama.
Mapurigá Jesusi irétaga ra'íchali<TS3>(Mt. 13.34-35)Alí Jesusi echirigá irétaga binérali Riosi Ra'íchala mapuyénasí aboni galá omérali machigá bineya.
Binói chopi irétaga niráa ra'íchali echi jaré aboni. Alí mapalí echi jaré mapu Binói binérali waná awínali muchili, alí Binói galá ruyeli aboni mapu churigá aniwáami níili suwaba.
Jesusi ku ra'ámali echi wabé jiwérami iká<TS3>(Mt. 8.23-27; Lk. 8:22-25)Echalí rawé ma alíwachi Jesusi jeaneli echi aboni: Ma echo'ná walú ba'wírali bo'ónala simabo.
Alí ma ariwesa echi wikabé pagótami, echi jaré binéami echo'ná biléana bárkochi, echo'ná walú ba'wírali moba iyénamichi muchiga, ku simíbali. Alí aboni ayena cho toli echi Walubela Jesusi. Alí ayena cho aboni yuwa ku simíbali auché jaré kúuchi barko, echo'ná walú ba'wírali moba 'yénami.
Chopi ke sayiná ne wabé jiwériga ikali. Echijiti echo'ná pachana bárkochi, walú ba'wírali moba yénamichi, ne noguí buchili ba'wí.
Alí Jesusi we kochigá bu'wili echo'ná biléana mosobétachi, echo'ná bárkochi jubáami. Alí echi jaré binéami jeanigá ku achali: Binériami, ¿Kéchami tamujé tamí natimá? ¡Ma suwibóaré!
Alí Jesusi asísaga ku ra'ámali echi iká. Alí jeaneli echi walú ba'wí: ¡Kilí asagá! Alí echi walú ba'wí we yáati ne galá siwega ku wilíbali.
Alí Jesusi jeaneli echi jaré mapu Binói binérali: ¿Churékulátamo echirigá majajali? Ayena cho jeanigá rukueli: ¿Churékulátamo ketasi galá bichíili?
Alí aboni ne wabé majajali mapujiti aboni ketasi galá machili churigá Jesusi echirigá omérali ra'ama echi wabé iwéami iká, mapujiti echi iká arigá galá nijéwali, echi walú ba'wí ayena cho.
Jesusi ku sa'wali bilé rijói mapu wabé chati riablo aliwala aliwéami níili<TS3>(Mt. 8.28-34; Lk. 8.26-39)Alí aboni sili echo'ná walú ba'wírali bo'ónala mapo'ná Garátachi anilíwachi ju.
Alí mapalí Jesusi ku machínali echo'ná bárkochi jonsa, we yaa echo'ná nawali bilé rijói mapu wabé chati riablo aliwala aliwéami níili, echi mapu echo'ná jaréana risochí chu'wechi jonsa nawali.
Echi rijói echo'ná biléana risochí chu'wechi bitéami níili. Binói ne wabé aparúami níili. Echijiti ke wesi omérali wiya jiti bolagá achayá, nirapé omérali echi jiero wiya jiti bolagá achayá.
Echo'ná piréami pagótami arigá wisabé bulali echi rijói sikálachi, echi jiero wiya jiti. Ayena cho wisabé echirigá bulali binói ronólachi, chopi binói sinibí wabé omériga ripúnali echi jiero wiya. Echijiti ke wesi galá omérali echi rijói.
Binói sinibí rawé, sinibí rokogó echo'ná kawichí wabé sinaka iyénali, echo'ná risochí chu'wéchi ayena cho. Alí a binói riteti michoka iyénali.
Alí echi rijói mikabé jonsa riwisá, we sapú echo'ná Jesusi yuwa 'maga, bacháami wéemi raweka chokoba wilíbali.
Alí o'weli sinaga jeaneli: ¿Pírimi olama tamí yuwa, Mujé Jesusi? Mujemi echi Riosi ripabé riwigáchi atíami Ranala ju. Wabé nimí tani Riosi jiti, mapurigami ketasi tamí risúu olama.
Alí binói je'ná jerigá aníli mapujiti Jesusi ma bachá nuleli echi wabé chati riablo aliwala jeanigá: ¡Ku machínaga echo'ná pachana je'ná rijóochi jonsa, mujé wabé chati riablo aliwala!
Alí Jesusi rukueli echi rijói jeanigá: ¿Chu mi riwé? Alí echi rijói jeaneli: Wikabé sontarsi ni riwé mapujítita wikabé ju.
Alí echi rijói ne wabé risúu anigá tali mapurigá Jesusi ketasi miná waná julama echi jaré wikabé riablo aliwala mapu echo'ná pachana binói rijóochi muchili.
Echijiti ne suwaba echi jaré isena riablo aliwala we risúu anigá tali jeanigá: Tamujé tamí echo'ná wikabé kóchichi pachana julá, mapurigata echo'ná pachana mo'wiboa.
Alí Jesusi echirigá risensia 'yali. Alí echi wikabé wabé chati riablo aliwala we yáati ku 'machínasa, echo'ná pachana echi rijóochi jonsa, we sapú mo'wili echo'ná pachana echi wikabé mapuyena okuá mili kóchichi. Echijiti echi wikabé kochi ke sayiná echo'ná ripá jonsa wabé majaga júmsaga, echo'ná biléana koláachi ri'lena rujuiga, waminá ri'lé ba'wírali silili.
Alí echi jaré kochi mélami we sapú ku simíbali, echo'ná walúlachi piréami suwaba ruyébiya mapurigá ikili. Echo'ná mulubé noligá kawichí piréami ayena cho ruyérami níili. Echijiti wikabé pagótami 'nébiya simíbali mapurigá ikili.
Alí aboni echo'ná sili mapo'ná Jesusi asali. Alí aboni riwali echi rijói mapu chabénala wikabé wabé chati riablo aliwala aliwéami níili. Chopi ma galá ku 'natasa, ma galá ku napacha asali. Echijiti echi wikabé pagótami ne wabé majali.
Alí echi jaré mapu galá riwáliko, galá ruyeli suwaba mapurigá ikili echi rijói jiti mapu chabénala wikabé wabé chati riablo aliwala aliwéami níili. Ayena cho ku ruyeli mapurigá ikili echi wikabé kochi.
Alí si'néami echo'ná piréami pagótami chótali risúu anigá anée mapu echi Walubela Jesusi ma ku simea echo'ná jonsa.
Alí Jesusi auchécho siné 'moli echo'ná ripá moba bárkochi, mapurigá Binói echo'ná asagá ku simea echo'ná aboni kawíwalachi jonsa. Chopi echi rijói mapu chabénala wikabé wabé chati riablo aliwala aliwéami níili, risensia tánali mapurigá binói ayena cho Jesusi yuwa simea.
Chopi Jesusi tarapé risensia 'yasa, jerigá aneli: Echo'ná kemi bitélachi ku simigá. Ku ruyemi echi jaré kemi ritémawa mapurigá echi Walubela Riosi wabé galá natimaka olali mi yuwa.
Alí echi rijói ku simisá ruyeli ne si'néami echo'ná makóina o'wélachi piréami mapurigá echi Walubela Jesusi echirigá wabé omériga olali binói yuwa. Alí ne si'néami echo'ná piréami ne wabé 'nátaga kipuli mapalí echi rijói echirigá ruyeli aboni.
Jesusi ku owíntali bilé tiwé ma mukúami<TS3>(Mt. 9.18-26; Lk. 8.40-56)Alí Jesusi ma ku simili echo'ná biléana bárkochi walú ba'wírali iyénamichi ripá moba asagá. Alí Binói ma nawasa echo'ná auché biléana waná suwé, auchecho siné ne wikabé pagótami napawili Binói yuwa.
Alí echo'ná nawali bilé rijói Jairo riwéami, echi mapu ayena cho walula níili echo'ná echi jaré Juríosi pagótami ri'obáwalachi. Alí biché echi Jairo riwisáa echi Jesusi, echo'ná bacháami wéemi raweka chokoba wilíbali mapo'ná Jesusi asali.
Alí we risúu anigá jeanili: Keni malá ma mukuméaré. Wakiná tamí yuwa simí, Mujé sikala jiti nochogá ku sa'wá, mapurigá binói ketasi mukumea.
Alí Jesusi we yáati simili binói yuwa, chopi wikabé pagótami ne cha'igá najátali Jesusi yuwa.
Ayena cho echo'ná inárali bilé mukí mapu we léniga nayúami níili, makói miná okuá bamíbali jonsa.
Alí echi mukí chabé jonsa ne wabé nayúami níili. Alí wikabé óyami wisabé nakili mapu ówima, chopi tarapé ku sa'wisá, binói waminabi okoli. Alí binói ma káraga suwábali echi jaré binói níwala namuti, echi óyami natétiya.
Alí mapalí echi mukí námali echi pagótami Jesusi jiti rugá ra'icháchanachi, alí binói, wikabé yuwa, jubáami nawagá nochali Jesusi napáchala.
Mapujiti binói mukí jerigá 'nátali: Chopi echi Jesusi napáchala nochásagáni, ma galá ku sa'wárami níimani.
Alí echi mukí ma nochasa echi Jesusi napáchala, ma ke sayiná ketasi waminabi lénali, chopi binói galá machili mapu ma ku sa'wárami níili.
Alí Jesusi we yáa machili mapurigá Binói echirigá ku sa'wali bilé. Echijiti ku kuwana 'néniga, Binói jeanigá rukueli echi jaré wikabé mapu Binói yuwa najátali: ¿Chigá nochali tamí napáchala?
Alí echi jaré mapu Binói binérali jeaneli: Mujé galá machí mapu wikabé pagótami mi wabé rachina. ¿Churékulami jeaní: Chigá tamí nochali?
Chopi Jesusi noligá 'nénali mapurigá galá riwimea chigá nochalo Binói.
Alí echi mukí we sayirúmaga majali mapujiti binói galá machili mapurigá ma galá ku sa'wárami níili. Alí binói we yáa bacháami Jesusi yuwa wéemi raweka, chokóbaga wiligá ne bichíwali ku ruyeli suwaba mapurigá ikili.
Alí Jesusi jeaneli: Mukí, Nijé ma nimí ku sa'wali mapujítimi galá bichíili. We kaníliga ku simigá mapujítimi ma ketasi auché siné echirigá nayuma.
Alí Jesusi abijí ra'íchachi, jaré rijói echo'ná sili mapu echo'ná echi Jairo bitélachi jonsa simíbami níili. Aboni jeaneli echi Jairo: Mujé malala ma mukuli. ¿Churékulami waminabi kumé echi Binériami?
Chopi mapalí Jesusi námali echi jaré echirigá aníachi, Binói jeaneli echi Jairo: ¡Ketasi majá! ¡Chopi galá bichíi!
Alí Jesusi chopi risensia 'yali mapu Binói yuwa simea echi Pegro, echi Jakobo ayena cho, echi Juani, echi mapu Jakobo rijimala níili, asíchiko.
Alí mapalí Jesusi nawali echo'ná Jairo bitélachi, Binói riwali wikabé pagótami ne wabé buchuwí anigá o'weli nalákachi.
Alí Jesusi galá machili mapu Binói galá ku owíntama echi tiwé mapu ma mukúami níili. Echijiti Binói jeaneli echi jaré pagótami: ¿Churékulátamo echirigá we buchuwí anigá nalaka? Je'ná tiwé, tamí jiti ketasi mapurigá mukúami ju, chopi kochíami niráa ju.
Alí echo'ná muchúami pagótami wabé kachigá tiníchali echirigá aníachi Jesusi. Alí Binói ku machí júuli ne si'néami aboni. Alí binói yuwa bayéraga echi tiwé 'wénawala, ayena cho echi jaré bikiyá Binói yuwa 'yénami, echo'ná pachá bakili mapo'ná echi mukúami tiwé bu'wíli.
Alí echi tiwé we sapú ku asísali. Ma ketasi mukúami níilasa, galá iyénali mapujiti makói miná okuá bamíbami níili. Alí si'néami echo'ná muchúami pagótami ne wabé majajali.
Chopi Jesusi we iwéami nuleli mapu ke wesi ruyema mapurigá echirigá ikili. Alí nuleli mapu ko'wáami yama echi tiwé.
Jesusi ku nawali echo'ná Nasarétachi<TS3>(Mt. 13.53-58; Lk. 4.16-30)Alí Jesusi echo'ná jonsa ku simisáa, echo'ná Binói kawíwalachi ku nawali. Echi jaré mapu Binói binérali ayena cho Binói yuwa sili.
Alí mapalí isábawachi rawé níili, echalí Jesusi chótali nawésiya echo'ná echi jaré Juríosi pagótami ri'obáwalachi. Alí wikabé pagótami wabé 'nátaga, kilí kipuga, a'nagupi jeanigá rukueli: ¿Churigá galá omero je'ná rijói echirigá ne wabé galá machigá ra'icha, ne suwaba namuti jiti rugá? ¿Churigá galá omero nochogá ku sa'wayá echi jaré nayúkami?
Alí aboni a'nagupi jeaneli: Tamujeta galá machí je'ná rijói. Binói echi tábala sipáami ju, echi María ranala. Ayena chota galá machí echi Jakobo, echi José, echi Júrasi, echi Simoni, mapu si'néami je'ná aboni, Binói ritémawala ju. Ayena cho jena'í tamujé yuwa muchuwi Binói a'wayela. Alí echo'ná piréami ketasi bichíili mapu Jesusi bilepi Riosi Ranala níili, mapujiti aboni chabénala táa káachi galá machili echi Binói.
Alí Jesusi jeaneli: Ne si'néami pagótami galá o'wiké bilé walula Riosi jiti nawésami, chopi echo'ná binói kawíwalachi piréami ketasi o'wiké, echi jaré binói ritémawala ketasi cho, echi jaré echo'ná binói bitélachi piréami ketasi cho.
Alí mapalí Jesusi echo'ná Binói kawíwalachi iyénali Binói ketasi omérali wabé omériga olayá, chopi pe okuáa nayúkami ku sa'wali, Binói sikala jiti nochogá.
Jesusi ne wabé siwega 'nátali mapujiti aboni tarapé bichíili. Alí pe kinana Binói nawésiya iyénali echo'ná ne suníami mulubé noligá rijówachi.
Jesusi júuli nawisánala echi jaré makói miná okuá<TS3>(Mt. 10.5-15; Lk. 9.1-6)Alí Jesusi bayeli echi jaré makói miná okuá mapu Binói binérali. Echalí okuá niráa nawisánala júulaga, Jesusi ne galá jiwératali mapurigá aboni omérama ku machí a'waya echi jaré we chati riablo ariwala, echo'ná jaré pagótami sulálachi muchúami.
Ayena cho nuleli mapurigá aboni tarapé biyiri tomea echo'ná buwichí simiba. Chopi nuleli mapu ibílipi bilé tisola tomea; ayena cho nuleli mapu ketasi tomea nibilé chiwáwala, ayena cho mapu ketasi tomea ko'wáami, ayena cho mapu nirapé tomea wenomí.
Ayena cho Jesusi nuleli mapu wáasi wichila chopi akarasa, ibílipi bilepi napacha napachama.
Ayena cho jeaneli: Mapalítamo chi'libábiya mo'wiboa echo'ná biléana kalírali, echo'ná bilénapi kalírali aripisi mapuyénasítamo ku simiba echo'ná walúlachi jonsa.
Alí mapalí biléana piréami ketasi 'yemi mi narésagá, nirapé 'yemi mi námanalasagá, alí mapalítamo ku simabo echo'ná jonsa, ne galá bi'wasi echi napisó mapu ri'leka 'yemi ralálachi chukúbali. Echirigátamo ku ruyebo mapurigá aboni wabé chati oláami ju. Alí echi we chati oláami pagótami echo'ná Sorómachi anilíwachi piréami, ayena cho echo'ná Gomórachi anilíwachi piréami ne wabé wi'nijírami níima echalí ne jubá suwibáluwachi rawe. Chopi echi jaré pagótami mapu ke námanaliko 'yemi nawésawala ne wabé simírami wi'nijírami níima echalí rawé.
Alí aboni ma simasa nawésali mapurigá echi jaré pagótami bukulíwami, galabé niráa ku 'natama.
Alí aboni ayena cho ku machí a'wali wikabé wabé chati riablo aliwala echo'ná pachana echi jaré chati oláami pagótami sulálachi muchúwamichi jonsa, ayena cho aboni akeite uchugá wikabé ku sa'wali echi jaré nayúkami.
Echi Juani mi'lirúami níili<TS3>(Mt. 14.1-12; Lk. 9.7-9)Alí echi walula silíami Erorsi riwéami galá machili je'ná jeyiri, mapujiti kanápuromí piréami pagótami ma galá machili echi Jesusi jiti ra'ichálawachi. Echijiti echi Erorsi echirigá namsa jeanili: Echi Rijói echi Juani níima mapu chabénala pagóami níili. ¡Echiko ma mukúami níili, chopi ma ku owínaliré! ¡Echijiti je'ná binói ne wabé omériga olá!
Alí auché jaré jeanili: Je'ná Rijói echi Elíasi níimalé. Auché jaré jeanili: Bilé walula Riosi jiti nawésami ju, mapurigá echi auché jaré ki'yá piréami Riosi jiti nawésami.
Alí echi Erorsi je'ná jerigá namsa jeanili: Ne bichíwali je'ná rijói echi Juani níimaré, echi mapu nijé chabé nulali ripunánala binói kutálachi. ¡Binói ma mukúami níili, chopi ma ku owínaliré!
Echi Erorsi echirigá anili mapujiti chabénala binói nulali bachánala echi Juani, mapujiti echi Eroríasi riwéami mukí wabé sayérali echi Juani. Alí echi Eroríasi echi Jilipi riwéami rijói upila níili. Alí echi Jilipi, echi binói Erorsi rijimala níili, chopi echi Erorsi arigá chapili echi Eroríasi mapurigá binói upila niráa. Echijiti echi mukí we sayérali echi Juani.
Mapujiti echi Juani jeaneli echi walula Erorsi: Tarapé risensia níili mápumi chapimea kemi rijimá upila mapurigá kemi upí niráa.
Echijiti echi Eroríasi riwéami mukí we kichili echi Juani, ayena cho we nakili mapurigá echi Juani mi'lirúami níima, chopi ketasi omérali mi'ayá.
Mapujiti echi walula Erorsi arigá we galá nirali echi Juani mapujiti binói galá machili mapu echi Juani wabé galabé oláami níili. Echijiti Erorsi galá tibútali echi Juani, mapurigá echi mukí ketasi nulama chibi olánala; ayena cho echi Erorsi galá námali echi Juani nawésawala, chopi ketasi 'me nijéwanali.
Alí echi mukí Eroríasi riwéami arigá 'nátaga machili mapu churigá mi'lirúami níima echi Juani, mapujiti echi Erorsi walú omáwali echalí rawé sébachi mapalí binói ranálati. Echalí binói ayena cho si'néami bayeli mapu ikí igúsuwami níili echo'ná Galiléachi piréami, echi auché jaré o'wéala ayena cho, echi jaré kapitani ayena cho.
Alí echo'ná pachá mapo'ná echi walula omáwali, echo'ná bakili bilé tiwé mapu echi Eroríasi riwéami mukí ranala níili. Echi tiwé we awili mapurigá echi jaré rijói we 'nema. Alí echi Erorsi we kaníliga 'nénali mapalí echi tiwé awili, ayena cho echi auché jaré o'wéala wabé kaníliga 'nénali. Alí echi Erorsi jeaneli echi tiwé: Tamí tani mapu ikí namuti mi nakí. Nijé nimí 'yama.
Ayena cho jeaneli: Ne bichíwali nimí ané: Nijé nimí 'yama suwaba mapu ikimi tamí tani. Ne nasípasí nimí 'yama keremá mapu ikí nijé niwa. Alí nijeni ne wabé níwami ju, mapujítini ne walula silíami ju.
Alí echi tiwé machí simigá jeanigá rukueli kepu iyé: ¿Pírini tánama? Alí binói iyela nijéwaga jeaneli: Tani mapurigami 'yárami níima echi Juani mo'ola, mapujiti nijeni we nakí mapu mi'lirúami níima echi Juani mapu pagóami ju.
Alí echi tiwé we sapú ku bakili echo'ná pachá mapo'ná echi Erorsi asali. Alí jeaneli: Nijeni nakí mápumi we yáati echo'ná biléana bitólachi achagá, tamí 'yama echi Juani mo'ola, mapu pagóami ju.
Alí echi walula Erorsi echirigá namsa ne wabé siweli. Chopi mapujiti binói ma echirigá ne bichíwaga niráa aneli echi tiwé, echijiti binói ma ketasi nakili mapu 'yékama. Echijiti binói arigá nulali olánala mapurigá echi tiwé nakili, mapujiti echi auché jaré o'wéala ayena cho galá námali mapurigá echi Erorsi echirigá bichíwaga aneli echi tiwé.
Alí echi walula Erorsi we yáa júuli bilé sontarsi ripuna 'nolánala echi Juani mo'ola.
Alí mapalí echi jaré mapu echi Juani binérali ma galá machisá je'ná jerigá ikíichi, aboni echo'ná sisáa ku chapili echi Juani mukúami sapala. Alí chu'wiróbiya ku toli aboni.
Jesusi kówali malí mili pagótami<TS3>(Mt. 14.13-21; Lk. 9.10-17; Jn. 6.1-14)Alí echi jaré mapu Jesusi júuli nawisánala, si'néami ku napawisa Binói yuwa suwaba ku ruyeli mapu ikí namuti aboni olali mapalí aboni nawésiya 'yénali.
Alí Jesusi nijéwaga jeaneli: Auché biléana waná suwé simabo mapurigátamo galá isábabo. Binói echirigá aneli mapujiti wikabé pagótami echo'ná napawísali, alí auché jaré wabé a'yáapi ku simásali. Echijiti echi jaré mapu Jesusi binérali ketasi chirigá omérali ko'yá, mapujiti echi wikabé pagótami we kumeli.
Alí aboni echo'ná bo'ónala biléana waná kawichí suwé simíbali, echo'ná biléana bárkochi ba'wírali moba iyénamichi muchiga.
Chopi mapalí aboni echirigá ku simíbali, echi wikabé pagótami ne suníami echo'ná o'wéalachi piréami galá riwali mapu Jesusi ayena cho simili, echi jaré mapu Binói binérali yuwa. Echijiti echi wikabé pagótami echo'ná ba'wírali suwé jonsa, wichí jaga jumsa, arigá ne bachá sili echo'ná o'ónala mapo'ná Jesusi Binói nawama riwéali.
Alí Jesusi nawasa echo'ná waná suwé, we yáati riwali wikabé pagótami echo'ná napawika muchúami. Alí Binói we natimali echi pagótami mapujiti aboni mapurigá wikabé bo'wá níili, mapu tarapé téeli bilé mélami. Echijiti Jesusi wikabé namuti nawésali aboni.
Alí mapalí ma we alíwachi níili, echi jaré mapu Jesusi binérali, echo'ná sisá mapo'ná Binói asali, jeaneli: Ma we aliwa. Jena'í wabé waná kawichí ju.
Echijiti ku julá echi wikabé pagótami, mapurigá aboni echo'ná mulubé rijówachi simíbaga ralimea ko'wáami, mapujiti aboni tarapé niwa mapu ko'mea.
Alí Jesusi jeaneli: ¡'Yemi aboni 'yasi mapurigá ko'mea! Chopi echi jaré mapu Binói binérali jeaneli: Tamujé ketásita omérabo ko'wáami ralayá, mapuyena okuá mili peso natéami, mapurigata 'yabo echiyena wikabé pagótami.
Alí Jesusi jeanigá rukueli: ¿Chu kíputamo ko'wáami niwa 'yémi? ¡Simíbaga 'nébasi! Alí aboni ma galá machigá jeaneli: Malí kúuchi pani nirú, ayena cho nirú okuá rochí.
Alí Jesusi nuleli mapurigá echi wikabé pagótami echo'ná kasalátali rojuaga muchima.
Alí si'néami aboni echirigá rojuaga muchíbali, bilé ciento niráa, ayena cho malisa makói niráa.
Alí Jesusi chapili echi malí pani, ayena cho echi okuá rochí. Alí ripá riwigachi 'nénaga, natétara agá ra'íchali Riosi yuwa. Alí rojuánaga echi malí pani, Binói 'yali echi jaré mapu Binói binérali mapurigá nachútama echi wikabé pagótami; ayena cho rojuánaga nachútali echi okuá rochí ne si'néami pagótami.
Alí si'néami echi wikabé pagótami ma kosá, ne galá posali.
Alí ma sunisa ko'yá, makói miná okuá walírali ku napabuli echi kúuchi pani chi'wáami tibíami, ayena cho echi kúuchi rochí chi'wáami tibíami.
Alí echi pagótami mapu galá posaka ko'wali, mapuyena malí mili rijói níili.
Jesusi echo'ná walú ba'wírali moba wiligá iyénali<TS3>(Mt. 14.22-27; Jn. 6.16-21)Echalí Jesusi we yáati bachá júuli echi jaré mapu Binói binérali mapurigá aboni bachá simama echo'ná bo'ónala walú ba'wírali suwé, mapo'ná Becháirachi anilíwachi níili. Alí aboni echo'ná pachá biléana bárkochi muchiga ku simíbali. Chopi Jesusi ketasi ku simili aboni yuwa, mapujiti Binói echi wikabé pagótami ripóriya tibili.
Alí Jesusi ma ku ripórasa echi wikabé pagótami, waminá ripá rabó simili, mapurigá Binói bi'neli niráa ra'ichama Riosi yuwa.
Alí mapalí ma we rokogó níili, echi barko pe bukulí echo'ná nasipa walú ba'wírali inárali. Chopi Jesusi we bi'neli asali echo'ná biléana walú ba'wírali suwé.
Alí Jesusi echo'ná mikabé jonsa riwali echi jaré binéami mapu ne wabé risíami níili, mapujiti aboni wabé nóchali, kusí ku'línaga simíriya echi walú barko, echo'ná walú ba'wírali moba iyénami. Chopi echi barko arigá ketasi 'me simili, mapujiti echi iká we ku kuwana rakibuli. Alí echalí bi'yá chónachi Jesusi ba'wichí moba wiligá ináraga nawali echo'ná mapo'ná aboni sírali. Alí Binói waminá bacháami simíranaga olali.
Chopi mapalí aboni riwali Jesusi echo'ná walú ba'wírali moba wiligá inárami, echalí aboni ketasi machili mapu echi Jesusi níilo. Chopi bilé chu'wí mayega, aboni wabé majaga sinákali,
mapujiti si'néamika riwali echi Jesusi echo'ná walú ba'wírali moba wiligá inárami. Alí aboni riwisá, ne wabé majajali, mapujiti aboni ketasi cho machili mapu echi Jesusi níilo, chopi Binói we sapú ra'íchali echi aboni jeanigá: We kanílisi. Nijeni ju. Ketasi majasi.
Alí Jesusi echo'ná bárkochi walú ba'wírali moba iyénamichi bakisá, echo'ná pachá, aboni yuwa asíbali. Alí ke sayiná ariweli ikayá. Chopi aboni ne wabé majaga 'nata muchili.
Alí aboni echirigá ne wabé majali mapujiti aboni ketasi cho machili mapu echi Jesusi ne wabé Walubela níilo. Aboni galá riwali mapalí Binói, pée okuáa ko'wáami chapigá, arigá wabé omériga olali mapurigá ne wikabé muwéwali, mapuyénasí Binói galá omérali ne wikabé pagótami kóoya; chopi aboni arigá ketasi cho machili mapu Jesusi ne suwaba omérami níilo, mapujiti aboni we biwárami suléami níili.
Jesusi ku sa'wali wikabé nayúkami echo'ná Jenesarétachi piréami<TS3>(Mt. 14.34-36)Alí mapalí aboni miná bo'ónala Jenesarétachi anilíwachi sili, echalí aboni echo'ná suwé buleli echi barko mapurigá echo'ná chukumea.
Alí mapalí aboni ku 'machínali echo'ná bárkochi jonsa, echo'ná piréami pagótami we yáa galá machili echi Jesusi.
Echalí aboni ne suníami mulubé rijówachi júmaga, echo'ná jonsa pali ne si'néami mapu ikí nayúkami níili. Alí ibili nayúami nawoka pálati echo'ná mapo'ná Jesusi asali.
Alí echo'ná mapu ikínomí rijówachi iyénali Jesusi, ayena cho mapu ikínomí o'wéalachi iyénali, ayena cho mapu ikínomí ipó mapo'ná Binói iyénali, echo'ná mulubé buwichí ro'wárati si'néami mapu ikí nayúkami níili. Alí mapalí Jesusi echo'ná simírama riwéali, aboni risensia tánali mapu ibili niráa echi jaré nayúkami galá chapimea Jesusi napáchala suwilá. Alí si'néami mapu ikí chapili echi wi'lí napachala suwilá, we yáati ku sa'wárami níili.
Echi jaré namuti chati 'nátali ju, mapu wabé chati sulélatama echi pagótami<TS3>(Mt. 15.1-20)Alí jaré o'wéala binériami rijói, Bariseo anilíwami, echo'ná sili mapo'ná Jesusi asali. Ayena cho sili jaré rijói echo'ná Jerusalémachi jonsa simíbami mapu Riosi nulalila binériami níili.
Mapujiti echi jaré Bariseo anilíwami binériami, ayena cho si'néami echi auché jaré Juríosi pagótami ke siné ko'wali, ketasi bachá niráa wisabé si'winárigá panígasagá. Alí aboni sinibí echirigá olali mapujiti aboni o'wéarawala mapu chabé ki'yá piréali sinibí echirigá olali.
Echijiti sinibí mapalí echi jaré Juríosi ku sili echo'ná aboni pirélachi, echo'ná auché jaréana rijówachi jonsa, echalí aboni ketasi ko'wali, a ketasi bachá niráa wisabé si'winárigá panígasaga. Alí aboni auché jaré wikabé echiyiri namuti olali mapurigá echi jaré chabé ki'yá piréami o'wéala olali. Alí aboni echirigá sinibí si'winárigá pabákali echi jaré labá, echi jaré sikolí ayena cho, echi jaré basi asíchiko.
Alí echi jaré Bariseo, ayena cho echi jaré nulalíwami binériami, aboni we rukueli Jesusi jeanigá: ¿Churékula echi jaré mapu Mujé binérali ketasi echirigá olá mapurigá echi jaré chabé ki'yá piréami o'wéala sinibí olali? Aboni ketasi bachá si'winárigá panígasa, arigá we ko'wá.
Alí Jesusi nijéwaga jeaneli: Echi walula Isaíasi ne bichíwaga nawésali 'yemi jiti rugá, máputamo wabé 'yékaka oláami ju, mapalí binói je'ná jerigá osali:Je'ná pagótami chumuchí chopi ra'íchaga aní mapu aboni wabé tamí o'wiké.Chopi aboni arigá ketasi ne sulachí niráa, bichíwaga tamí galé.
Alí aboni ketasi bichíwali niráa tamí o'wiké,chopi nawesa mapurigá echi jaré pagótami nulá.Alí aboni wepi 'yékaka aní mapu Riosi achigórigá nulá.
Mapujítitamo ma ariweli Riosi nulalila. Jípitamo chopi nijéwaga olá mapurigá jaré pagótami nulá, mapujítitamo wisabé si'winárigá pabaka echi jaré sikolí, ayena chótamo wisabé echirigá pabaka echi jaré basi, ayena chótamo auché jaré echiyiri wikabé namuti olá.
Alí Jesusi ayena cho jeaneli: 'Yémitamo tarapé o'wiké Riosi nulalila. Chopi 'yémitamo si'winárigá achigórigá olá mapurigá chabé ki'yá jonsa, sinibí olali echi jaré 'yemi pagótamawala.
Alí echi Moisesi je'ná jerigá osali mapurigá osirúami ju echo'ná Riosi Ra'íchala osilíwalachi: Galá o'wiké kemi onó, echi kemi iyé ayena cho. Echi mapu wabé yóniga anéko kepu onó, echi kepu iyé omá, échiko waminá mi'lirúami níima.
Chopi 'yémitamo aní mapu galá risensia ju mapu bilé rijói jeanema kepu onó, kepu iyé omá: Mani Riosi 'yali suwaba echi jaré nijé níwala namuti. Echijítini ma ketasi omero waminabi mi ku'wíriya.
Alí bilé rijói echirigá anésagá kepu 'wénawa, alí 'yémitamo aní mapu ma ketasi arigá 'wérali ju mapurigá waminabi ku'wírama kepu onó, kepu iyé omá.
Alí 'yémitamo echirigá ologá tarapé galabé nirali Riosi Ra'íchala. Chópitamo nijéwaga olá mapurigá echi auché jaré pagótami binela. Echirigátamo auché jaré wikabé chibi yiri namuti olá.
Alí Jesusi auchecho siné bayegá echi pagótami, jeaneli: Galá namsi. Ne galá machisí Nijé ra'íchala.
Ayena cho jeaneli: Echi pagótami ketasi chirigá chati sulélama mapujiti aboni ko'wá echi jaré ko'wáami mapu ketasi risensia ju mapu aboni ko'mea. Chopi echi pagótami we chati sulela mapujiti aboni wabé nakí mapu chati olama.
¡'Yemi máputamo galá nakéami ju, galá namsi!
Alí mapalí Jesusi ariweli echi wikabé pagótami, Binói echo'ná pachá kalírali ku bakili. Alí echi jaré mapu Binói binérali we rukueli mapu churigá aniwáami níili mapurigá Binói echirigá irétaga nawésali.
Alí Jesusi jeanigá rukueli: ¿Kéchatamo cho galá machili mapurigani irétali? ¿Kéchatamo machí mapu echi ko'wáami mapu ikí bilé rijói ko'wá, ketasi chirigá omero chati suléami niwayá echi rijói?
Echi ko'wáami ketasi bakí echo'ná rijói sulálachi, chopi echo'ná binói ropálachi bakisá, echo'ná jonsa we simírama. Echalí Jesusi echirigá anigá ruyeli mapu ne suwaba ko'wáami galá risensia ju mapu ko'mea, mapujiti echi ko'wáami ketasi chati suréami niwá echi pagótami.
Alí Jesusi ayena cho jeaneli: Echi jaré namuti mapu echo'ná pachana echi jaré pagótami sulálachi jonsa ku machínako, echi chopi ju mapu we chati suléami niwá echi pagótami.
Mapujiti echo'ná pachana echi pagótami sulálachi jonsa ku 'machina echi jaré wabé chati 'nátali. Ne si'néami pagótami chati suléami ju, echijiti echi jaré mapu ma niwíami ju, arigá auché jaré wiká isena yuwa kochí; echijiti echi auché jaré mapu ketasi cho niwíami ju ayena cho wabé chati ologá, wiká yuwa kochí. Echi pagótami wabé chati suléami ju, echijiti aboni wabé nakówaka ko'yáami ju;
echijiti aboni we chigórami ju; echijiti aboni wabé korúkami ju; echijiti aboni we chati oláami ju; echijiti aboni we ikaléami ju; echijiti aboni we chati ologá piréami ju; echijiti aboni we nakichika nakawélami ju; echijiti aboni wabé chati ra'íchami ju; echijiti aboni wabé chati 'nátaga nóchama; echijiti aboni wabé nataguésuli ju.
Ne suwaba je'ná jeyili wikabé namuti chati oluwáwami ku 'machina echo'ná pachana echi chati oláami pagótami sulálachi jonsa. Echijiti echi pagótami waminabi wabé chati suléami niwárami ju.
Bilé mukí si'wína bitéami galá bichíili echi Jesusi<TS3>(Mt. 15.21-28)Alí Jesusi ku simisá echo'ná jonsa, echo'ná Tírochi anilíwachi simili, echo'ná Sirónachi anilíwachi ayena cho. Alí echo'ná biléana kalírali bakigá ketasi nakili mapu echo'ná piréami pagótami machimea kumi asalo Binói. Chopi jaré arigá galá machili mapo'ná Binói asali.
Ayena cho bilé mukí, echo'ná bitéami we yámiti galá machili mapu Jesusi echo'ná asalo. Echi mukí ranala tiwé we chati riablo aliwala aliwéami níili. Echijiti echi mukí echo'ná nawagá, echo'ná bacháami wéemi raweka chokoba wilíbali mapo'ná Jesusi asali.
Alí echi mukí ketasi Juríosi anilíwami pagótami níili, chopi si'nú ra'íchami níili, ayena cho si'wina bitéami níili. Alí echi mukí wabé risúu anigá tánali mapurigá Jesusi ku machí pama echi riablo aliwala echo'ná pachana echi tiwé sulálachi jonsa.
Alí Jesusi jeaneli: Echi jaré Juríosi pagótami 'yemi mi ané kochí niráa, mapujítitamo isena pagótami ju. Echijiti ariwé mapu echi jaré mapu Riosi kúchuwala anérami ju, ne bachá ko'mea. Ketasi risensia ju chapisá echi jaré Riosi kúchuwala níwala ko'wáami, waminá kochí kóoluwa.
Alí echi mukí ku nijéwaga jeaneli: Ayena, galá ju. Chopi echi kochí, ri'lé pachá mésachi uchútami, arigá galá ko'wá echi kúuchi chi'wáami ko'wáami mapu echi kúuchi kúrowi rujuina.
Alí Jesusi jeaneli: Ne galami anili. ¡Máa ku simigá! Echi wabé chati riablo aliwala máa ku machínali echo'ná pachana mujé ranala sulálachi jonsa.
Alí echi mukí ma ku nawagá echo'ná binói bitélachi, we yáati riwali ku machínalo echi wabé chati riablo aliwala, chopi echi tiwé echo'ná pétachi bu'wili.
Jesusi ku sa'wali bilé rijói ke námiami, ayena cho ke ra'íchamiAlí mapalí Jesusi ku simili echo'ná Tírochi anilíwachi jonsa, echo'ná Sirónachi anilíwachi simíraga, ayena cho echo'ná makóina o'wéalachi simírali. Alí Binói ku nawali echo'ná walú ba'wírali suwé Galiléachi anilíwachi.
Alí Jesusi waná bayéraga, pachana echi rijói nakálachi nochali, Binói sikala jiti. Alí kachípaga, sa'liwá jiti ucheli echi rijói cha'méloachi.
Alí Jesusi ripá riwigachi 'néniga, we iwiga jeaneli: ¡Ejata! Echi mapu Jesusi ra'íchala niráa, jerigá aniwáami ju: ¡Ku iráparaga!
Alí echi rijói we yáati galá ku námali. Ayena cho binói cha'méloachi ma ku sa'wárami níili. Ayena cho ma ku omérali ra'icha.
Alí Jesusi ra'ámaga nuleli mapu ke wesi ruyema mapurigá ikili. Chopi mapalí Jesusi waminabi echirigá aneli, echi pagótami waminabi nawésali mapurigá ikili.
Alí aboni wabé 'néniga jeanili: Je'ná Jesusi suwaba ne galá olá. ¡Binói galá ku sa'wá echi pagótami mapu ke námiami ju! ¡Ayena cho Binói galá ku ra'icháraga olá echi pagótami mapu ke omérami ju ra'icha!
Jesusi kowa nawó mili pagótami<TS3>(Mt. 15.32-39)Alí echalí rawé wikabé pagótami napawili mapo'ná Jesusi asali, chopi aboni tarapé téeli mapu ko'mea. Echijiti Jesusi bayegá jeaneli echi jaré mapu Binói binérali:
Wabeni natimá je'ná wikabé pagótami mapujiti ma bikiyá chi'leli mapu jonsa aboni tamí yuwa muchuwi. Alí aboni ma ketasi niwa ko'wáami.
Alí bicheni ke kóosa, ku julásagá echo'ná aboni pirélachi, jaré aboni ketasi omérama simiba echo'ná buwichí, mapujiti jaré aboni mikabé jonsa simíbali.
Alí echi jaré mapu Jesusi binérali jeaneli: ¿Churigata kóobo je'ná wikabé pagótami jena'í mikabé kawichí?
Alí Jesusi jeanigá rukueli: ¿Chu kipu ko'wáami niwa 'yemi? Alí aboni jeaneli: ¡Chópita niwa kichao kúuchi pani!
Alí Jesusi nuleli echo'ná muchínala echi wikabé pagótami. Alí Binói chapigá echi kichao kúuchi pani, ma natétara 'yasa Riosi, galá rojuánali. Alí Binói 'yali echi jaré mapu Binói binérali mapurigá aboni nachútaga 'yama echi jaré wikabé pagótami.
Ayena cho nirúali pe okuáa rochí. Je'ná jiti Jesusi, Riosi yuwa ra'íchaga, natétara 'yasa, ayena cho nurali nachutánala.
Alí ne si'néami echi wikabé pagótami ma kosá, ne galá posali. Alí ma sunisa ko'yá, kichao walírali buchíami ku napabuli echi kúuchi chi'wáami ko'wáami tibíami.
Echalí echi pagótami mapu ko'wali, ne wikabé, nawó mili níili. Alí Jesusi ma ripóraga, ku júuli echo'ná aboni pirélachi.
Echalí Jesusi ku bakili echo'ná bárkochi ba'wírali moba yénamichi. Alí echi jaré mapu Jesusi binérali ayena cho Binói yuwa mo'wisá, si'néami echo'ná muchiga, auché biléana ku simíbali mapo'ná Ramanútachi anilíwachi níili.
Echi jaré Bariseo we sayera Jesusi<TS3>(Mt. 16.1-4; Lk. 12.54-56)Alí jaré o'wéara binériami Bariseo anilíwami rijói, echo'ná Jesusi yuwa sigá, wabé sayéraga ra'íchali Binói yuwa, mapujiti aboni ketasi bichíili mapu Riosi ne bichíwali jiwérawa 'yari mapurigá Jesusi ne wabé omériga olama mapurigá ke wesi auché jaré pagótami omero echirigá olayá. Echijiti aboni tánali mapurigá Jesusi we yáati wabé omériga olama sinepi niráa mapurigá aboni echirigá galá machimea acha Binói ne bichíwali echirigá omérali olayá.
Alí Jesusi we iwiga jeanili: ¿Churékula je'ná pagótami we taní mápuni Nijé we omériga olama sinepi niráa? Aboni chopi we nakí mapu 'nema Nijé echirigá oláachi.
Alí Jesusi echo'ná ariwesa echi jaré o'wéala binériami Bariseo anilíwami rijói, auchécho ku bakili echo'ná pachá bárkochi, echo'ná walú ba'wírali moba iyénami.
Echi jaré Bariseo wabé 'yékaka binérali<TS3>(Mt. 16.5-12)Alí echi jaré mapu Jesusi binérali ke newalali ko'wáami nutuguériya. Alí aboni pe bilepi pani chopi nutugueka sírali echo'ná bárkochi ba'wírali moba iyénamichi.
(Echi jaré pani echi levadura anilíwami jiti niwaliwa.) Alí Jesusi jeaneli: Ne galá 'nesa, a aboni tibusi mapurigátamo miná ariwebo echi jaré Bariseo níwala levadura anilíwami, ayena cho ariwesi echi Erorsi níwala levadura.
Alí echi jaré mapu Jesusi binérali a'nagupi ra'íchaga chótali jeaniyá: Binói echirigá ra'icha mapujítita ketasi wikabé nutuguérali echi jaré pani, mapujiti echi pani echi levadura achigá niwaliwa.
Alí Jesusi galá machili mapurigá aboni mayeli mapu Binói echirigá ra'íchali echi pani jiti rugá; chopi Jesusi echirigá aneli mapurigá aboni ketasi olama mapurigá echi jaré Bariseo ologá binérali, nibilé mapurigá echi jaré Erorsi amígowala binérali. Echijiti Jesusi auchécho siné rukueli jeanigá: ¿Churékulátamo a'nagupi ra'íchaga aní máputamo ketasi wikabé nutuguérali echi pani? Ayena cho rukueli jeanigá: ¿Kéchatamo cho machí mapurigá Nijé wabé omériga olali? ¿Áchatamo echiyena wabé biwárami suléami ju?
¿Kéchatamo busuchí jiti ritiwá? ¿Nirapéchatamo nakachí jiti nami? ¿Kéchatamo newalá?
Chabé mapalini rojuániga nachútali echi malí pani, echi malí mili rijói koya, ¿chukíputamo walírali ku buchíwaga napabuli, echi kúuchi chi'wáami pani tibíami? Alí aboni jeaneli: Echalita buchíwali makói miná okuá walírali.
Ayena cho Jesusi jeaneli: Alí mapalini rojuániga nachútali echi kichao pani echi auché jaré nawó mili rijói koya, ¿chukíputamo walírali ku buchíwaga napabuli, echi kúuchi chi'wáami pani tibíami? Alí aboni jeaneli: Echalita buchíwali kichao walírali.
Alí Jesusi jeaneli: ¿Kéchatamo cho machí mapu Nijeni wabé omérami ju, suwaba namuti olayá?
Jesusi ku sa'wali bilé rijói ke machíliamiAlí aboni echo'ná bo'ónala Becháirachi anilíwachi sili. Alí mapo'ná Jesusi asali, echo'ná pálati bilé rijói ke machíliami. Alí echi jaré mapu pali, wabé risúu anigá tánali mapurigá Jesusi, Binói sikala jiti nochogá, ku sa'wama echi rijói.
Alí Jesusi chapigá echi ke machíliami rijói sikala, waná toli echo'ná rijówachi jonsa. Alí Jesusi kachípaga, sa'liwá jiti ucheli echi ke machíliami busílachi. Alí rukueli jeanigá: ¿Áchamo ma galá machili?
Alí echi mapu ke machíliami níili, ma ku 'néniga jeaneli: ¡Mani ritiwá 'yénami echi pagótami! ¡Chopi nijeni ritiwá mapurigá jaré rojuá 'yénami niráa!
Alí Jesusi, echo'ná binói bitélachi, ku júuli echi rijói, jeanigá: Ketasi simí echo'ná rijówachi, nibilé wesi ruyé mapurigami ikili.
Pegro aní mapu echi Jesusi, Walubela Cristo ju<TS3>(Mt. 16.13-20; Lk. 9.18-21)Alí Jesusi simili echo'ná jaréana rijówachi mapo'ná mulipi níili echo'ná walúlachi Sesarea Jirípochi anilíwachi. Echi jaré mapu Binói binérali ayena cho simíbali. Alí echo'ná buwichí síraga, Jesusi jeanigá rukueli echi aboni: Echi auché jaré pagótami, ¿Chigá tamí mayé?
Alí aboni ku nijéwaga jeaneli: Jaré mayé mapu Mujé, echi Juani ju mapu chabénala pagoli echi pagótami. Auché jaré mayé mápumi echi Elíasi ju, mápumi ma ku nawali jena'í wichimóbachi. Auché jaré mayé mápumi bilé Riosi jiti nawésami ju, mápumi ki'yá bitéali jena'í wichimóbachi, chopi mápumi ma ku owínali.
Alí Jesusi jeanigá rukueli: 'Yemi, ¿chigátamo tamí mayé? Alí echi Pegro ku nijéwaga jeaneli: Mujé ju echi Cristo anilíwami. Riosi mi wilali mapurigá Walubela Nigúurami niráa.
Alí Jesusi we nuleli mapurigá aboni ke wesi echirigá ruyema Binói jiti.
Jesusi bachá niráa jeanigá nawésali mapu Binói mi'lirúami níima<TS3>(Mt. 16.21-28; Lk. 9.22-27)Alí Jesusi chótali jeanigá nawésiya mapu Riosi wilali Binói mapurigá Ku'wíriami niráa. Ayena cho jeanili mapu Binói ne wabé kichiga, risúu olálami níima, echi jaré o'wéala Juríosi jiti. Ayena cho jeanili mapu Binói echirigá wabé kichiga, risúu olárami níima, echi jaré o'wéala sacerdote jiti, ayena cho echi jaré nulalíwami binériami jiti. Alí Binói Jesusi ayena cho jeanili: Echi jaré pagótami tamí mi'limea, chopi mapalini ma mi'lirúami níisa, echalini bikiyá chi'ligá auchecho siné ku owínama.
Alí Jesusi je'ná jerigá ne machiná niráa, ne bichíwaga aneli. Alí echi Pegro pe waná bayéraga jeaneli mapu ketasi 'wérali níima mapurigá Jesusi echirigá olárami níima.
Alí Jesusi ku kuwana 'nénali echi auché jaré mapu Binói binérali. Alí Binói jeaneli echi Pegro: ¡Miná waná simigá! ¡Mujé chopi ra'icha mapurigá echi riablo, Satanasi riwéami! ¡Mujé tarapé 'nata mapurigá Riosi 'nata, chópimi 'nata mapurigá echi auché jaré pagótami 'nata!
Alí Jesusi bayeli echi jaré mapu Binói binérali, echi auché jaré pagótami ayena cho. Alí Binói jeaneli: A jaré 'yemi olánalasagá mapurigá Nijé nakí, ketasi waminabi olasi mapurigá 'yemi aboni chopi nakí. Chopi sinibí rawé nijéwaga olasi mapurigá Nijé 'yemi mi nulema, ayena cho arigá anachasi maparítamo risúu olárami níibo, achigórigá mapurigá Nijé anachama mapalini wabé risúu olárami níima.
Mapujiti mapuyíripi rijói jena'í wichimóbachi chopi kanílaga bitélanaliko, échiko chopi miná mukumea. Alí mapuyíripi rijói mapu olánaliko mapurigá Nijé nakí, ayena cho echi mapu Riosi chopi Ra'íchala jiti bichíinalaga biteko, échiko ne sinibí niráa bitélama.
Ayena cho jeaneli: A bilé rijói ne suwaba mésagá jena'í wichimóbachi nirúami namuti, alí arigá miná mukusá, je'ná echiyiri rijói arigá tarapé chirigá ku'wíratami níima suwaba echi jaré wikabé namuti jiti.
Mapujiti bilé rijói ma mukúami níisa ketasi omérama we yáati auchecho ku bitéliya jena'í wichimóbachi. Nibilé wesi omérama, a ne suwaba jena'í wichimóbachi nirúami wenomí jiti natétiya.
Jena'í wichimóbachi piréami pagótami wabé chati oláami ju, ayena cho aboni tarapé galá bichíyami ju. Echijiti a bilé rijói tamí jiti riwélasagá, ayena cho riwélasagá Nijé Ra'íchala jiti, Nijé ayena choni riwíima je'ná jeyiri rijói mapalini ku nawama jena'í wichimóbachi, echi jaré o'wéala Riosi kapitánawala yuwa. Riosi tamí wilali mapurigá Ku'wíriami niráa. Alí mapalini ku nawama jena'í wichimóbachi, echalí Nijeni ne wabé Walubela níima mapurigá Nijé Onolá ne wabé simírami Walubela ju.
Ayena cho jeaneli: Ne bichíwali 'yemi nimí ané mapu jaré 'yemi jena'í jáwami ketasi cho suwibóatamo, ke cho 'nénasa mapurigá Riosi wabé oméraga nulá.
Jesusi si'nú nakulíwarami níili<TS3>(Mt. 17.1-13; Lk. 9.28-36)Alí pe kinana, ma simírasachi usani rawé, echalí Jesusi simili echo'ná waná biléana ripabé rabó. Alí Jesusi bayérali echi Pegro, echi Jakobo ayena cho, echi Juani asíchiko. Alí echo'ná bacháami aboni yuwa Jesusi ke sayiná si'nú nakulíwarami níili, ne galabé ratábami niráa.
Alí Jesusi napáchala we galá ratábami niwárami níili. Ne wabé simírami rosákami níili, ketasi mapurigá kipalí. Alí tarapé wesi jena'í wichimóbachi piréami galá omero echiyena wabé rosákami niwayá.
Echalí ke sayiná okuá rijói echo'ná aboni yuwa jábali, echi mapu Elíasi níili, echi Moisesi ayena cho, mapu chabé ki'yá bachá piréali jena'í wichimóbachi. Alí aboni we ra'íchali Jesusi yuwa.
Alí Pegro jeaneli echi Jesusi: Binériami, ¡Ne wabé galá ju mapurigata jena'í muchuwi! Galá níima jena'í niwásata bikiyá kalí látami. Bilé Mujé níwala níima. Auché bilé echi Moisesi níwala níima. Auché bilé echi Elíasi níwala níima.
Echalí echi jaré Jesusi yuwa binéami ne wabé majajáratami níili. Echijiti echi Pegro ketasi machili churigá ra'íchalo.
Alí echo'ná ke sayiná ne wabé bimoli. Echalí Riosi Binói ke sayiná echo'ná bimolírali jonsa ra'íchaga jeanili: Je'ná ju keni Raná, mápuni wabé galé. ¡Galá namsi Binói ra'íchala!
Echalí we yáati ku kawili echi bimolí. Alí echi jaré binéami we yáati ke wesi riwali echo'ná aboni yuwa jáwami, chopi bi'neli Jesusi riwali echo'ná aboni yuwa wilíami.
Alí mapalí aboni ku tikina sírali echo'ná ripá rabó jonsa, echalí Jesusi ra'ámaga nuleli echi aboni mapu ke wesi ruyema mapurigá aboni riwali echo'ná ripá rabó; chopi nuleli mapurigá aboni echirigá ku ruyema mapalí Binói ma mi'lirúami níisa, auchecho ku owinsa.
Echijiti aboni tarapé wesi ku ruyeli, chopi aboni a'nagupi jeanigá rukueli: ¿Churigá aniwáami ju mapurigá Binói aní: Mapalini ma mi'lirúami níisa, auchecho siné ku owínama?
Alí aboni rukueli jeanigá: ¿Churékula echirigá aní echi jaré nulalíwami binériami mapu echi Elíasi bachá niráa ku nawama jena'í wichimóbachi?
Alí Jesusi ku nijéwaga jeaneli: Ne bichíwali ju mapu echi Elíasi bachá nawagá, ne bukulíwami niwama suwaba namuti; ayena cho jeaneli: Riosi tamí wilali mapurigá Ku'wíriami niráa. Alí tamí jiti rugá osirúami ju echo'ná Riosi Ra'íchala oselíwalachi mapurigani wabé risúu olárami níima, ayena cho mapurigani wabé kichírami níima.
Alí Nijé 'yemi nimí ané mapu ma nawali bilé rijói jena'í wichimóbachi mapu achigórigá jiwériga olali mapurigá echi Elíasi olali chabé ki'yá rawé. Chopi jena'í wichimóbachi piréami o'wéala ma chíbirigá olali echi rijói yuwa ne suwaba mapurigá aboni nakili, echirigá mapurigá bachá niráa osirúami níili echo'ná Riosi Ra'íchala osilíwalachi mapurigá ikimea riwéali binói.
Jesusi ku sa'wali bilé towí mapu wabé chati riablo aliwala aliwéami níili<TS3>(Mt. 17.14-21; Lk. 9.37-43)Alí ku tiguínaga echo'ná ripá jonsa, echo'ná ku sili mapo'ná echi auché jaré binéami buwigá muchili. Alí wikabé pagótami napawika muchili echo'ná echi jaré binéami yuwa. Echalí jaré nulalíwami binériami wabé na'áwaga ra'íchali echi aboni yuwa.
Alí mapalí echi wikabé pagótami riwali Jesusi, si'néami aboni echo'ná júmaga ne wabé kaníliga narépali.
Alí Jesusi jeanigá rukueli: ¿Churékulátamo echirigá ra'icha aboni yuwa?
Alí echi wabé chati riablo aliwala wabé jiwériga nulé echi keni raná. Echijiti echi keni raná wabé ronénaga, ramichí ki'lákaka, ri'lé bu'wiba. Echijiti binói tarapé jiwera. Jipi nijeni tánali echi jaré mapu Mujé binérali mapurigá aboni ku machí pama echi we chati riablo aliwala. Chopi aboni ketasi omérali.
Jesusi ku nijéwaga jeaneli: ¡Báa! 'Yemi pagótami ketásitamo bichíyami ju. ¿Chu yénasí arigá 'wérali ju mápuni 'yemi yuwa asimea? ¿Chu yénasí echirigani anachama 'yemi jiti, mapujítitamo ketasi bichíi? ¡Wakiná tosí echi towí!
Alí echo'ná Jesusi yuwa pálati echi towí, echi mapu wabé chati riablo aliwala aliwéami níili. Alí echi riablo aliwala galá riwisá echi Jesusi, ne wabé jiwériga nokérali echi towí. Alí echi towí echo'ná wi'yérali ri'nagápulaga, bu'wíraga, ne wabé ronénali.
Alí Jesusi jeanigá rukueli echi towí onolá: ¿Kilíbuko jonsa je'ná jerigá risúu olárami níili? Alí binói onolá jeaneli: Chabé táaga jonsa.
Alí echi riablo aliwala wisabé chokéami wabé mi'linálaga, echo'ná na'írali pasá, echo'ná we rokóochi ba'wírali ayena cho. ¡A mi omérasagá tamujé tamí ku'wíriya, galá tamujé natimaka ku'wiro!
Alí Jesusi nijéwaga jeaneli: ¿Kéchami bichíi mapurigani galá omero? Mapalimi galá bichíi Riosi, mujemi galá omérama ne suwaba namuti olayá.
Alí echi towí onolá we yáati o'weli ra'íchaga jeaneli: ¡Ayénani galá bichíi Riosi! ¡Tamí ku'wiro mapurigani waminabi galá bichíima!
Alí mapalí Jesusi riwali wikabé pagótami echo'ná napawísiami, Binói we yáati nuleli echi we chati riablo aliwala mapu echo'ná pachana towírali asali. Alí jeaneli: Mujé we chati riablo aliwala mápumi ke námtiga, ke ra'íchami niwá je'ná towí, Nijé nimí nulé: ¡Ku machínaga echo'ná pachana towírali jonsa! ¡Tarapé auché siné ku bakí echo'ná pachana towírali!
Alí echi we chati riablo aliwala o'weli sinaga, wabé jiwéraga nokérali echi towí. Alí echi riablo aliwala ma ku machínali echo'ná pachana towírali jonsa. Echalí echi towí mapurigá mukúami niráa tibili. Echijiti echi jaré wikabé jeanili: ¡Ma mukúami ju!
Chopi Jesusi chapigá echi towí sikala, galá ku achali. Alí echi towí galá ku wilíbali.
Alí mapalí Jesusi bakili biléana kalírali. Alí Binói echo'ná bi'neli atíachi, echi jaré mapu Binói binérali jeanigá rukueli: ¿Churékula tamujé ketasi galá omérali ku machí paya echi wabé chati riablo aliwala?
Alí Jesusi jeaneli: Je'ná jeyili riablo aliwala chopi ku machina mapalítamo we tánabo Riosi, ayena cho mapalítamo wi'libé niráa ketasi kopoa ko'wáami, mapurigátamo echirigá Riosi chópitamo yuwa ra'ichabo.
Jesusi auchecho siné nawésaga aní mapu Binói mi'lirúami níima<TS3>(Mt. 17.22-23; Lk. 9.43-45)Alí echo'ná jonsa ku simasa, echo'ná Galiléachi anilíwachi kawírali simárali. Alí Jesusi ketasi nakili mapu echo'ná Galiléachi piréami machimea mapu Binói echo'ná iyénali.
Mapujiti Jesusi chopi binériya iyénali echi jaré mapu Binói yuwa binéami níili. Alí Binói jeanigá binérali: Riosi tamí wilali mapurigá Ku'wíriami niráa, chópini nijírami níima mapurigá echi pagótami o'wéarawala nurama tamí mi'línala, chopi mapalini ma mi'lirúami níisa, bikiyá chi'rigá auchecho ku owínamani.
Alí aboni tarapé machili churigá aniwáami níili mapurigá Jesusi ra'íchaga anili, ayena cho we majali rukueya.
¿Chigá walula níima tamujé aboni yuwa?<TS3>(Mt. 18.1-5; Lk. 9.46-48)Alí aboni echo'ná Kapernaúmachi anilíwachi walúlachi sili. Alí mapalí Jesusi echo'ná pachá kalírali asali, Binói rukueli echi jaré binéami jeanigá: ¿Piri jítitamo rugá ra'íchali mapalítamo echo'ná buwichí sírali?
Chopi aboni wabé riwéraga, ketasi ku nijéwanali, mapujiti echo'ná buwichí aboni chopi a'nagupi na'áwaga ra'íchaga sírali, mapujiti ibílipi niráa jerigá 'nátali: Nijé binói ne walula níimani echi auché jaré yuwa.
Alí Jesusi echo'ná asíbaga, bayegá echi jaré makói miná okuá binéami, jeaneli: Echi mapuyíripi nakiko mapu ne walula níima echi auché jaré 'yemi yuwa, échiko ne jubá níraga mapurigá chopi ku'wíraga olama si'néami 'yemi yuwa.
Alí Jesusi chapigá bilé táa towí, echo'ná aboni yuwa nasipa achali. Alí echo'ná Binói sikálachi mutuka, jeaneli echi jaré mapu Binói binérali:
Echi rijói mapuyíripi kaleko je'ná jeyili kúuchi, mapujiti binói galá tamí bichíi, échiko ayena cho we tamí galé. Alí echi mapu yíripi tamí galeko, ayena cho we galé Riosi, echi mapu tamí júuli jena'í wichimóbachi.
Echi mapu ketasi tamujé tamí sayérako, échiko tamujé tamí yuwa ju<TS3>(Lk. 9.49-50; Mt. 10.42)Alí echi Juani jeaneli: Binériami, tamujeta riwali bilé rijói mapu miná machí a'wali echi jaré riablo aliwala echo'ná jaré pagótami sulálachi jonsa mapalí binói we ra'íchaga anili Mujé riwalá. Alí bicheta jeaneli mapu ketasi risensia níili mapurigá binói echirigá olama, mapujiti ketasi tamujé tamí yuwa iyena.
Alí Jesusi jeaneli: Ketasi echirigá ra'amasi, mapujiti mapalí bilé rijói galá omero echirigá wabé omériga olayá mapujiti binói galá tamí bichíi, echi yiri rijói ketasi we yáati tamí sayéraga ra'ichama.
Mapujiti echi mapu ketasi tamujé tamí sayérako, échiko tamujé tamí yuwa ju.
Ne bichíwali 'yemi nimí jeané: Mapuyíripi rijói 'yemi mi pe táa namuti 'yásagá, mapurigá pe táa ba'wí niráa bajínala, mapujítitamo Cristo níwala ju, échiko arigá galá ku natétarami níima.
Ketasi galá ju we chati olárasa echi auché jaré pagótami<TS3>(Mt. 18.6-9; Lk. 17.1-2)Alí Jesusi ayena cho jeaneli: Mapuyíripi rijói we chati olárasagá bilé táa mapu tamí jiti bichíyami ju, échiko ne wabé simírami chati olá. Ne bachá niráa, ne galá níili echiyiri rijói miná walú ba'wírali pátami níisa, echo'ná binói kutárachi bilé matá jiti burugá, mapurigá binói ketasi echirigá chati oláriami níima echi bilé táa mapu tamí bichíi.
Alí a kemi siká mi chati olárasagá, ¡Miná ripuná! Waminabi ne galá níima, mujé echirigá sikamochi niráa bitélasa jena'í wichimóbachi, mapurigami pe minánomí arigá sinibí niráa bitélama echo'ná ripá riwigachi. Alí ketasi galá níima echirigá mi okuá sikeka, arigá echo'ná ri'lé riáblochi pátami níisa, mapo'ná echi walubé na'í, we rajáami, tarapé siné cho'wíami níima.
Mapujiti echo'ná ri'lé riáblochi nirúami kuchíwali tarapé siné suwí, ayena cho echo'ná nirúami walubé na'í tarapé siné cho'wí.
Alí a kemi ronó mí chati olárasagá, ¡Miná ripuná! Waminabi ne galá níima, mujé echirigá kasimochi niráa bitélasa jena'í wichimóbachi, mapurigami pe minánomí arigá sinibí niráa bitélama echo'ná ripá riwigachi. Alí ketasi galá níima echirigami okuá roneka, arigá echo'ná ri'lé riáblochi pátami níisa, mapo'ná echi walubé na'í, we rajáami, tarapé siné cho'wíami níima.
Mapujiti echo'ná ri'lé riáblochi nirúami kuchíwali tarapé siné suwí, ayena cho echo'ná nirúami walubé na'í tarapé siné cho'wí.
Mapujiti echo'ná ri'lé riáblochi nirúami kuchíwali tarapé siné suwí, ayena cho echo'ná nirúami walubé na'í tarapé siné cho'wí.
Alí ne si'néami 'yemi ne wabé risúu olárami níibo, mapurigátamo waminabi galá bichíyami níibo Riosi. Alí suwaba echi jaré namuti máputamo ko'ogá 'yabo Riosi, ne galá akáwarami níima.
We galá ju echi koná, chopi a echi koná ketasi 'me akáami níisa, ketasi chirigá auchecho siné ku galá akáami niwárami níima. Echijiti ne galabé nílasi 'yemi, achigórigá mapurigá echi koná ne galabé ju, ayena cho kilí rijóilasi a'nagupi.
Jesusi binérali mapu ketasi risensia ju mapu ku rojuama echi jaré mapu ma niwíami ju<TS3>(Mt. 19.1-12; Lk. 16.18)Alí Jesusi echo'ná Kapernaúmachi anilíwachi walúlachi jonsa ku simigá, echo'ná Juréachi anilíwachi kawírali ku nawali, ayena cho echo'ná bakochi Joránachi anilíwachi bo'ónala ku nawali. Alí echo'ná piréami auchecho siné napawísachi echo'ná Jesusi yuwa, Binói auchecho siné nawésali echi aboni mapurigá Binói sinibí olali.
Echalí jaré o'wéala binériami, Bariseo anilíwami rijói echo'ná sisáa, wabé wi'nijíinalaga jeanigá rukueli: ¿Acha risensia ju mapu bilé rijói upéami miná ariwema binói upila?
Alí Jesusi ku nijéwaga jeanigá rukueli: ¿Churigá osirúami ju mapurigá echi walula Moisesi 'yemi mi nuleli?
Alí aboni jeaneli: Echi walula Moisesi risensia nijali mapu bilé rijói arigá ariwema binói upila, mapalí echi rijói bilé osilí jeanigá niwasa mapu binói ma ariweli echi binói upila.
Alí Jesusi jeaneli: Echi walula Moisesi chopi 'yemi mi echirigá osagá nuleli mapujítitamo wabé biwárami suléami ju.
Ayena cho jeaneli: Ki'yá chokichí mapalí Riosi niwali ne suwaba namuti, echalí Riosi niwali bilé rijói, miná bilé mukí yuwa.
Echijiti bilé rijói ariwema kepu onó, kepu iyé omá, alí binói upema kepu upí.
Alí echi mapu okuá juko, échiko mapurigá bilepi niráa níima. Ma ketasi mapurigá okuá ju, chopi okuánika bilepi niráa ju.
Echijiti ketasi risensia ju mapu ku rojuama echi jaré mapu ma niwíami ju, mapujiti Riosi ma echirigá napabuli.
Alí mapalí aboni echo'ná pachá biléana kalírali muchili, echalí echi jaré mapu Binói binérali galá rukueli churigá aniwáami níili je'ná.
Alí Jesusi jeaneli: Mapuyíripi rijói ariwesa kepu upí, alí auché bilé upésagá, échiko wabé chati siti ólá, mapujiti ma ariwesa echi ne binói upila, auché bilé si'nú mukí yuwa kochí.
Ayena cho bilé mukí ariwesa kepu kuná, alí auché bile yuwa kunésagá, echi mukí ayena cho we chati olá, mapujiti ma ariwesa echi ne binói kunala, auché bilé si'nú rijói yuwa kochí.
Jesusi galabéraga ané echi jaré kúuchi<TS3>(Mt. 19.13-15; Lk. 18.15-17)Alí jaré pagótami echo'ná pali jaré kúuchi mapurigá Jesusi, Binói sikala nochama echo'ná abónichi. Alí echi jaré mapu Jesusi binérali ra'ámaga aneli echi jaré pagótami mapu ketasi pama echi kúuchi.
Chopi mapalí Jesusi je'ná jerigá námali, echalí Binói yóniga jeaneli: Ariwesi mapu echi kúuchi wakiná tamí yuwa simama. Tarapé kumesi aboni, mapujiti Riosi galá nulé si'néami echirigá bichíyami.
Ne bichíwali Nijé 'yemi nimí jeané: Ne si'néami echi jaré kúuchi galá bichíi Riosi. Alí echi jaré pagótami mapu ketasi echirigá bichíiko Riosi, échiko ketasi chirigá Riosi níwala níima.
Echalí Jesusi galá mutuka echi jaré kúuchi, echo'ná moba aboni mo'ólachi nochogá, alí Riosi yuwa ra'íchaga jeaneli: Keni Onó, ne galá nisé je'ná kúuchi.
Bilé rijói wabé níwami<TS3>(Mt. 19.16-30; Lk. 18.18-30)Alí mapalí Jesusi pe minabi simigá inárali, echalí bilé rijói we 'maga nawali echo'ná Binói yuwa. Echi rijói echo'ná bacháami Binói yuwa wéemi raweka chokoba wiligá jeaneli: ¿Churigani ologá bitérama, mapurigá echirigani olasa, ne sinibí bitéami níimani?
Alí Jesusi ku nijéwaga jeanigá rukueli: ¿Churékulami tamí we galabé ané? Riosi bi'nélipi we galabé ju.
Mujé galá machí mapu Riosi je'ná jerigá nulá: Ketasi si'nú mukí yuwa kochí. Ketasi mi'yá auché jaré pagótami. Ketasi chigó. Ketasi ikaleka ra'ichá. Ketasi 'yékaka olá. Galá o'wiké kemi onó, echi kemi iyé omá.
Alí echi rijói ku nijéwaga jeaneli: Binériami, nijé sinibini echirigá galá nijéwaga olali, chabé chokichí jonsa mapalini ranálati.
Alí Jesusi we natimaga 'néniga jeaneli: Bilé namuti ketásimi cho olali. Jipi ku simigá rarinéami suwaba namuti mapu ikí mi niwa. Alí 'yami suwaba echi wenomí echi auché jaré we tisúwati. Echirigami wabé níwami níima echo'ná ripá riwigachi. Alí ne galá bichíiga, tamí najató.
Alí echi rijói ne wabé siwega 'nátali mapalí binói námali je'ná jerigá ra'íchachi Jesusi. Echirigá wabé siwega ku simili, mapujiti ne wikabé namuti níwami níili.
Alí Jesusi ne noligá 'néniga jeaneli echi jaré mapu Binói binérali: ¡Ne wabé nóchali ju mapurigá echi jaré wikabé namuti níwami galá nijéwaga olama mapurigá Riosi nulá!
Alí echi jaré mapu Jesusi binérali ne wabé chami nílaga ikigá 'nátali mapalí aboni námali echirigá ra'íchachi Binói. Alí Jesusi auchecho siné ra'íchaga jeaneli: ¡Keni kúchuwa, ne wabé nóchali ju mapurigá echi jaré wikabé namuti níwami galá nijéwaga olama mapurigá Riosi nulá!
Alí echi kameyo anilíwami namuti, walú mapurigá bilé kawé ju. Alí echi kameyo, siné káachi ketasi 'me nóchali ologá simíramiré echo'ná biléana wichárali uchíi iwáachi, chopi ne wabé simírami nóchali ju mapurigá echi jaré wikabé namuti níwami galá nijéwaga olama mapurigá Riosi nulá.
Alí aboni je'ná jerigá námaga waminabi ne wabé chami nílaga ikigá 'nátaga, a'nagupi jeanigá rukueli: ¿Chigá 'nalina galá ku'wíratami níima?
Alí echi Pegro jeanigá chótali ra'icha: Tamujeta ma ariweli suwaba tamujé níwala namuti. Alí bicheta mi yuwa najátali.
Alí Jesusi jeaneli: Ne bichíwali 'yemi nimí jeané: Jaré mapu tamí bichíiko arigá ariwema kepu kalí mapurigá aboni Riosi Ra'íchala chopi nawésiya 'yénama. Echijiti auché jaré ariwema kepu ritémawa, kepu 'wénawa keremá, kepu jubí keremá, kepu kúchuwa keremá. Alí auché jaré echijiti ariwema aboni kawíwala.
Alí ne si'néami mapuyíripi echirigá olako, aboni jena'í wichimóbachi abijí pirélaga narema bilé kiento ritémawa niráa. Ayena cho narema bilé kiento iyé niráa. Ayena cho narema bilé kiento kúchuwa niráa. Ayena cho narema bilé kiento kawí niráa. Chopi ayena cho we yóniga, kichiga a'najátarami níima. Alí waminana ma suwisáa, arigá auchecho ku pirélama ne sinibí niráa.
Chopi wikabé mapu jipi rawé ne bachá o'wéala juko, aboni pe minana we kúuchala níima. Alí wikabé mapu jipi rawé wabé kúuchala juko, aboni ne bachá o'wéala níima.
Jesusi auchecho siné bachá anili mapurigá Binói mi'lirúami níima<TS3>(Mt. 20.17-19; Lk. 18.31-34)Alí aboni echo'ná Jerusalémachi burúami moyena sírali. Alí Jesusi bachá inárali echi jaré mapu Binói binérali yuwa. Echalí echi jaré mapu Binói binérali ne wabé majaga najátali Binói yuwa. Alí Jesusi auchecho siné waná rojuánaga echi jaré makói miná okuá, galá ruyeli suwaba mapurigá ikimea riwéali.
Alí Jesusi jeaneli: Tamí galá kipusi. Riosi tamí wilari mapurigá Ku'wíriami niráa. Chopi mata moyena echo'ná Jerusalémachi simiba. Echo'ná Nijeni echi jaré o'wéala sacerdote, echi jaré nularíwami binériami 'yárami níima. Alí aboni tamí we wi'nijiga mi'linálama. Ali echo'ná isena pagótamichi nijírami níima, mapurigá aboni tamí mi'limea.
Alí aboni tamí we tiníchama, ayena cho ne wabé tamí wipisoma, ayena cho ne wabé tamí kachípama. Alí aboni tamí mi'limea. Chopi bikiyá chi'ligá, auchecho ku owínamani.
Echi Jakobo, echi Juani we taní mapu Jesusi olama mapurigá aboni nakí<TS3>(Mt. 20.20-28)Alí echi Jakobo, echi Juani napawika sisáa jeaneli: Binériami, tamujeta nakí mapurigami tamujé tamí olíima mapurigata mi tánabo. Alí je'ná okuánika Sibireo kúchuwala níili.
Alí Jesusi jeanigá rukueli: ¿Churigátamo nakí mapurigani 'yemi mi olíima?
Alí aboni jeaneli: Tamujé tamí 'ya máputa mi yuwa mulubé muchibo echalí mapalimi wabé walubératami níima. Tamujé tamí 'ya mapu bilé tamujé echo'ná Mujé yuwa watoná asimea, ayena cho mapu auché bilé echo'ná Mujé yuwa o'winá asimea.
Alí Jesusi jeaneli: 'Yemi tarapétamo machí mapurigátamo tamí tani. ¿Áchatamo anáchaga omérabo mapurigá Nijé anachama mapalini wabé simírami risúu olárami níima? ¿Áchatamo anáchaga omérabo mapurigá Nijé anachama mapalini mi'lirúami níima?
Alí aboni ku nijéwaga jeaneli: Ayénata galá omérabo. Alí Jesusi jeaneli: Ne bichíwali arigá 'wérali ju mapu 'yémitamo achigórigá anachabo mapurigá Nijé anachama, ayena cho 'wérali ju mapurigátamo ko'wirúami níibo, achigórigá mapurigá Nijé binói mi'lirúami níima.
Chopi Nijé ketasi risensia ju mápuni 'yemi mi 'yama máputamo muchibo echo'ná keni watonachi, echo'ná keni o'winachi keremá. Chopi risensia ju mapu echo'ná muchima echi jaré mapu Riosi, aboni jiti, echo'ná ma a'lárali.
Alí echi auché jaré makói, je'ná jerigá namsa, ne wabé na'áwali, echi Jakobo, echi Juani sayéraga.
Alí Jesusi bayegá echi jaré aboni, jeaneli: 'Yémitamo galá machí mapurigá echi jaré isena pagótami o'wéalawala ne wabé 'wérali nulé echi pagótami, ayena cho echi jaré aboni silínawala ne wabé 'wérali olá aboni yuwa.
Chopi 'yemi tarapé echirigá olasi. Si'winárigá mapu yíripi 'yemi mapu nakiko walula nílanala 'yemi aboni yuwa, échiko galá níima mapurigá pióntami niráa níisa, mapurigá binói chopi ku'wírama echi auché jaré 'yemi.
Alí mapuyíripi 'yemi máputamo nakiko wabé walula nílanala ne si'néami echi auché jaré 'yemi yuwa, échiko galá níima mapurigá si'néami 'yemi piónawala niráa níisa mapurigá binói chopi ku'wírama echi auché jaré 'yemi.
Alí Jesusi auchecho siné jeaneli: Riosi tamí wilali mapurigá Ku'wíriami niráa, mapurigani galá ku'wírama echi wikabé pagótami jena'í wichimóbachi piréami. Nijé ketásini nawali jena'í wichimóbachi mapurigá echi jaré pagótami chopi tamí ku'wírama. Nijeni nawali mapurigani ku'wírama echi pagótami, ayena cho mapurigani mi'lirúami níima aboni chati olalila jiti, mapurigani echijiti galá omérama ku wikáwiya wikabé pagótami.
Jesusi ku sa'wali bilé rijói ke machíriami<TS3>(Mt. 20.29-34; Lk. 18.35-43)Alí aboni sili echo'ná Jerikochi anilíwachi walúlachi. Alí mapalí Jesusi auchecho ku simiyá inárali echo'ná walúlachi jonsa, echi jaré mapu Binói binérali ayena cho sírali. Auché jaré wikabé pagótami ayena cho sírali. Alí echo'ná mulubé buwichí asali echi Batimeo riwéami rijói, echi mapu ke machíliami níili. Je'ná rijói echi Timeo riwéami rijói ranala níili. Alí echi Batimeo wenomí táa asali, mapujiti ke machíliami níili.
Alí echi Batimeo anélati mapu echi Jesusi, echo'ná Nasarétachi bitéami echo'ná simira inárali. Alí echi Batimeo chótali o'weli ra'ícha jeanigá: ¡Tamí natimá, Mujé Jesusi! ¡Mujé echi Rabili Ranala ju!
Alí wikabé pagótami yóniga ra'ámali echi Batimeo mapujiti binói wisabé echirigá o'weli ra'íchali. Chopi echi Batimeo waminabi o'weli ra'íchaga jeanili: ¡Tamí natimá Mujé Jesusi, mápumi echi Rabili Ranala ju!
Alí Jesusi námaga echirigá ra'íchachi, pe mikabé niráa wilíbali. Alí Binói jeaneli echo'ná mulubé Binói yuwa jáwami: ¡Wakiná bayesi echi rijói! Echirigá aboni jeanigá bayeli echi ke machíliami: ¡Kaníliga wirísaga! ¡Echi Walubela mi bayé!
Alí echi Batimeo echo'ná ariwesa binói kimala, we yáati pochika wilísali. Alí binói we yáati mulubéanali Jesusi yuwa.
Alí Jesusi jeaneli: ¿Piri mi nakí mapurigani mi olíima? Alí echi ke machíriami jeaneli: ¡Binériami, tamí ku machíliami niwá!
Alí Jesusi jeaneli: ¡Ku simigá! Mami galá ku machíliami ju, mapujítimi galá tamí bichíili. Alí echi ke machíliami we yáati ma galá ku omérali 'néniya, ayena cho wabé kaníliga najátali Jesusi yuwa echo'ná buwichí inárachi.
Jesusi nawali echo'ná Jerusalémachi<TS3>(Mt. 21:1-11; Lk. 19:28-40; Jn. 12:12-19)Alí mapalí aboni ma mulubé sírali echo'ná walúlachi Jerusalémachi anilíwachi, echalí mulubé simárali echo'ná rijówachi Betajechi anilíwachi, ayena cho mulubé simárali echo'ná Betániachi anilíwachi rijówachi. Alí mapalí aboni mulubé simárali echo'ná ripá rabó Olíbochi anilíwachi, Jesusi okuá júuli echi jaré mapu Binói binérali,
jeanigá: Echo'ná mulubé rijówachi simíbaga. Echo'nátamo riwiboa bilé bulito wíira chukúami, ke cho binéami asiliwa. Botániga, wakiná tosí.
A jaré 'yemi mi jeanésagá: ¿Churékulátamo botana echi bulito? Alí bichétamo jeanebo: Echi Walubela Jesusi we risensia taní. Pe téliko ku nijima.
Alí aboni simasa riwali echi bulito biléana kalírali machímanamí wíira chukúami, mapo'ná walú burúuli. Alí botánali.
Alí echi jaré Jesusi yuwa binéami ku nijéwali mapurigá Jesusi bachá niráa aneli. Alí echo'ná muchúami risénsia 'yali mapurigá aboni tomea echi bulito.
Alí aboni pali echi bulito echo'ná mapo'ná Jesusi asali. Echalí aboni kimala jiti pérasa, Jesusi aseli echi bulito.
Alí echo'ná buwichí mapo'ná Jesusi simírama riwéali, wikabé pagótami aboni kimala jiti pérali, ayena cho auché jaré rakú sawala na'línaga pérali.
Echalí echi jaré mapu Jesusi yuwa bacháami sírali, ayena cho echi jaré mapu jubáami sírali, ne si'néami o'weli ra'íchaga jeanili: ¡Tamujé tamí ku'wiro! Wabé galabé ju jená Jesusi mapu echi Walubela Riosi wilali mapurigá Walubela Nigúurami niráa.
Wabé galabé ju je'ná Jesusi mapu tamujé tamí nulema achigórigá mapurigá tamujé walúlawala Rabiri riwéami tamujé tamí nuleli. ¡Tamujé tamí ku'wiro, Mujé Riosi echo'ná ripabé riwigachi atíami!
Alí Jesusi ku nawali echo'ná Jerusalémachi. Alí echo'ná walubé Juríosi ri'obáwalachi bakisá, Binói ne noligá 'néniga riwali suwaba mapu ikí echo'ná ikili. Echo'ná jonsa auchecho ku simili echo'ná Betániachi anilíwachi mapujiti ma we alí níili. Echi auché jaré mapu Binói binérali ayena cho simíbali, Binói yuwa.
Jesusi yónali bilé chuná ke rakéami<TS3>(Mt. 21.18-19)Alí ba'alínala rawé mapalí Jesusi auchecho ku simili echo'ná Betániachi jonsa, echalí Binói ne wabé 'locheli.
Alí pée mikabé riwali bilé chuná, we sawéami. Binói echo'ná simili 'némiya acha rakéami níila echi chuná. Alí echoná nawagá, sawala chopi riwali, mapujiti ketasi cho rakéachi níili.
Echalí Jesusi ra'íchaga jeaneli echi chuná: ¡Jipi jonsa ma ke siné raké! Alí echi jaré mapu Jesusi binérali, si'néami galá námali je'ná jerigá ra'íchachi.
Jesusi machí a'wali echi jaré ralinéami echo'ná Riosi ri'obáwalachi jonsa<TS3>(Mt. 21.12-17; Lk. 19.45-48; Jn. 2.13-22)Pe wilibeko aboni ku sisáa echo'ná Jerusalémachi, Jesusi ku bakili echo'ná pachá echi walubé Juríosi ri'obáwalachi. Echalí Binói chótali miná machí a'wá echi jaré pagótami mapu echo'ná pachá, namuti ralinea 'yénali, ayena cho ku machí a'wali echi jaré mapu ralali, ayena cho Binói miná na'mínali echi jubeli mapo'ná jaré rijói wenomí nakulíwiya muchili, ayena cho Binói miná na'mínali echi jubeli mapo'ná auché jaré rijói makawi ralinea muchili.
Alí Jesusi tarapé risensia 'yali mapurigá echi pagótami wiká namuti apéraga mo'wama echo'ná pachá nasipa ri'narátachi walubé Juríosi ri'obáwalachi.
Alí Jesusi nawésali jeanigá: Echo'ná Riosi Ra'íchala oselíwalachi, je'ná jerigá osirúami ju: Suníami piréami pagótami jeanimea mapu echo'ná Riosi kalílachi ju, mapo'ná echi pagótami Riosi yuwa ra'ichama; chopi 'yémitamo ma niwali je'ná Riosi kalila mapurigá biléana risochí, chigórami pirélachi niráa.
Alí echi o'wéala sacerdote galá námali je'ná jerigá ra'íchachi Jesusi. Echi jaré nulalíwami binériami ayena cho echirigá námali. Echalí ne si'néami aboni a'nagupi ra'íchaga 'nátali mapu churigá aboni galá omérama mi'ayá echi Jesusi. Chopi aboni arigá wabé majali, mapujiti ne si'néami echi auché jaré pagótami sinibí chopi ne wabé galá kilí kipuga muchili mapalí Jesusi binéraga nawésali.
Echalí rawé ma alíwachi Jesusi auchecho ku simili echo'ná walúlachi jonsa.
Echi chuná suwaba wakicheli<TS3>(Mt. 21.20-22)Alí ba'alínala bi'yá aboni auchecho siné echo'ná ku simáraga riwali echi chuná ma suwaba wakichéami ju.
Alí echi Pegro ku 'nátaga jeaneli: Binériami ¡Nibira! Echi chuná mápumi yóniga aneli, ma suwaba wakicheli.
Chopi Jesusi ku nijéwaga jeaneli: Galá bichíisi Riosi.
Ne bichíwali 'yemi nimí jeané: Mapuyíripi jeanésagá je'ná walubé kawí chulíchi: ¡Echomí! ¡Miná tu walubé ba'wírali simigá wichimé! Alí mapuyíripi echirigá ne galá sulachí niráa bichíisagá mapu echirigá ne bichíwali ikimea mapurigá binói aneli, ayena ne suwaba ne bichíwali echirigá ikimea.
Echijiti Nijé 'yemi nimí jeané: Ne suwaba mapu ikítamo tániko Riosi, echirigátamo suwaba ne bichíwali narepo, átamo galá bichíisagá mapu Riosi echirigá 'yemi mi 'yama.
Alí mapalítamo Riosi yuwa ra'icha jawi, galá ku wikawasi echi auché jaré mapu 'yemi mi sayela, achigórigá mapurigá kétamo Onó, ripá riwigachi atíami, ayena cho ne galá 'yemi mi ku wikawa mapurigátamo we chati olali.
Mapujiti ketásitamo ku wikawásagá echi auché jaré, ayena cho echi kétamo Onó, ripá riwigachi atíami, ketasi 'yemi mi ku wikawama mapurigátamo chati olali.
¿Chigá mi risensia 'yali mapurigami je'ná jerigá olama?<TS3>(Mt. 21.23-27; Lk. 20.1-8)Alí aboni echo'ná Jerusalémachi ku sili. Alí Jesusi echo'ná walubé Juríosi ri'obáwalachi iyénachi, echo'ná Binói yuwa sili echi jaré o'wéala sacerdote echi jaré nulalíwami binériami ayena cho, echi jaré o'wéala ochérami ayena cho.
Alí aboni jeanigá rukueli: ¿Churékulami je'ná jerigá wabé 'wérali olá? ¿Chigá mi risensia 'yali mapurigami je'ná jerigá olama?
Echalí Jesusi ku nijéwaga jeaneli: Nijé ayena cho 'yemi nimí bilé namuti rukuema. Alí a yémitamo tamí galá ku ruyésagá, echalí Nijé ayena cho 'yemi nimí galá ku ruyema chigá tamí risensia 'yali mapurigani je'ná jerigá olama.
¿Acha Riosi ripá riwigachi atíami nuleli echi Juani mapurigá binói pagoma echi pagótami? ¿Acha jaré pagótami nuleli, keremá? ¡Tamí ku nijéwasi!
Alí aboni a'nagupi ra'íchaga jeanili: ¿Churigata ku nijéwabo? A tamujeta jeanésagá: Echi Riosi ripá riwigachi atíami nuleli, alí Binói tamujé tamí jeanigá ku rukuema: ¿Churékula bichétamo ketasi bichíili mapurigá echi Juani tamí jiti nawésali?
Ayena cho aboni a'nagupi ra'íchaga jeanili: Ketasi galá níimiré tamujé jeanésagá mapu echi jaré pagótami chopi nuleli echi Juani echirigá pagónala, mapujiti ne si'néami pagótami mayé mapu echi Juani ne bichíwali Riosi jiti nawésami níili. Echijiti aboni wabé majali echirigá ku nijéwiya.
Alí aboni jeaneli: Ketásita machí chigá nuleli echi Juani, echirigá pagónala. Echalí Jesusi jeaneli: Nijé ketasi cho 'yemi nimí ruyema chigá tamí risensia 'yali mapurigani je'ná jerigá olama.
Jaré pagótami chati oláami<TS3>(Mt. 21.33-46; Lk. 20.9-19)Alí Jesusi chótali irétaga ra'icha jeanigá: Bilé rijói ichali wikabé rakéami namuti, uva anilíwami; ayena cho echi rijói we galá 'yérali echo'ná mapo'ná binói ichali echi uva anilíwami, ayena cho ri'lé joka niwali mapo'ná kamínali, echi uva rakala ba'wila machí paya, ayena cho echo'ná niwali bilé ripá wilíami kalí, mapurigá echo'ná jonsa galá omériga 'nénama suwaba echo'ná ichirúami. Alí echi uva níwami, jaré pioni tibútasa, auché biléana mikabé simili.
Chopi echi auché jaré pióntami mapu echo'ná tibua muchili, chapigá wipisoli echi pióntami mapu julárami níili rojuana 'nolánala. Alí tarapé biyiri 'yasa, ku júuli.
Alí echi uva níwami rijói, auchecho bilé pioni júuli. Chopi aboni we basibuka, binói mo'ólachi chi'wánali. Alí echirigá wabé chíbirigá olasa, ku júuli.
Alí pe jubáami auchecho bilé júuli, chopi échiko aboni waminá mi'yali. Alí auchecho siné pe kinana wisabé, wikabé júuli. Alí aboni chi'wánali jaré, ayena cho ko'yali auché jaré.
Alí abijí tibili bilepi ne jubáwala echi uva níwami ranala, mapu ne wabé galérami níili binói onolá jiti. Alí echi uva níwami ne jubáami júuli echi kepu raná, jeanigá mapu aboni we galá o'wikémiré keni raná.
Chopi echi jaré pióntami galá riwisá echi ranarúami, aboni a'nagupi jeaneli: Je'ná bilepi ju echi uva níwami ranala. Je'ná ju mapu pe minana ne suwaba níwami níima, je'ná wikabé uva ichirúami. Echijiti miná mi'liboa. Alí ne suwaba je'ná ichirúami tamujé níwala níima.
Alí aboni chapigá mi'yali echi uva níwami ranala. Alí aboni, ma mi'lisáa, echo'ná ichirúamichi jonsa miná machí pali echi mukúami sapara.
¿Piri olama echi uva níwami? We yáati nawagá suwábamilé echi jaré chati oláami pióntami. Alí binói tibútama auché jaré galá oláami pióntami, mapurigá aboni we galá nochama echo'ná ichirúachi.
Ayena cho Jesusi jeanigá rukueli: ¿Kéchatamo siné 'nénali echo'ná Riosi Ra'íchala osilíwalachi mapurigá tamí jiti rugá, je'ná jerigá osirúami ju:Echi Rité mapu echi jaré kalí niwáami miná chakena pali, mapurigá ketasi galabé niráa, je'ná Rité echo'ná sitochi, ma bachá niráa achárami ju;
Echi Walubela Riosi je'ná jerigá olali; tamujeta ne galá machí mapurigá Binói echirigá ne wabé jiwériga olali?
Alí echi jaré Juríosi o'wéalawala nakili mapurigá chapigá pachá bachárami níima echi Jesusi, mapujiti aboni galá machili mapu Jesusi echirigá irétaga sayérali echi aboni. Chopi aboni ketasi chirigá chapili, mapujiti aboni wabé majali echi auché jaré pagótami. Alí aboni ma ariwesa ku simíbali.
¿Acha risensia ju natétawa echi walula silíami?<TS3>(Mt. 22.15-22; Lk. 20.20-26)Alí pe wakinana echo'ná mapo'ná Jesusi asali, jaré o'wéala Bariseo anilíwami binériami julálati, ayena cho julálati echi auché jaré mapu echi walula silíami Erorsi riwéami apanérawala níili. Je'ná pagótami kipúnala julálati Jesusi ra'íchala, mapurigá siné káachi echijiti galá omérama wi'nijiya echi Jesusi.
Alí aboni echo'ná Jesusi yuwa sisá jeaneli: Tamujeta galá machí mápumi ne bichíwaga ra'íchami ju. Ayena chota machí mápumi ketasi nijéwaga olá mapurigá echi jaré pagótami chopi mi nulé, mapujítimi ne si'néami pagótami a'nawí niráa galé. Alí bichemi ne bichíwali galá nawésaga binera mapurigata we galá bichíiga najátabo Riosi yuwa. Echijítita jipi tamujé mi rukué: ¿Acha risensia ju Riosi yuwa máputa wenomí natétabo echi walula silíami Sésara anilíwami? ¿Áchata natétabo? Siné káachi ketasi risensia keremá máputa natétabo.
Alí biché Jesusi galá machili mapurigá aboni wabé 'yékaka ra'íchali. Echijiti Binói jeanigá rukueli: ¿Churékulátamo nakí mapurigani sayéraga ra'ichama echi walula Sésara? Ayena cho jeaneli: ¡Wakiná tosí bilé wenomí chitúlami mapurigani galá 'nema!
Alí mapalí aboni echo'ná pali, Jesusi 'néniga rukueli: ¿Chigá ju jena'í wenomírali atíami? ¿Chigá riwalá ju echo'ná osirúami? Alí aboni jeaneli: Echi walula Sésara ju.
Alí Jesusi ku nijéwaga jeaneli: Galá natétasi suwaba mapu ikí echi walula Sesara anilíwami taní, chopi ayena cho 'yasi Riosi suwaba mapu ikí Binói taní.
¿Churigá ku o'wínama echi jaré ma suwíami?<TS3>(Mt. 22.23-33; Lk. 20.27-40)Alí jaré Saruseo anilíwami rijói echo'ná sili mapo'ná Jesusi asali. Je'ná aboni we binérali mapu echi pagótami ma suwíami níisa, ketasi auchecho ku o'wínama. Aboni echo'ná sisáa jeanigá rukueli:
Binériami, echi ki'yá bitéami Moisesi tamujé tamí osogá nuleli mapu a bilé rijói mukusáagá, alí echirigá mukugá ariwésagá kepu upí, chopi ketasi kúchuwami níisagá, alí arigá 'wérali ju mapu echi rijói rijimala upema echi mukí kunámami, mapurigá kúchalama. Alí echi jaré kúcharami mapurigá echi mukúami rijimala kúchuwala níima.
Alí aboni jeanili: Kichao najirémami níili. Echi bachirúami ne bachá upeli. Alí pe kinana tarapé cho kúcharasa mukuli.
Alí echi bonirúami echirigá upeli echi mukí, chopi ayena cho tarapé cho kúcharasa mukuli. Alí auché bilé pe jubáwala bonirúami upeli echi mukí. Je'ná ayena cho tarapé kúcharasa mukuli.
Echirigá kichao najirémami ibíli yuwa kuneli echi mukí. Alí ibili niráa aboni echirigá tarapé kúcharasa suwili. Ayena cho echi mukí ne jubá mukuli.
Alí echi Saruseo anilíwami rijói jeaneli: Mapalí echi jaré ma suwíami ku o'wínamiré ¿Chigá 'nalí níimaré echi mukí kunala? Mapujiti echi jaré kichao rijói ibili niráa upeli echi mukí.
Alí Jesusi ku nijéwaga jeaneli: 'Yémitamo wabé 'yékarami ju, mapujítitamo ketasi galá machí mapurigá echo'ná Riosi Ra'íchala Osilíwalachi osirúami ju, ayena cho mapujítitamo ketasi galá machí mapurigá Riosi wabé omérami ju.
Alí Jesusi jeaneli: Mapalí echi jaré ma suwíami ku o'wínama, echalí aboni tarapé wesi jubema, nirapé wesi kunema, chopi mapurigá echo'ná ripá riwigachi muchúami Riosi kapitánawala níima.
Alí Jesusi ayena cho jeaneli: Echi jaré ma suwíami ne bichíwali ku o'wínama. ¿Kechátamo siné 'nénali mapurigá echo'ná Riosi Ra'íchala Osilíwalachi osirúami ju? Echo'ná osirúami ju mapurigá Riosi, echi Moisesi yuwa ra'íchali echo'ná biléana ku'wíchali rajáamichi jonsa. Echalí Riosi Binói jeaneli echi Moisesi: Nijé ju echi Walubela Riosi, ayena cho Nijé abijí ju echi ki'yá bitéami Abrami Riósawala. Ayena cho Nijé abijí ju echi Isaka Riósawala, echi mapu echi Abrami ranala níili. Ayena cho Nijé abijí ju echi chabé ki'yá bitéami Jakobo Riósawala. Aboni sinibí piré tamí yuwa echo'ná ripá riwigachi.
Echi jaré mapu ikí galá bichíiko Riosi, ketasi mapurigá ma suwíami niráa ju, chopi aboni ne sinibí piréami ju, mapujiti aboni galá bichíi Riosi. 'Yémitamo we si'winárigá bichíi, echijítitamo wabé 'yékarami ju.
¿Chuyiri 'nalí ju mapurigá ne bachá nulá Riosi?<TS3>(Mt. 22:34-40)Alí bilé rijói echo'ná nawali mapu Riosi nularila binériami níili. Je'ná rijói galá námali Jesusi ra'icháchanachi echi auché jaré yuwa. Alí ne galá machigá mapurigá Jesusi ne galabé niráa ku nijéwali, je'ná rijói jeanigá rukueli: ¿Chu yiri 'nalí ju mapurigá ne bachá nulá Riosi?
Alí Jesusi jeaneli: Ne bachá niráa Riosi je'ná jerigá nulá: Galá namsi 'yemi Isaeli kúchuwala, echi Walubela tamujé Riósawala echi bilepi bi'nélipi Walubela Riosi ju.
Ne sulachí niráa ne wabé galesi echi Walubela kétamo Riósawa. Ayena cho ne suwaba kétamo iwigá niráa ne galá galési Riosi. Ayena cho ne suwaba kétamo 'nátawa niráa ne galá galesi Riosi. Ayena cho ne suwaba kétamo jiwérawa niráa ne galá galesi Riosi.
Alí Riosi pe jubáami niráa, achigó yiri je'ná jerigá nulá: Ne wabé galé echi auché jaré pagótami, achigórigá mapurigami a mujé binói niráa galé.
Ayena chomi ne bichíwaga aní mapu Riosi ne bachá niráa tamujé tamí nulé máputa echirigá ne simírami galebo Binói Riosi ne sulachí niráa, ayena cho ne suwaba keta iwigá niráa, ayena cho ne suwaba keta 'nátawa niráa, ayena cho ne suwaba keta jiwérawa niráa; ayena cho máputa wabé galebo echi auché jaré pagótami achigórigá mapurigata galé a tamujé aboni niráa. Ayena cho ne bichíwali ju máputa ayena echirigá wabé simírami niráa galésagá Riosi, alí bicheta ne bichíwali nijéwaga olabo mapurigá Riosi tamujé tamí nulé. Chopi ayénata wikabé namuti ko'yagá, ikósaga, olásagá mapurigá Riosi ayá, echirigata ketasi chirigá olabo mapurigá Riosi tamujé tamí nulé, a ketásita ne sulachí niráa galésaga Riosi.
Alí mapalí Jesusi námali mapurigá echi rijói ne galabé niráa ku nijéwali, alí Jesusi jeaneli: Pée ke 'me ayó ju mapalimi galá nijéwaga bitélama mapurigá Riosi mi nulé. Alí si'néami echi auché jaré ne wabé majali waminabi rukueli.
¿Chigá Ranala ju echi Cristo?<TS3>(Mt. 22.41-46; Lk. 20.41-44)Echalí Jesusi echo'ná walubé Juríosi ri'obáwalachi nawésaga jeanigá rukueli: ¿Churékula aní echi jaré nulalíwami binériami mapu echi Cristo anilíwami, echi walula Rabiri riwéami ranala ju?
Mapujiti mapalí echi Wabé Galabé Riosi Iwigala galá nuleli echi Rabiri, echalí echi Rabiri binói jeanigá osali:Echi Walubela Riosi Onorúami aneli echi keni Walubélawa Cristo jeanigá:Tamí yuwa asagá jena'í keni watonachi, mapuyénasí Nijé nimí jiwératama mapurigami gala omérama si'néami echi jaré mapu ikí mi sayera.
Jesusi ayena cho jeaneli: Echi Rabiri binói echirigá anili mapu echi Cristo anilíwami, binói Walubélawala ju. ¿Churigá echirigá kepu raná niráa níima?Alí echi auché jaré wikabé pagótami wabé kaníliga námali Jesusi nawésawala.
Jesusi we wi'nijí echi jaré rijói nulalíwami binériami<TS3>(Mt. 23.1-36; Lk. 11.37-54; 20.45-47)Alí Jesusi nawésaga jeaneli: Ne galabé niráa 'natasi mapurigá echi jaré nulalíwami binériami ketasi 'yemi mi 'yékama. Aboni chopi i'weli napáchaga 'yénanali, ayena cho aboni ne wabé nakí mapu echi auché jaré pagótami sinibí ne wabé o'wikeka narepama.
Alí echo'ná aboni ri'obáwalachi, aboni chopi we nakí mapu echo'ná ne wabé galabéalachi muchima, mapurigá o'wéala niráa; ayena cho mapalí aboni bayérami ju ko'núula echo'ná auché jaré pagótami pirélachi, aboni chopi we nakí mapu bachá niráa ko'mea.
Alí aboni arigá miná 'yesa echi jaré muguí kunámami kalila, alí echo'ná ri'obachi wi'lí niráa amachika olá, mapurigá echi auché jaré pagótami mayema mapu aboni ne wabé galabé oláami ju. Echijiti aboni waminabi wabé kastigo 'yárami níima.
Bilé mukí kunámami muchúwali wenomí<TS3>(Lk. 21.1-4)Siné rawé Jesusi asali echo'ná pachá walubé Juríosi ri'obáwalachi, echo'ná bacháami mapo'ná echi wenomí muchuwálawachi níili. Alí Binói riwali mapalí echi pagótami echo'ná muchúwali wenomí. Echalí wikabé echi jaré wabé níwami wikabé wenomí muchúwali.
Alí wabé risúwati mukí kunámami echo'ná nawagá, okuá kúuchi wenomí muchúwali.
Alí Jesusi bayegá echi jaré mapu Binói binérali, jeaneli: Ne bichíwali 'yemi nimí ané mapu Nijeni ne wabé simírami nilá mapurigá je'ná wabé risúwati mukí kunámami muchúwali, chópini ketasi 'me simírami nirá mapurigá echi auché jaré wabé níwami muchúwali.
Mapujiti si'néami echi auché jaré we níwami, abijí wikabé wenomí tibíika muchúwali. Chopi je'ná risúwati mukí kunámami suwaba muchúwali mapu ikí wenomíwaga, binói ko'ogá bitélama riwéali.
Jesusi bachá niráa nawésali jeanigá mapu echi walubé Juríosi ri'obáwala suwaba miná najunárami níima riwéali<TS3>(Mt. 24.1-2; Lk. 21.5-6)Alí mapalí Jesusi ku machínali echo'ná pachá walubé Juríosi ri'obáwalachi jonsa, echalí echi bilé mapu Binói binérali, jeaneli: Binériami ¡Nibira! ¡Je'ná ri'obá ne wabé galabé niráa nóchaga niwárami ju! ¡Ne wabé walubé ju!
Alí Jesusi jeaneli: 'Yémitamo wabé ba'yóriga 'neni je'ná walubé ri'obá, chopi Nijé 'yemi nimí ané mapu ne suwaba waminá najunárami níima. Jena'í tarapé bilé rité tigótami ripima.
Mapurigá ikimea echalí ne jubá rawé<TS3>(Mt. 24.3-28; Lk. 21.7-24; 17.22-24)Alí aboni echo'ná ripá rabó Olíbochi anilíwachi simíbali, mapu echo'ná bacháami echi walubé Juríosi ri'obáwarachi ju. Alí mapalí Jesusi echo'ná asíbali, echi Pegro echo'ná Binói yuwa nawali, echi Jakobo ayena cho, echi Juani ayena cho, echi Antresi asíchiko. Alí aboni jeanigá rukueli:
¿Kilíbuko je'ná jerigá ikimea? ¿Churigata galá machiboa mapalí ma mulubé sebama echalí mapalí je'ná jerigá suwaba ikimea?
Alí Jesusi jeaneli: Ne galá tibuka 'natasi 'yemi aboni, mapurigá ke wesi 'yemi mi 'yékama.
Mapujiti pe minana wikabé ibili niráa nolínama mapu wabé 'yékaka niráa jeanimea: Nijé binói ju echi Walubela Cristo. Alí echirigá anigá, wabé 'yékama wikabé pagótami.
Chopi ketasi majasi mapalítamo námabo ne wikabé sontarsi nakóami ra'ichálawachi, nirapé majasi mapalítamo námabo wikanáami nakónalawachi, mapujiti arigá 'wérali ju mapu echirigá ikimea, chopi echalí ke cho sebama echalí ne jubá suwibálawachi rawé.
Mapujiti bilé walula silíami kawíwalachi piréami wabé nakoma auché bilé walula silíami kawíwalachi piréami sayéraga. Alí biléana kawírali piréami pagótami wabé nakoma auché biléana kawírali piréami pagótami sayéraga. Alí wikanáami wabé nokomea je'ná kawí. Ayena cho wisabé ne wabé 'lochema jena'í wichimóbachi piréami pagótami. Ayena cho wikabé pagótami a'nagupi na'áwaga we nakichima. Alí je'ná jerigá chotama jena'í wichimóbachi piréami pagótami we risúu níliya, chopi pe minánomí ne wabé simírami risúu nílama.
Chopi ne galá tibusi 'yemi aboni niráa, mapujiti echi auché jaré pagótami 'yemi mi bologá tomea echo'ná bacháami echi jaré o'wéala yuwa. Ayena cho echo'ná aboni ri'obáwalachi 'yemi mi wabé wipisoma, ayena cho echi jaré o'wéala 'yemi mi bayegá, ne wabé oyérama mapujítitamo tamí bichíyami ju. Chopi je'ná jerigá ikimea mapurigá 'yémitamo galá omérabo nawésiya Nijé Ra'ichala echi aboni.
Alí ke cho sébachi echalí ne jubá rawé, arigá 'wérali ju mapurigá je'ná Galabé Riosi Ra'íchala ne suníami jena'í wichimóbachi piréami pagótami nawésalami níima.
Alí mapalí echi auché jaré pagótami 'yemi mi bologá tomea echo'ná bacháami echi jaré o'wéala yuwa, echalí ketasi wiká namuti bachá 'natasi mapu churigátamo nijéwaga ra'ichabo. Chopi echalí rawé ra'ichasi mapurigá echi We Galabé Riosi Iwigala 'yemi mi ruyema, mapujiti ketasi 'yemi chopi ju máputamo ra'ichabo, chopi echi We Galabé Riosi Iwigala 'yemi jiti ra'ichama.
Alí echalí rawé jaré nijima aboni ritémawala mapurigá aboni miná ko'wirúami níima. Ayena cho jaré onorúami nijima aboni kúchuwala mapurigá miná ko'wirúami níima. Ayena cho jaré kúcharami wabé sayéraga kepu 'wénawa, miná ko'wimea.
Echalí ne suwaba echi auché jaré pagótami 'yemi mi ne wabé kichima mapujítitamo tamí bichíyami ju. Chopi ne si'néami 'yemi máputamo arigá waminabi galabé bichíibo echalí ne jubá rawé yénasí, 'yémitamo galá ku'wíratami níibo.
(Ne si'néami 'yemi máputamo ne galá machí oselí 'néniya, ne galá machisí mapurigá aniwáami ju je'ná jeyiri.) Echi walula Riosi jiti nawésami Ranieli riwéami osali echi bilé namuti wabé chati nosobúami jiti rugá. Alí mapalí 'yémitamo ritiwá je'ná bilé namuti wabé chati nosobúami echo'ná atíami mapo'ná ketasi risensia ju, echalí ne si'néami 'yemi mapu ikítamo echo'ná Juréachi anilíwachi kawírali pireko, ne galá níima miná echo'ná jaréana ripá rabó júmsasa.
Echalí rawé sébachi arigá 'wérali níima máputamo miná júmsabo. Echijiti a jaré 'yemi echo'ná 'yemi kalílachi mulubé muchísagá, ketasi auchecho ku mo'wisí echo'ná pachá kalírali, jaré namuti uboya, chopi we yáati miná júmsasi.
Ayena cho a jaré 'yemi waminá jaréana waná kawichí muchísagá, ketasi ku ro'wisi echo'ná kétamo pirélachi, ku chapiboya kétamo kimá.
Alí Jesusi wabé natimaga jeanili: Echalí rawé ne wabé simírami risúu olárami níima si'néami muguí mapu ikí pocháami níimako, ayena cho ne wabé risúu olárami níima echi auché jaré muguí mapu kúuchi kúchuwami níimako.
Mapujiti echalí rawé jena'í wichimóbachi piréami ne wabé simírami risúu nílama. Ki'yá chokichí jonsa ke wesi siné echiyena risúu olárami níili, mapu jonsa Riosi niwali je'ná wichimoba. Alí pe minana rawé ke siné auché echiyena risúu olárami níima.
Chopi a echi Walubela Riosi ariwésagá mapurigá echi jaré jena'í wichimóbachi piréami pagótami ne wi'libé bamíbali echiyena risúu olárami níima, alí ne si'néami miná suwábarami níimiré. Chopi Riosi ma nulali mapurigá echi pagótami pe téeli bamíbali echirigá risúu olárami níima mapujiti Riosi we natimali echi jaré Binói níwala pagótami mapu ikí Binói chapili.
Echalí rawé a jaré 'yemi mi jeanésagá: ¡Galá 'nesi! ¡Jena'í atí echi Cristo anilíwami! A jeanesa keremá: ¡Galá 'nesi! Echo'ná biléana atí. Ketasi bichíisi echirigá ra'íchaga aniwáachi.
Mapujiti jaré wabé 'yékami rijói jeanísiya nolínama: Nijé ju echi Walubela Cristo. Ayena cho nolínama auché jaré wabé 'yékaka nawésami rijói mapu wabé omériga olama wikabé namuti mapu ke wesi auché jaré pagótami omero echirigá olaya. Alí aboni chopi echirigá olama mapujiti aboni we nakimea mapurigá we si'wináriga bichíirama echi jaré mapu Riosi ma chapili. Chopi aboni ketasi echirigá omérama.
'Yemi aboni galá 'nátaga muchisi. Nijé ma suwaba 'yemi nimí bachá niráa aneli.
Jesusi ku nolínama jena'í wichimóbachi<TS3>(Mt. 24:29-35, 42-44; Lk. 21:25-36)Alí ma sunisa echalí rawé mapalí jena'í wichimóbachi piréami ne wabé risúu olárami níima, echalí we rokowama echi rayénali, ayena cho echi michá ketasi waminabi rajamea.
Ayena cho echalí echi sopolí we rujuima echo'ná ripá riwigachi jonsa. Ayena cho ne wabé nokomea suwaba namuti rajáami echo'ná riwigáchi nirúami.
Alí Jesusi ayena cho jeaneli: Riosi tamí wilali mapurigá Ku'wíriami niráa. Ayena cho echalí ne jubá rawé echi pagótami jena'í wichimóbachi piréami tamí galá riwimea echo'ná ripana nolírali inárami. Echalí Nijeni ne wabé omérami níima, ayena choni ne wabé walubératami níima.
Alí echalí rawé Nijeni julama echi keni o'wéala kapitánawa napabúnala echi jaré pagótami mápuni ma chapili. Alí echi wikabé keni kapitánawa napabuma ne si'néami Nijé níwala pagótami mapu ikí ne suníami jena'í wichimóbachi muchuwi, ayena cho ne si'néami mapu ikí ne suníami echo'ná ripá riwigachi muchuwi.
Alí Jesusi ayena cho jeaneli: Nijé 'yemi nimí bilé chuná jiti rugá binérama: Mapalí echi chuná ma chota sawarásiya, echalítamo galá machí mapu ma mulubé kuwesámiré.
Echirigá ayena cho mapalítamo ritiwá je'ná jerigá ikíachi, echalí ne galá machisí mapu máa mulubé sébachi ju mapalí Nijeni ku nawama.
Ne bichíwali 'yemi nimí ané mapu ke cho suwisáa je'ná pagótami, suwaba je'ná jerigá ikimea.
Mapu ikita ritiwá echo'ná wabé ripá suwaba suwibama, ayena cho jena'í wichimóba suwaba suwibama; chopi Nijé Ra'íchala tarapé siné suwibama.
Chopi ke wesi galá machí chu kilíbuko rawé echirigá ikimea. Echi o'wéala Riosi kapitánawala ripá riwigachi muchúami tarapé machí. Ayena cho Nijé bi'néripi Riosi Ranala ketásini machí. Chopi echi Onorúami bi'nélipi galá machí chu kilíbuko níima.
Echijiti 'yemi aboni galá 'nátaga muchisi. Sinibí tibusi aboni niráa. Sinibí tániga ra'ichasi Riosi yuwa, mapujiti 'yémitamo ketasi machí chu kilíbuko sebama echalí rawé.
Echirigá ikimea mapurigá mapalí bilé wabé níwami rijói mikabé auché biléana si'wina kawírali inámiya simea. Echijiti echi rijói galá nulé ibili niráa binói piónawala, ayena cho ibili niráa 'ya nóchali, ayena cho ne galá nulé echo'ná binói kalílachi tibúami mapurigá ne galá tibuma.
Echijiti galá 'nátaga muchisi, mapujítitamo ketasi machí chu kilíbuko ku nolínama echi Walubela kalí níwami. 'Yémitamo ketasi machí acha ku nolínama pe alí chónachi, acha ku nolínama nasipa rokogó keremá, acha ku nolínama ba'alí bi'yá tolí kusúwachi keremá, acha ku nolínama ba'alí bi'yá rawéwachi keremá.
Sinibí galá 'nátaga muchisi mapurigá mapalí Binói ke sayiná ku nolínasa, echalí Binói ketasi 'yemi mi kochigá bitíami riwimea.
Alí mapurigá Nijé 'yemi nimí ané, echirigani ané ne si'néami pagótami. ¡Galá 'nátaga muchisi!
Jesusi ma chapigá mi'lináalati<TS3>(Mt. 26.1-5; Lk. 22.1-2; Jn. 11.45-53)Alí wakiná waniwínara echi Juríosi pagótami omáwala sébachi níili mapalí aboni ko'yali echi jaré kúuchi bo'wá, ayena cho mapalí aboni ko'wali echi jaré pani, ketasi nasówarami echi levadura anilíwami, echi mapujiti echi pani galabé niwaliwa. Echalí rawé echi jaré o'wéala sacerdote, ayena cho echi jaré nulalíwami binériami si'néami wabé sayérali Jesusi. Alí aboni 'yékaka niráa chapinálaga mi'lináali Jesusi.
Chopi aboni a'nagupi jeaneli: Ketásita chapiboa echi Jesusi mapuyénasí abijí omoálawachi rawé ju, mapurigá echi jaré pagótami ketasi ne wabé simírami na'áwama.
Bilé mukí ucheli Jesusi mo'ólachi<TS3>(Mt. 26.6-13; Jn. 12.1-8)Alí Jesusi echo'ná Betániachi anilíwachi asali. Echalí echo'ná Simoni bitélachi ko'yá asali, echi mapu chabénala wabé chati cha nayúami níili. Alí bilé mukí echo'ná nawagá, bilé limeta rité niwárami pali, akeite we júkami maníami. Alí echi akeite ne wabé natéami níili, chopi echi mukí ma kasinasa echi rité limeta, suwaba ucheli echo'ná Jesusi mo'ólachi.
Alí jaré echo'ná muchúami wabé na'áwaga jeanili: ¿Churékula echirigá ri'ichárami níili echi wabé su'weti júkami akeite?
Echi akeite ralinéate riwéali, simírami bikiyá mili peso natéami niráa. Rarinéaga, echi jaré we tisúwati ku'wírasa echi wenomí jiti, ne galá níimili. Echirigá aboni a'nagupi ra'íchali echi mukí sayéraga.
Alí Jesusi jeaneli echi jaré aboni: ¡Ariwesi! ¿Churékulátamo we kumé echi mukí? Binói we galabé tamí olali.
Arigá ne sinibí niráa nirúlama jaré wabé tisúwati pagótami jena'í 'yemi yuwa. Ne sinibí mapalítamo nakí ku'wíranala echi jaré we tisíwati, echarítamo galá omérabo ku'wíriya. Chopi Nijé mápuni 'yemi mi yuwa atí jipi rawé, ketásini ne sinibí niráa 'yemi mi yuwa asimea.
Je'ná mukí ne sébali tamí galabé olali mapuyénasí binói omérali. Binói bachá niráa tamí wabé su'weti júkami ucheli Nijé sapálachi, mapurigá echi pagótami pe minánomí tamí uchema mapalini ma mukusáa, chu'wirótami níima.
Ne bichíwali 'yemi nimí jeané: Ne suníami jena'í wichimóbachi, echo'ná kanápuromí mapo'ná je'ná Galabé Riosi Ra'íchala nawisárami níima, echo'ná ibílana ayena cho galá irétarami níima suwaba mapu ikí olali je'ná mukí, mapurigá wikabé pagótami galá machimea mapu churigá binói tamí galabé olali.
Echi Júrasi we nakili nijínala Jesusi mapurigá Binói mi'lirúami níima<TS3>(Mt. 26:14-16; Lk. 22:3-6)Alí echi Júrasi Jiskarioti riwéami rijói ra'íchamiya simili echi jaré o'wéala sacerdote yuwa. Je'ná rijói katéwaga ra'íchali echi jaré o'wéala yuwa, mapu churigá binói galá omérama nijiya echi Jesusi, mapurigá aboni echirigá galá chapimea Binói. Echi Júrasi Jiskarioti bilé níili echi jaré makói miná okuá mapu Jesusi binérali.
Jesusi ko'wali echi jaré bichíyami yuwa<TS3>(Mt. 26.17-29; Lk. 22.7-23; Jn. 13.21-30; 1 Cor. 11.23-26)Alí ma sébachi níili echalí bachá rawé mapalí echi jaré Juríosi omáwaga ko'wali echi jaré pani ke nasówarami echi levadula anilíwami, ayena cho mapalí aboni ko'yali echi jaré kúuchi bo'wá. Echalí rawé echi jaré mapu Jesusi binérali jeanigá rukueli: ¿Kumi mi nakí máputa a'lárabo mapurigami ko'mea echi kúuchi bo'wá sapala, jipi omowálawachi rawé?
Alí Jesusi okuá rijói jeanigá júuli mapu Binói binérali: Echo'ná walúlachi simíbaga. Echo'nátamo riwiboa bilé rijói ba'wí tuka inárami. Echi rijói yuwa simasi.
Echo'ná kalírali mapo'ná echi rijói bakimea, echo'ná echi kalí níwami jeanesi: Echi Binériami mi rukué jeanigá: ¿Chuyiri kalírali ju mapo'nani ko'mea jipi alí omowálawachi rawé, echi jaré mapu Nijé binérali yuwa?
Alí echo'ná kalí níwami 'yemi mi 'nérama bilé walú kalí, ripá okuá anamótami, mapo'ná ma galá pichítami níima. Echo'ná a'lárasi mapurigata kopoa téliko alí.
Alí echi okuá mapu Jesusi binérali ma simasa, echo'ná walúlachi sili. Alí aboni riwali ne suwaba mapurigá Jesusi bachá niráa aneli. Alí echo'ná kalírali aboni a'lárali mapurigá si'néami aboni echo'ná ko'mea echalí omowálawachi rawe.
Alí echalí ma alíwachi Jesusi echo'ná nawali, echi jaré makói miná okuá yuwa.
Alí mapalí aboni echo'ná ko'yá muchili, Jesusi jeaneli: Ne bichíwali 'yemi nimí jeané: Bilé 'yemi mapu tamí yuwa ko'yá atí, échiko tamí sayéraga nijima.
Alí aboni je'ná jerigá namsa, ne wabé o'mónali. Aboni ibili niráa jeanigá rukueli: ¿Acha nijé níimaré? Echalí ne si'néami ibili niráa chópirigá rukueli.
Alí Jesusi ku nijéwaga jeaneli: 'Yémitamo makói miná okuá ju. Si'néami 'yémitamo tamí yuwa bilénapi bitólachi pakega ko'wá pani; chopi bilé 'yemi arigá tamí nijima mapurigani mi'lirúami níima.
Nijeni wilárami níili mapurigá Ku'wíriami niráa. Chopi suwaba tamí yuwa ikimea achigórigá mapurigá bachá niráa osirúami níili echo'ná Riosi Ra'íchala oselíwalachi mapurigá ikimea waminánomí. Alí echi rijói mapu tamí nijima, ne wabé risúu nílama. Ne wabé simírami galá níimilé ketasi ranarúami níisa echi rijói.
Alí mapuyénasí aboni ko'yá muchili, Jesusi chapili bilé walú pani. Alí ma natétara 'yasa Riosi, rojuánaga nachútali. Alí jeaneli: Chapigátamo kopoa. Je'ná ju Nijé sapala.
Ayena cho Binói chapili bilé baso ne buchíwaga ro'wárami echi uva anilíwami ba'wila. Alí ma natétara 'yasa Riosi, si'néami 'yali bajínala. Echirigá aboni ibili kúuchi niráa bajili.
Alí Jesusi ayena cho jeaneli: Je'ná ju Nijé lalá. Echi Nijé lalá 'yemi mi binera mapurigá Nijé ma 'yemi mi aneli, mapurigá Nijé 'yemi mi ku'wírama mapalí Nijé ne wabé léntiga mi'lirúami níima. Alí ne wikabé pagótami galá ku wikawárami níima, mapalí aboni galá bichíima mapu Nijé lalá echi aboni jiti ku 'luwárami ju.
Ne bichíwali 'yemi nimí ané mapurigá jipi jonsa ketásini auché siné bajima echi uva anilíwami ba'wila, chópini bukulíwami bajima mapalí Riosi ma galá nulá jena'í wichimóbachi.
Jesusi bachá niráa anili mapurigá echi Pegro animea riwéali mapu binói ketasi machili echi Jesusi<TS3>(Mt. 26.30-35; Lk. 22.31-34; Jn. 13.36-38)Alí ma nawajisa, aboni echo'ná ripá rabó Olíbochi anilíwachi simíbali.
Alí Jesusi jeaneli: Téliko rokogó si'néami 'yémitamo wabé riwélabo tamí jiti, mapurigá echo'ná Riosi Ra'íchala osilíwalachi tamí jiti rugá, jerigá osirúami ju: Echi bo'wá niséami mi'lirúami níima. Alí echi bo'wá miná wigáami niráa 'yénama.
Alí ma mukusáa ku owinsa, bachá siméani echo'ná Galiléachi anilíwachi kawírali.
Alí echi Pegro jeaneli: Ne si'néami echi auché jaré arigá mi jiti riwélasagá, nijeni ke siné riwélama mi jiti.
Chopi Jesusi ku nijéwaga jeaneli: Ne bichíwali nimí ané mapu jipi rokogó, ke cho osá kusúachi echi tolí, mujemi baisá chokéami 'yékaka animea mápumi ketasi tamí machí.
Chopi echi Pegro wisabé echirigá ne wabé bichíwaga jeaneli: Arigani mi yuwa mi'lirúami níisagá, nijé ketasi 'yékaka animea mápuni ketasi mi machí. Alí echi auché jaré si'néami achigórigá aneli.
Jesusi ra'icha Riosi yuwa<TS3>(Mt. 26.36-46; Lk. 22.39-46)Alí aboni echo'ná Jechamanichi anilíwachi sili. Alí Jesusi jeaneli echi aboni: Jena'í muchisi mapuyénasí Nijé pe minana simigá, Riosi yuwa ra'ichama.
Alí Jesusi pe minana bacháami bayérali echi Pegro, echi Jakobo ayena cho, echi Juani asíchiko. Alí Jesusi chótali ne wabé siwega o'mona.
Alí Binói jeaneli: Nijé, ne sulachí niráa, ne wabé simírami o'mona. Mani ne mukuméaré. Jena'í buwesi. Ne galá 'nagá muchisi.
Alí waminá pe bacháami simigá, Jesusi akaná bu'wíbaga tánali Riosi mapurigá a echirigá nakisáagá Riosi, Binói ketasi risúu olárami nílama. Chopi arigá 'wérali níili mapurigá Jesusi wabé risúu olárami níima echalí rawé.
Ayena cho Binói, Riosi yuwa ra'íchaga jeaneli: Keni onó, Mujé ne suwaba omérami ju. A Mujé nakisáagá, tamí ku'wiro mapurigani ketasi risúu olárami níima. Chopi ketasi tamí yuwa olá mapurigá Nijé binói chopi nakí. Ne suwaba tamí yuwa olá mapurigá Mujé Binói chopi nakí.
Alí Jesusi ku nawali mapo'ná echi auché jaré buweli. Alí we kochigá bitíami riwali. Echalí Jesusi jeaneli echi Pegro: Simoni, ¿Kochigáchami bu'wí? ¿Kéchami olasa níili, pe téeli niráa ke kochiyá?
Galá 'nagá buwesi. Sinibí Riosi yuwa tániga ra'ichasi, mapurigátamo ketasi chati olabo mapalí echi riablo 'yemi mi chati olánalama. Ne bichíwali 'yémitamo sulachi niráa, ne galabé olánali, chopi 'yemi aboni ketasi omérami ju galabé olayá.
Alí Jesusi auchecho siné waná simigá, achigórigá ra'íchali Riosi yuwa.
Pe wilibeko auchecho siné ku nawali mapo'ná aboni buweli. Chopi auchecho siné riwali kochigá bitíami, mapujiti aboni ne wabé simírami kochináali. Alí aboni ma busuresa ne wabé riwélaga, tarapé omérali ku nijéwaga ra'íchiya.
¡Jáasi! Ma simabo. Echi mapu tamí nijima ma ne mulubé inaro.
Jesusi borogá tórati<TS3>(Mt. 26.47-56; Lk. 22.47-53; Jn. 18.2-11)Alí Jesusi abijí echirigá ra'íchachi, echalí echi Júrasi we yáati echo'ná nawali, echi mapu bilé níili echi jaré makói miná okuá mapu Jesusi binérali; ayena cho wikabé pagótami echi Júrasi yuwa sili. Jaré ripiyá kami níili, auché jaré kusí kami níili, mapujiti aboni chapiboya sili echi Jesusi, mapujiti echi jaré o'wéala sacerdote echirigá júuli echi Jesusi chapínala. Echi auché jaré nulalíwami binériami ayena cho júuli.
Alí echi Júrasi echi Jesusi nijímiya nawali, mapurigá aboni echirigá galá chapimea. Echijiti Júrasi bachá niráa galá ruyeli echi auché jaré, jeanigá: Echi mapu nijé naripama, echi níima. Chapigá, ne galá bologá tosí.
Alí echi Júrasi echo'ná nawagá, mulubé nawíili mapo'ná Jesusi wilili. Alí jeanigá wabé kaníliga narépali: ¡Kuira! ¡We kaníliga, Mujé tamí binériami!
Alí echi auché jaré mapu binói yuwa sili, we chapigá echi Jesusi, bologá toli.
Alí bilé rijói Jesusi yuwa iyénami machí pali kepu ripiyá. Alí biléana nakálachi ripúnali echi bilé walula sacerdote piónawala.
Alí Jesusi jeaneli echi auché jaré: 'Yémitamo we ripiyá togá sili, kusí ayena chótamo togá sili. ¿Áchatamo tamí echirigá chapiboa mapurigá Nijé bilé chigórami niráa?
Sinibí rawé Nijé 'yemi nimí yuwa binériya iyénali echo'ná echi walubé Juríosi ri'obáwalachi. Echalí ketásitamo tamí chapili. Chopi jipi rawé ma suwaba je'ná jerigá ikimea mapujiti echo'ná Riosi Ra'íchala osilíwalachi echirigá bachá niráa osirúami níili tamí jiti rugá, mapurigá je'ná jerigá suwaba ikimea riwéali.
Alí echi jaré mapu Jesusi binérali, ne si'néami miná júmsali. Echirigá Binói bi'neli tibili, echi jaré Binói sayela yuwa.
Bilé ri'malí miná másamiAlí bilé ri'malí Jesusi yuwa najátali, echi mapu chopi bilé kimila napáchami níili. Alí echi auché jaré rijói wabé chapinálaga chapilí binói chiníwala.
Chopi ariwesa echi chiní kimila, miná machí sapeka másali.
Jesusi ma torúami níili echo'ná bacháami echi jaré o'wéala yuwa<TS3>(Mt. 26.57-68; Lk. 22.54-55, 63-71; Jn. 18.12-14, 19-24)Alí Jesusi tólati echo'ná mapo'ná echi ne walula sacerdote asali. Alí echo'ná napawili ne si'néami echi jaré o'wéala sacerdote, echi auché jaré o'weala ochérami ayena cho, echi auché jaré nulalíwami binériami ayena cho.
Alí echi Pegro pe 'naka niráa jubá najátali mapalí echi Jesusi echo'ná echi jaré o'wéala yuwa pálati. Echirigá echi Pegro echo'ná pachá echi ne walula sacerdote kalílachi ri'narátachi nawagá, echo'ná sokuala asali echi jaré kapitani yuwa.
Alí echi jaré o'wéala sacerdote ne wabé wi'nijíinali echi Jesusi. Ne suwaba echi auché jaré Juríosi o'wéalawala ayena cho we wínijíinali. Echijiti aboni bayeli jaré wabé 'yékami rijói mapurigá aboni wabé 'yékaka wi'nijima mapurigá Jesusi echijiti miná mi'lirúami níima. Chopi echi jaré rijói arigá ketasi chópirigá a'nawí niráa anili.
Ne wikabé níili mapu 'yékaka chopi wi'nijili echi Jesusi, chopi ke wesi a'nawí niráa chópirigá wi'nijili.
Echalí auché jaré jásaga 'yékaka niráa sayéraga wi'nijiri jeanigá:
Tamujeta námali echi Jesusi jeaníami: Nijeni najunama je'ná walubé Juríosi ri'obáwala mapu echi pagótami jiti niwárami níili. Alí bichéni bikiyá chi'ligá auché bilé ri'obá ku niwama mapu ketasi pagótami jiti niwárami níima.
Chopi echi jaré abijí ketasi chirigá chópirigá anili.
Echalí echi ne walula sacerdote wilíbaga, jeanigá rukueli echi Jesusi: ¿Kéchami tarapé tamí ku nijéwama? ¿Acha bichíwali ju echirigá mapurigá aboni mi wabé wi'nijí?
Chopi Jesusi arigá tarapé namuti ku nijéwali. Alí echi walula sacerdote auchecho siné jeanigá rukueli: ¿Mujecha aní mapu mi echi Wabé Galabé Riosi Ranala ju, mapu Riosi mi wilali Walubela Nigúurami niráa, echi mapu Cristo anilíwami ju?
Alí Jesusi ku nijéwaga jeaneli: Ayena, Nijeni ju. Alí 'yémitamo tamí riwiboa echo'ná echi suwaba omérami Riosi watonachi atíami. Ayena cho 'yémitamo tamí riwiboa ripana nolírali inárami, mapalini ku nawama, jena'í wichimóbachi.
Echalí echi ne walula sacerdote ne wabé chi'wánali binói napáchala mapurigá ne wabé o'mónami niráa. Alí jeanigá rukueli echi auché jaré: ¿Churékuláta waminabi wi'nijibo?
'Yémitamo ma galá námali mapurigá je'ná rijói Riosi sayéraga ra'íchali. ¿Churigátamo aní? Echalí ne si'néami echi jaré o'wéala jeanili mapu galá níima miná mi'lirúami níisa echi Jesusi.
Alí jaré chótali kachípiya Jesusi. Alí ma pólasa Binói busílachi, wabé cho'nali Binói banalachi jeanigá: Tamujé tamí ruyé: ¿Chigá mi cho'nali? Echalí echi jaré kapitani ayena cho cho'nali.
Echi Pegro 'yékaka aní mapu binói ketasi machí echi Jesusi<TS3>(Mt. 26.69-75; Lk. 22.56-62; Jn. 18.15-18, 25-29)Alí echi Pegro echo'ná machí ri'lé ri'narátachi asali, mapalí bilé tiwé, echi ne walula sacerdote yuwa nóchami, echo'ná nawali.
Alí echi tiwé riwisáa echi Pegro echo'ná sokuáliya atíami, jeaneli: Mujé ayena cho echi Jesusi Nasarétachi bitéami yuwa iyénami jumi.
Chopi echi Pegro 'yékaka jeaneli: Tarapeni machí echi Jesusi, nirapeni machí mapurigami aní.
Alí pe wilibeko echi tiwé auchecho siné riwali echi Pegro. Echalí echi tiwé jeaneli echi auché jaré echo'ná muchúami: Je'ná rijói ayena cho echi Jesusi yuwa iyénami ju.
Chopi echi Pegro auchecho siné 'yékaka jeanili mapu binói ketasi machili echi Jesusi. Pe wilibeko echi auché jaré echo'ná muchúami auchecho siné jeaneli echi Pegro: Ne bichíwali mi aboni yuwa iyénami ju. Tamujéta galá machí mápumi echo'ná Galiléachi bitéami ju, mapujítimi achigórigá ra'icha mapurigá echo'ná Galiléachi piréami.
Alí we yáati echi tolí osá chokéami kusuli. Alí echi Pegro 'nátaga newalali mapurigá Jesusi bachá niráa jeaneli: Ke cho osá chokéami kusúachi echi tolí, mujemi baisá chokéami 'yékaka animea mápumi ketasi tamí machí. Alí echirigá 'nátaga echi Pegro wabé nalali.
Jesusi tólati echo'ná bacháami echi walula silíami Pilato riwéami yuwa<TS3>(Mt. 27.1-2, 11-14; Lk. 23.1-5; Jn. 18.28-38)Alí ba'alínala bi'yábijí echi jaré o'wéala sacerdote napawili echi jaré o'wéala ochérami yuwa, ayena cho echi jaré nulalíwami binériami yuwa, ayena cho ne suwaba echi jaré o'wéala Juríosi yuwa. Echalí aboni bologá togá echi Jesusi, echi walula silíami Pilato riwéami 'yali.
Alí echi Pilato jeanigá rukueli: ¿Acha mi echi jaré Juríosi pagótami silínawala ju? Alí biché Jesusi jeaneli: Ayena. Ne bichíwali Nijeni ju.
Alí echi jaré o'wéala sacerdote wikabé namuti jiti ne wabé 'yékaka wi'nijili echi Jesusi.
Alí echi Pilato auchecho siné jeanigá rukueli: ¿Kéchami nijiyama? ¡Nibira! ¡Wikabé namuti jiti mi wi'nijiwa!
Chopi Jesusi tarapé biyiri ku nijéwali. Echijiti echi Pilato ketasi machili piri jiti ke nijéwali.
Echi silíami ma nulá mapu Jesusi mi'lirúami níima<TS3>(Mt. 27.15-31; Lk. 23.13-25; Jn. 18.38-19.16)Alí sinibí bamíbali echalí omowálawachi sébachi echi Pilato ku machí pali bilé Juríosi rijói mapu pachá bachara asali, mapuyíripi echi auché jaré Juríosi bilé ku machí pánala risensia taniko.
Alí echalí rawé bachara asali bilé rijói, Barabasi riwéami. Je'ná rijói bachara asali auché jaré yuwa mapujiti aboni nakówaka ko'yali auché jaré.
Alí echi pagótami echi Pilato yuwa sigá tánali mapurigá binói ku machí pama bilé Juríosi pachá bachara atíami, mapurigá binói olali sinibí bamíbali.
Echalí echi Pilato jeanigá rukueli: ¿Áchatamo nakí mápuni ku machí pama echi 'yemi Juríosi pagótami níwala Walubela Silíami?
Echirigá anili mapujiti binói galá machili mapu echi jaré o'wéala sacerdote chopi wabé kichiga nijili echi Jesusi.
Alí echi o'wéala sacerdote galá ruyeli echi pagótami mapurigá aboni tama mapurigá bachá ku machí pátami níima echi Barabasi.
Alí echi Pilato jeanigá rukueli: ¿Churigá bichétamo nakiko mápuni olama echi rijói yuwa mapu 'yémitamo echi Walubela Juríosi Silínawala ané?
Echalí aboni o'weli ra'íchaga jeaneli: ¡Kúrsichi michoné!
Alí echi Pilato jeanigá rukueli: ¿Churikóriaba? ¿Churigá chati sití olali? Chopi aboni auchecho siné wabé o'weli ra'íchaga jeaneli: ¡Kúrsichi michoné!
Alí Pilato ku machí pali echi Barabasi mapujiti binói we nakili mapu echi jaré Juríosi pagótami we kanílama. Alí ma nulasa mapu Jesusi wipisótami níima, ayena cho nulali mapu Binói echo'ná biléana kúrsichi michóniga mi'lirúami niima.
Alí jaré sontarsi toli echi Jesusi echo'ná pachá biléana walubé kalírali, Betorio anilíwachi, mapo'ná echi walula silíami bitélachi níili. Echalí ne si'néami echi wikabé sontarsi echo'ná pachá napawili.
Alí aboni sitákami chomítawami napachátali echi Jesusi, mapurigá walula silíami niráa. Ayena cho bilé so'uwá niwárami koyétali echo'ná Binói mo'ólachi.
Alí aboni chótali o'weli ra'íchaga jeanigá: ¡Kuira, mujé Walubela Juríosi Silínawala!
Alí bilé kusí jiti aboni we wipisoli Binói Jesusi mo'ólachi, ayena cho we kachípali. Alí echi jaré sontarsi we tiníchaga, echo'ná bacháami wéemi raweka chokoba jábali.
Alí ma sunisa echirigá tiníchaga oloyá, aboni ku 'yeli echi pe sitákami chomítuami napacha. Alí a Binói napáchala ku napachátali. Alí pe wilibeko ku machí pálati echi Jesusi, mapurigá Binói mi'lirúami níima, echo'ná kúrsichi michóniga.
Jesusi mi'lirúami níili echo'ná kúrsichi michóniga<TS3>(Mt. 27.32-44; Lk. 23.26-43; Jn. 19.17-27)Alí aboni chapili bilé rijói echo'ná inárami mapurigá matórama echi kursi. Echi rijói echo'ná biléana kawichí jonsa inárami níili, echi mapu Simoni riwéami níili. Alí echi Lijanto onolá níili, echi Rujo ayena cho.
Alí echi jaré sontarsi toli echi Jesusi echo'ná mapo'ná Gorótachi anilíwachi níili, mapo'ná je'ná jerigá aniwáwami ju: Chuwí mo'ólachi.
Alí Jesusi bajínala 'yálati echi uva anilíwami ba'wila, echi wabé chokówami mira anilíwami namuti nasówarami, mapurigá Binói ke 'me okoma. Chopi ketasi bajili.
Alí Jesusi echo'ná kúrsichi, klavo jiti, michónalati echo'ná Binói sikálachi, ayena cho echo'ná Binói ronólachi. Echalí echi jaré sontarsi rijibaka ri'yékali mapu chigá mema riwéali echi jaré namuti Jesusi napáchala.
Alí pe bi'yá ratabáachi níili mapalí Jesusi echo'ná kúrsichi michónalati.
Alí echo'ná ripá kúrsichi osirúami níili mapu piri jiti Jesusi echirigá klavo jiti michóntami níili echo'ná kúrsichi. Alí echi osirúami je'ná jerigá aniwáami níili: Je'ná ju echi Walubela Juríosi Silínawala.
Alí mapalí Jesusi mi'lílati, echalí okuá chigórami ayena cho ko'wirúami níili. Bilé aboni Jesusi yuwa echo'ná auché biléana waná watoná kúrsichi michónarami níili. Echi auché bilé echo'ná biléana o'winá kúrsichi michónarami níili.
Echirigá ne bichíwali ikili mapurigá echo'ná Riosi Ra'íchala osilíwalachi osirúami níili mapurigá ikimea riwéali, mapujiti je'ná jerigá osirúami ju: Echi jaré pagótami mayeli mapurigá Binói chati oláami níili, mapujiti Binói mi'lirúami níili echi auché jaré chati oláami yuwa.
¡Mujé binói niráa ku ku'wira! ¡Ku rikina echo'ná kúrsichi jonsa!
Alí echi jaré o'wéala sacerdote, ayena cho echi jaré nulalíwami binériami achigórigá tiníchali Jesusi mapalí aboni a'nagupi jeaneli: Je'ná Jesusi auché jaré galá ku'wírarilé. ¡Chopi a binói, ketasi omero a ku ku'wíriya!
Jipi ayénata riwisáagá ku rikínami echo'ná kúrsichi jonsa, ayénata galá bichíibi mapu je'ná echi Walubela Cristo ju, echi Walubela Juríosi Silínawala niráa. Ayena cho echi jaré okuá mapu Jesusi yuwa achigórigá echo'ná auché jaréana kúrsichi michónarami níili, ayena cho ne wabé chati anigá ra'íchali Binói Jesusi sayéraga.
Jesusi ma mukuli<TS3>(Mt. 27.45-56; Lk. 23.44-49; Jn. 19.28-30)Alí mapalí ma nasipa rawé níili, ne suníami echo'ná kawírali ke sayiná ne wabé rukuáwali. Alí ma pe alíwachi galá ku rayénali.
Echalí echi Jesusi we yaa o'weli ra'íchaga jeanili: Eloi, Eloi, ¿Lama sabatani? mapu je'ná jerigá aniwáami ju: Keni Riósawa, Keni Riósawa, ¿Churékulami tamí bi'neli aliweri?
Alí jaré echo'ná jáwami echirigá ra'íchami namsa, jeanili: Namsi. Binói echi Elíasi bayé chaní.
Echalí bilé rijói echo'ná we 'maga, pagueli pe táa bo'osali echo'ná maníami wabé chokóami ba'wílachi. Alí echo'ná biléana kusírali ochogá 'yali echi Jesusi chunugá bajínala. Ayena cho echi rijói jeanili: Ariwesi. Galá 'nebo acha nolínama echi Elíasi ku rikibúmiya echo'ná ripá kúrsichi jonsa.
Alí Jesusi ma o'weli ra'ichasa, alí mukuli.
Echalí we yámiti echi walú chiní, wabé runáami, mapuyiri kimá, echo'ná pachá echi walubé Juríosi ri'obáwalachi chukúami, ke sayiná, ripana jonsa nasipa chi'wali.
Alí echi bilé walula kapitani mapu echo'ná bacháami wilili mapo'ná Jesusi kúrsichi michónalati, je'ná binói riwisáa mapurigá Jesusi echirigá o'weli ra'íchaga mukuli, alí jeanili: Ne bichíwali je'ná rijói Riosi Ranala níili.
Echalí jaré muguí ayena cho echo'ná pe 'naka niráa, 'nagá jali. Bilé, echi María níili, mapu echo'ná Makatálachi anilíwachi bitéali. Auché bilé ayena cho María riwéami níili, echi mapu echi José iyela níili, ayena cho echi Jakobo, echi mapu tabéala anélati, iyela níili. Alí auché bilé mukí Salomé riwéami níili.
Alí je'ná muguí Jesusi yuwa ku'wíraga 'yénami níili mapalí Binói echo'ná Galiléachi iyénali. Alí auché jaré wikabé muguí ayena cho echo'ná jali mapu pe chabénala echo'ná ripáami Jerusalémachi ayena cho simíbali Jesusi yuwa.
Jesusi chu'wirótami níili<TS3>(Mt. 27.57-61; Lk. 23.50-56; Jn. 19.38-42)Echalí ma alíwachi níili. Ayena cho ba'alínala rawé isábawachi rawé níili.
Echijiti echi José, echo'ná Arimatéachi bitéami, echo'ná nawali echi Jesusi sapala mukúami a'láramiya. Alí echi José ayena cho pe walula níili echi jaré Juríosi yuwa, mapu binói ayena cho we buweli mapurigá Riosi ne galá nulema jena'í wichimóbachi piréami pagótami. Echalí echi José tarapé majaga bakili echo'ná mapo'ná echi walula silíami Pilato riwéami asali. Alí risensia tánali echi Jesusi mukúami sapala, mapuriga ku tomea.
Echalí echi Pilato ketasi mayeli mapu ma mukúami níili echi Jesusi. Echijiti binói rukuénalaga bayeli echi walula kapitani, acha ne bichíwali mukúami níili.
Mapalí echi walula kapitani aneli mapu Jesusi ma mukúami níili, alí echi Pilato risensia 'yali echi José mapurigá binói tomea echi Jesusi sapala mukúami.
Echalí echi José ralali bilé chiní kimila we natéami. Alí echo'ná kúrsichi ku rikibuka echi Jesusi mukúami sapala, echi chiní kimila jiti kabika, echo'ná biléana risochí rikali, mapo'ná niwárami níili mapurigá chu'wirówami niráa. Alí echo'ná yéachi 'yérali bilé walú rité jiti.
Alí echi María, echo'ná Makatárachi bitéami galá riwali mapo'ná chu'wirótami níili echi Jesusi. Echi auché bilé María riwéami mukí, echi mapu echi José iyela níili, ayena cho galá riwali mapo'ná chu'wirólati.
Jesusi ma ku owínali<TS3>(Mt. 28.1-10; Lk. 24.1-12; Jn. 20.1-10)Alí mapalí ma simírali echalí isábawachi rawé, echalí echi María, echo'ná Makatálachi bitéami, ayena cho echi auché bilé María, echi mapu echi Jakobo iyela níili, ayena cho echi auché bilé mukí, Salomé riwéami, aboni je'ná muguí ralali jaré wabé su'weti júkami namuti mapurigá echi Jesusi sapala mukúami uchema.
Alí bi'yá bijí echalí oméachi rawé pe bukulí machínachi rayénali echi muguí echo'ná risochí chu'wirótachi sili.
Alí echo'ná buwichí síraga aboni a'nagupi jeanigá rukueli: ¿Chigá tamujé tamí chakena pásama echi walubé rité, mapu echo'ná risochí chu'wechi 'yéachi 'yératami níili?
Chopi mapalí aboni ma mulubé 'nénali, alí riwali mapu echi walubé rité ma chakena ri'nabura atíami níili.
Alí echo'ná pachá risochí mo'wisá, aboni riwali bilé walula Riosi kapitánawala echo'ná watoná atíami, echi mapu wilibé napacha, we rosákami napáchami níili. Echijiti ne wabé majajali echi muguí.
Chopi echi walula Riosi kapitánawala jeaneli: ¡Ketasi majasi! 'Yémitamo amí echi Jesusi echo'ná Nasarétachi bitéami, mapu echo'ná kúrsichi mi'lílati. ¡Binói ma ku owínali! ¡Tarapé te jena'íbi! ¡'Nesi mapo'ná rikálati!
Ku simíbaga ruyébasi echi jaré mapu Binói binérali, echi Pegro ayena cho. Jeanébasi mapu Jesusi Binói 'yemi yuwa bachá siméa echo'ná Galiléachi. Echo'nátamo riwiboa mapurigá Binói bachá niráa 'yemi mi aneli.
Alí echi muguí echo'ná chu'wechi jonsa ne wabé júmaga ku simíbali, mapujiti aboni we sayilúmaga majajali. Alí aboni ke wesi ruyeli mapurigá ikili, mapujiti aboni ne wabé majali.
Echi María echo'ná Makatárachi bitéami bachá riwali ku bitéami niráa echi Jesusi<TS3>(Jn. 20.11-18)Echalí bi'yá oméachi rawé mapalí Jesusi ku owínali, echi María, echo'ná Makatárachi bitéami, bachá riwali ma ku bitéami niráa. Alí echi María níili mapu Jesusi chabénala niráa ku machí a'wali kichao wabé chati riablo aliwala echo'ná pachana binói María sulálachi jonsa.
Alí je'ná María ma riwisáa ku bitéami niráa echi Jesusi, we yáati ku simigá ruyeli echi auché jaré mapu chabénala Jesusi yuwa 'yénali. Alí mapalí echi María echo'ná ku ruyémiya nawali, aboni we siwega nalaka muchili.
Chopi mapalí aboni námali mapu Jesusi ma ku bitéami níili, ayena cho mapu echi María ma riwali ku bitéami niráa, echalí aboni arigá tarapé bichíili.
Alí aboni we yáati ku ro'wili echi auché jaré bichíyami ku ruyésiya. Chopi mapalí echirigá ruyélati, echalí aboni ketasi cho bichíili mapurigá Jesusi ma ku bitéami níili.
Jesusi júuli nawesánala echi jaré mapu Binói binérali<TS3>(Mt. 28:16-20; Lk. 24:36-49; Jn. 20:19-23)Alí pe wilibeko Jesusi auchecho siné ke sayiná nawali echo'ná pachá mapo'ná echi jaré makói miná bilé ko'yá muchili. Echalí Binói pée oyérali echi aboni mapujiti aboni ketasi 'me galá bichíyami níili, ayena cho mapujiti aboni we biwárami suléami níili, mapujiti aboni ketasi bichíili echi auché jaré mapu bachá riwisáa, ku ruyeli mapu Jesusi ma ku owínami níili.
Alí Jesusi jeaneli: Ne suníami jena'í wichimóbachi simíbaga nawisasi je'ná galabé Riosi Ra'íchala, mapurigá ne si'néami pagótami galá machimea.
Alí echi jaré mapu galá bichíiko, echi mapu pagótami juko omá, echiko galá ku'wíratami níima, chopi echi jaré mapu ketasi bichíiko, echijiti aboni sinibí kastigo 'yárami níima.
Alí echi jaré mapu galá bichíiko, aboni galá machirúami níima mapujiti aboni, Nijé iwérawala jiti, ku machí a'wama echi jaré riablo aliwala. Ayena cho galá machirúami níima mapujiti aboni auché si'nú ra'íchali ra'ichama.
Alí aboni galá chapimea echi jaré sinowi. Alí a bajisa jaré namuti mukuwáwami, tarapé namuti chibi ikimea. Ayena cho echo'ná echi jaré nayúkamichi a moba nochasa aboni sikala, galá ku sa'wimea echi jaré nayúkami.
Jesusi ku moyénali echo'ná ripá riwigachi<TS3>(Lk. 24.50-53)Alí ma sunisa echirigá ra'icha, echi Walubela Jesucristo echo'ná ripá riwigachi ku torúami níili. Alí Binói ech'ná Riosi yuwa, watonachi asíbali.
Alí aboni ne suníami wichimóbachi nawisásiya simíbali. Alí echi Walubela Jesucristo echirigá sinibí ku'wírali echi aboni, ayena cho Binói Jesucristo galá machírali echi auché jaré pagótami mapu echi nawisálawami ne bichíwali níili. Binói 'yali mapurigá echi jaré bichíyami wisabé wabé omériga olama mapurigá ke wesi auché jaré pagótami omero olayá. ¡Echirigá nílaga!
Lúkasi nakili Riosi Ra'íchala osénalaWikabé echi auché jaré ritémtami ma chótali uchúchaga osoyá ne suwaba namuti jiti, mapurigá ma ikili tamujé tamí yuwa máputa ma galá bichíili Jesucristo niráa.
A'lí aboni ma suwaba osali achigórigá mapurigá echi auché jaré galá riwali, si'néami mapu ikí chabé chokichí jonsa galá riwali echirigá ikíachi. A'lí aboni mapu echirigá osali, aboni níili mapu wabé ku'wírali, je'ná Galabé Riosi Ra'íchala nawésiya.
A'lí mujé galabé oláami Tiójilo riwéami, nijeni ayena cho ma ne galá rukugá machili suwaba echi jaré namuti jiti mapurigá ikili chabé chokichí jonsa.
Echijiti jipi nijeni mi jerigá osé mapurigami ne galá machimea mapu suwaba je'ná namuti ne bichíwali ju, achigórigá mapurigami ayena cho ma galá binératami níili.
Bilé Riosi kapitánawala bachá niráa nawésali jeanigá mapu echi Juani pe minana ranarúami níimaChabé ki'yá mapalí echi Erorsi riwéami rijói ne walula silíami níili echo'ná Juréachi anilíwachi kawírali, echalí bilé rijoy, Sakaríasi riwéami bitéali, echi mapu sacerdote niráa nóchali echo'ná walubé Juríosi ri'obáwalachi. A'lí je'ná Sakaríasi bilé níili echi auché jaré wikabé sacerdote mapu napawika achigórigá olali mapurigá echi ki'yánala bitéami Abíasi riwéami sacerdote olali. A'lí echi Sakariasi upila Elisabeti riwéami níili. Echi Elisabeti onolá ayena cho sacerdote níili, achigorigá mapurigá echi Aroni riwéami rijói ayena cho sacerdote níili chabé ki'yá.
A'lí echi Sakaríasi galabé oláami níili Riosi yuwa, echi Elisabeti ayena cho echirigá galabé oláami níili. Ayena cho okuánika ne galá nijéwami níili suwaba echi Walubela Riosi nulalila. Echijiti ketasi wesi chibi yiri jiti omérali wi'nijiya aboni.
Chopi aboni ketasi kúchuwami níili, mapujiti echi Elisabeti ketasi ranáami níili. Ayena cho echi okuánika aboni ma ne wabé o'chérami níili.
Siné rawé echi Sakaríasi nochama riwéali echo'ná pachá echi walubé Juríosi ri'obáwalachi, echi auché jaré binói yuwa nóchami sacerdote yuwa.
Echalí rawé echi Sakaríasi chapirúami níili echi auché jaré sacerdote jiti, mapurigá binói molémiya bakimea echo'ná ne wabé pachánala echi Walubela Riosi ri'obáwalachi, mapujiti aboni sinibé rawé chapili bilé aboni echirigá olánala.
Echalí mapuyénasí echi Sakaríasi echo'ná ne wabé pachánala iyénali echi moliwá molémiya, ne si'néami echi auché jaré pagótami echo'ná machímana, Riosi yuwa tániga ra'icha jali.
A'lí echo'ná pachá ri'obachi ke sayiná wilíbali bilé walula Riosi kapitánawala. A'lí echi Sakaríasi galá riwali echi Riosi kapitánawala echo'ná watonachi wilíami mapo'ná echi moliwá molélachi níili.
A'lí mapalí echi Sakaríasi echirigá riwali echi walula Riosi kapitánawala, echalí binói ne wabé majaga 'nénali. A'lí echi Sakaríasi ketasi machili piri olama.
Chopi echi walula Riosi kapitánawala jeaneli: ¡Mujé Sakaríasi, ketsi majá! Chopi ne galá bichíi, mapujiti Riosi ma galá námali mapurigami tániga ra'íchali Binói yuwa. Echijiti echi mujé upila, Elisabeti riwéami, ma nawárama bilé táa towí. A'lí bichemi Juani riwarama.
Echalimi ne wabé kanílama, ayena cho auché jaré wikabé wabé kanílama mapalí echi táa towí ranarúami níima;
mapujiti echi mujé ranala, ma ochérasa, ne wabé walula níima bacháami Riosi yuwa. Binói tarapé bajima echi uva ba'wila, nibilé bajima auché jaré namuti rikúkuwami. A'lí echi mujé ranala ne galá nulérami níima echi wabé Galabé Riosi Iwigala jiti, echalí jonsa mapalí binói ne bukulí ranarúami níima.
Ayena cho echi mujé ranala galá nawésaga bichíirama wikabé echi jaré Isaeali pagótami, mapurigá aboni wikáwali tánama Riosi, ayena cho mapurigá aboni ku ro'wima echi Walubela aboni Riósawala yuwa.
A'lí echi walubela Riosi kapitánawala ayena cho jeaneli: Echi Juani ayena cho bachá niráa nawésama echi pagotami mapalí ma mulubé ke 'me ayó sébachi níima mapurigá echi Walubela nawama jena'í wichimóbachi. A'lí mapurigá echi Elíasi ne wabé jiwériga ologá nawésali echi jaré ki'yá piréami pagótami, echirigá echi Juani achigórigá nawésama mapurigá echi jaré 'wéntami galá bichíiga kilí rijóilama aboni kúchawala yuwa, ayena cho mapurigá echi jaré ke nijéwami ku galá nijéwaga olama. A'lí echi Juani echirigá nawésaga ne galá a'lárama echi jaré pagótami mapurigá aboni ne galá bichíima echi Walubela niláa.
A'lí echi Sakaríasi jeanigá rukueli echi walubela Riosi kapitanáwala: ¿Churigá ne bichíwali abijí kúchabota? Nijé ma we chérami ju, ayena cho nijé upila ma wikabé bamíbami ju.
Echalí echi walula Riosi kapitánawala ku nijéwaga jeaneli: Nijeni Gabraeli riwé. Nijeni we nigúurami ju Riosi yuwa. Ayena cho Riosi tamí júuli mi yuwa ra'ichánala, mapurigá nijeni mi ra'íchama je'ná wabé galabé ra'íchali.
Chopi jípimi ketasi námami níima, ayena chomi ketasi omérama ra'icha mapuyénasí ma ranarúami níima echi mujé ranala, echi mapu arigá ranarúami níima. Chopi ne suwaba mapurigá nijeni mi aneli arigá achigórigá ikimea mapalí ma echirigá sébachi níima.
A'lí echo'ná machímana walubé ri'obachi echi wikabé pagótami buwigá muchili echi Sakaríasi mapuyénasí échiko echo'ná pachá ri'obachi iyénali echi moliwá moleya. A'lí echi pagótami wabé majaga 'nátali mapujiti wi'libé niráa echi Sakaríasi ketasi cho ku machínali echo'ná pachá ri'obachi jonsa.
A'lí echi Sakaríasi nulérami níili nochánala pe wikabé rawé niráa, echo'ná echi walubé Juríosi ri'obáwalachi. A'lí mapalí binói ma nóchali echikí rawé echalí binói ku simili echo'ná binói bitélachi.
A'lí pe kinana echi Sakaríasi upila, Elisabeti riwéami, ma bochátali. A'lí echalí jonsa echi Elisabeti ketasi ku machínali echo'ná pachá binói bitélachi jonsa malí michá iyénasí. Echalí echi Elisabeti chopi je'ná jerigá 'nátali:
Echi Walubela Riosi ne wabé galabé ju, mapujiti Binly ma tamí 'yali mapurigani raméa bilé táa múchali, mapurigá echi auché jaré pagótami ma ketasi waminabi tamí anema ke ranáami niraa.
Bachá niráa nawésarami níili mapu Jesusi ranarúami níimaA'lí pe wakinánokuá usani michá Riosi júuli kepu kapitánoa Gabrieli riwéami echo'ná biléana walúlachi Nasarétachi anilíwachi, echo'ná Galiléachi anilíwachi kawírali nirúami.
Echalí échiko echo'ná julárami níili bilé mukí 'némiya, echi mapu María riwéami níili. Echi María tarapé siné cho kunéami níili, nirapé cho bilé rijói yuwa kochíami níili. Chopi echi María ma bilé rijói yuwa kunema riwéali, echi mapu José riwéami níili. A'lí echi José bilé níili echi ki'yá bitéami Rabili riwéami rijói kúchala kúchawala niráa.
A'lí echi walubela Riosi kapitánawala bakili echo'ná pachá mapo'ná echi María asali. A'lí echi Riosi kapitánawala jeaneli: ¡Kuira! Riosi mi wabé galé. Echi Walubela mi yuwa ju. Echi Walubela Riosi ma mi wabé simírami ku'wírali, ketasi mapurigá Binói ku'wírali echi auché jaré muguí.
Chopi echi María ne galá riwisáa echi walula Riosi kapitánawala, ne wabé majajali, mapujiti binói ma galá námali echirigá ra'íchachi echi walula Riosi kapitánawala. Echalí echi María wabé 'nátaga tibili, mapu churigá echirigá kuíraga ra'íchali echi walula Riosi kapitánawala.
Echalí echi walula Riosi kapitánawala jeaneli:María, ketasi majá, mapujiti Riosi mi wabé galé.
Jipi jonsa mujemi ma bocháami níima. A'lí pe minánomí mujemi ranamea bilé táa towí. A'lí bichemi JESUSI riwarama.
A'lí echi Jesusi ma ochérasa, ne wabé Walubela níima. Binói anérami níima echi Ripá Riwigachi Atíami Riosi Ranala. A'lí echi Walubela Riosi wilama echi Jesusi mapurigá Walubela silíami niráa, mapurigá Binói arigá nulema echi jaré Isaeli pagótami mapurigá aboni Silínawala niráa, achigórigá mapurigá echi walula silíami Rabiri riwéami ayena cho nuleli aboni chabé ki'yá. A'lí echi Rabiri arigá pe ritémtami níili echi Jesusi yuwa.
A'lí echi Jesusi ne sinibí niráa echirigá nulema echi jaré Isaeli pagótami. Ayena cho Binói ne sinibí niráa aboni silínawala níima.
Echalí echi María ku nijéwaga jeaneli echi walula Riosi kapitánawala: ¿Churigá echirigá ikimea? ¡Nijeni ke wesi siné bilé rijói yuwa napeli!
A'lí echi walula Riosi kapitánawala ku nijéwaga jeaneli: Echi wabé Galabé Riosi Iwigala mi galá omératama, ayena cho echi Ripabé Atíami Riosi mi galá jiwératama, echijiti echi towí mápumi ranamea Riosi níwala níima. A'lí Binói echi bi'nélipi Riosi Ranala anérami níima.
Ayena cho echi walula Riosi kapitánawala waminabi jeaneli: Mujemi pe rijimala ju echi Elisabeti riwéami mukí yuwa. Échiko ma wiláarasa ayena cho ranamea bilé táa towí. Chabé jonsa echi Elisabeti ke ranáami anélati. Chopi échiko ma bochátali chabénala usani micha jonsa.
Mapujiti echi Walubela Riosi ne wabé omérami ju, ne suwaba namuti olayá.
A'lí echi María ku nijéwaga jeaneli echi Riosi kapitánawala: Nijeni ne suwaba galá nijéwaga olama mapurigá echi Walubela Riosi tamí nulema. Nijeni chopi mapurigá Binói piónawala níima. Ne galá níima Riosi ne suwaba tamí echirigá olasa achigórigá mapurigá mujemi tamí aneli. Echalí echi walula Riosi kapitánawala ma ku simili.
Echi María kólamiya simili echi ElisabetiEchalí rawé echi María we sapunú simili echo'ná ripáami wérachi, echo'ná biléana walúlachi mapo'ná echi jaré Jurá kúchala kúchuwala kawíwarachi ju.
Echalí echi María nawali echo'ná echi Sakaríasi bitélachi. A'lí echo'ná pachá bakigá, echi María kuíraga narépali echi Elisabeti.
A'lí mapalí echi Elisabeti námali echi María echirigá kuíraga narépachi, echalí echi táa múchali mapu ketasi cho ranarúami níili, arigá ne wabé nokuali echo'ná pachá echi Elisabeti ropálachi; ayena cho echalí echi Wabé Galabé Riosi Iwigala ne galá nuleli echi Elisabeti.
Echalí echi Elisabeti o'wali ra'íchaga jeaneli echi María: Echi Walubela Riosi ma mi wabé simírami ku'wírali, ketasi mapurigá Binói ku'wírali echi auché jaré muguí; ayena cho Riosi ne wabé simírami ku'wírali echi táa towí mapu mi ranamea.
Ayena cho echi Elisabeti waminabi jeaneli: Nijeni ne wabé kaníili mapujiti mujemi ma tamí 'némiya nawali, mapujiti echi táa towí mápumi ranamea, échiko nijé Walubélawala níima.
Ayena cho echi Elisabeti waminabi jeaneli: Ne galani machili je'ná jeyiri mapujiti mapalini bachá niráa gala námali maparimi kuíraga narépaga anili, echalí echi táa towí ke cho ranarúami, wabé kanílaga nokuali jena'í pachá nijé ropálachi.
Mujemi wabé kaníratami ju mapujítimi galá bichíili mapurigá Riosi kapitánawala mi aneli, mapujiti ne suwaba arigá ikimea, achigórigá mapurigá echi walula Riosi kapitánawala mi ne bichíwaga aneli.
Echalí echi María ku nijéwaga jeanili:Ne wabeni kaníili pachana nijé sulálachi niráa, echijiti wabeni nakí waminabi walubéraga aneya echi Walubela Riosi.
Ayena cho echi María jeanili:Ne wabeni kaníili nijé sulálachi niráa, mapujítini ne galá bichíi Riosi, echi mapu tamí Ku'wíimi ju.
Mapujiti nijeni mapurigá echi wabé tabéala Binói piónawala ju, chopi Riosi tamí wabé natimali;echijiti jipi jonsa echalí ne jubá rawé iyénasí, ne si'néami pagótami tamí ne wabé kaníliami anema.
A'lí echi María ayena cho jeanili:Ne wabeni kaníili mapujiti echi suwaba omérami Riosi ma ne wabé omériga olali tamí yuwa. Binói ne wabé Galabé ju.
Ayena cho jeanili:Echi Walubela Riosi sinibí ne wabé natimama si'néami echi jaré pagótami mapu ikí galá o'wikeko Binói Riosi.
Echi Walubela Riosi ne wabé omériga olali. Binói ma wabé omérali echi jaré mapu ne wabé 'nóchaga níliami ju, aboni sulálachi niráa.
Ayena cho echi María jeanili:Riosi ma galabé niráa kóoli echi jaré wabé 'lochéami,ayena cho Binói we yiri niráa ku júuli echi auché jaré mapu wabé níwami níili.
Riosi ma galá ku'wírali echi jaré Binói níwala pagótami, Isaeli anilíwami. Riosi sinibí natimali aboni.
Riosi ma tamujé tamí ku'wírali achigórigá mapurigá Binói bichíwaga aneli echi jaré ki'yá piréami tamujé níwala pagótami.Chabé ki'yá Riosi echirigá bichíwaga aneli echi Abrami. Echalí Riosi bichíwaga anili mapurigá Binói sinibí niráa ku'wírama riwéali echi auché jaré wikabé Abrami kúchala kúchuwala.
Echalí echi María echo'ná tibili echi Elisabeti yuwa bikiyá michá yénasí. A'lí ma ku simili echo'ná binói bitélachi.
Ma ranálati echi Juani mapu pagóami níima riwéaliMapalí ma sébali echalí rawé mapalí echi Elisabeti ranamea riwéali bilé táa múchali, echalí binói ranamea bilé táa towí.
Echalí mapalí si'néami echi jaré mulubé piréami pagótami galá námali mapurigá Riosi echirigá wabé natimaga ku'wírali echi Elisabeti, ayena cho mapalí echi auché jaré Elisabeti ritémawala echirigá námali, echalí ne si'néami aboni ne wabé kaníili binói yuwa.
Echalí jonsa wakinánokuá osá naó rawé echo'ná sili echi jaré pagótami mapurigá aboni noligá sikirema echi táa towí, mapurigá echi jaré Juríosi pagótami sinibí olali. Echalí echi auché jaré pagótami nakili riwaránala echi táa towí, Sakaríasi niráa, mapurigá binói onolá riwéali.
Chopi echi táa towí iyela ku nijéwaga jeaneli: Ketasi echirigá riwarasi. Juani riwéami níima.
Echalí aboni jeanigá rukueli: ¿Churékula echirigá riwéami níima? Tarapé wesi te 'yemi ritémawala echirigá riwéami.
A'lí aboni sikati jówaga rukueli echi towí onolá mapu churigá binói nakili riwaránala, mapujiti binói abijí ke námiami níili, ayena cho ketasi cho omérali ra'icha.
Echalí echi towí onolá, bilé oselí tasa, echo'ná jeanigá osali: Juani riwéami ju. Echalí si'néami echi auché jaré echo'ná jáwami chopi ne wabé kilí 'nátaga tibili.
Echalí we yáati echi Sakaríasi ma ku omérali ra'icha. A'lí binói chótali jeanigá mapu Riosi ne wabé Walubela ju.
Echijiti si'néami echi jaré pagótami echo'ná mulubé piréami ne wabé 'nátaga tibili. Ayena cho si'néami pagótami echo'ná ripáami wérachi, Juréachi anilíwachi kawírali piréami, a'nagupi rugá wé ra'íchali mapurigá je'ná jerigá ikili.
A'lí ne si'néami echi jaré pagótami mapu ikí galá námali je'ná jerigá ikíachi, abóniko ibili niráa ne wabé kilí 'nátaga muchili. Echalí aboni a'nagupi jeanili:Je'ná towí ne wabé walula níimiré mapalí binói ma ochérasa. Aboni echirigá anili mapujiti si'néami galá machili mapurigá Riosi wabé karigá ku'wírali echi táa towí.
Echi Sakaríasi ne galá nawesaA'lí echi Wabé Galabé Riosi Iwigala ne galá nuleli echi towí onolá, Sakaríasi riwéami. Echalí binói we ra'íchali mapurigá Riosi 'yali ra'ichánala, mapalí binói jeanili:
Ne galá níima ne si'néami pagótami jeanigá mapu echi tamujé Isaeli pagótami Riósawala ne Walubela Riosi ju;mapujiti tamujé Riósawala ma tamujé tamí ku'wírali máputa Binói níwala pagótami ju, ayena cho Binói tamujé tamí ma ku wikáwali.
Echi tamujé Riósawala ma tamujé tamí 'yali bilé wabé omérami Ku'wíimi.Échiko bilé ju echi ki'yá bitéami Rabiri riwéami rijói kúchala kúchuwala.A'lí echi Rabiri riwéami rijói Riosi piónawala niráa níili.
Chabé ki'yá Riosi nulali echirigá bichíwaga anénala, mapalí Binói nawésanala júuli echi jaré galabé oláami rijói mapu Binói jiti nawésami níili.
Riosi echirigá tamujé tamí bichíwaga aneli, mapurigá Binói tamujé tamí ku'wírama riwéali mapurigá echi jaré mapu tamujé tamí sayérami ju ketasi tamujé tamí omérama, ayena cho mapurigá echi jaré mapu tamujé tamí wabé kichí, arigá ketasi tamujé tamí omérama.
Ayena cho Riosi echirigá waminabi tamujé tamí natimali achigórigá mapurigá Binói wabé natimali echi jaré ki'yá piréami tamujé níwala pagótami. Riosi sinibí 'natama mapurigá Binói bichíwaga aneli aboni.
Riosi je'ná jerigá ne bichíwaga aneli echi Abrami, echi mapu tamujé onolá niráa níili, mapu chabé ki'yá bitéali:
Mapu Riosi Binói tamujé tamí ku'wírama riwéali, mapurigá echi jaré tamujé sayera ketasi tamujé tamí omérama,ayena cho mapurigá tamujeta tarapé majaga, galá nijéwaga olabo mapurigá Riosi tamujé tamí nulé.
Chopi mapurigata galabé níibo, ayena cho mapurigata chopi olabo mapurigá Riosi tamujé tamí nulé ne sinibí mapuyénasíta piré jena'í wichimóbachi.
Echalí echi Sakaríasi jeaneli echi táa towí: Mujé mápumi táa nijé ranala ju, mujemi bilé walula Riosi jiti nawésami anérami níimami, mapujiti echi Walubela Ripá Riwigachi Atíami Riosi mi julama nawisánala.A'lí mujemi bachá niráa nawésama echi jaré pagótami, mapurigá aboni galá bichíima echi Walubela Jesucristo, mapalí Binói pe waminánomí galá nawésama aboni.
Echalí mujemi nawésama echi jaré Binói níwala pagótami mapurigá aboni galá ku'wíratami níima, ayena cho mapurigá aboni chati olalila galá ku wikawárami níima.
Ne bichíwali ju mapu echi Walubela Riosi echo'ná ripá riwigachi atíami tamujé tamí wabé ku'wírali, mapujiti Binói tamujé tamí wabé natimaka galeli.Ayena cho Riosi Binói júuli echi Walubela Ku'wíimi mapurigá Binói tamujé tamí machírama suwaba namuti.A'lí echi rayénali chopi tamujé tamí rayénata sinibí rawé mapurigata galá riwiboa suwaba namuti jena'í wichimóbachi nirúami.
Jena'í wichimóbachi tamujé chopi mapurigá echo'ná rokowárali niráa piré, ayena chota pe waminánomí arigá suwiboa;chopi echi Walubela Ku'wíimi tamujé tamí galá machíratama mapurigata galá machiboa Riosi Ra'íchala, ayena cho Binói tamujé tamí binérama mapurigata kilí ologá pirélabo.
A'lí echi táa towí Juani riwéami galá ochérali. Ayena cho binói galá bichíili Riosi. A'lí echi Juani bitéali echo'ná jaléana waná kawichí, echalí rawé yénasí mapalí ma sébachi níili mapurigá Riosi julama echi binói nawésanala echi jaré Isaeli anilíwami pagótami.
Echi Jesusi ranarúami níili<TS3>(Mt. 1:18-25)Echalí ki'yá rawé echi walula silíami Augusto riwéami we nuláami níili ne suníami jena'í wichimóbachi. A'lí échiko nulali mapu ne suníami jena'í wichimóbachi piréami pagótami oserichi ro'ogá tarárami níima.
Echalí ne si'néami pagótami arigá simíbali echo'ná ibílana aboni o'wéalawalachi mapurigá aboni riwalá echo'ná oselichi osilúami níima.
A'lí echi José echo'ná Nasarétachi, echo'ná Galiléachi anilíwachi kawírali jonsa simili, echo'ná Juréachi anilíwachi kawírali simiyá, echo'ná mapo'ná echi Rabiri riwéami rijói walúlawachi níili, mapo'ná Belenchi anérati, mapujiti binói José bilé níili echi ki'yá bitéami Rabiri kúchala kúchuwala.
Echi José echo'ná simili, echi binói upila María riwéami yuwa, mapurigá aboni riwalá ayena cho echo'ná oselichi ro'ogá tarárami níima. A'lí echi María níili mapu chabé jonsa kunema riwéali echi José yuwa. A'lí ma bocháami níili.
Echalí rawé mapalí aboni echo'ná Belenchi muchili, ma sébali mapalí echi María ranamea riwéali bilé táa múchali.
A'lí echi María ranali bilepi táa towí 'múchali ne bachá. Echalí jaré chiní kimílachi kabili. A'lí echo'ná sonórali rikali mapo'ná biléana wáasi sonó kóolachi níili, mapujiti ketasi nirúali mapo'ná aboni pachá muchima echo'ná biléana kalírali pagótami kochílachi.
Jaré Riosi kapitánawala echo'ná siliEchalí ki'yá rokogó echo'ná kawichí mapo'ná mulubé níili echo'ná Belenchi jaré bo'wá niséami galá tibuka muchili echi wikabé aboni pugula bo'wá.
A'lí ke sayiná bilé walula Riosi kapitánawala echo'ná moba echi jaré bo'wá niséami yuwa nawali. Echalí ne wabé simírami ratábali echo'ná ne noligá aboni yuwa mapujiti Riosi ne wabé Walubela ju. A'lí aboni ne wabé majajali.
Chopi echi walula Riosi kapitánawala jeaneli: ¡Ketasi majasi! Nijeni 'yemi mi ruyema echi ne galabéala mapurigá bukulí ikili. Je'ná jiti ne si'néami pagótami ne wabé kanílama.
Jipi rokogó echo'ná echi Rabiri walúlawalachi ma ranálati bilé táa towí, echi mapu Walubela Ku'wíimi níima 'yemi pagótami yuwa. Échiko echi Walubela Cristo níima, echi mapu Riosi wilama ruli mapurigá Walubela Ku'wíriyami niráa.
'Yémitamo galá machiboa chuyiri ju echi táa towí, mapujítitamo galá riwiboa chiní kimílachi kabita bu'wíami, echo'ná biléana sonórali, wáasi kóolachi.
Echalí ke sayiná echo'ná pe ripana niráa, wikabé o'wéala Riosi kapitánawala jábali echi auché bilé Riosi kapitánawala yuwa. A'lí ne si'néami aboni waminabi walubéraga aneli Riosi mapalí aboni jeanili:
¡Waminabi wabé walubélaga anérami nílaga Riosi, echo'ná ripá riwigachi atíami!¡Kilí pirélasi 'yemi pagótami jena'í wichimóbachi piréami! ¡A'nagupi galesi! Riosi 'yemi mi ne wabé galé.
Echalí mapalí echi jaré o'wéala Riosi kapitánawala ma ku simíbali echo'ná ripá riwigachi, echalí echi jaré bo'wá niséami we yáati chótali a'nagupi ra'íchaga jeaniyá: Ma simabo echo'ná Belenchi, je'ná jerigá ikíami 'nébiya, mapurigá tamujé Walubélawala ma tamujé tamí ruyeli.
Echalí aboni we sapú simíbali echo'ná Belenchi. A'lí aboni echo'ná riwali echi María, echi José ayena cho, echi táa towí asíchiko, echi mapu echo'ná biléana sonórali wáasi kóolachi bu'wíami níili.
Mapalí aboni ma riwali echi táa towí, a'lí aboni galá nawésaga ku ruyeli mapurigá echi walubela Riosi kapitánawala ma aneli aboni, echi táa towí jiti rugá.
Echalí ne si'néami mapu ikí echirigá námaliko, si'néami we galá kilí 'nátaga kipuli mapurigá echi jaré bo'wá niséami anili.
Chopi echi María sinibí, sulachí niráa, 'nátaga newalali ne suwaba echi jaré namuti mapurigá ikili.
A'lí echi jaré bo'wá niséami ku simíbaga nawésali echi auché jaré pagótami jeanigá mapurigá Riosi ne wabé Walubela ju, mapujiti Binói suwaba galá olali achigórigá mapurigá Binói bachá niráa ruyegá 'nérali aboni mapu ikimea riwéali.
Echi táa towí Jesusi párami níili echo'ná echi warubé Juríosi ri'obáwalachiMapalí ma simírali osá naó rawé, echalí echi jaré Juríosi noligá sikireli echi táa towí, mapurigá aboni sinibí olali echi jaré kúuchi kúrowi yuwa. A'lí echi táa towí Jesusi riwarálati, achigórigá mapurigá echi walubela Riosi kapitánawala bachá niráa aneli echi María, mapalí binói ke cho bocháami níili.
Ma sébali echalí rawé mapalí aboni ma ku bi'wárami níima riwéali, mapurigá echi Moisesi osogá nulali. Echalí rawé echo'ná Jerusalémachi tólati echi táa towí Jesusi mapurigá Binói echi walubela Riosi 'yárami níima.
Echalí echi táa towí 'wénawala echirigá olali mapujiti echi Walubela Riosi echirigá nulali, mapurigá je'ná jerigá osirúami ju echo'ná Riosi Ra'íchala oselíwalachi: Ne si'néami echi jaré kúuchi kúruwi mapu ikí ne bachá niráa, ranarúami níima, mapalí aboni iyela ne bachá niráa ranáli bilé táa, abóniko 'yárami níima echi Walubela Riosi.
A'lí echi táa towí echirigá tólati echo'ná Jerusalémachi mapalí Binói 'wénawala echo'ná simíbali mapurigá aboni suwaba nijéwaga olama mapurigá je'ná jerigá osirúami ju mapurigá jaré namuti 'yárami níima riwéali Riosi: 'Yémitamo ko'ogá 'yabo Riosi okuá makawi echo'ná kawichí nirúami, auché jaré okuá makawi echo'ná bitichí nirúami keremá, mapalí bilé mukí bachá niráa raná bilé táa towí 'múchali.
A'lí echalí bilé rijói Simioni riwéami echo'ná Jerusalémachi bitéali. Échiko galabé oláami níili, ayena cho binói galá bichíyami níili Riosi. Ayena cho echi Simioni bichíiga buweli echalí rawé sébachi mapalí echi jaré Isaeli anilíwami pagótami galá ku'wíratami níima riwéali. Échiko galá nulérami níili echi wabé galabé Riosi Iwigala jiti.
A'lí echi Galabé Riosi Iwigala chabénala ma ruyeli echi Simioni mapurigá binói ketasi cho mukumea riwéali, a ketasi cho riwisá echi Cristo, echi mapu echi Walubela Riosi wilama riwéari mapurigá Walubela Ku'wíriami niráa.
Pe wakinana siné rawé echi Wabé Galabé Riosi Iwigala júuli echi Simioni echo'ná echi walubé Juríosi ri'obáwalachi. Echalí rawé níili mapalí echi táa towí 'wénawala echo'ná pali echi táa towí Jesusi, mapurigá Binói galá olárami níima mapurigá echi jaré Juríosi nulérami níili olánala si'néami echi jaré kúuchi kúrowi yuwa.
Echalí echi Simioni echo'ná binói sikálachi mutuli echi táa towí Jesusi. A'lí echi Simioni waminabi walubéraga aneli Riosi mapalí binói jeaneli:
Keni Walubérawa, nijeni chopi mapurigá Mujé piónawala ju.Jipi ma ariwé mapuriga nijeni ma galá bichíiga mukumea, mapujítimi ma ne sébali olali mapurigami bachá niráa tamí ne bichíwaga aneli.
Mapujiti nijé binói ma galá riwali echi Ku'wíriyami,
mapu Mujemi wilali mapurigá Binói ku'wírama ne si'néami pagótami.
Echalí echi José, echi Jesusi iyela ayena cho, ne wabé kilí 'nátaga kipuli mapurigá echi Simioni nawésaga anili echi táa towí jiti rugá.
Echalí echi Simioni ne wabé karigá ra'íchali aboni. Binói ayena cho aneli echi Jesusi iyela, María riwéami, jeanigá: Nibira, je'ná táa towí ma ochérasa ne wabé Walubela níima. Binói jiti wikabé echi jaré Isaeli pagótami miná chakena rujuima. Chopi auché jaré wikabé aboni, Binói jiti ku jawásarami níima. Binói ayena cho jurárami ju mapurigá wikabé pagótami galá machíratami níima. Chopi wikabé arigá wabé kichima echi Binói.
Ayena cho echi mujé Ranala galá machírama mapurigá echi jaré pagótami ibili niráa 'nata echo'ná aboni sulálachi niráa; ayena cho mujé binói ne wabé simírami o'monáratami níima mapurigá mapalí bilé wi'libé ripiyá ichesa mujé sulálachi niráa.
Echalí rawé bilé mukí Ana riwéami ayena cho asali echo'ná walubé Juríosi ri'obáwalachi. Echi Ana we nawésami níili mapurigá Riosi nuleli binói nawésanala, échiko bilé rijói Janueli riwéami malala níili. A'lí echi Janueli bilé níili echi jaré Aseri aniríwami rojuáami, echi jaré Juríosi pagótami. Echi Ana ne wabé wiláami níili. Chabénala echi Ana wabé tiwé ká kuneli. Echalí jonsa binói bitéali kepu kuná yuwa kichao bamíbali niráa, chopi binói kunala echalí ma mukuli.
A'lí echi Ana ma kunámami níili osá nawosa makói miná naó bamíbali jonsa. A'lí echi Ana sinibí rawé, sinibí rokogó asali echo'ná pachá echi walubé Juríosi ri'obáwalachi. Ayena cho echi Ana wi'libé niráa ketasi ko'wali mapalí binói chopi Riosi yuwa tániya asali.
Echalí rawé echi Ana ayena cho nawali echo'ná walubé Juríosi ri'obáwalachi mapalí echi táa towí Jesusi echo'ná pálati. A'lí echi Ana ayena cho we yáati walú natétara 'yali Riosi, ayena cho binói chótali ra'icha echi táa towí Jesusi jiti rugá ne si'néami pagótami mapu ikí galá bichíiga buweli mapurigá echo'ná Jerusalémachi piréami galá ku'wíratami níima.
Aboni ku simíbali echo'ná NasarétachiA'lí aboni echirigá ma sebárali suwaba namuti olayá echi táa towí yuwa, mapurigá echi jaré Juríosi nulérami níili olánala mapurigá osirúami ju echo'ná echi Walubela nulalila oseríwalachi. A'lí aboni ma ku simíbali echo'ná Galiléachi anilíwachi kawírali, echo'ná aboni walúlawalachi mapo'ná Nasarétachi anilíwachi ju.
Echalí jonsa echi táa towí Jesusi galá ochéraga, waminabi jiwérali, ayena cho waminabi wabé 'nátami níili. A'lí Riosi wabé galigá ku'wírali echi binói.
Echi towí Jesusi tibili echo'ná pachá echi walubé Juríosi ri'obáwalachiSinibí bamíbali Binói 'wénawala simíbali echo'ná Jerusálemachi mapalí omáwalachi sébachi níili mapalí echi jaré Juríosi omáwaga ko'yali echi jaré kúuchi bo'wá.
A'lí mapalí echi Jesusi makói miná okuá bamíbami níili, echalí bamíbali si'néami aboni muyénali echo'ná ripáami Jerusalémachi, mapurigá aboni olali sinibí bamíbali echalí omowáluachi rawé sébachi.
A'lí ma sunisa echirigá omawa, echalí aboni ma ku simíbali. A'lí echi towí Jesusi echo'ná Jerusalémachi ripili, chopi echi José ketasi machili mapu Jesusi echo'ná ripili. Echi Jesusi iyela nirapé machili.
Chopi aboni mayeli mapu echi towí Jesusi ayena cho yuwa simili echo'ná buwechí iyénaga, echi auché jaré wikabé pagótami yuwa mapu ku simiba 'yénali. A'lí aboni echirigá pe mikabé 'yénali, siné rawé inárawami niráa. Echalí ma alíwachi aboni ari echo'ná aboni ritémawalachi, echo'ná aboni amígowalachi ayena cho.
Chopi aboni ketasi riwali. A'lí ba'alínala rawé aboni ku ro'wili echo'ná Jerusalémachi echi towí Jesusi ásiya.
A'lí wakinánokuá baikiyá chi'rigá aboni ma riwali echi towí Jesusi echo'ná pachá echi walubé Juríosi ri'obáwalachi atíami. Echalí echi towí Jesusi echo'ná nasipa asali echi jaré nulalíwami binériami yuwa. Echalí Binói galá kipuli aboni nawésawala, ayena cho Binói wikabé namuti rukueli aboni.
Echalí ne si'néami pagótami mapu ikí námali mapurigá echi towí Jesusi echirigá galá machigá ku nijéwali, abóniko anili mapu Binói ne wabé machíami níili. Ayena cho aboni anili mapu Binói sinibí ne wabé simírami galá machigá ku nijéwali.
A'lí mapalí echi Jesusi 'wénawala ma echirigá riwali echi jaré o'wéali yuwa ra'íchachi, echalí aboni ma riwisá ne wabé kilí 'nátali. A'lí Binói iyera jeaneli: Keni raná, ¿churékula mi ketasi tamujé tamí yuwa simili? Kemi onó, nijé ayena cho, wabeta o'móniga 'yénali mi aya.
Echalí Jesusi ku nijéwaga jeaneli: ¿Churékulátamo tamí ali? ¿Kéchatamo machili mapu arigá 'wérali ju mapu Nijeni ologá inama Nijé Onolá olalila?
Chopi aboni ketasi galá machili mapurigá Binói ra'íchaga aneli.
Echalí echi towí Jesusi ma ku simili Binói 'wénawala yuwa. A'lí aboni ku sili echo'ná Nasarétachi. A'lí echi towí Jesusi ne galá nijéwami níili aboni yuwa. A'lí Binói iyela ne sulachí niráa ne galá 'nátali suwaba je'ná namuti jiti.
Echalí echi towí Jesusi waminabi galá ochéraga, waminabi wabé machíami níili. A'lí Riosi ne galá nirali echi Jesusi. Ayena cho echi jaré pagótami ne galá nirali Binói.
Echi Juani mapu pagóami níili we nawésali echo'ná biléana waná kawichí<TS3>(Mt. 3:1-12; Mr. 1:1-8; Jn. 1:19-28)Mapalí echi walula Tibério ma ne walubela nuráami níili echo'ná Rómachi anilíwachi makói miná malí bamíbali jonsa, echalí bamíbali echi Ponkio Pilato ayena cho silíami níili echo'ná Juréachi. Ayena cho echi Erorsi walula silíami níili echo'ná Galiléachi. Echalí echi Erorsi rijimala, Jiripi riwéami, ayena cho silíami níili echo'ná Ituréachi, echo'ná Trakonítachi ayena cho. A'lí echalí bamíbali echi Lisánia riwéami rijói walula silíami níili echo'ná Abilíniachi.
Ayena cho echalí bamíbali echi Anasi, echi Kaijasi o'wéala sacerdote níili echi jaré Juríosi pagótami yuwa. Echalí bamíbali níili mapalí Riosi nawisánala júuli echi Juani, echi Galabé Riosi Ra'íchala. Echi Juani níili echi Sakaríasi ranala. Ayena cho echi Juani bi'neli bitéali echoná biléana waná kawichí.
Echalí echi Juani nawésasiya simili echo'ná suníami ne noligá rijówachi, echo'ná bakóchi Joránachi anilíwachi. Echalí echi Juani nawésali echi pagótami jeanigá mapu aboni ba'wí jiti pagótami níima, ayena cho mapu si'néami aboni si'nú, galabé niráa 'nátaga, ku ro'wima Riosi yuwa mapurigá aboni ku wikawárami níima mapurigá aboni chati olali.
Ne suwaba je'ná jerigá ikili mapurigá echi walula Riosi jiti nawésami, Isaíasi riwéami bachá niráa jeanigá osali:Bilé rijói o'weli ra'íchaga nawisama echo'ná biléana waná kawichí. Échiko jeanigá nawésama:Echi Walubela ke sayiná nawama jena'í wichimóbachi. Echijiti ne galá a'lárasi 'yemi aboni sulálachi mapurigátamo ayena cho we galá a'lara echi buwé mapalí bilé walula echo'ná simíraga nawama.
Echalí ne suníami ri'lé komichi we galá ku buchíwarami níima, ne suníami galá ri'narátami níima mapurigá ipó niráa.Echalí ne suníami ripabé rabó ayena cho miná najunárami níima; ne suníami galá ri'narátami níima.A'lí echo'ná suníami wabé nakólami buwichí galá ku wachinárami níima.Ayena cho ne suníami buwichí wabé charikáachi galá ku a'láratami níima.
Echalí ne si'néami pagótami galá riwimea echi Ku'wíriami mapu Riosi julama jena'í wichimóbachi.
Echalí mapalí echi wikabé pagótami simíbali echo'ná waná kawichí mapurigá echi Juani ba'wí jiti pagoma aboni, echalí echi Juani jeaneli: ¡'Yemi pagótami mapurigá jaré sinowi kúchuwala ju máputamo wakiná júmsali mapujítitamo wabé majali! ¿Chigá 'yemi mi ruyeli máputamo waminá júmsabo, mapurigátamo ketasi kastigo 'yárami níibo waminanomí rawé?
Ne galabé olasi, mapurigátamo echirigá galá 'nérabo echi auché jaré pagótami máputamo ma ne bichíwari ku galabé niráa 'nátaga, ma ku ro'wili Riosi yuwa. Ketasi chopi 'natasi mapu 'yemi aboni we galabé oláami ju, mapujítitamo echi Abrami pagótamawala ju. Nijé 'yemi nimí ané mapu Riosi wabé omérami ju, je'ná wikabé rité nakulíwiya, mapurigá je'ná wikabé rité ma nakulíwasa, wikabé Abrami pagótawala niráa níima.
Jípiko echi ripulá ma ne echo'ná masana chokilachi uchárami ju; ayena cho ne suwaba masana mapu ikí ketasi galabé rakeko, échiko arigá ripúnaga, echo'ná na'írali pátami níima. Riosi ayena cho achigórigá kastigo 'yama echi jaré pagótami, si'néami mapu ikí ketasi galabé olako.
A'lí echi Juani ku nijéwaga jeaneli: Galá níima ibili 'yemi máputamo ikí okuá napáchako, pe bilé 'yasa echi auché jaré mapu ketasi bilé niwa. A'lí 'yemi máputamo niwa ko'wáami, galá níima 'yemi kóosa echi auché jaré mapu ketásirapé niwa.
Echalí echo'ná sili jaré rijói mapu wenomí bujea 'yénali, echo'ná nuláami walula silíami 'yánala. A'lí aboni nakili mapu echi Juani ba'wí jiti pagoma ibili aboni. Echalí aboni jeanigá rukueli: Binériami, ¿churigata olabo tamujé?
A'lí echi Juani jeaneli: Ketasi waminabi simírami niráa nipasi. Chopi ibili niráa nipasi mapurigátamo risénsia nulérami ju.
A'lí jaré sontarsi ayena cho jeanigá rukueli: ¿Churigata olabo tamujé? A'lí echi Juani ku nijéwaga jeaneli: Ketasi wesi majáraga 'yesi aboni níwala namuti. Nibilé wesi 'yékaka wi'nijisi mapurigátamo echirigá 'yebo jaré aboni níwala namuti. Chopi ne galá kanílasi mapurigátamo natétalawa.
Echalí echi jaré Juríosi pagótami we buwigá muchili mapurigá Riosi julama bilé Walubela Ku'wíriami jena'í wichimobachi, echi mapu Cristo anérami níima riwéali. Echijiti ne si'néami aboni ayena cho je'ná jerigá 'nátaga muchili: ¿Acha echi Juani ju echi mapu Cristo anérami níima?
Chopi echi Juani ku nijéwaga jeaneli echi si'néami pagótami: Nijeni ne bichíwali 'yemi mi pagóli ba'wí jiti. Chopi echi Cristo anilíwami mapu ne bichíwali ke 'me ayó nawama 'yemi yuwa, échiko 'yemi mi 'yama echi Wabé Galabé Riosi Iwigala. A'lí echi Galabé Riosi Iwigala mapurigá na'í niráa nawama jena'í wichimóbachi. Chopi echi Walubela Cristo ne wabé simírami Walubela ju, ketasi mapurigá nijé. Mapujiti nijeni ketasi 'me galabé oláami ju, mapurigani echijiti omérama ku'wíriya echi Binoy, nibilé mapurigani ku akaráptama Binói akalá.
Echi Binói ma galá kasúwama binói níwala turío, ayena cho Binói gará katiwama echi turío echo'ná pachá Binói níwala rikówachi. Echalí Binói waminá ikósama echi kajela echo'ná na'írali mapo'ná tarapé siné cho'wimea. Echirigá ayena cho Riosi achigórigá kastigo 'yama echi jaré chati oláami pagótami, sinéami mapu ikí ketasi ku wikawárami ju.
A'lí echi Juani je'ná jerigá wabé galá nawésali echi pagótami. Ayena cho binói auché jaré wikabé namuti aneli aboni mapalí binói echirigá nawésali echi Galabé Riosi Ra'íchala.
Echi Juani ayena cho ruyeli echi walula silíami Erorsi riwéami mapu ketasi risénsia níili mapu binói chapimea echi Eroríasi riwéami mukí mapurigá binói upila niráa, mapujiti echi mukí chopi echi Jilipi upila níili, echi mapu echi Erorsi rijimala níili. Chopi echi Erorsi arigá chapili echi Jiripi upila mapurigá binói upila niráa. Ayena cho echi Juani ruyeli echi Erorsi mapurigá binói auché jaré wikabé namuti chati olali.
Chopi echi Erorsi ketasi wikáwali tánali. A'lí echi Erorsi waminabi chati olali mapalí binói nulali pachá bachánala echi Juani.
Jesusi pagótami níili ba'wí jiti<TS3>(Mt. 3:13-17; Mr. 1:9-11)Chopi chabé bachánala je'ná jerigá ke cho ikíachi, echalí echi Juani pagoya iyénali echi jaré pagótami. Echalí echi Jesusi echo'ná nawagá ayena cho pagótami níili. A'lí Jesusi abijí Riosi yuwa ra'íchaya wilili mapalí Binói riwali mapurigá echo'ná ripá riwigachi ke sayiná iráparami niráa niili.
Echalí echi Wabé Galabé Riosi Iwigala riwirúami níili echo'ná moba echi Jesusi yuwa rikínami mapurigá bilé makawi niráa. A'lí echi Walubela Riosi echo'ná ripá riwigachi atíami we ra'íchali jeanigá: Mujé ju bilepi keni Raná. Nijé nimí wabé galé. Mujé tamí wabé ganílatali.
Echi jaré ki'yá piréami Jesusi pagótamawala<TS3>(Mt. 1:1-17)A'lí echalí mapalí echi Jesusi chótali nawésiya, Binói mapuyena baisá makói bamíbami níili. A'lí echi auché jaré pagótami mayeli mapu Jesusi echi José ranala níili, echi mapu Elí ranala níili,
échi mapu Matata ranala níili, échi mapu Libí ranala níili, echi mapu Melchí ranála níili, echi mapu Jána ranala níili, echi mapu José ranala níili,
echi mapu Matatíasi ranala níili, echi mapu Amosi ranala níili, echi mapu Naúmi ranala niili, echi mapu Islí ranala níili, echi mapu Nagái ranala níili,
echi mapu Mata ranala níili, echi mapu Matatíasi ranála níili, echi mapu Semeí ranála níili, echi mapu auché bilé rijói José riwéami ranala níili, echi mapu Jurá ranala níili,
echi mapu Juani ranala níili, echi mapu Resa ranala níili, echi mapu Sorobabéli ranála níili, echi mapu Sareteli ranala níili, echi mapu Neria ranala níili,
echi mapu Melchí ranala níili, echi mapu Abiri ranala níili, echi mapu Kosami ranala níili, echi mapu Ilmorámi ranala níili, echi mapu Ere ranala níili,
echi mapu Jusué ranala níili, echi mapu Elieseri ranala níili, echi mapu Joremi ranala níili, echi mapu Matata ranala níili,
echi mapu Libí ranala níili, echi mapu Simioni ranala níili, echi mapu Jurá ranala níili, echi mapu auche bilé baisá rijói José riwéami ranala níili, echi mapu Jonani ranala níili, echi mapu Iliakími ranala níili,
echi mapu Milea ranala níili, echi mapu Mainani ranala níili, echi mapu Matata ranala níili, echi mapu Natani ranala níili,
echi mapu Rabiri ranala níili, echi mapu Isaí ranala níili, echi mapu Obeli ranala níili, echi mapu Bosi ranala níili, echi mapu Salomoni ranala níili, echi mapu Nasoni ranala níili,
echi mapu Aminarabi ranala níili, echi mapu Arami ranala níili, echi mapu Isoromi ranala níili, echi mapu Párisi ranala níili, echi mapu Jurá ranala níili,
echi mapu Jakobo ranala níili, echi mapu Isaka ranala níili, echi mapu Abrami ranala níili, echi mapu Taré ranala níili, echi mapu Nachori ranala níili,
echi mapu Serubi ranala níili, echi mapu Rakau ranala níili, echi mapu Paleka ranala níili, echi mapu Eberi ranala níili, echi mapu Sala ranala níili,
echi mapu Kainani ranala níili, echi mapu Arpásali ranala níili, echi mapu Semi ranala níili, echi mapu Noé ranala níili, echi mapu Lamechi ranala níili,
echi mapu Matúsara ranala níili, echi mapu Enochi ranala níili, echi mapu Jareri ranala níili, echi mapu Malaleri ranala níili, echi mapu Kainani ranala níili,
echi mapu Enosi ranala níili, echi mapu Seta ranala níili, echi mapu Arani ranala níili, echi mapu Riosi jiti niwárami níili.
Echi riablo nakili mapurigá Jesusi we chati olama. Chopi Jesusi ketasi chirigá chati olali<TS3>(Mt. 4:1-11; Mr. 1:12, 13)Echalí echi wabé Galabé Riosi Iwigala galá nureli echi Jesusi echo'ná Binói sulálachi niráa. A'lí Binói ku simili echo'ná bakochi Joránachi anilíwachi jonsa. A'lí echi wabé Galabé Riosi Iwigala júuli echi Jesusi echo'ná biléana waná kawichí.
Echalí echi riablo jeaneli: A mi ne bichíwali echi bilepi Riosi Ranala níisagá, galá nulé je'ná wikabé rité mapurigá wikabé pani nílama, mapurigami galá bosama.
A'lí Jesusi ku nijéwaga jeaneli: Echo'ná Riosi Ra'íchala oselíwalachi jerigá osirúami ju: Echi pagótami ketasi chopi ko'wáami jiti pirélama, chopi ayena cho arigá 'wérali ju mapu aboni galá bichíima suwaba Riosi Ra'íchala, mapurigá aboni ne bichíwali sinibí niráa pirélama.
A'lí echi riablo toli echi Jesusi echo'ná biléana wabé ripabé rabó. A'lí sinepi niráa 'nérali suníami kawichí walula nulálachi jena'í wichimóbachi nirúami.
Echalí echi riablo jeaneli: Nijé ne wabé omérami ju mapurigá nijeni mi 'yama mapurigami ne walubela nuláami níima ne suníami jena'í wichimóbachi. Nijeni ayena cho wabé omérami ju mapurigá nijeni mi wilama jena'í wichimóbachi mapurigá ne wabé walubela niráa. Echirigá nijé 'yárami níili; ayena cho jipi nijeni ne walubela niráa wilama mapuyíripi rijói mapu nijé binói nakí.
Echalí echi riablo waminabi jeaneli: Jipi nijé nimí 'yama ne suwaba je'ná walubélala, a mi jena'í bacháami tamí yuwa, wéemi raweka, chokoba wilisáagámi. Nijé nimí wilama wabé walubela niráa, a mi tamí jeanésagá mapu nijé binói wabé simírami walubela ju, ketasi mapurigá mujé.
Chopi Jesusi ku nijéwaga jeaneli: Waminá waná simigá mujé Satanasi riwéami riablo, mapujiti echo'ná Riosi Ra'íchala oselíwalachi jerigá osirúami ju: Chopi echi bilepi mujé Riósawala chokoba wiligá walubélaga ané mujé; ayena cho chopi nijéwaga olá mapurigá echi Walubela mujé Riósawala nakí mápumi olama.
A'lí echi riablo toli echi Jesusi echo'ná Jerusalémachi anilíwachi walúlachi. Echalí binói ne wabé ripabé wilali echi Jesusi echo'ná ripá moba echi walubé Juríosi ri'obáwalachi. A'lí echi riablo jeaneli: A mi ne bichíwali echi bi'nélipi Riosi Ranala níisagá, jena'í ripabé jonsa echo'ná ri'lé pochí,
mapujiti Riosi mi galá tibuma mapujiti echo'ná Riosi Ra'íchala oselíwalachi je'ná jerigá osirúami ju:Riosi nulema echi jaré kepu kapitánawa mapurigá aboni mi ne galá tibuma.
A'lí echi riablo waminabi jeanelí:Ayena cho jerigá osirúami ju:Echi jaré Riosi kapitánawala mi mutuma echo'ná aboni sikálachi mapurigá mi ketasi chi'wama mujé ralálachi echo'ná biléana ritérali.
Echalí Jesusi ku nijéwaga jeaneli: Ayena cho je'ná jerigá osirúami ju echo'ná Riosi Ra'íchala oselíwalachi:Ketasi mi nulé mapurigá echi kemi Riósawa chati olama.
A'lí mapalí Jesusi tarapé chirigá nijéwali mapurigá echi riablo nuleli, echalí echi riablo miná ariweli pe téeli niráa.
Jesusi chótari nawésiya<TS3>(Mt. 4:12-17; Mr. 1:14-15)Echalí Jesusi ku simili echo'ná Galiléachi anilíwachi kawírali. A'lí echi Wabé Galabé Riosi Iwigala suwaba nuleli Jesusi. A'lí si'néami pagótami echo'ná noligá Galiléachi piréami ra'íchaga anili mapurigá Jesusi ne wabé Walubela níili.
A'lí Jesusi binéraga nawésali echo'ná suníami echi jaré Juríosi pagótami ri'obáwalachi. Echalí si'néami aboni walubéraga aneli echi Binoy.
Jesusi ku machí pátami níili echo'ná Nasarétachi jonsa<TS3>(Mt. 13:53-58; Mr. 6:1-6)Echalí rawé Jesusi ku simili echo'ná Nasarétachi mapo'ná Binói ochérali. A'lí echalí isábawachi rawé Jesusi bakili echo'ná pachá echi jaré Juríosi pagótami ri'obáwalachi, mapujiti Binói sinibí echirigá olali, ne sinibí mapalí isábawachi rawé níili. Echalí Jesusi echo'ná nasipa wilíbali mapujiti Binói we nakili echi Riosi Ra'íchala oselíwalachi 'nénala.
A'lí Binói 'yárami níili echi Riosi Ra'íchala oselíwala, mapo'ná osirúami ju mapurigá echi walula Isaíasi riwéami rijói osali. Échiko walula Riosi jiti nawésami níili. Echalí Jesusi ku ra'lánaga echi oselí, we yáati riwari mapo'ná je'ná jerigá osirúami ju:
Echi Wabé Galabé Riosi Iwigala tamí yuwa pachana atí.Binói tamí wilali mapurigani galabé nawésama echi Galabé Riosi Ra'íchala, echi jaré wabé tisúwati pagótami.Echi Wabé Galabé Riosi Iwigala ayena cho tamí júuli ku kanílatamiya si'néami echi auché jaré mapu ikí wabé o'mónami ju sulachí niráa.Ayena cho Binói tamí júuli ruyénala echi auché jaré mapu pachá mo'wárami niráa ju, mapu aboni ku machí a'wátami níima, ayena cho tamí júuli mapurigá echi auché jaré ke 'machíliami galá ku 'machílatami níima.Ayena choni julálami níili mapurigani ku'wírama echi jaré mapu wabé risúu olálami níili.
Ayena choni julálami níili mapurigani ruyema si'néami pagótami mapu jipi rawé ma sébachi ju mapalí Riosi ku wikawama si'néami mapu ikí galá bichíima.
Echalí Jesusi ma ku romínaga echi oselí, ku 'yali echi oselí tibúami. A'lí Jesusi ku asíbali. Echalí ne si'néami pagótami echo'ná pachá ri'obachi muchúami ne wabé 'nigá muchili echi Jesusi.
Echalí Jesusi chótali jeaneya: Jipi rawé ma echirigá sébali ikili mapurigá chabé ki'yá bachá niráa osirúami níili tamí jiti rugá, echo'ná Riosi Ra'íchala oselíwalachi. ¡Echirigá ma sébali ikili mapuyénasí 'yémitamo námali Nijé Binói echirigá ra'íchachi!
A'lí ne si'néami aboni a'nagupi ra'íchali jeanigá mapu Jesusi wabé galabé oláami níili. Ayena cho aboni ne wabé ba'yóriga 'nátali mapujiti Binói echirigá ne wabé galabé niráa ra'íchali. Chopi aboni ayena cho a'nagupi jeanigá rukueli: ¿Kecha je'ná ju echi José ranala?
A'lí Jesusi ku nijéwaga jeaneli: 'Yémitamo arigá je'ná jerigá tamí jeanebo: ¡Mujé mápumi ku sa'wá echi auché jaré, galá ku sa'wá a mujé binói niráa! Ayena cho 'yémitamo tamí jeanebo: Tamujé ma námali mapurigami wikabé namuti wabé omériga olali echo'ná Kapernaúmachi anilíwachi walúlachi. Jipi, echirigá achigórigá olá jena'í mujé binói kawíwalachi.
A'lí Jesusi waminabi nijéwaga jeaneli: Ne bichíwali Nijé 'yemi nimí jeané: Mapalí Riosi júula nawisánala bilé rijoy, echo'ná binói kawíwalachi, echalí echi auché jaré pagótami ketasi galá nilama echi rijói mapurigá bilé walula Riosi jiti nawésami niráa, mapujiti aboni ma galá machili echi rijói chabé jonsa.
Ayena cho Jesusi jeaneli: Nijé 'yemi nimí ne bichíwaga ané mapu nirúali wikabé kunámami echo'ná echi jaré Isaeli pagótami yuwa mapalí Riosi júuli echi Elíasi riwéami rijói nawésanala aboni. Echalí rawé níili mapalí ketasi ukuli baikiyá bamíbali miná nasipa yénasí. Echalí echo'ná kawírali piréami pagótami ne wabé 'locheli.
Chopi echalí rawé Riosi ketasi júuli echi Elíasi echo'ná echi jaré Isaeli pagótami pirélachi, jaré Isaeli pagótami muguí kunámami yuwa. Chopi Riosi si'wina júuli echo'ná Sarépachi aníliwachi, mapo'ná mulubé ju Sirónachi, mapo'ná bilé mukí kunámami bitéali, echi mapu ketasi Isaeli pagótami níili.
Ayena cho ne wikabé echi jaré Isaeli pagótami wabé chati cha nayúkami níili echalí chabé ki'yá mapalí Riosi júuli nawésanala echi Eliseo riwéami rijoy. Echalí tarapé wesi aboni ku sa'wárami níili, chopi echi Na'amani riwéami rijói ku sa'wárami níili. A'lí échiko ketasi Isaeli pagótami níili, chopi binói echo'ná Síriachi anilíwachi kawírali bitéami níili.
A'lí mapalí echi pagótami je'ná jerigá námali, echalí ne si'néami aboni mapu ikí echo'ná aboni ri'obáwalachi muchili, ne si'néami ne wabé na'áwali, echi Jesusi sayéraga, mapujiti si'néami aboni Isaeli pagótami níili.
A'lí si'néami aboni wabé sapú jásaka waminá machí toli echi Jesusi echo'ná aboni walúlawachi jonsa. A'lí echo'ná walúlachi biléana suwé wabé kowata níili. Echijiti aboni toli echi Jesusi echo'ná biléana waná kowata niráa, mapujiti aboni nakili ri'lena pa mapurigá Binói echirigá mi'lirúami níima.
Chopi Jesusi nasipa simíraga echo'ná abónichi, arigá ku simili.
Bile rijói wabé chati riablo aliwala aliwéami níili<TS3>(Mr. 1:21-28)Echalí Jesusi ku rikínali echo'ná Kapernaúmachi anilíwachi mapo'ná biléana walúlachi níili echo'ná Galiléachi anilíwachi kawírali. A'lí Binói we binérali echo'ná piréami pagótami sinibí isábawachi rawé.
Echalí rawé echo'ná aboni ri'obáwalachi asali bilé rijói mapu wabé chati riablo aliwala aliwéami níili, echi mapu wabé o'weli ra'íchaga
jeaneli: ¡Tamujé tamí ariwé, Mujé Jesusi mápumi echo'ná Nasarétachi bitéami ju! ¿Churékulami tamujé tamí kumé? ¿Áchami nawali, tamujé tamí suwábamiya? Nijé nimí galá machí. Riosi mi júuli jena'í wichimóbachi.
Echalí Jesusi we yónaga jeaneli echi riablo ariwala: ¡Cha nakátaro! ¡Ku machínaga echo'ná pachana echi rijói sulálachi jonsa! Echalí echi wabé chati riablo aliwala wabé iwéami rikábali echi rijoy, a'lí we yáati ku machínali echo'ná binói sulálachi jonsa. A'lí tarapé chibi ikili echi rijoy.
Echalí si'néami echi jaré pagótami wabé majaga a'nagupi jeanigá rukueli: ¿Churigá bukulíwami ra'íchali ju je'ná, mapurigá je'ná rijói we jiwériga nulé echi jaré wabé chati riablo aliwala? ¡Nibira mapurigá echi jaré riablo aliwala we yáati galá nijéwaga ku 'machina echo'ná pachana echi jaré pagótami sulálachi jonsa!
A'lí ne suníami echo'ná noligá piréami pagótami a'nagupi wabé ra'íchali echi Jesusi jiti rugá.
Jesusi ku sa'wali echi Pegro wasila<TS3>(Mt. 8:14-15; Mr. 1:29-31)Echalí Jesusi wilíska ku machínali echo'ná ri'obachi jonsa. A'lí Binói bakili echo'ná Simoni bitélachi. Echalí rawé echi Simoni wasila ne wabé ínuwami nayú bu'wili. Echijiti aboni we yáati tali mapurigá Jesusi ku sa'wama echi mukí.
Echalí Jesusi echo'ná mulubé yólaga, wabé yónali echi nayulí. A'lí echi mukí we yáati ma galá ku sa'wárami níili. Echalí echi mukí we yáati ku wiliska ku nigúuraga nóchali.
Jesusi ku sa'wali wikabé nayúkami<TS3>(Mt. 8:16-17; Mr. 1:32-34)Echalí rawé ma bokowíachi rayénali, echo'ná piréami pagótami echo'ná Jesusi yuwa toli echi auché jaré aboni pagótamawala, si'néami mapu ikí nayúkami níili, mapu chubiyiri nayulí níili. Echalí Jesusi echo'ná ibílana abónichi, Binói sikala jiti moba nochogá, galá ku sa'wali si'néami aboni.
Ayena cho wikabé echi jaré riablo aliwala ku 'machínali echo'ná pachana jaré pagótami sulálachi jonsa, mapalí Jesusi echirigá nuleli. Echalí echi jaré riablo aliwala we o'weli ra'íchaga aneli echi Jesusi jeanigá: ¡Mujemi ju echi bilepi Riosi Ranala! Chopi Jesusi wabé yóniga aneli mapu echi jaré riablo aliwala ketasi waminabi echirigá ra'ichama, mapujiti aboni galá machili mapu echi Jesusi níili echi Walubela Cristo anilíwami, echi mapu Riosi ki'yá chokichí jonsa julama riwéali jena'í wichimóbachi.
Jesusi we nawésiya iyena echo'ná Galiléachi<TS3>(Mr. 1:35-39)A'lí ba'alínala rawé bukulí chi'lásiachi Jesusi ku simili echo'ná jonsa, echo'ná biléana waná kawichí simiyá. Chopi echi auché jaré pagótami wabé ali echi Jesusi. A'lí aboni sili echo'ná waná kawichí mapo'ná Jesusi asali. A'lí aboni ketasi nakili mapurigá Jesusi miná waná simea echo'ná abónichi jonsa.
Chopi Jesusi ku nijéwaga jeaneli: Arigá 'wérali ju mapurigá Nijeni ayena cho nawésama echo'ná auché jaréana o'wéalachi piréami pagótami, jeanigá mapu Riosi wabé galá nulé si'néami pagótami. Mapujiti Riosi Binói tamí júuli echirigá nawésanala.
A'lí Jesusi echirigá nawésali echo'ná suníami echi jaré Juríosi pagótami ri'obáwalachi echo'ná Galiléachi anilíwachi kawírali nirúami.
Ne wikabé rochí chapílati<TS3>(Mt. 4:18-22; Mr. 1:16-20)Siné rawé mapalí Jesusi echo'ná walú ba'wírali suwé asali mapo'ná Jenesarétachi anilíwachi níili, mapo'ná ayena cho Galiléachi anilíwachi níili, echalí ne wikabé pagótami napawili Binói yuwa mapujiti aboni wabé nakili echi wabé Galabé Riosi Ra'íchala kipúnala. A'lí echalí rawé echo'ná ba'wírali suwé aboni ne cha'iká jábali, mapuyénasí aboni ne noguí rachínali echi Walubela Jesusi.
Echalí Jesusi riwali okuá barko anilíwami echo'ná walú ba'wírali suwé uchúami. A'lí ke wesi asali echo'ná pachá bárkochi mapujiti echi jaré rochí sirúami ma tikinsa, echo'ná suwé 'yénali. A'lí aboni echo'ná ba'wechi suwé pagueka achápali echi jaré o'weli tétami namuti mapuyiri jalé chiní. A'lí echi jaré namuti níili mapu aboni echijiti chapili echi wikabé rochí.
Echalí Jesusi moba asíbali echo'ná biléana bárkochi, echi mapu echi Simoni níwala níili. A'lí Binói tániga aneli echi Simoni mapu pe minana ba'wechi moba uchama echi barko echo'ná suwé jonsa. A'lí Jesusi echo'na bárkochi asíbaga chótali nawésiya echi wikabé pagótami echo'ná ba'wechi suwé jáwami.
A'lí mapalí Jesusi ma sunili ra'icha, a'lí Binói jeaneli echi Simoni: Pe waminabi wabé rokóachi moba uchá je'ná barko. Echo'ná ri'lena ba'wírali botobú echi walú tétami namuti mapuyili bilé walú chiní mapurigami chapimea wikabé rochí.
A'lí echi Simoni ku nijéwaga jeaneli: Binériami, bi'yá rokogó, sinibí rokogó tamujeta wabé nóchali. Chópita tarapé bilé rochí chapili. Arigá a Mujémi echirigá nakisáagá, nijeni auchecho siné ri'lena botobuma echi walú tétami namuti mapuyiri bilé walú chiní.
Chopi mapalí aboni echirigá ri'lena ba'wírali botobuli echi walú namuti mapuyiri bilé walú chiní, echalí aboni we yáati rakoka chapili ne wikabé rochí, mapuyénasí echi walú namuti mapuyiri chiní ma chótali chi'wásiya.
A'lí aboni sikati jówaga bayeli echi auché jaré apanero mapu echo'ná auché biléana bárkochi muchili, mapurigá si'néami aboni echo'ná sigá ayena cho nigúurama. Echalí echi auché jaré we yáati echo'ná sili. A'lí si'néami aboni okonáchana bárkochi buchíwali echi rochí, mapuyénasí okuánika barko ma ne noguí botowili mapujiti ne wabé simírami buchíami níili.
A'lí mapalí echi Simoni Pegro je'ná jerigá riwali, echalí binói echo'ná bacháami Jesusi yuwa chokóbaga wilíbali. A'lí jeaneli: Keni Walubélawa, Mujemi ne wabé simírami Walubela ju, chopi nijeni wabé chati oláami ju. ¡Echijiti galá níima Mujé waminá waná simigá jena'í tamí yuwa jonsa!
A'lí echi Simoni echirigá ra'íchali mapujiti binói ne wabé majali, ma riwisáa mapurigá aboni chapili echiyena ne wabé wikabé rochí. Ayena cho echi auché jaré mapu binói yuwa 'yénali, si'néami ne wabé majali mapujiti chabé chokichí jonsa aboni tarapé siné chapili echiyena wikabé rochí.
Ayena cho achigórigá majali echi Jakobo, echi Juani, echi mapu echi Sibireo kúchuwala níili. Aboni echi Simoni apanérawala níili. A'lí Jesusi jeaneli echi Simoni: ¡Ketasi majá! Jipi jonsa 'yémitamo ketasi waminabi sirubo echi rochí, chópitamo binébo echi auché jaré pagótami mapurigá aboni galá bichíima Nijé Ra'ichala.
A'lí mapalí aboni ku sili echo'ná walubé ba'wechi suwé, echalí aboni echo'ná ariweli echi jaré barko mapurigá aboni chopi echi Jesusi yuwa najátaga simama.
Jesusi ku sa'wali bilé rijói wabé chati cha nayúami<TS3>(Mt. 8:1-4; Mr. 1:40-45)A'lí siné rawé Jesusi asali echo'ná biléana walúlachi. Echalí rawé echo'ná nawali bilé rijói mapu wabé chati cha nayúami níili. A'lí mapalí echi rijói riwali echi Jesusi, echalí binói chokoba wilíbali echo'ná bacháami Jesusi yuwa. A'lí echi nayúami ri'lé yólaga, we risúu anigá jeaneli: Walubela, Mujemi galá omérami ju tamí ku sa'wayá, ámi galá nakisáagá.
A'lí Jesusi, Binói sikala jiti nochogá, jeaneli: Nijeni we galá nakí mi ku sa'wamá. ¡Mami galá ku sa'wárami ju! A'lí mapalí Jesusi echirigá aneli echi rijoy, echalí we yáati ma galá ku sa'wárami níili.
Echalí Jesusi nuleli echi rijói ketasi wesi ruyénala mapurigá ikili. A'lí Jesusi jeaneli: Chopi simigá echo'ná walubé Juríosi pagótami ri'obáwalachi, mapurigá bilé sacerdote anilíwami rijói galá riwimea mapurigami ma ku sa'wíami ju. Ayena cho 'yami echi jaré namuti mapurigá Moisesi osogá nulali 'yánala, mapujítimi ma ku sa'wíami ju. Ne suwaba echirigá olami mapurigá echi auché jaré pagótami galá machimea mapurigami ma ku sa'wíami ju.
Chopi ne si'néami pagótami arigá waminabi galá ruyérami níili mapurigá Jesusi echirigá wabé omériga olali. Sinibí rawé ne wikabé pagótami napawili echi Jesusi yuwa, mapujiti aboni we nakili Jesusi nawésawala kipúnala, ayena cho mapujiti aboni nakili mapurigá Jesusi ku sa'wama echi jaré aboni mapu ikí nayúkami níili.
Chopi Jesusi echo'ná biléana waná kawichí simigá, Riosi yuwa ra'íchali.
Jesusi ku sa'wali bilé rijói mapu ketasi omérami níili asísiya<TS3>(Mt. 9:1-8; Mr. 2:1-12)Siné rawé Jesusi binériya asali echo'ná pachá biléana kalírali. Echalí ne wikabé pagótami noligá muchili Jesusi yuwa, mapujiti si'néami aboni we kipúnali Binói ra'íchala. A'lí jaré Bariseo anilíwami rijói ayena cho echo'ná muchili, jaré nulalíwami binériami ayena cho. A'lí aboni ne suníami rijówachi echo'ná Galiléachi anilíwachi kawírali jonsa síami níili, ne suníami rijówachi echo'ná Juréachi anilíwachi kawírali jonsa ayena cho, echo'ná Jerusalémachi jonsa asíchiko. Echalí Jesusi wabé omériga ku sa'wali echi jaré nayúkami mapurigá Riosi omératali Binói olayá.
Chopi aboni ketasi omérali mo'wiyá, mapujiti echi jaré wikabé pagótami ne wabé cha'iká muchili echo'ná pachá kalírali. Echijiti aboni ripana irápaga simérali, echo'ná biléana kimachí rikagá. Echirigá aboni wiya jiti bulugá, ku wichí pali echi nayúami, echo'ná pachá kalírali mapo'ná Jesusi asali. Echirigá echi nayúami echo'ná bacháami Jesusi yuwa rikálati.
A'lí mapalí Jesusi ne galá machili mapurigá aboni galá bichíili mapu Binói we omérami níili ku sa'wayá echi rijói mapu ketasi omérali asísiya, echalí Jesusi jeaneli echi rijoy: ¡Rijoy, mami ku wikawárami ju suwaba mapurigami chati olali!
Echalí echi jaré nulalíwami binériami, echi auché jaré Bariseo anilíwami binériami yuwa, ne si'néami chótali je'ná jerigá 'nátaga: Je'ná rijói mayé mapurigá Binói galá omero ku wikáwiya mapurigá echi jaré pagótami chati olali. Binói chopi wabé sayéraga ra'ícha Riosi, mapujiti Riosi Binói chopi galá omero echirigá ku wikáwiya echi jaré pagótami chati olalila.
Chopi Jesusi ne galá machili mapurigá aboni 'nátali. Echijiti Binói jeanigá rukueli: ¿Churékulátamo echirigá 'nata?
Echalí Jesusi ayena cho jeaneli: Ketasi 'me oméami ju mapurigá Nijeni jeanema je'ná rijoy: ¡Mapurigami chati olali mami galá ku wikawárami ju! Nibilé cho 'me oméami ju mapurigá Nijeni jeanema: ¡Ku wilísaga, ku simigá!
Echalí Jesusi waminabi jeaneli: Riosi tamí wilali mapurigá Ku'wíriami niráa. Chopi Nijeni nakí mapu 'yémitamo ne galá machiboa mapurigá Nijé Binói galá omérami ju ku wikáwiya jena'í wichimóbachi piréami pagótami chati olalila. Echijiti Nijeni jeané je'ná rijói mapu ketasi omero asísiya: Nijeni mi jeané: ¡Ku wilísaga, ku chapisá kemi kimá, ku simigá echo'ná kemi bitélachi!
Echalí si'néami aboni galá riwali mapurigá echi rijói we sapú galá ku wilísali. A'lí ku chapisá binói kimala, échiko ma galá ku iyénaga, ku simili echo'ná binói bitélachi; ayena cho echi rijói waminabi walubélaga aneli Riosi.
Ne si'néami echo'ná muchúami pagótami ne wabé kilí 'nátaga 'nénali mapalí Jesusi ku sa'wali echi rijói mapu ketasi omérami níili asísiya. Echalí aboni ne wabé walubéraga aneli Riosi. Ayena cho aboni ne wabé majaga a'nagupi jeaneli: Jipi rawé tamujeta ma riwali mapurigá echi Jesusi wabé omériga olá mapurigá ke wesi auché jaré pagótami omero olayá.
Jesusi bayeli echi Libí mapurigá échiko inama Binói yuwa<TS3>(Mt. 9:9-13; Mr. 2:13-17)Pe wilibeko Jesusi ma ku simili echo'ná jonsa. Echalí Binói riwali bilé rijoy, Libí riwéami, mapu wenomí napabúami níili, echi walula silíami natétalawami. A'lí Jesusi jeaneli: ¡Tamí najató!
Echalí echi Libí ma ariwesa suwaba binói nóchala, we yáati wiliska najátali echi Jesusi yuwa.
Pée wakinánokuá echi Libí bayeli echi Jesusi mapurigá Binói ko'mea echo'ná binói Libí bitélachi. Echalí auché jaré wikabé pagótami ayena cho echo'ná bayérami níili, echijiti echo'ná Jesusi yuwa ko'yá muchili wikabé echi auché jaré mapu wenomí napabúami níili, echi walula silíami natétalawami, ayena cho auché jaré wikabé pagótami Binói yuwa ko'yá muchili.
Echalí echi jaré Bariseo anilíwami binériami, echi auché jaré nulalíwami binériami ayena cho, si'néami chótali sayéraga ra'icha echi auché jaré yuwa mapu Jesusi binérali. Aboni jeanigá rukueli echi jaré mapu Jesusi binérali: ¿Churékulátamo echirigá ko'wá, ayena chótamo bají echi uva anilíwami ba'wila, echi auché jaré wenomí napabúami yuwa, ayena cho echi auché jaré chati oláami pagótami yuwa?
Chopi Jesusi Binói ku nijéwaga jeaneli: Echi jaré mapu ketasi nayúkami ju, aboni tarapé newalé bilé óyami; chopi echi jaré nayúkami ne wabé newalé bilé óyami.
Nijé ketasi nawali mapurigani bayema echi jaré mapu aboni mayé we galabé oláami ju. Nijeni chopi nawali mapurigani bayema echi jaré chati oláami pagótami, mapurigá aboni ku ro'wima Riosi yuwa, ayena cho mapurigá aboni ku wikáwali tánama.
Jesusi wi'nijírami níili mapujiti echi jaré mapu Binói binérali sinibí we ko'wali<TS3>(Mt. 9:14-17; Mr. 2:18-22)Echalí aboni, Jesusi yuwa ra'íchaga, jeaneli: Echi jaré mapu echi Juani binérali wi'libé niráa ketasi ko'wá mapalí aboni chopi Riosi yuwa ra'icha muchuwi. Ayena cho echi jaré mapu tamujé Bariseo anilíwami binérali echirigá achigórigá olá. Chopi echi jaré mapu Mujé binérali sinibí wabé ko'wá, ayena cho aboni sinibí bají echi uva anilíwami ba'wila.
Echalí Jesusi ku nijéwaga jeaneli: Ne si'néami pagótami arigá we kaníliga ko'wá, mapalí aboni bilé rijói bukulí niwíami yuwa muchuwi.
Chopi pée minánomí mapalí echi bukulí niwíami rijói ketasi aboni yuwa asimea, echalí aboni ne bichíwali, wi'libé niráa ketasi ko'mea, mapalí aboni chopi Riosi yuwa ra'íchaga muchima. Echirigá achigórigá echi jaré mapu Nijé binérali pée minánomí ketasi ko'mea wi'libé niráa mapurigá aboni chopi Riosi yuwa ra'ichama mapalí Nijeni ketasi aboni yuwa asimea.
Echalí Jesusi ayena cho je'ná jerigá irétaga nawésali: Tarapé wesi pée táa chi'wanama bilé bukulíwami napacha, auché bilé echi ma luwíami napacha pachókamiya. A echirigá olásagá echi bukulíwami napacha ma chi'wanárami níima, ayena cho echi pachókala ketasi a'nawí níima echi luwíami napacha yuwa. Nijeni bukulíwami niráa binera echi ne bichíwali, echijiti arigá 'wérali ju máputamo bichíibo mapurigá Nijeni binera, ketasi mapurigátamo waminabi nijéwaga olabo mapurigá echi auché jaré binériami chabénala niráa 'yemi mi binérali.
Ayena cho ke wesi ro'wama echi bukulíwami uva ba'wila echo'ná pachana echi jaré sití, ma ocháarami wichí chiwáwalachi. A echirigá olásagá, ayena cho a galá bulésagá echi wichí chiwáwalachi, echalí echi bukulíwami uva ba'wila, ma galá ronínsa, wabé cha'isa, waminá chi'wanama echi jaré ocháarami wichí chiwáwalachi. Echalí echi ba'wila suwaba miná ku'lima. Ayena cho echi wichí chiwáwala suwaba miná nosowima.
Echijiti galá níima ro'wasa echi ne bukulíwami uva ba'wila echo'ná jaréana bukulíwami wichí chiwáwalachi. A'lí a echirigá olásagá, echi ba'wila galá nutétami níima, ayena cho echi jaré wichí chiwáwala ketasi miná chi'wama. Echirigá achigórigá ma ketasi waminabi arigá 'wérali ju mapurigá echi jaré mapu galá bichíiko mapurigá Nijeni binera arigá olama mapurigá echi auché jaré binériami chabénala niráa binélali.
Ayena cho ma galá bajisa echi bamíbami ba'wila, ke wesi we yáati jubáami nakimea bajínala echi bukulíwami ba'wila; mapujiti si'néami jeaní: Echi bamíbami ba'wila ne wabé simírami galabé ju.
Echi jaré mapu Jesusi binérali mosika kumili echi turío echalí siné isábawachi rawé<TS3>(Mt. 12:1-8; Mr. 2:23-28)A'lí auché siné isábawachi rawé Jesusi simírali echo'ná mapo'ná echi turío ma galá wáami níili. A'lí echi jaré mapu Jesusi binérali ayena cho simárali. Echalí aboni echi turío mulalá ripúnaga, we mosika kumísiya simárali echi turío rakala.
Chopi jaré rijói Bariseo anilíwami binériami jeanigá rukueli aboni: ¿Churékulátamo echirigá olá mapurigá ketasi risénsia ju oluwáwa jipi rawé, mapujiti isábawachi rawé ju?
A'lí Jesusi ku nijéwaga jeanigá rukueli: ¿Kechátamo siné 'néniga riwali mapurigá osirúami ju echo'ná Riosi Ra'íchala oselíwalachi mapurigá echi Rabiri riwéami rijói olali siné rawé mapalí binói we 'locheli, echi auché jaré mapu binói yuwa 'yénali ayena cho?
Echalí rawé echi Rabiri bakigá echo'ná pachá Riosi ri'obáwalachi, a'lí chapigá ko'wali echi jaré pani mapu Riosi 'yárami níili; echalí binói ayena cho 'yali echi auché jaré rijói mapu binói yuwa 'yénali. A'lí tarapé wesi risénsia níili aboni echi jaré pani ko'mea; chopi echi jaré sacerdote risénsia níili.
Echalí Jesusi ayena cho jeaneli: Riosi tamí wilali mapurigá Ku'wíriami niráa, ayena cho Nijeni ne Walubela ju echalí isábawachi rawé.
Bilé rijói biléana sikachí ke akánami galá ku sa'wárami níili<TS3>(Mt. 12:9-14; Mr. 3:1-6)Ayena cho auché siné isábawachi rawé Jesusi echo'ná pachá echi jaré Juríosi pagótami ri'obáwalachi bakigá, we binérali echi pagótami. Echalí echo'ná pachá ri'obachi asali bilé rijói biléana sikachí watoná ke akánami.
Echalí echi jaré nulalíwami binériami we 'nigá muchili, mapujiti aboni chopi we 'nátaga buweli acha ku sa'wama Jesusi echi rijói mapu ke akánami níili biléana sikachí. Echalí rawé isábawachi rawé níili, echijiti aboni chopi we wi'nijíinali echi Jesusi, mapujiti aboni mayeli mapu ketasi risénsia níili mapurigá Jesusi ku sa'wama echi jaré nayúkami echalí mapalí siné rawé isábawachi níili.
Chopi Jesusi galá machili mapurigá aboni echirigá 'nata muchili. A'lí Binói jeaneli echi rijói ke akánami biléana sikachí: ¡Ku wirísaga, echo'ná nasipa wilibá! A'lí echi rijói ku wilísaga, echo'ná wilíbali.
Echalí Jesusi galá 'nénali echo'ná noligá Binói yuwa muchúami pagótami. A'lí Binói jeaneli echi rijói ke akánami biléana sikachí: ¡Ku wachiná kemi siká! Echalí binói we yáati wachínali binói sikala. A'lí binói sikala ke sayiná ma galá ku sa'wárami níili.
Echalí echi jaré nulalíwami binériami ne wabé na'áwali. A'lí aboni chótali a'nagupi ra'íchaga katewa mapu churigá aboni galá omérama echi Jesusi sayériya.
Jesusi chapili makói miná okuá rijói mapurigá Binói julama aboni nawisánala<TS3>(Mt. 10:1-4; Mr. 3:13-19)Echalí rawé Jesusi simili echo'ná biléana ripá rabó, mapurigá Binói echo'ná waná niráa ra'ichama Riosi yuwa. A'lí echalí rokogó Jesusi Riosi yuwa ra'icha chi'lébali.
A'lí ba'alínala rawé bi'yá chi'ráachi Jesusi ku bayeli echi jaré mapu Binói binérali. Echalí Jesusi chapili makói miná okuá aboni mapurigá Binói juláma aboni nawisánala. A'lí Jesusi aneli aboni: Riosi jiti julárami niráa.
A'lí je'ná níili echi makói miná okuá: Echi Simoni, echi mapu Jesusi ayena cho Pegro riwarali; echi Antresi ayena cho, echi mapu echi Pegro rijimara níili; echi Jakobo; echi Juani ayena cho; echi Jilipi; echi Batalomé ayena cho;
echi Mateo; echi Tomasi ayena cho; echi auché bilé Jakobo ayena cho, echi mapu echi Alibeo riwéami rijói ranala níili; echi auché bilé Simoni, echi mapu ayena cho Selote anérati;
echi Júrasi, echi mapu Jakobo rijimara níili ayena cho; echi Júrasi Jiskarioti ayena cho, echi mapu pée wakinánokuá bayérali echi jaré sontarsi mapalí aboni bologá chapili echi Walubelá Jesusi.
Echi Walubela Jesusi binérali wikabé pagótami<TS3>(Mt. 4:23-25)A'lí Jesusi ku rikínali echo'ná ripá rabó jonsa, ne si'néami aboni yuwa. Echalí Jesusi nawali echo'ná biléana ipó, echi jaré mapu Binói binérali yuwa. A'lí auché jaré wikabé pagótami ayena cho echo'ná napawili. A'lí aboni echo'ná Juréachi anilíwachi kawírali jonsa síami níili, echo'ná Jerusalémachi jonsa ayena cho, echo'ná tu walú ba'wírali suwé jonsa ayena cho, mapo'ná Tírochi anilíwachi ju, Sirónachi anilíwachi ayena cho. A'lí si'néami je'ná jaré echo'ná napawili mapurigá aboni galá kipuma Jesusi nawésawala, ayena cho mapurigá Binói ku sa'wama si'néami mapu ikí nayúkami níili.
A'lí auché jaré pagótami mapu wabé chati isena riablo aliwala aliwéami níili ayena cho galá ku sa'wárami níili.
A'lí si'néami echi jaré pagótami wabé nakili echi Jesusi nochánala, mapujiti Jesusi wabé omériga ku sa'wali si'néami mapu ikí nocháliko echi Binoy.
Jaré wabé kaníliami ju, chopi auché jaré wabe risúu nílama<TS3>(Mt. 5:1-12)Echalí Jesusi galá 'néniga echi jaré mapu Binói binérali, a'lí jeaneli: 'Yemi wabé tisúwati arigá wabé kaníliami ju, mapujiti Riosi 'yemi mi ne gala nulé.
'Yemi máputamo jipi ne wabé 'loché, arigá wabé kaníliami ju, mapujiti pe minánomí 'yémitamo arigá ne wabé posáami níibo. A'lí 'yemi máputamo jipi ne wabé nalákako, arigá ne wabé kaníliami ju mapujiti pe minánomí 'yémitamo ne wabé kachiboa.
Ayena cho 'yémitamo ne wabé kaníliami níibo mapalí echi auché jaré pagótami 'yemi mi kichima, ayena cho mapalí aboni 'yemi mi waminá machí a'wama echo'ná aboni ri'obáwalachi jonsa. Ayena chótamo kaníliami níibo mapalí aboni 'yemi mi wabé kichiga ra'íchama, ayena cho mapalí aboni 'yemi mi ne wabé kichima mapujítitamo tamí bichíyami ju.
Echalí rawé ne wabé simírami kanílasi 'yemi, mapujiti Riosi 'yemi mi echijiti ne wabé simírami 'yama mapalítamo sebasa echo'ná ripá riwigachi. Chabé ki'yá echi jaré aboni pagótamawala, achigórigá risúu olali echi jaré mapu Riosi jiti nawésali echalí ki'yá rawé.
Chopi 'yemi máputamo wikabé namuti niwa, arigátamo ne wabé o'mónami ju, mapujítitamo ma wabé kaníili jena'í wichimóbachi, chópitamo ketasi waminabi 'yárami níibo echo'ná ripá riwigachi.
A'lí 'yemi máputamo jipi ne galá posáami ju, 'yémitamo pe minánomí ne wabé o'mónami níibo, mapujítitamo ne wabé 'lochébo. Ayena cho 'yemi máputamo jipi ne wabé kaníriga achí, 'yémitamo pe minánomí ne wabé o'mónami níibo, mapujítitamo ne wabé risúu anigá nalákabo.
A'lí mapalí ne si'néami echi auché jaré pagótami aniko mapu 'yémitamo ne wabé galabé oláami ju, echalí galá níima 'yemi ne wabé o'monasa, mapujiti echi jaré ki'yá piréami aboni pagótamawala ayena cho we galabé oláami aneli jaré rijói mapu ne wabé 'yékami nawésami níili.
Galá galesi echi auché jaré mapu ikí 'yemi mi kichí<TS3>(Mt. 5:38-48; 7:12)A'lí 'yemi máputamo tamí námiko, nijé 'yemi nimí jeané: Galá galesi echi auché jaré mapu ikí 'yemi mi sayera. Wabé galá olasi echi auché jaré mapu ikí 'yemi mi kichí.
Ne galabé ra'íchasi echi auché jaré mapu ikí 'yemi mi we chati ra'íchaga ané; ayena cho tansi Riosi mapurigá Binói ku'wírama echi auché jaré, si'néami mapu ikí 'yemi mi wabé risúu olako.
A'lí a bilé rijói mi cho'nisáagá echo'ná biléana mujé banalachi, ketasi yona; chopi ayena cho ariwé mapurigá binói mi cho'nimea echo'ná auché biléana mujé banalachi. A'lí a bilé rijói mi 'yésagá kemi kimá, ayena cho ariwé mapurigá binói tomea kemi napacha.
Galá kowa mapuyíripi mi tániko. A'lí a bilé rijói mi 'yésagá jaré mujé níwala namuti, ariwé mapurigá binói arigá tomea. Ketasi auchécho ku tani echi jaré mujé níwala namuti.
Sinibí galabé olasi echi auché jaré pagótami yuwa, achigórigá mapurigá 'yémitamo wabé nakí mapu aboni sinibí wabé galabé olama 'yemi aboni yuwa.
'Yémitamo ketasi wabé simírami galabé olá, átamo chopi wabé kalésagá echi auché jaré pagótami mapu ikí ayena cho 'yemi mi wabé galé, mapujiti echi jaré chati oláami pagótami ayena cho wabé galé echi auché jaré mapu ikí wabé galé aboni.
Nirapétamo wabé simírami galabé olá, átamo chopi galabé olásagá echi auché jaré pagótami, si'néami mapu ikí ayena cho 'yemi mi galabé olá. Mapujiti echi jaré chati oláami pagótami ayena cho galabé olá echi auché jaré, si'néami mapu ikí galabé olá aboni yuwa.
Nirapétamo wabé simírami galabé olá, átamo chopi tanéwasagá echi auché jaré pagótami, si'néami mapu ikí 'yémitamo mayé galá ku kuwana natétama. Mapujiti echi auché jaré chati oláami pagótami ayena cho we tanewi echi auché jaré chati oláami pagótami, si'néami mapu ikí aboni mayé galá ku kuwana natétama.
Echijiti galá galesi 'yemi ne si'néami echi auché jaré pagótami mapu ikí 'yemi mi sayera. Ne galabé olasi echi auché jaré pagótami, ayena cho galá tanéwasi echi auché jaré newaléami. A'lí ketasi buwesi mapurigá aboni 'yemi mi ku kuwana natétama. Átamo echirigá olásagá, Riosi Binói 'yemi mi galá ku natétama, ayena cho 'yémitamo ne bichíwali echi Ripá Riwigachi bitéami Riosi kúchuwala níibo, mapujiti Riosi ayena cho wabé galabé olá echi jaré mapu ketasi ku natétara 'ya; ayena cho Binói galabé olá echi auché jaré chati oláami pagótami.
Ne galabé natimáami níisi 'yemi, achigórigá mapurigá 'yemi Onolá ne galabé natimáami ju.
Ketasi wi'nijisi auché jaré pagótami<TS3>(Mt. 7:1-5)Ketasi wi'nijisi auché jaré pagótami. A'lí Riosi ketasi 'yemi mi wi'nijima. Ketasi anesi mapu auché jaré pagótami wabé sití ju. A'lí Riosi ketasi anema mapu 'yemi mi wabé sití ju. Galá ku wikawasi echi auché jaré pagótami mapu ikí 'yemi mi chati olá, a'lí Riosi ayena cho 'yemi mi ku wikawama.
Galá 'yasi echi auché jaré we tisúwati suwaba mapu ikí aboni newalé. A'lí Riosi ayena cho 'yemi mi 'yama suwaba mapu ikí 'yemi aboni newalé. Echalí Riosi 'yemi mi ne wabé simírami niráa 'yama, átamo ayena cho galá 'yásagá echi auché jaré pagótami. Chopi átamo pée okuabi 'yásagá echi auché jaré pagótami, echalí Riosi ayena cho pée okuabi niráa 'yemi mi 'yama.
Echi bilé mapu binératami níili ketasi bachá walula ju echi binériami yuwa mapu ma galá binérali binoy. Chopi mapalí échi ma sébali galá binératami níima, binói ayena cho ma galá machíami níima achigórigá mapurigá echi binériami mapu ma galá binérali binoy.
Mujemi we galá omero 'néniya bilé táa namuti busuékowami mapu echo'ná echi auché bilé ritémtami busílachi chukú. Chópitamo ketasi nakí 'nénala echi walú namuti kusí mapu echo'ná mujé binói busílachi bu'wí. Echirigá ayena cho 'yémitamo we wi'nijí auché jaré pagótami mapurigá chati oláami niráa, chópitamo ketásirapé ku ruyé mapu 'yemi aboni waminabi wabé simírami chati oláami ju.
A'lí bichemi we nakí jeanénala echi auché bilé mujé rijimala: Keni rijimá, tamí risénsia 'ya mapurigá nijeni mi machí pásama echi táa namuti busuékowami mapu echo'ná mujé busílachi chukú. Chópi mujemi tarapé chirigá omero 'nénia mapurigá bilé walú namuti, mapurigá bilé kusí, arigá bu'wí echo'ná mujé binói busílachi. ¡Mujé chopi wabé 'yékami niráa ju! Ne bachá niráa ku machí pa echi kusí, echo'ná mujé binói busílachi jonsa. Echalimi galá omérama 'nénia mapurigami galá ku machí pama echi táa namuti busuékowami mapu echo'ná mujé rijimala busílachi chukú.
Mapalí echi jaré masana ma raké, echalí ibili masana galá machirúami níima, acha galabé ju<TS3>(Mt. 7:17-20; 12:34-35)Echi jaré galabé masana chopi raké echi galabé masana rakala, ayena cho echi jaré sití masana chopi raké echi sití masana rakala.
Ibili rakéami namuti galá machirúami níima acha galá ju, mapalí echi rakéami namuti ma galá raké. Echijiti echi jaré chuná ketasi chirigá ripunárami níima echo'ná biléana so'uwárali; nibilé cho ripunárami níima echi jaré uva anilíwami namuti echo'ná biléana i'wíchalachi.
Echirigá achigórigá ibili rijói galá machirúami níima, acha galabé oláami ju, mapalí echi auché jaré pagótami ma galá machí churigá ologá bité echi rijoy. Bilé wabé galabé rijói arigá wabé galabé olá, mapujiti binói galabé suléami ju; ayena cho auché bilé chati oláami rijói arigá we chati olá mapujiti binói we chati suléami ju. A'lí si'néami pagótami chopi ra'íchaga aní echi jaré namuti, suwaba mapu ikí nirú echo'ná pachana aboni sulálachi niráa; echijiti jaré pagótami ra'icha echi jaré galabé namuti, chopi auché jaré pagótami we ra'icha echi jaré wabé sití namuti.
Arigá 'wérali ju galabé niráa ri'lé bachá tigótami níisa ibili kalí<TS3>(Mt. 7:24-27)Echalí Jesusi waminabi jeanigá rukueli: ¿Churékulátamo wisabé tamí jeané: ¡Walubela! Maparítamo ketasi nijéwaga olá mapurigá Nijé 'yemi nimí ané?
Ayena cho Jesusi jeaneli: Echi jaré pagótami mapu tamí yuwa siko, si'néami mapu ikí galá kipuko Nijé Ra'íchala, ayena cho si'néami mapu ikí galá nijéwaga olako mapurigá Nijeni nulá,
aboni mapuyiri bilé rijói ju mapu we galabé niráa kalirali. Echi rijói wabé ri'lé joka, bachá tigoli echo'ná rapichí. A'lí mapalí echo'ná kalírali walú bu'wíbali ba'wí, echalí echi kalí ketasi najuili mapujiti ne wabé galabé tigótami níili echo'ná rapichí jonsa.
Chopi echi auché jaré pagótami mapu tamí kipuko, echi jaré mapu ketasi nijéwaga olako mapurigá Nijeni nulá, abóniko mapuyiri bilé rijói ju, echi mapu echo'ná wi'yérali moba kalirali, echi mapu ketasi bachá tigoli echo'ná ri'lé rapichí. A'lí echalí mapalí echo'ná walú bu'wíbali ba'wí, echi rijói níwala kalí káraga najuili.
Echi Walubela Jesusi ku sa'wali echi walula sontarsi piónawala<TS3>(Mt. 8:5-13)Mapalí Jesusi ma sunili echi pagótami nawésiya, a'lí Binói ku simili echo'ná Kapernaúmachi anilíwachi.
A'lí echo'ná Kapernaúmachi bitéali bilé walula sontarsi, echi mapu Romano anilíwami pagótami níili. A'lí echi walula sontarsi ne wabé galeli bilé rijói mapu binói piónawala níili. Echalí rawé echi binói piónawala ne wabé nayú bu'wili, echi mapu ma ne mulubé mukumea riwéali.
A'lí mapalí echi walula sontarsi námali ehi Jesusi jiti ra'ichálawachi, echalí échiko júuli jaré o'wéala ochérami Juríosi echi Jesusi bayénala, mapurigá Jesusi ku sa'wama echi binói piónawala.
Echalí echi jaré mapu jurárami níili we yáati simíbali echo'ná mapo'ná Jesusi asali. A'lí aboni, Jesusi yuwa mulubéanaga, wabé tániga jeaneli mapu galá níima Jesusi ku'wírasa echi walula sontarsi.
Ayena cho aboni jeaneli: Galá níima mápumi ku'wírama echi walula sontarsi, mapujiti binói ne wabé galé tamujé Juríosi pagótami, ayena cho binói nulali niwánala tamujé ri'obáwala.
Echalí Jesusi ku simili aboni yuwa. A'lí mapalí aboni ma ne mulubé sírali echo'ná echi walula sontarsi bitélachi, echalí echi walula sontarsi jeanigá júuli jaré binói amígowala: ¡Walubela, ketasi nóchali olá! Ketasi arigá 'wérari ju mapu Mujemi bakimea jena'í nijé kalílachi, mapujiti Mujé ne wabé simírami galabé oláami ju, ketasi mapurigá nijé.
Ayena cho echijiti nijé binói ketásini simili mi bayémiya. Jipi, chopi ra'íchaga niráa galá nulá mapurigá echi nijé piónawala ma ku sa'wárami níima. A'lí échiko ne bichíwali ku sa'wimea.
Mapujiti echi jaré nijé o'wéalawala ayena cho tamí we jiwériga nulé. Ayena cho nijeni jiwériga nulé echi auché jaré pée kuchípala sontarsi. Ayena cho mapalini bilé je'ná jerigá ané: ¡Echo'ná auché biléana simigá! Echalí échiko ne bichíwali echo'ná simea. Ayena cho mapalini bilé je'ná jerigá ané: ¡Wakiná simí! Echalí échiko ne bichíwali wakiná simí. Ayena choni echi keni piónawa jerigá anésuwa: ¡Je'ná jerigá olá! Echalí échiko ne bichíwali echirigá olá. Nijeni bichíi mapu Mujé ayena cho wabé omérami ju echirigá nulayá mapurigá ma ku sa'wárami níima echi nijé piónawala mapalimi arigá mikabé niráa atí.
A'lí mapalí Jesusi námali je'ná jerigá aníachi, echalí Binói ne wabé galabé nirali echi rijoy. A'lí Binói aneli echi jaré pagótami Binói yuwa síami, jeanigá: Ne bichíwali Nijé 'yemi nimí jeané: Je'ná rijói mapu si'nú pagótami ju, ne wabé galabé niráa tamí bichíi. Ke wésini riwali 'yemi Isaeli pagótami mapu je'ná jerigá ne galabé bichíyami ju.
Echijiti Jesusi ketasi simili echo'ná echi walula sontarsi bitélachi. Binói chopi nulali mapurigá echo'ná bitichí bu'wíami pioni ma galá ku sa'wárami níima. A'lí mapalí echi jaré mapu jurárami níili Jesusi bayénala ma ku sili echo'ná echi walula sontarsi bitérachi, echalí aboni riwali mapurigá echi pioni ma galá ku sa'wíami níili.
Jesusi ku owíntali bilé ri'malí mapu ma mukúami níiliA'lí pe wakinana Jesusi inárali echo'ná biléana walúlachi mapo'ná Naínachi anilíwachi níili. Echalí wikabé mapu Jesusi binérali ayena cho así simíbali Jesusi yuwa, wikabé auché jaré pagótami ayena cho.
A'lí mapalí Jesusi ma ne mulubé inárali echo'ná walúlachi, echalí Binói riwali jaré pagótami mapu bilé mukúami chu'wiróbiya sírali. Échiko bilé ri'malí níili, echi mapu bilepi níili bilé mukí ranala, echi mapu ma kunámami níili. A'lí wikabé auché jaré pagótami ayena cho sírali echi mukí yuwa, echi binói ranala chu'wiróbiya.
A'lí mapalí echi Walubela Jesusi riwali echi mukí, echalí Binói ne wabé galá natimaga jeaneli: ¡Ketasi waminabi nalá!
A'lí Jesusi mulubé nawagá nocháli echi kajoni. A'lí echi jaré tóami echo'ná jábali. Echalí Jesusi ra'íchaga jeaneli echi ri'malí mapu ma mukúami níili: ¡Ri'marí! ¡Ku wilísaga!
Echalí echi ri'malí mapu mukúami níili, ma ku asiska, ku ra'íchali. A'lí Jesusi echi iyela ku 'yali.
A'lí si'néami echo'ná 'yénami ne wabé majali. Ayena cho aboni waminabi walubélaga aneli Riosi, jeanigá mapu bilé walubela Riosi jiti nawésami ma nawali jena'í tamujé yuwa. A'lí aboni ayena cho anili mapu Riosi ma nawagá jena'í wichimóbachi, ma wabé natimali Binói pagótamawala.
Echalí ne suníami echo'ná Juréachi anilíwachi kawírali piréami ne galá ikíali mapu Jesusi je'ná jerigá wabé omériga olali. A'lí ne suníami echo'ná noligá piréami ayena cho echirigá ikíali.
Echi Juani júuli rukuénala echi Jesusi<TS3>(Mt. 11:2-19)A'lí echi jaré mapu echi Juani binérali, aboni galá ruyeli echi Juani ne suwaba je'ná jeyili. Echalí echi Juani bayegá okuá aboni,
jeanigá júuli rukuénala echi Jesusi: ¿Áchami ne bichíwali ju echi mapu Riosi wilama riwéali mapurigá Walubela Nigúurami niráa, echi Cristo anilíwami? ¿Acha buwebo mapurigá auché bilé nawama, kéramá?
Chopi echalí rawé mapalí aboni echo'ná sili, echalí Jesusi sinepi niráa ku sa'wali ne wikabé nayúkami mapu wikabé nayulí jiti nayúkami níili. Echalí Binói ayena cho ku sa'wali echi auché jaré nayúkami mapu we chati nachútaga nayútali auché jaré; ayena cho Binói ku machí a'wali echi jaré chati riablo aliwala echo'ná jaré pagótami sulálachi jonsa; ayena cho Binói galá ku 'machíliami niwali wikabé auché jaré mapu ke 'machíliami níili.
Echalí Jesusi ku nijéwaga jeaneli echi jaré mapu Juani rukuénala júuli: Ma ku simíbaga, ku ruyébasi echi Juani suwaba mapurigátamo riwali jipi rawé, ayena cho suwaba mapurigátamo námali. Galá ku ruyébasi mapurigá echi jaré ke 'machíliami ma galá ku 'machíliami niwálati, ayena cho mapurigá echi jaré ke akánami ma galá ku 'yena, ayena cho mapurigá echi auché jaré wabé chati cha nayúkami galá ku sa'wárami níili, ayena cho mapurigá echi jaré ke námiami galá ku námiami niwálati, ayena cho mapurigá echi jaré suwíami ku o'wíntarami níili, ayena cho mapurigá echi Galabé Riosi Ra'íchala ma galá nawésarami ju echi jaré we tisúwati.
Ayena cho Jesusi jeaneli: Ne wabé kaníliami ju ne si'néami echi jaré mapu sinibí galá tamí bichíi.
A'lí ma ku simíbali echi jaré mapu echi Juani júuli rukuénala echi Jesusi. Echalí Jesusi chótali ra'ícha echi auché jaré pagótami, echi Juani jiti rugá. A'lí Jesusi jeaneli: 'Yémitamo ne bichíwali echo'ná biléana waná kawichí simíbali mapurigátamo 'nebo echi Juani. Chopi 'yémitamo ketasi echo'ná simíbali mapurigátamo 'nebo bilé rijói mapu ketasi sinibí gala bichíyami níili. Echiyili rijói mapuyiri bilé namuti wilíami ju mapu echi iká jiti nokérami ju, chopi echi Juani ne galá jiwériga bichíyami níili.
'Yémitamo ketasi echo'ná simíbali mapurigátamo riwiboa bilé rijói wabé galá simati napáchami. 'Yémitamo galá machí mapu echiyiri napáchami rijói chopi muchúwi echo'ná echi jaré o'wéala nuláami walubé kalílachi, mapo'ná ayena cho piré echi jaré mapu chopi wabé nakí kaníliga piréranala sinibí rawé.
Chopi 'yémitamo ne bichíwali echo'ná simíbali bilé walula Riosi jiti nawésami 'nébiya. Jipi Nijé 'yemi nimí ne bichíwaga ané mapu echi Juani ne wabé simírami walula ju, ketasi mapurigá echi auché jaré o'wéala Riosi jiti nawésami niráa.
Ne bachá niráa je'ná jerigá osirúami níili echo'ná Riosi Ra'íchala oselíwalachi, echi Juani jiti rugá, mapurigá Riosi jeaneli kepu Raná:Waminá bacháami mapo'ná Mujemi simírama,echo'ná Nijeni a'láranaga julama bilé nawésami.Échiko bachá nawésama echi jaré pagótami,jeanigá mapu aboni mi galá narema,echalí mapalí Mujemi echo'ná nawama.
Ayenacho Jesusi jeaneli echi jaré pagótami: Nijé 'yemi nimí ané mapu ke wesi auché bilé Riosi jiti nawésami waminabi wabé walubela níili, ketasi mapurigá echi Juani mapu pagóami ju. Chopi echi mapu wabé tabéala ju echi jaré yuwa mapu Riosi galá nulé, échiko arigá bachá walula ju echi Juani yuwa.
Echalí ne si'néami echi jaré pagótami mapu ikí echi Juani chabénala galá pagoli echo'ná ba'wírali, abóniko ma galá námali Jesusi nawésawala. Ayena cho echi jaré mapu wenomí napabúami níili, echi walula silíami natétanala, si'néami galá námali Jesusi nawésawala. A'lí ne si'néami aboni galá bichíili Riosi.
Chopi echi jaré Bariseo anilíwami binériami, echi auché jaré nulalíwami binériami ayena cho, si'néami mapu ikí ketasi nakili mapurigá aboni echirigá ba'wí jiti pagótami níima echi Juani jiti, abóniko echirigá wabé kichili mapurigá Riosi we nakili olánala aboni yuwa.
Echalí echi Walubela Jesusi jeaneli: Nijeni 'yemi mi irétaga binéraga ruyema je'ná jipi piréami pagótami jiti.
Aboni chopi mapuyiri jaré kúrowi ju, mapu echo'ná ri'narátachi ri'yékaka, a'nagupi o'weli ra'íchaga jeaní: Tamujé 'yemi mi tákali echi kusela, chópitamo ketasi awili; ayena cho tamujé 'yemi mi wabé o'móniga nawajili, chópitamo arigá ketasi nalákali.
Echalí echi Walubela Jesusi ayena cho jeaneli: Nijé 'yemi nimí echirigá aneli mapujiti chabénala mapalí echi Juani nawali mapu pagóami ju, échiko ketasi ko'wali echi pani nibilé bajili echi uva anilíwami ba'wila. Chopi 'yémitamo arigá jeaní: ¡Echi Juani we riablo aliwala aliwéami ju!
A'lí Riosi arigá tamí wilali mapurigá Ku'wíriami niráa; chopi mapalí Nijeni nawali 'yemi yuwa, 'yémitamo anili mapu Nijeni we ko'wéami ju, ayena cho mapu Nijeni we bajíami ju echi uva ba'wila. Ayena chótamo anili mapu Nijeni chopi apanero ju echi jaré wenomí napabúami yuwa, ayena cho echi auché jaré yuwa mapu 'yémitamo chati oláami ané.
Chopi si'néami pagótami galá machíami ju mapu ikí galá bichíili Riosi, ayena cho abóni galá machila auché jaré mapu Riosi ne galá bichíwaga olá.
Jesusi bayérami níili mapu ko'meaA'lí bilé rijói Bariseo anilíwami binériami bayeli Jesusi mapurigá ko'mea binói yuwa. Echijiti Jesusi simili echo'ná echi rijói bitélachi. Chopi echalí ki'yá rawé echi pagótami sinibí wabé bitigá niráa ko'wali echo'ná mésachi.
Echalí rawé mapalí Jesusi echirigá bitigá niráa ko'wali echo'ná kalírali, echalí bilé mukí echo'ná walúlachi bitéami galá machili mapu Jesusi echo'ná ko'yá asali. Echijiti echi mukí echo'ná toga nawali bilé limeta, rité niwárami, echi mapu aceite ne wabé su'weti júkami ro'wárami níili, chopi echi mukí chabénala wabé chati oláami níili.
Echijiti echi mukí ne wabé o'móniga nalali mapujiti binói ma ketasi nakili waminabi echirigá chati olánala. Echalí echi mukí echirigá ne wabé nalaka, ne wabé simírami ukuénali. A'lí binói ukuénawala we pachuli echo'ná Jesusi ronólachi. A'lí echi mukí ku bi'wali Jesusi ronólachi binói kupala jiti. A'lí echi mukí ne wabé kaníili, echijiti binói chumilá jiti we chu'mili echi Jesusi ronólachi. Ayena cho binói ucheli echi wabé su'weti júkami aceite echo'ná Jesusi ronólachi.
Echalí echo'ná 'nigá asali echi rijói Bariseo mapu bayeli Jesusi mapurigá ko'mea binói yuwa; chopi mapalí echi rijói galá riwali suwaba je'ná jeyiri, echalí échiko je'ná jerigá 'nátali: Echi mukí ne wabé chati oláami mukí ju. A je'ná Jesusi ne bichíwali Riosi jiti nawésami níisagá, echalí binói ne bichíwali machimé mapu je'ná mukí wabé chati oláami ju; ayena cho machimé mapu ketasi risensia ju mapu echi yiri mukí nochama binói ronólachi.
Chopi Jesusi ku nijéwaga jeaneli; Simoni, bilé namuti nimí anema. Echalí échiko ku nijéwaga jeaneli: Binériami, tamí ané.
A'lí Jesusi jeaneli: Okuá rijói wikabé wenomí wikeli mapu echi auché bilé rijói tanéwaga 'yali. A'lí echi bilé je'ná rijói wikeli malí mili peso. A'lí echi auché biléala chopi wikeli malí kiento peso.
A'lí okuánika tarapé biyiri níwali, echijiti aboni tarapé omérali ku natétiya echi auché bilé rijói tanéwiami. Echijiti echi rijói tanéwiami arigá su'lánaga, okuánika waminá wikáwali suwaba mapu ikí aboni wikali. Echalí Jesusi ayena cho ra'íchaga echi Simoni yuwa, jeaneli: Jipi tamí ku nijéwaga ané mapurigá mujemi mayé: ¿Chuyiri 'nalina je'ná okuá rijói waminabi ne wabé simírami karema echi auché bilé rijói mapu echirigá waminá wikáwaga ariweli suwaba mapu ikí okuánika wikali?
A'lí echi Simoni ku nijéwaga jeaneli: Nijeni mayé mapu echi rijói mapu waminabi wikabé ku wikawárami níili, ayena cho waminabi wabé simírami galema echi rijói mapu ku wikáwali ne suwaba. Echalí Jesusi jeaneli: Ne bichíwali mi anili.
A'lí Jesusi auchécho galá 'néniga echi mukí, echalí Binói jeaneli echi Simoni: Mujemi galá riwali mapurigá je'ná mukí olali. Chopi mapalí Nijé Binói bakili jena'í pachá mujé kalílachi, echalí mujemi ketasi tamí pabákali ba'wí jiti echo'ná Nijé ralálachi mapurigá tamujé Juríosi pagótami sinibí olá. Chopi je'ná mukí wabé nalaka, ne wabé ukuénali. A'lí binói ukuénawala pachuli echo'ná Nijé ralálachi. Echalí binói ku bi'wali Nijé ralálachi binói kupala jiti.
A'lí mujemi ketasi tamí kaníliga narépali, chopi je'ná mukí chótali wabé kaligá chu'miyá Nijé ralálachi mapalí jonsa Nijeni bachá nawali jena'ibi, mapujiti binói wabé tamí galé.
A'lí mujemi ketasi tamí ucheli echi aceite echo'ná Nijé mo'ólachi. Chopi je'ná mukí tamí ralálachi ucheli echi wabé su'weti júkami aceite jiti.
A'lí Jesusi waminabi jeaneli: Echijiti Nijé nimí ané mapu ma ku wikawárami ju suwaba mapurigá je'ná mukí wabé chati olali, mapujiti je'ná mukí wabé tamí galeli; chopi echi jaré mapu péebi jiti ku wikawárami ju, abóniko péebi niráa tamí galé.
Echalí Jesusi jeaneli echi mukí: Mapurigami chati olali mami galá ku wikawárami ju.
A'lí mapalí echi auché jaré echo'ná ko'yá muchúami je'ná jerigá námari, a'lí aboni je'ná jerigá 'nátali: ¿Churékula echirigá aní je'ná rijói mapu binói galá oméro ku wikáwiya mapurigá auché jaré pagótami chati olali?
Jaré muguí we ku'wírari echi JesusiA'lí pée wakinánokuá Jesusi nawisásiya simili echo'ná wikanáami o'wéalachi, wikanáami rijówachi ayena cho. A'lí Binói nawisásiya simili jeanigá mapu Riosi ne galá nuléami ju si'néami pagótami yuwa. A'lí echi jaré makói miná okuá mapu Jesusi júuli nawisánala ayena cho así simíbali.
A'lí jaré muguí ayena cho así simíbali. A'lí aboni níili echi jaré mapu Jesusi chabénala ku sa'wali. Jaré aboni we nayúkami níili, chopi Jesusi ma ku sa'wali aboni. Auché jaré aboni wabé chati riablo aliwala ariwéami níili, chopi Jesusi ma ku machí a'wali echi jaré isena riablo aliwala echo'ná aboni sulálachi jonsa. A'lí echi María echo'ná Makatárachi bitéami bilé níili mapu así simili. A'lí echi María níili mapu chabénala echi Jesusi ku machí a'wáli kichao wabé chati riablo aliwala echo'ná pachana binói sulálachi jonsa.
Ayena cho echi Juana así simili. Échiko echi Chusa riwéami rijói upila níili, echi rijói mapu walula nigúurami níili echi walula silíami Erorsi riwéami yuwa. A'lí echi Susana riwéami mukí ayena cho así simili, auché jaré wikabé muguí ayena cho así simíbali, echi jaré mapu aboni níwala namuti galá agá, echirigá ku'wírali echi Jesusi.
Echi turío icháami<TS3>(Mt. 13:1-23; Mr. 4:1-20)A'lí ne wikabé pagótami napawili echi Jesusi 'nébiya. A'lí aboni echo'ná suníami rijówachi jonsa síami níili. A'lí Jesusi irétaga binérali echi wikabé pagótami jeanigá mapu Riosi Ra'íchala mapuyiri echi jaré turío rakala ju. Echalí Jesusi jeaneli:
Siné rawé bilé rijói ichayá iyénali echi turío. Echalí jaré turío rakala rujuili echo'ná biléana buwichí, mapo'ná echi jaré pagótami we rikeka simárali. A'lí echi jaré chuluguí káraga suwali echo'ná rujuíami turío rakala.
A'lí auché jaré turío rakala rujuili echo'ná biléana rapirúachi mapo'ná ketasi 'me wi'yéali. A'lí ma a'wisáa, suwaba káraga wakicheli mapujiti echo'ná ketasi 'me sa'mili.
A'lí auché jaré turío rakala echo'ná we kasaléachi rujuili, chopi echi kasalá o'weri ochérasa, waminá napolíbanali echi turío.
Chopi auché jaré turío rakala rujuili echo'ná we galabé wi'yérali mapo'ná ma ochérasa wabé galá rakeli. Jaré echi turío rakala bilé kiento niráa rakeli, chopi auché jaré ketasi 'me wiká rakeli. A'lí Jesusi ma je'ná jerigá anesa, echalí Binói ayena cho o'weli ra'íchaga jeaneli: ¡'Yemi máputamo nakeko ne galá namsi mapurigá Nijeni aní!
Pée wilibeko echi jaré mapu Jesusi binérali we rukueli mapu churigá aniwáami níili mapurigá Binói echirigá irétaga binérali echi pagótami.
Echalí Jesusi ku nijéwaga jeaneli: Riosi ma 'yemi mi 'yali mapurigá 'yémitamo galá machiboa mapurigá Binói galá nulé echi jaré pagótami, chopi echi auché jaré pagótami ketasi cho galá machí mapurigá Riosi nulé aboni. Echijiti Nijeni irétaga nawesa echi auché jaré pagótami mapurigá aboni galá kipuma Nijé nawésawala, chopi aboni arigá ketasi cho galá machimea echi ne bichíwali, ayena cho mapurigá aboni galá kipuma Nijé nawésawala chopi aboni arigá ketasi cho galá machimea chu aniwáami ju mapurigá Nijeni irétaga binera aboni.
Chopi mapurigá Nijeni irétaga binérali, je'ná jerigá aniwáami ju: Echi turío rakala mapuyiri Riosi Ra'íchala ju.
A'lí mapurigá ikili echi jaré turío rakala mapu echo'ná biléana buwichí rujuili, echirigá achigórigá ikimea echi jaré pagótami mapu bachá niráa galá namsa echi Riosi Ra'íchala, arigá ketasi we yáati bichíima, mapujiti echi riablo we yáati miná 'yema echi Galabé Riosi Ra'íchala mapu aboni ma námali, achigórigá mapurigá echi jaré chuluguí suwaba suwali echi jaré turío rakala mapu echo'ná buwichí rujuili. A'lí echi riablo chopi echirigá olá mapurigá echi jaré pagótami ketasi galá bichíima Riosi Ra'íchala, ayena cho mapurigá aboni ketasi galá ku wikáwarami níima.
A'lí mapurigá ikili echi jaré turío rakala mapu echo'ná biléana rapirúachi rujuili, echirigá achigórigá ikimea echi jaré pagótami, si'néami mapu ikí bachá niráa galá kaníliga namsa Riosi Ra'íchala, arigá ketasi galá ne sulachí niráa bichíima. Abóniko achigórigá ju mapurigá echi jaré turío mapu ketasi galá nawéami ju. Abóniko pée téeli niráa bichíima, chopi mapalí aboni risúu olálami níima mapujiti aboni echirigá bichíinali Riosi Ra'íchala, echalí aboni ma ketasi waminabi napawima echi auché jaré bichíyami yuwa, a'lí aboni ma ketasi waminabi galá bichíima.
A'lí mapurigá ikili echi jaré turío rakala mapu echo'ná wabé kasaréachi rujuili, echirigá achigórigá ikimea echi auché jaré pagótami, si'néami mapu ikí galá namsa Riosi Ra'íchala, arigá ketasi galá bichíima. A'lí aboni chopi waminabi ologá pirélama achigórigá mapurigá aboni chabénala ologá piréali. Abóniko ketasi bukulí nakulíwarami níima, mapujiti aboni chopi wikabé namúti wabé nílaga 'nata. Ayena cho aboni chopi wabé koruma echi wikabé namuti jena'í wichimóbachi nirúami. Ayena cho aboni chopi wabé chuwé ologá pirélanala, echijiti aboni ketasi galá bichíinali Riosi Ra'íchala, ayena cho aboni ketasi galá ku'wíratami níima.
A'lí mapurigá ikili echi jaré turío rakala mapu echo'ná galabé wi'yérali ichirúami níili, echirigá achigórigá ikimea echi auché jaré pagótami, si'néami mapu ikí galá namsa Riosi Ra'íchala ne galá sulachí niráa bichíima. Aboni ne galá nijéwaga olama mapurigá Riosi nulé aboni, ayena cho aboni waminabi galá bichíiga, wabé galabé ologá pirélama jena'í wichimóbachi. Echirigá aboni achigórigá ju mapurigá echi jaré turío rakala mapu we galabé rakeli.
Arigá 'wérali ju mapu Riosi Ra'íchala galá nawisárami níima<TS3>(Mr. 4:21-25)Jesusi ayena cho jeanigá irétaga binérali echi jaré pagótami: Tarapé wesi pólaga rikama bilé chopé rajáami echo'ná ri'lé pachá biléana sikolichi, nibilé cho echo'ná ri'lé pachá biléana jubechi, keremá. Chopi si'néami pagótami ripabé, ne galá machiná niráa rikama echi chopé rajáami, mapurigá echirigá ne galá machírama si'néami mapu ikí mo'wiko echo'ná pachá kalírali. Echirigá achigórigá arigá 'wérali ju mapu Riosi Ra'íchala ne galá nawisárami níima, mapurigá si'néami pagótami ne galá machimea.
A'lí pée waminánomí suwaba namuti ne galá machirúami níima, mapujiti ne suwaba galá machiná niráa riwíratami níima; ayena cho echi jaré namuti mapu ke wesi galá machí jipi rawé, suwaba ne galá riwíratami níima.
Echijiti ne galá námiga bichíisi Nijé Ra'íchala, mapujiti átamo ne galá bichíisagá Nijé Ra'íchala, Nijé 'yemi nimí waminabi galabé binérama. Chopi átamo ketasi galá bichíisagá mapurigá Nijé 'yemi nimí binera, echalí 'yémitamo arigá 'yérami níibo suwaba mapurigá Nijé ma 'yemi nimí binérali.
Echi Jesusi iyela, echi jaré Jesusi ritémawala ayena cho, echo'ná sili Jesusi yuwa<TS3>(Mt. 12:46-50; Mr. 3:31-35)A'lí echi Jesusi iyela, ayena cho echi jaré Jesusi ritémawala echo'ná sili Jesusi yuwa. Chopi aboni tarapé chirigá omérali mulubé siyá echo'ná Jesusi yuwa, mapujiti ne wikabé pagótami ne cha'iká noligá muchili Binói yuwa.
Chopi bilé rijói jeanigá ruyeli echi Jesusi: Kemi iyé echo'ná machíami atí, echi jaré kemi ritémawa ayena cho. Aboni we nakí mi 'nénala.
Chopi Jesusi ku nijéwaga jeaneli: Echi jaré mapu galá námiko Riosi Ra'íchala, si'néami mapu ikí galá bichíiga olako mapurigá Riosi ané, abóniko mapurigá Nijé iyela ju, ayena cho abóniko mapurigá nijé ritémawala ju.
Jesusi ku wilábali echi wabé iwéami iká<TS3>(Mt. 8:23-27; Mr. 4:35-4l)Siné rawé Jesusi moka asíbali echo'ná biléana bárkochi, echi auché jaré mapu Binói binérali yuwa. Echalí Jesusi jeaneli: Echo'ná walú ba'wechi bo'ónala simabo. A'lí aboni echirigá echo'ná bárkochi muchiga ku simíbali.
A'lí mapuyénasí aboni echo'ná nasipa walú ba'wechi 'yénali, echi Jesusi we kochigá bu'wili echo'ná pachá bárkochi. Chopi echo'ná walú ba'wechi ke sayiná ne wabé iwéami ikali, echijiti echo'ná pachá bárkochi ne noguí buchili ba'wí. Echalí echi jaré mapu Jesusi binérali ne wabé majali mapujiti aboni ne noguí suwimea riwéali.
A'lí aboni we yáati ku busurébanali echi Jesusi. Echalí aboni jeaneli: ¡Binériami, suwibóaréta! Echalí Jesusi ku asiska, ku wilábali echi wabé iwéami iká, echi walú ba'wí ayena cho. A'lí we yáati echi walú ba'wí galá ku kilí siwega wilíbali.
Echalí Jesusi jeaneli echi jaré mapu Binói binérali: ¿Churékulátamo echirigá majali? ¿Kéchatamo bichíili mapurigá Nijé 'yemi nimí ku'wírama riwéali? Chopi aboni wabé majaga 'nátaga muchili. A'lí aboni chopi a'nagupi rukueli jeanigá: ¿Kecha je'ná Jesusi echi bilepi Riosi Ranala ju? ¡Nibira mapurigá echi wabé iwéami iká wabé yáati ku wilíbali mapalí Binói nuleli ku wilábanala! ¡Nibira mapurigá echi walú ba'wí ayena cho we yáati ku siwega wilíbali!
Echi bilé rijói echo'ná Garárachi bitéami mapu wabé chati riablo aliwala ariwéami níili<TS3>(Mt. 8:28-34; Mr. 5:1-20)Pe wilibeko aboni echirigá sébali echo'ná bo'ónala walú ba'wírali mapo'ná Garárachi anilíwachi kawírali ju, echo'ná mapo'ná Galiléachi anilíwachi kawírali jonsa waminá bo'ónala ju.
A'lí mapalí Jesusi nawali echo'ná suwé, echalí we yáati echo'ná natipámiya nawali bilé rijói echo'ná bitéami, echi mapu wi'libé bamíbali jonsa wabé chati riablo aliwala aliwéami níili. Échiko we machí sapeka iyénali, ayena cho binói ketasi siné bitéali echo'ná biléana kalírali, chopi binói sinibí bitéali echo'ná jaréana risochí chu'wétachi.
Chopi mapalí echi rijói riwali echi Jesusi, echalí echo'ná bacháami Jesusi yuwa nawagá, binói we yáati chokoba wilíbali. A'lí o'weli ra'íchaga jeanigá rukueli: ¿Piri mi olama tamí yuwa, Mujé Jesusi, mápumi echi Ripabé Riwigachi Atíami Riosi Ranala ju? ¡Wabé nimí tani mapurigami ketasi tamí risúu olama!
Chopi echi rijói echirigá anili mapujiti Jesusi ma bachá nuleli echi wabé chati si'nú riablo aliwala ku machínala echo'ná pachana echi rijói sulálachi jonsa. Chabé jonsa echi si'nú riablo aliwala echirigá ne wabé omériga nuleli echi rijoy, echijiti échiko sinibí wabé chati olali. A'lí echo'ná piréami pagótami we nakili bologá tibú echi rijoy; ayena cho binói wisabé bulílati binói sikálachi echi jiero wiya jiti, echo'ná binói ronólachi ayena cho. Chopi echi rijói sinibí we ripúnali echi jiero wiya, ayena cho echi riablo aliwala wisabé nuleli echi rijói másanala echo'ná jaréana waná kawírali.
Echalí echi jaré isena riablo aliwala we ra'íchaga tánali mapurigá Jesusi ketasi julama aboni echo'ná ri'lé riáblochi, mapurigá aboni ketasi kastigo 'yárami níima.
Echalí rawé echo'ná kawichí wikabé kochi ko'yá uchútali. Echijiti echi wikabé isena riablo aliwala we risúu anigá tali mapurigá echi Jesusi risensia 'yama mapurigá aboni echo'ná pachana echi wikabé kóchichi mo'wimea. A'lí Jesusi risénsia 'yali.
Echalí echi wikabé isena riablo aliwala we yáati ku 'machínali echo'ná pachana echi rijói sulálachi jonsa. A'lí aboni we yáati mo'wili echo'ná pachana echi wikabé kóchichi. Echalí echi jaré wikabé kochi ke sayiná miná júmsali. A'lí ne suwaba echo'ná ripá biléana kowata jonsa ri'lé rujuili echo'ná walú ba'wírali. A'lí ne suwaba si'rili echo'ná ba'wírali.
A'lí mapalí echi jaré kochi mélami galá riwali echirigá ikíachi, echalí aboni we yáati wabé majaga ku ruyébiya simíbali. A'lí aboni ruyeli echo'ná walúlachi piréami suwaba mapurigá ikili, ayena cho aboni echirigá ruyeli suníami echo'ná mulubé rijówachi piréami.
Echalí ne si'néami echo'ná piréami pagótami we 'nébiya simíbali mapurigá ikili. A'lí mapalí aboni sili echo'ná mapo'ná Jesusi asali, echalí aboni riwali echi rijói mapu echo'ná pachana binói sulálachi jonsa 'machínali echi wikabé riablo aliwala. Chopi échiko ma galá ku napáchaga, ne galá ku 'nátaga asali echo'ná Jesusi yuwa. Echalí echi jaré pagótami, echirigá riwisá, ne wabé majali.
Chopi echi jaré pagótami mapu galá riwali echirigá ikíachi, aboni ku ruyeli echi auché jaré pagótami ne suwaba mapurigá echi wikabé isena riablo aliwala ku a'wátami níili echo'ná pachana echi rijói sulálachi jonsa mapu chabénala wikabé chati riablo aliwala aliwéami níili.
Chopi mapalí echo'ná Garárachi anilíwachi piréami pagótami galá machili mapurigá ikili, echalí si'néami aboni wabé tánali mapurigá Jesusi we yáati ku simea echo'ná aboni kawíwalachi jonsa, mapujiti aboni ne wabé majali. A'lí Jesusi echo'ná bárkochi asíbaga, echirigá ku simili echo'ná jonsa.
Chopi mapalí Jesusi ke cho ku simili, echalí echi rijói mapu echo'ná pachana binói sulálachi jonsa ma ku 'machínali echi wikabé wabé chati riablo aliwala, échiko ne wabé tánali mapurigá Jesusi risensia 'yama mapurigá binói ayena cho así simea Jesusi yuwa; chopi Jesusi ketasi risensia 'yali. Echalí Jesusi ku ripórali echi rijói jeanigá:
¡Ku simigá echo'ná kemi bitélachi! Ne suwaba galá ku ruyemi mapurigá Riosi mi ku'wírali. Echalí echi rijói ku simili echo'ná binói bitélachi. A'lí binói galá nawésaga ruyeli si'néami echo'ná noligá piréami mapurigá Jesusi echirigá wabé omériga ku'wírali binoy.
Jesusi ku owíntali echi Jáiro marala mapalí ma mukúami níili<TS3>(Mt. 9:18-26; Mr. 5:21-43)Chopi mapalí Jesusi auchecho ku nawali echo'ná bo'ónala mapo'ná jonsa Binói simili echalí bi'yá, a'lí echo'ná piréami pagótami ne wabé kaníriga nareli echi Jesusi, mapujiti si'néami aboni chopi wabé buweli mapurigá Binói echirigá ku nawama echo'ná aboni yuwa.
Echalí bilé rijói Jáiro riwéami echo'ná Jesusi yuwa nawali. A'lí echi Jairo ne walula nuláami níili echo'ná echi jaré Juríosi pagótami ri'obáwalachi. Échiko echo'ná nawagá we yáati, wéemi raweka, chokóbaga wilíbali echo'ná bacháami Jesusi yuwa. Echalí binói wabé risúu anigá tánali mapurigá Jesusi we yáati simea echo'ná binói Jairo bitélachi,
mapujiti binói marala ne wabé nayú bu'wili, ayena cho echi tiwé ma ne mukumea riwéali. A'lí echi Jairo pe bilepi maléali, echi mapu makói miná okuá bamíbami níili; chopi mapalí Jesusi ku simili echi Jairo yuwa, ne wabé wikabé pagótami así simíbali. A'lí echo'ná buwichí echi wikabé pagótami ne wabé cha'igá 'yénali Jesusi yuwa.
Echalí echo'ná echi jaré wikabé pagótami yuwa ayena cho simili bilé mukí mapu makói miná okuá bamíbali jonsa ne wabé léniga nayúami níili. A'lí echi mukí ma suwaba suwábali binói níwala namuti, echi jaré óyami natétiya, mapu ikí ówali binoy. Chopi ketasi wesi omérali ku sa'wayá echi mukí.
Echalí rawé echi mukí jubáami niráa mulubéanaga Jesusi yuwa, we nochali Binói napáchala suwilá. A'lí echi mukí ke sayiná ma ku sa'wárami níili, mapujiti binói ma ketasi waminabi lénali.
A'lí Jesusi we yáati jeanigá rukueli: ¿Chigá tamí nochali? Chopi mapalí ne si'néami aneli mapu ketasi wesi nochali, echalí echi Pegro, echi auché jaré binói apanérawala yuwa, si'néami jeaneli: Binériami, echi wikabé pagótami mi noligá we cha'íraga rachina. ¿Churékulami jeanigá rukue: ¿Chigá tamí nochali? ¡Ne wikabé pagótami ma mi nochárilé!
Chopi Jesusi jeaneli: Ne bichíwali bilé tamí nochali. Nijeni galá machili mapurigani ne wabé omériga ku sa'wali echi bilé.
Echalí echi mukí galá machili mapu Jesusi ma galá machilo mapurigá binói mukí olali. Echijiti échiko ne sayilúmaga, wéemi raweka, chokóbaga wilíbali echo'ná bacháami Jesusi yuwa. A'lí ne suwaba ku ruyeli echi Jesusi mapu piri jiti binói nochali Jesusi napáchala suwilá, ayena cho mapu churigá binói we yáati galá ku sa'wárami níili, ayena cho ne si'néami echi auché jaré pagótami echirigá galá námali.
A'lí Jesusi jeaneli: Mukí, mami ku sa'wárami ju mapujítimi galá tamí bichíili. Ne galá kanílaga ku simigá.
A'lí Jesusi abijí echirigá ra'íchachi, echalí nawali bilé rijói echo'ná echi Jairo bitélachi jonsa simíami. Échiko jeaneli echi Jairo: Mujé malala ma mukuli. Ketasi waminabi kumé echi Walubela.
Chopi mapalí Jesusi námali echirigá anéachi, echalí Binói jeaneli echi Jairo: ¡Ketasi majá! Chopi galá tamí bichíi. A'lí mujé malala arigá ku bitélama.
A'lí mapalí Jesusi nawali echo'ná Jairo bitélachi, echalí Binói chopi risénsia 'yali mapu Binói yuwa pachá mo'wimea echi Pegro, echi Jakobo ayena cho, echi Juani ayena cho, echi tiwé 'wénawala asíchiko.
Echalí ne si'néami echo'ná muchúami pagótami ne wabé o'móniga, o'weli nalákali mapujiti echi tiwé ma mukuli. A'lí Jesusi galá machili mapurigá Binói ku owíntama riwéali echi tiwé mapu ma mukúami níili. Echijiti Binói jeaneli echi jaré pagótami: Ketasi echirigá nalákasi. Je'ná tiwé, tamí jiti, ketasi mapurigá mukúami niráa ju, chopi mapurigá kochíami niráa ju.
Chopi aboni we achili mapalí Jesusi echirigá aneli, mapujiti aboni galá machili mapurigá echi tiwé ma mukúami níilo.
Echalí Jesusi, echi tiwé sikálachi chapigá, o'weli ra'íchaga jeaneli: ¡Tiwé, ku asísaka!
A'lí ke sayiná echi tiwé auchecho siné ma ku bitéali. A'lí binói we yáati ku wilísali. Echalí Jesusi nuleli aboni ku kóonala echi tiwé.
Echalí echi tiwé 'wénawala ne wabé cha nílaga, ne wabé kaníili; chopi Jesusi nuleli aboni ketasi wesi ruyénala mapurigá Binói olali.
Jesusi júuli nawisánala echi jaré makói mina okuá mapu Binói binérali<TS3>(Mt. 10:5-15; Mr. 6:7-13)A'lí Jesusi napabuli echi jaré makói miná okuá mapu Binói binérali. A'lí Binói iwératali aboni mapurigá aboni galá omérama miná machí a'waya echi jaré isena riablo aliwala echo'ná jaré pagótami sulálachi jonsa. A'lí Jesusi ayena cho we galá iwératali aboni mapurigá aboni galá omérama ku sa'wayá echi jaré nayúkami.
Echalí Jesusi júuli aboni nawisánala mapurigá aboni jeanimea mapu Riosi wabé galá nulé si'néami echi jaré jena'í wichimóbachi piréami pagótami mapu ikí galá bichíyami ju; ayena cho Jesusi júuli aboni ku sa'wánala echi jaré nayúkami.
A'lí Jesusi jeaneli aboni: Tarapebi yiri namuti tosí echo'ná buwichí. Nirapé bilé kusí tisola tosí, ni bilé maleta, ni ko'wáami tosí, ni wenomí ketasi cho tosí. A'lí ibili 'yemi chopi bilepi napacha tosí.
Ayena cho Jesusi jeaneli: A jaré pagótami ketasi 'yemi mi narésagá, a'lí maparítamo ku simabo echo'ná aboni rijówalachi jonsa, echalí ne galá asáwaga bi'wasi echi napisó, echo'ná 'yémi ralálachi chukúbami. Echirigátamo ku ruyebo echo'ná piréami pagótami mapurigá aboni ketasi galabé olali, mapalí aboni ketasi kipúnali 'yemi nawésawala.
A'lí aboni nawisásiya simíbali echo'ná ne suníami rijówachi. A'lí aboni nawésali echi wabé Galabé Riosi Ra'ichala. Ayena cho aboni ku sa'wali echi jaré nayúkami.
Echi walula silíami Erorsi riwéami we nakili echi Jesusi 'nénala<TS3>(Mt. 14:1-12; Mr. 6:14-29)A'lí echi walula silíami Erorsi riwéami suwaba galá machili mapurigá Jesusi olali. Echalí echi Erorsi wabé 'nátali mapu churigá Jesusi galá omérali echirigá olayá, mapujiti auché jaré pagótami aneli mapu echi Juani mapu pagóami níili, ma ku owínaliré. Ayena cho aboni aneli mapu echi Jesusi níili echi Juani mapu ma ku owínaliré.
Ayena cho auché jaré pagótami jeanili: Echi Jesusi ju echi ki'yá bitéami Elíasi mapu ma ku nawáliré jena'í wichimóbachi. Auché jaré jeanili: Bilé chabé ki'yá bitéami Riosi jiti nawésami ju, mapu ma ku owínaliré.
Chopi echi Erorsi jeanili: Nijé binói ma nulali kutachí ripunánala echi Juani. Échiko ma mi'lirúami níili. ¿Chigá biché níima je'ná rijoy? Nijeni ma námali mapurigá Binói wikabé namuti wabé omériga olali. A'lí echi walula Erorsi wabé nakili echi Jesusi 'nénala.
Jesusi kówali echi jaré malí mili rijói<TS3>(Mt. 14:13-21; Mr. 6:30-44; Jn. 6:1-14)A'lí ma ku sili echi jaré julárami mapu Jesusi chabénala júuli nawisánala. Echalí aboni galá ku ruyeli echi Jesusi suwaba mapu ikí aboni olali mapalí aboni nawésiya 'yénali. A'lí Jesusi bayérali aboni echo'ná biléana waná kawichí mapo'ná mulipi ju biléana walúlachi mapo'ná Becháirachi anilíwachi ju.
Chopi mapalí echi wikabé pagótami galá machili mapo'ná Jesusi siméa olali, echalí aboni ayena cho echo'ná así simíbali. A'lí Jesusi auchécho galá nareli echi wikabé pagótami, ayena cho Binói galá nawésali aboni, jeanigá mapu Riosi ne galá nulé si'néami pagótami mapu ikí galá bichíyami ju. Echalí Binói ayena cho ku sa'wali echi jaré nayúkami.
Echalí rawé ma alíwachi, echi jaré makói miná okuá mapu Jesusi binérali, ne si'néami echo'ná Binói yuwa sili. Echalí aboni jeaneli: Ma ku julá echi wikabé pagótami mapurigá aboni echo'ná mulubé rijówachi simíbaga riwimea mapo'ná chi'libama, ayena cho mapurigá aboni echo'ná ralimea ko'wáami, mapujiti jena'í waná kawichí tarapé te ko'wáami.
Chopi Jesusi jeaneli: 'Yemi aboni 'yasi mapurigá aboni galá ko'mea. Echalí echi jaré makói miná okuá jeaneli: Tamujeta chopi pe malipi pani niwa, okuá rochí ayena cho. Echijiti tamujeta ketasi omérabo kóoya je'ná wikabé pagótami, ayena ketasi auchecho siné ku simásagá, auché jaré wikabé ko'wáami raliboya.
A'lí echi wikabé pagótami mapuyena malí mili rijói níili. Chopi Jesusi ayena cho jeaneli echi jaré makói miná okuá: Echo'ná rojuaga muchínalasi echi wikabé pagótami, malisa makói iyénasí niráa.
A'lí aboni echirigá olali. Ayena cho echi wikabé pagótami echirigá rojuaga muchíbali.
Echalí Jesusi chapili echi malí kúuchi pani, echi okuá rochí ayena cho. A'lí Binói 'néniga echo'ná ripá riwigachi, natétara 'yali Riosi. Echalí Jesusi galá rojuániga 'yali echi jaré mapu Binói binérali, mapurigá aboni nachútama echi jaré wikabé pagótami. A'lí mapalí Jesusi echirigá olali, echalí echi jaré pani wikabé muwéali.
A'lí si'néami echi jaré wikabé pagótami galá ko'wali, ayena cho aboni ne galá posali. A'lí ma sunisa ko'yá, aboni ku napabuli suwaba echi jaré kúuchi chi'wáami ko'wáami mapu ikí tibili. A'lí aboni echirigá galá buchíwali makói miná okuá walírali.
Echi Pegro galá nawesa mapu Riosi ma wilali echi Jesusi mapurigá Walubela Ku'wíriami niráa, echi Cristo anilíwami<TS3>(Mt. 16:13-20; Mr. 8:27-29)Siné rawé Jesusi waminá waná simili mapurigá Binói bi'neli niráa ra'ichama Riosi yuwa. Echalí chopi Binói yuwa muchili echi jaré makói miná okuá mapu Binói binérali. Echalí Jesusi jeanigá rukueli aboni: ¿Churigá aní echi auché jaré pagótami? ¿Chigá tamí mayé mapu Nijé ju?
Echalí aboni ku nijéwaga jeaneli: Jaré pagótami aní mapu Mujé ju echi Juani mapu pagóami níili, mápumi ma ku owínali mapalí mi ma mi'lirúami níili. Auché jarecho aní mápumi echi Elíasi ju, mápumi ma ku nawali jena'í wichimóbachi. Auché jarecho aní mápumi bilé ki'yá bitéami Riosi jiti nawésami ju, mápumi ma ku owínali.
A'lí Jesusi jeanigá rukueli: ¿'Yémitamo, chigá tamí mayé? Echalí echi Simoni Pegro ku nijéwaga jeaneli: ¡Mujé ju echi Cristo! ¡Riosi mi wilali mapurigá Walubela Ku'wíimi niráa!
Chopi Jesusi wabé nuleli mapu aboni ketasi wesi je'ná jerigá ruyema.
Jesusi bachá niráa nawesa jeanigá mapu Binoyko mi'lirúami níima<TS3>(Mt. 16:20-28; Mr. 8:30-9:1)A'lí Jesusi jeaneli: Riosi ne bichíwali tamí wilali mapurigá Ku'wíriami niráa. Ayena cho arigá 'wérali ju mapurigani ne wabé risúu olárami níima. A'lí echi jaré o'wéala ochérami Juríosi tamí kichima, echi jaré o'wéala sacerdote ayéna cho, echi jaré nulalíwami binériami asíchiko. A'lí Nijeni arigá mi'lirúami níima, chopi Nijeni baikiyá chi'ligá auchecho ku owínama.
A'lí Jesusi jeanigá ruyeli si'néami aboni: A jaré 'yemi nakisáagá olánala mapurigá Nijeni nakí máputamo olabo, ketasi waminabi olasi mapurigá 'yemi aboni chopi nakí olánala. Sinibí rawé chopi galá nijéwaga olasi mapurigá Nijé 'yemi nimí nulé, ayena cho arigá anachasi maparítamo risúu olárami níibo, achigórigá mapurigá Nijeni anachama mapalí Nijeni wabé risúu olálami níima.
Mapuyíripi rijói chopi kanílaga bitélanaliko jena'í wichimóbachi, échiko chopi miná mukumea. Chopi mapuyíripi rijói chopi olánaliko mapurigá Nijeni nakí, arigá siné káachi waminá mi'lirúami níisa, échiko ne sinibí niráa ku bitélama.
A'lí Jesusi jeaneli: A bilé rijói ne suwaba mésagá jena'í wichimóbachi nirúami wikabé namuti, chopi a échiko arigá miná mukusáagá, echalí suwaba echi jaré wikabé namuti tarapé ku ku'wírama echi yiri rijoy.
Mapujiti mapuyíripi rijói tamí jiti riwélasagá, Nijé Ra'íchala jiti riwélasagá omá, Nijeni ayena cho riwélama echiyiri rijói jiti mapalí Nijeni wabé omériga ku nawama jena'í wichimóbachi mapurigá ne wabé Walubela niráa. Riosi tamí wilali mapurigá Ku'wíriami niráa. A'lí echalí mapalini ku nawama jena'í wichimóbachi, Riosi Onorúami waminabi tamí walubérama, ayena cho echi jaré Riosi kapitánawala tamí walubérama.
Ayena cho Jesusi jeaneli: Nijé 'yemi nimí ne bichíwaga ané mapu jaré 'yemi jena'í jáwami ketasi cho suwibóatamo, átamo ketasi cho riwisáagá mapurigá Riosi ne wabé omériga nulé jena'í wichimóbachi piréami pagótami, si'néami mapu ikí galá bichíyami ju.
Echi Jesusi niwárami níili ne wabé ratábami niráa<TS3>(Mt. 17:1-8; Mr. 9:2-8)A'lí pe wakinánokuá osá naó rawé yénasí mapalí jonsa Jesusi je'ná jerigá anili, echalí Jesusi moyénali echo'ná biléana wabé ripabé rabó, mapurigá Binói echo'ná ra'ichama Riosi yuwa. A'lí Jesusi ayenacho toli echi Pegro, echi Jakobo ayena cho, echi Juani asíchiko.
A'lí mapalí Jesusi, Riosi yuwa ra'íchali, echalí Binói akala si'nú nakulíwarami níili. A'lí Binói napáchala ayena cho ne wabé rosákami nakulíwarami níili, ne wabé ratábami ayena cho.
Echalí ke sayiná echo'ná Jesusi yuwa jábali okuá rijói mapu Binói yuwa ra'íchali. A'lí echi okuá echi Moisesi níili, echi Elíasi ayena cho. Okuánika chabé ki'yánala piréali jena'í wichimóbachi.
Chopi echalí rawé aboni echo'ná ripá riwigachi jonsa síami níili, echijiti okuánika ne wabé ratábami níili. A'lí aboni, Jesusi yuwa, ra'íchaga anili mapu churigá echi Jesusi mi'lirúami níima riwéali echo'ná Jerusalémachi.
Echalí echi Pegro ne wabé kochináali, echi auché jaré binói yuwa muchúami ayena cho. Chopi aboni arigá ketasi kochili. Echalí aboni galá riwali mapurigá Jesusi ne wabé ratábami niráa nakulíwarami níili; ayena cho aboni galá riwali echi auché okuá rijói mapu Jesusi yuwa muchili.
A'lí mapalí echi okuá rijói ma ku simiba 'yénali echo'ná jonsa mapo'ná Jesusi wilili, echalí echi Pegro jeaneli echi Jesusi: ¡Binériami, ne wabé galá ju mapu tamujeta jena'í muchuwi! Jena'í niwabo bikiyá kalí látami. Bilé kalí Mujé níwala níima, auché bilé echi Moisesi níwala níima, auché bilé echi Elíasi níwala níima. Chopi echi Pegro ne wabé majajáratami níili, echijiti binói ketasi machili mapurigá binói ra'íchaga anili.
Echalí Riosi Binói echo'ná bimolírali jonsa ra'íchaga jeanili: Je'ná Jesusi ju keni Raná mápuni ne wabé kalé. Wabé galá namsi Binói Ra'íchala.
Chopi mapalí Riosi ma sunili echirigá ra'icha, echalí echi bimolí ma ku kawili. A'lí mapalí echi jaré binéami auchecho galá 'nénali, echalí aboni riwali mapu echi Jesusi we bi'neli tibili; chopi echalí rawé aboni ke wesi ku ruyeli mapurigá aboni riwali.
Jesusi machí pali bilé riablo aliwala echo'ná pachá bilé towí sulálachi jonsa<TS3>(Mt. 17:14-21; Mr. 9:14-29)A'lí ba'alínala rawé mapalí aboni auchecho ku tiguínali echo'ná ripá rabó jonsa, echalí wikabé pagótami simíbali Jesusi natipábiya.
Echalí bilé rijói echo'ná wikabé pagótamichi inárali mapu o'weli ra'íchaga jeaneli: Binériami, ne wabé nimí tani mapurigami ku sa'wama keni raná, mapujiti échiko bilepi ju keni raná.
Ayena cho binói wabé risúu olárami ju, mapujiti bilé wabé chati riablo aliwala bakí echo'ná pachana binói sulálachi. Echalí echi riablo aliwala ne wabé o'weli sinata echi nijé ranala, ayena cho echi riablo aliwala olá mapurigá echi keni raná wabé umukúsuwami niráa níima mapuyénasí binói ne wabé simírami ronena. A'lí echi wabé chati riablo aliwala sinibí echirigá wabé risúu olá echi nijé ranala; chopi mapalí echi riablo aliwala ma suní ne wabé simírami risúu olayá, echalí échiko ma ariwé echi keni raná.
Jipi nijeni wabé tánali echi jaré mapu Mujé binérali mapurigá aboni ku machí pama echi riablo aliwala, chopi aboni ketasi omérali.
Echalí Jesusi jeaneli echi jaré mapu Binói binérali: ¡Mbá! ¡'Yémitamo ketasi galá bichíyami ju! ¡'Yémitamo chopi wabé nakólaga oláami ju! ¿Kilíbuko yénasí arigá 'wérali ju mapu Nijeni 'yemi nimí yuwa asimea? ¿Chu yénasí 'wérali ju mapu Nijeni echirigá anachama mapujítitamo ketasi galá tamí bichíi? Echalí Jesusi jeaneli echi towí onolá: ¡Wakiná to echi mujé ranala!
Chopi mapalí echi towí murubéanali Jesusi yuwa, echalí echi wabé chati riablo aliwala auchecho siné rikábali echi towí. Echalí echi si'nú aliwá auchecho wabé rikúmtali echi towí. Chopi Jesusi wabé iwéami nuleli echi riablo aliwala mapu ku machínama echo'ná pachana echi towí sulálachi jonsa. A'lí mapalí échiko ma ku machínali, echalí echi towí ma ku sa'wíami níili. A'lí Jesusi auchecho ku 'yali echi onolá.
A'lí si'néami echi jaré pagótami chopi wabé 'nátaga muchili mapurigá Riosi ne wabé Walubela ju.
Jesusi auchecho bachá niráa ruyé mapurigá Binói mi'lirúami níima riwéali<TS3>(Mt. 17:22-23; Mr. 9:30-32)A'lí mapuyénasí si'néami pagótami echirigá wabé 'nátali mapurigá Jesusi wabé omériga olali, echalí Jesusi jeaneli echi jaré mapu Binói binérali:Ne galá kipusi je'ná jeyili, ayena cho ketasi ku wikawasi mapurigá Nijé 'yemi nimí jeané: Echi auché jaré pagótami tamí bologá tomea mapurigá aboni tamí mi'limea. Nijeni wilárami níili mapurigá Ku'wíriami niráa.
Chopi echi jaré mapu Jesusi binérali ketasi galá machili mapurigá binói ra'íchaga aneli aboni, mapujiti aboni ketasi 'yárami níili mapurigá aboni echirigá galá machimea; ayena cho aboni wabé majali rukuénala mapu churigá aniwáami níili mapurigá Binói ra'íchaga anili.
¿Chigá 'nalí tamujé ne wabé simírami walula ju?<TS3>(Mt. 18:1-5; Mr. 9:33-37)Echalí echi jaré mapu Jesusi binérali wabé yáati chótali a'nagupi ra'íchaga nasayérasiya mapalí aboni a'nagupi ra'íchaga rukueli mapu chigá 'nalí aboni ne walula níima echi auché jaré aboni yuwa.
Chopi Jesusi ne galá machili mapurigá aboni 'nátali. Echalí Binói chapigá bilé táa towí, echo'ná Binói yuwa achali.
Echalí Jesusi jeaneli echi jaré mapu Binói binérali: Je'ná towí wabé tabéala ju, chopi átamo tamí kalésagá, arigá 'wérali ju máputamo ayena cho kalebo echiyiri kúuchi. A'lí echi mapu tamí kaleko, échiko ayena cho wabé galé Riosi, mapu tamí júuli jena'í wichimóbachi. Ayena cho Nijé 'yemi nimí ané mapu echi bilé 'yemi mapu waminabi tabéala ju, échiko arigá ne walula ju si'néami echi auché jaré 'yemi yuwa.
Echi mapu ketasi tamujé tamí sayérako échiko tamujé tamí yuwa ju<TS3>(Mr. 9:38-40)A'lí echi Juani jeaneli: Binériami, tamujeta riwali bilé rijói mapu miná machí a'wali echi jaré riablo aliwala echo'ná jaré pagótami sulálachi jonsa, mapalí binói Mujé riwalá jiti rugá nuleli echi jaré riablo aliwala mapurigá aboni echirigá ku 'machínama. A'lí tamujeta ra'ámali mapu ketasi echirigá olama, mapujiti échiko ketasi tamujé tamí yuwa najata.
A'lí Jesusi jeaneli: Ketasi echirigá ra'amasi, mapujiti echi mapu ketasi tamujé tamí sayérako, échiko tamujé tamí yuwa ju.
Jesusi pée oyérali echi Jakobo, echi JuaniA'lí mapalí ma sebama riwéali echalí rawé mapalí Jesusi echo'ná ripá riwigachi ku torúami níima, echalí Jesusi tarapé majaga chótali echo'ná Jerusalémachi ku simiyá.
A'lí Jesusi echo'ná bacháami a'láranala júuli jaré rijoy. Echalí aboni bachá simíbali echo'ná biléana walúlachi, echo'ná Samáriachi anilíwachi kawírali nirúami. A'lí aboni tali bilé kalí mapo'ná Jesusi kochimea riwéali echalí rokogó.
Chopi echo'ná piréami pagótami tarapé risénsia 'yali mapurigá Jesusi echo'ná kochimea, mapujiti aboni galá machili mapu Binói echi jaré Juríosi pagótami níili, ayena cho mapu Binói echo'ná Jerusalémachi simíami níili.
A'lí echi Jakobo, echi Juani ayena cho, Jesusi yuwa binéami níili. Chopi mapalí aboni riwali mapu echo'ná piréami pagótami ketasi risénsia 'yali mapurigá Jesusi echo'ná kochiméa, echalí aboni we na'áwali. Echijiti aboni jeanigá rukueli echi Jesusi: Walubela, ¿kechami nakí máputa nulabo mapu echi na'í rikínama echo'ná ripá riwigachi jonsa, mapurigá aboni káraga suwábarami níima, achigórigá mapurigá echi walula Elíasi olali chabé ki'yá rawé?
Echalí Jesusi ku kuwana 'néniga pée oyéraga jeaneli: 'Yémitamo mayé mapu echi Wabé Galabé Riosi Iwigala 'yemi mi nulé echirigá olánala. Chopi 'yémitamo echirigá olánali achigórigá mapurigá echi auché jaré chati oláami pagótami nakí olánala.
Nijeni wilárami níili mapurigá Ku'wíriami niráa. A'lí Nijeni ketasi nawali jena'í wichimóbachi mapurigani suwábama echi jaré pagótami. Chópini nawali mapurigani wabé ku'wírama aboni, ayena cho mapurigani ku wikawama mapurigá aboni chati olali. Echalí si'néami aboni waminá simíbali echo'ná auché biléana rijówachi yénasí, mapurigá aboni echo'ná chi'libama.
Jaré nakili Jesusi yuwa najátanala<TS3>(Mt. 8:19-22)A'lí mapalí aboni echo'ná buwichí sírali, echalí bilé rijói jeanigá jeaneli echi Jesusi: ¡Walubela, nijé nimí sinibí najátama echo'ná kanápuromí mapo'ná mi simea!
Echalí Jesusi ku nijéwaga jeaneli: Echi jaré kiyochi echo'ná iwárali piré; ayena cho echi jaré chuluguí niwa aboni rosolá. Chopi Nijeni ketasi niwa bilé kalí mapo'nani bu'umea. Nijeni wirárami níili mapurigá Ku'wíriami niráa.
Ayena cho Jesusi jeaneli auché bilé rijói jeanigá: ¡Tamí najató! Chopi echi rijói ku nijéwaga jeaneli: Walubela, nijé onolá ke 'me ayó mukuméaré mapujiti ma we ochérami ju. Abijí tamí ariwé mapuyénasí nijeni ma wi'yérali toma echi nijé onolá. Echalí nijé nimí najátama.
Chopi Jesusi jeaneli: Echi jaré pagótami mapu ikí ketasi bichíyami ju, ma mapurigá suwíami niráa ju. Ariwé mapurigá aboni toma echi auché jaré aboni níwala suwíami. Chopi mujé we yáati simigá, nawisá mapurigá Riosi galá nulé echi jaré pagótami mapu ikí galá bichíyami ju.
A'lí auché bilecho jeaneli: Walubela, nijeni nakí mi yuwa najátanala, chopi abijí tamí ariwé mapurigani ku simigá, galá ku ripórama echi auché jaré echo'ná nijé bitélachi muchúami.
Echalí Jesusi jeaneli: Jaré pagótami bachá niráa we nakí Nijé nóchala olayá, chopi aboni ketasi sinibí niráa tamí yuwa nocha mapujiti aboni chopi we 'nata muchuwi mapurigá aboni ma ariweli wikabé namuti. A'lí aboni ketasi galabé nocha Nijé nóchala olayá, achigórigá mapurigá bilé rijói ketasi galá nocha mapalí binói sinibí ku kuwana 'neni mapalí binói wasaraya iyena. Echijiti echiyiri bichíyami ketasi chirigá galabé nocha Nijé nóchala olayá.
Jesusi júuli nawisánala kicháosa makói rijóiPe wakinánokuá echi Walubela Jesusi ayena cho chapili auché jaré kicháosa makói rijói bichíyami, mapurigá Binói nawisánala julama, mapurigá aboni, okuá niráa bachá simama echo'ná ne suníami o'wéalachi, ayena cho ne suníami rijówachi mapo'ná Jesusi Binói nawama riwéali.
Arigá simíbaga nawisábasi echi Galabé Riosi Ra'ichala. Nijeni 'yemi mi jula mapurigátamo kilí ologá pirélabo mapurigá jaré 'méchuli niráa, chópitamo nawésabo jaré pagótami mapu ne wabé jobátami níima mapurigá echi jaré nalíwali niráa.
Echalí ketasi tosí bilé chiwáwala mapalítamo simabo echo'ná buwichí. Nirapé tosí bilé maleta. Ayena cho galá akarasa, ketasi tosí auché jaré aká. Ketasi wi'libé niráa ra'ichasi, mapalítamo naripabo auché jaré pagótami echo'ná buwichí, chopi we sapú simasi.
Ayena cho mapalítamo chi'libábiya mo'wiboa echo'ná jaléana kalírali, we yáati ripóraga jeanesi echo'ná piréami: Tánabota Riosi mapurigátamo kilí ologá pirélabo.
A'lí a echo'ná muchísagá jaré pagótami mapu we nakí kilí ologá pirélanala, aboni ne galá nijéwaga olama mapurigá 'yémitamo nawésabo aboni. Echalí aboni ne bichíwali galá kilí ologá pirélama, chopi a echi jaré pagótami ketasi nakisáagá echirigá kilí ologá pirélanala, echalí abóniko ketasi nijéwaga olama mapurigá 'yémitamo nawésabo aboni.
Ayena cho mapalí jaré pagótami 'yemi mi nalema echo'ná aboni pirélachi, echo'ná bilénapi kalírali tibisi. Galá kosí mapu ikí echo'ná piréami 'yemi mi kowa. Galá níima echirigá ologá, mapujiti galá ju mapu si'néami echi jaré nóchami galá ku natétarami níima. Ketasi simasi echo'ná suníami kalírali echi ko'wáami tásiya.
A'lí echo'ná kanápuromí o'wéalachi mapo'nátamo sebabo mapo'ná echo'ná piréami pagótami 'yemi mi risénsia 'yama tibínala echo'ná aboni kalílachi, echo'ná galá kosí mapu ikí aboni 'yemi mi kowa.
Ayena cho galá ku sa'wasi si'néami echi jaré nayúkami mapu ikí muchuwi echo'ná o'wéalachi. Echalí jeanigá ruyesi echo'ná piréami pagótami: Ke 'me ayó rawé Riosi 'yemi mi galá nulema, átamo galá bichíisagá.
Chopi átamo sisáagá echo'ná biléana walúlachi mapo'ná echo'ná piréami pagótami ketásirapé kipúnali 'yemi nawésawala, echalí mapalítamo ku simiba echo'ná jonsa, je'ná jeanigá nawésasi:
Tamujé ma ku bi'wabo ne suwaba 'yemi walúlawalachi nirúami napisó mapu jena'í tamujé ronólachi chukúbali. Tamujé echirigá olabo mapujiti 'yémitamo ketasi bichíinali tamujé nawésawala. Chopi arigá machisí 'yemi, mapu ma sébali tétali mapalí Riosi we nakí nulénala 'yemi, echo'ná 'yemi sulálachi niráa.
Echalí Jesusi aneli echi jaré mapu Binói júuli nawisánala, jeanigá: 'Yémi nimí ané mapu echalí ne jubá rawé, echo'ná walúlachi piréami pagótami ne wabé simírami walubé kastigo 'yárami níima, chopi echo'ná Sorómachi anilíwachi chati oláami pagótami ketasi 'me walú kastigo 'yárami níima mapurigá aboni.
Jaréana o'wélachi piréami ketasi bichíili<TS3>(Mt. 11:20-24)'Yemi pagótami echo'ná Korasínchi anilíwachi piréami ne wabé risúu olárami níibotamo, 'yémi pagótami echo'ná Becháirachi anilíwachi piréami ayena cho. Nijeni wisabé wabé omériga ologá iyénali echo'ná 'yémichi, chopi 'yémitamo arigá ketasi tamí bichíili. Chopi a Nijeni echirigá wabé omériga ologá inásagá echo'ná Tírochi anilíwachi, echo'ná Sirónachi anilíwachi ayena cho, mapo'ná we pilé echi jaré isena pagótami, echalí aboni chabénala niráa ma wikáwali tánami Riosi, ne wabé chajótami napáchaga, ayena cho ne wabé napisó uchérami níisa, mapujiti aboni ma ne wabé o'mónami níimi mapujiti aboni echirigá chati olali.
Echijiti echalí ne jubá rawé 'yémitamo ne wabé simírami walubé kastigo 'yárami níibo, chopi echo'ná Tírochi piréami ketasi 'me kastigo 'yárami níima, echo'ná Sirónachi piréami ketasi cho.
A'lí 'yemi echo'ná Kapernaúmachi piréami we mayé máputamo wabé ripabé jawárami níibo. Chópitamo arigá miná ri'lé riáblochi a'wátami níibo.
A'lí Jesusi jeaneli echi jaré kicháosa makoy: Echi jaré mapu galá bichíiko 'yemi nawésawala, aboni ayena cho galá tamí bichíi. A'lí echi jaré mapu 'yemi mi we kichiko, aboni ayena cho tamí wabé kichí. A'lí echi jaré mapu tamí kichiko, aboni ayena cho wabé kichí Riosi mapu tamí júuli jena'í wichimóbachi.
Echi jaré kicháosa makói ma ku siliEchalí pe wakinánokuá echi jaré kicháosa makói ma ku sili. A'lí aboni ne wabé kaníliga jeaneli: ¡Walubela! ¡Tamujeta nuleli echi jaré chati riablo aliwala mapurigá aboni ma ku 'machínama echo'ná echi jaré pagótami sulálachi jonsa, a'lí aboni arigá tamujé tamí nijéwali, mapalita ra'íchali Mujé Riwalá jiti!
Echalí Jesusi jeaneli: Nijeni ma riwali echi Satanasi riwéami riablo echo'ná ripá riwigachi jonsa wichíami mapurigá bilé ukuí ni'wíami niráa.
Ayena cho Nijé 'yemi nimí jiwératali mapurigátamo arigá omérabo rikeya echi jaré sinowi, echi jaré machila ayena cho. 'Yémitamo arigá omérabo echi riablo, ayena cho binói ma ketasi omérama 'yemi mi chati olíriya.
Chopi ketasi kanílasi 'yemi mapujiti echi jaré riablo aliwala galá nijewi mapalí 'yémitamo wabé nulé. ¡Chopi wabé kanílasi mapujiti 'yemi riwalá ma osirúami ju echo'ná ripá riwigachi mapurigá Riosi níwala niráa!
Jesusi ne wabé kaníili<TS3>(Mt. 11:25-27; 13:16-17)Echalí Jesusi ne wabé simírami kaníili, mapujiti echi wabé Galabé Riosi Iwigala ne wabé kaníratali Binoy. A'lí Jesusi, Riosi yuwa ra'íchaga jeaneli: Nijé nimí waminabi wabé walubéraga ané, Mujé Onorúami, mápumi ne wabé Walubela ju echo'ná ripá riwigachi, jena'í wichimóbachi ayena cho, mapujítimi chinásali suwaba je'ná we galabé namuti mapurigá echi jaré wabé 'nátami pagótami ketasi machimea, ayena cho mapurigá echi jaré wabé machíami pagótami ketasi cho machimea. Chópimi je'ná jerigá ma galá riwírali echi jaré kúuchi mapujítimi echirigá nakili.
Echalí Jesusi ayena cho jeanigá aneli echi jaré pagótami: Echi keni Onó ma tamí 'yali ne suwaba namuti. Ke wesi galá machí mapu Nijé Binói bi'nélipi Riosi Ranala ju; chopi echi Walubela Onorúami galá machí, ayena cho ke wesi galá machí echi Onorúami, chopi Nijeni galá machí Binoy. Nijeni bi'nélipi Riosi Ranala ju; ayena cho echi jaré pagótami galá machí echi Onorúami, si'néami mapu ikí aboni Nijeni nakili machíranala echi Onorúami.
Echalí Jesusi galá 'néniga jeaneli echi jaré mapu Binói binérali: 'Yémitamo ne wabé kaníliami ju mapujítitamo galá ritiwá suwaba je'ná jeyiri namuti mapurigá Nijeni olá.
Mapujiti Nijé 'yemi nimí ané mapu wikabé echi jaré ki'yá piréami Riosi jiti nawésami, ayena cho wikabé echi jaré o'wéala silíami ne wabé nakili 'nénala mapurigá 'yémitamo ma riwali mapu Nijeni wabé omériga olali, chopi aboni ketasi chirigá riwali. Ayena cho aboni wabé nakili námanala mapurigá 'yémitamo ma námali mapurigá Nijeni nawésali, chopi aboni arigá ketasi echirigá námali.
Jesusi irétaga nawésali bilé galabé oláami rijói jiti rugá, mapu echo'ná Samáriachi bitéami níiliEchalí bilé rijói nuralíwami binériami we nakili machinala mapurigá Jesusi binérali. Echijiti echi rijói jeanigá rukueli: ¿Churigani olama mapurigá nijeni galá ku bitélama Riosi yuwa, ne sinibí niráa?
A'lí Jesusi jeanigá rukueli: ¿Churigá osirúami ju echo'ná Riosi nulalila oselíwalachi? Mujé binói galá machí mapurigá echo'ná osirúami ju.
Echalí echi rijói nulalíwami binériami ku nijéwaga jeaneli: Ne sulachí niráa ne wabé galesi echi Walubela kétamo Riósawa, ayena cho ne suwaba kétamo iwigá niráa ne galá galesi Riosi, ayena cho ne suwaba kétamo jiwérawa niráa ne galá galesi Riosi. A'lí ne suwaba kétamo 'nátawa niráa ne galá galesi Riosi; ayena cho ne wabé galesi echi auché jaré pagótami achigórigá mapurigami a mujé binói niráa galé.
Echalí Jesusi jeaneli: Mujemi ne galá ku nijéwaga anili. Echirigami olásagá, a'lí bichemi sinibí bitéami níima.
Echalí echi nulalíwami binériami we nakigá mapu a binói niráa galabéalama, a'lí jeanigá rukueli: ¿Chigá biché 'nalina galema echi auché jaré pagótami?
Jesusi ku nijéwaga jeaneli: Siné rawé bilé rijói rikínaga inárali echo'ná ripáami Jerusalémachi jonsa, echo'ná tu Jerikochi simiyá. Chopi echo'ná buwichí inárami jaré chigórami waminá chapili, echi jaré mapu káraga chigosa echi rijói níwala namuti, waminá 'yeli binói napáchala. A'lí wabé chi'wanasa, echo'ná buwichí ariweli, ma ne noguí mukúami niráa.
Echalí rawé bilé sacerdote anilíwami rijói ayena cho simíraga inárali echo'ná buwichí, echi mapu ma riwisáa echi rijói mapu wabé chi'wanárami níili, arigá ketasi ku'wírali, chopi waminá chakena simírali.
Chopi bilé rijói echo'ná Samáriachi bitéami ayena cho echo'ná buwichí inárali, echi mapu ma riwisáa echi rijói mapu chi'wanárami níili, ne wabé natimali.
A'lí echo'ná mulubé binói yuwa nawagá, échiko aceite uchugá ówali mapo'ná chi'wanárami níili. Ayena cho echi uva anilíwami ba'wila uchugá, echalí chiní jiti buleli. A'lí echo'ná binói bukúlachi ripá achagá, echo'ná biléana kalírali tosá, ne galá niseli echalí rawé.
Ayena cho ba'alínala rawé mapalí echo'ná Samáriachi bitéami rijói ma ku simili, echalí échiko 'yali osámakóy peso echo'ná kalíwami, ayena cho jeaneli: Ne galá tibú je'ná rijoy. A'lí ami waminabi suwábasagá wenomí, nijé nimí ku natétama, auchecho ku nawasa.
Echalí Jesusi jeanigá rukueli: ¿Churigami mayé? ¿Chu yiri nalina echi jaré bikiyá rijói galá kaleli echi auché bilé rijói mapu chi'wanárami níili?
Echalí echi nulalíwami binériami ku nijéwaga jeaneli: Nijeni mayé mapu echi mapu ne galá natimali, waminabi galá galeli. A'lí Jesusi jeaneli: Ayena cho ku simigá mujé, achigórigá galéami nílaga si'néami echi auché jaré pagótami mapu ikí mujemi natepa.
Jesusi nawali echo'ná echi Marta, echi María pirélachiA'lí Jesusi waminabi simigá echo'ná buwichí, echalí sébali biléana rijówachi mapo'ná bilé mukí, Marta riwéami, galá nareli echi Jesusi echo'ná binói bitélachi.
A'lí echi Marta ayena cho rijiméali binói binirá, echi mapu María riwéami níili, echi mapu mulubé Jesusi yuwa asíbali mapujiti binói we nakili kipúnala Jesusi ra'íchala.
Chopi echi Marta wabé níliami níili, mapujiti binói we nóchali echi ko'wáami niwayá. Echalí echi Marta murubéanaga Jesusi yuwa, jeaneli: Walubela, ¿Kéchami machí mapu echi nijé binilá tamí ariweli mapurigani bi'neli nochama? ¡Jeané mapu tamí ku'wírama!
Chopi Jesusi ku nijéwaga jeaneli: Mujé Marta wabemi níliami ju, mapujítimi wikabé namuti nóchali 'nátami ju.
Chopi bilepi namuti arigá 'wérali ju máputamo olabo. A'lí echi María chopi nakili olánala echi ne galabéala; ayena cho ketasi wesi omérama jiwériga olayá mapuyénasí echi María ma ketasi echirigá binema Nijé Ra'íchala.
Jesusi we binera churigá galá ju Riosi yuwa ra'ícha<TS3>(Mt. 6:9-15; 7:7-11)Siné rawé Jesusi, Riosi yuwa, ra'icha asali echo'ná biléana waná. A'lí mapalí Binói ma sunili, echalí bilé mapu Binói binérali je'ná jerigá aneli: Walubela, tamujé tamí binera Riosi yuwa ra'icha, mapurigá echi Juani ayena cho binérali echi auché jaré mapu binói yuwa binéami níili.
Echalí Jesusi jeaneli: Mapalítamo Riosi yuwa ra'icha, je'ná jerigá anesi: Tamujé Onolá mápumi echo'ná ripá riwigachi atí, waminabi ne wabé galabé anérami nílaga Mujé riwalá. Ne galá nulé Mujé, jena'í wichimóbachi piréami pagótami. Ne suwaba galá olárami nílaga jena'í wichimóbachi, mapurigá Mujemi chopi nakí, echo'ná ripá riwigachi ayena cho.
Tamujé tamí 'ya echi ko'wáami máputa newalé jipi rawé.
Tamujé tamí ku wikawi mapurigata we chati olali, mapujiti tamujé ayena cho ku wikáwala ne si'néami echi auché jaré mapu tamujé tamí chati olali. Ketasi ariwé Mujé mapu tamujeta chati olántarami níibo. Chopi tamujé tamí ku'wira mapurigata ketasi chati olabo.
Echalí Jesusi ayena cho jeaneli: Siné káachi bilé 'yemi níwasagá bilé amígowa, echi mapu nasipa rokogó jeanigá nawasa echo'ná echi bilé 'yemi bitélachi: Keni amígowa, tamí tanewi bikiyá pani,
mapujiti auché bilé nijé amígowala mikabé jonsa simíami, bukulí nawali echo'ná nijé bitélachi. Chópini ketasi te ko'wáami mapu nijeni kóoma binoy,
echalí Nijeni mayé mapu echi bilé 'yemi echo'ná pachá jonsa ku nijéwaga jeanema: Ketasi tamí kumé. Echi 'yera ma 'yeta wilí. Ayena cho keni kúchuwa ma tamí yuwa bití jena'í pétachi. Ma ketásini omero asísiya, mapurigá nimí 'yama ko'wáami.
Echalí Jesusi waminabi jeaneli: Nijé 'yemi nimí ané mapu échiko ketasi 'yánalaga asísima mapujiti binói amígowala ju, chopi a échiko waminabi tanéwaga kumésagá, echi rijói arigá asísiga 'yama ne suwaba mapu ikí binói amígowala newalé.
Echirigá Nijé 'yemi nimí jeané: Galá tansi Riosi, a'lí Binói 'yemi mi 'yama. Waminabi galá asi, a'lí bichétamo riwiboa. Waminabi bayesi echo'ná yéachi, a'lí echo'ná yéachi 'yemi mi galá iráparami níima.
Mapujiti si'néami mapu ikí tániko, ne galá narema; ayena cho si'néami mapu ikí amiko, ne galá riwimea, ayena cho si'néami mapu ikí bayeko echo'ná yéachi, galá iráparami níima.
Ke wesi 'yemi onorúami arigá 'yama bilé rité mapalí 'yemi kúchawala tani bilé rimé. Nibilé wesi 'yama bilé sinowi, mapalí aboni tani bilé rochí.
Nibilé wesi 'yama bilé machila mapalí aboni tani bilé tolí ka'wala.
A'lí 'yemi máputamo chati oláami ju, arigá machisáagá galabé namuti koya echi jaré 'yemi kúchuwala, echi 'yemi Onolá echo'ná ripá riwigachi atíami waminabi galabé nijima echi Wabé Galabé Riosi Iwigala echi jaré mapu tániko.
Jesusi wi'nijírami níili mapurigá echi ne walula riablo aliwala omérawala níwami niráa<TS3>(Mt. 12:22-30; Mr. 3:19-27)Siné rawé Jesusi ku machí pánalaga olali bilé wabé chati riablo aliwala echo'ná pachá bilé rijói sulálachi jonsa. A'lí echi rijói ke ra'íchami níili mapujiti binói níwali echi wabé chati riablo aliwala; chopi mapalí echi riablo aliwala ma ku machínali, echalí echi rijói ma ku omérari ra'icha. Echalí echi pagótami echijiti wabé walubélaga aneli echi Jesusi,
chopi jaré jeanili: Je'ná Jesusi chopi ku machí a'wasa echi jaré riablo aliwala, echo'ná pachana echi pagótami sulálachi jonsa mapujiti binói níwa echi Bersebubi riwéami walubela riablo aliwala omérawala.
Ayena cho auché jaré we tánali mapurigá Jesusi sinepi niráa wabé omériga olama mapurigá ke wesi auché jaré pagótami omérali olayá, mapurigá Riosi chopi 'yali Binói olánala. Echalí aboni chopi nakili machinala acha Jesusi ne bichíwali omérali echirigá wabé omériga olayá.
Chopi Jesusi galá machili mapurigá aboni 'nátali. Echijiti Binói jeaneli: Mapalí biléana walúlachi piréami a aboni niráa a'nagupi nasayéraga, wikanáami niráa rojuasa, echalí echo'ná walúlachi piréami ma ketasi waminabi omérama napawika piréliya mapurigá biléana walúlachi piréami niráa. Ayena cho a bilé rijói kúchuwala a'nagupi nasayérasagá, aboni ma ketasi omérama napawika piréliya mapurigá bilé rijói kúchuwala niráa.
A'lí Jesusi ayena cho jeaneli: Echirigá ayena cho a echi Satanasi riwéami riablo a binói kapitánawala waminá sayérasagá, echalí echi Satanasi ma ketasi waminabi mapurigá bilé walubela níima. Echalí Jesusi waminabi jeaneli: Nijé 'yemi nimí je'ná jerigá aneli, mapujiti 'yémitamo anili mapu Nijeni chopi omero ku machí a'wayá echi jaré riablo aliwala, mapujítitamo aní mapu Nijeni niwa echi ne walula riablo aliwala omérawala.
Chopi a Nijeni echijiti omérasagá ku machí a'wayá echi jaré riablo aliwala, ¿churigá echi 'yemi pagótamawala ayena cho omérama ku machí a'wayá echi riablo aliwala? ¡Echijiti 'yemi aboni pagótamawala echirigá galá machila mapurigá 'yémitamo ne wabé 'yékarami ju maparítamo aní mapu Nijeni niwa echi ne walula riablo aliwala omérawala!
Mapalí bilé jiwérami rijoy, bilé wi'lí ripiyá ka, galá tibusa echo'ná binói bitélachi, echalí suwaba binói níwala namuti galá tibútami ju.
Chopi siné káachi echo'ná nawásagá bilé chigórami ne wabé simírami jiwérami, échiko waminá niyúrama. A'lí echi chigórami suwaba 'yema echo'ná kalíwami rijói níwala wi'lí ripiyá, echi mapujiti echi kalíwami rijói tarapé majáami níili. Echalí echi chigórami suwaba 'yesa echo'ná kalíwami níwala namuti, suwaba nachutama mapu ikí binói echirigá chigoka 'wísali.
Echi mapu ketasi tamí yuwa juko, échiko tamí sayérami ju. Ayena cho echi mapu ketasi tamí yuwa napabuko echi auché jaré pagótami, échiko chopi waná chijana echi jaré aboni.
Echi chati riablo aliwala mapu ku nawáli echo'ná mapo'ná jonsa échiko machí pátami níili<TS3>(Mt. 12:43-45)Ayena cho Jesusi jeaneli: Mapalí bilé wabé chati riablo aliwala ku machinsa echo'ná pachana bilé rijói sulálachi jonsa, echalí echi riablo aliwala echo'ná auché jaréana wakichéachi aya iyena mapo'ná binói bitélama, chopi ketasi riwisáa, echalí je'ná jerigá 'natama: Echo'ná nijé bitélachi ku siméani mapo'ná jonsa nijeni bukulí ku machínali.
Chopi mapalí echi riablo aliwala ku nawá echo'ná pachá echi rijói sulálachi mapo'ná jonsa binói bukulí chabénala ku machínali, echalí binói riwimea echi rijói sulálachi ne galá a'láratami mapurigá bilé kalí ne galá pichítami, ne galá a'láratami niráa.
Echalí echi bilé wabé chati riablo aliwala ku simisáa, auché jaré kichao wabé chati riablo aliwala bayérama, mapu waminabi wabé chati oláami níima, ketasi mapurigá binói niráa. Echalí ne si'néami echo'ná pachá echi rijói sulálachi mo'wisáa, echo'ná pirélama. Echirigá ikimea mapu echi rijói waminabi wabé simírami risúu olárami níima, ketasi mapurigá ne bachá rawé.
Echi ne bichíwali kanílawamiChopi mapalí Jesusi je'ná jerigá nawésali, echalí bilé mukí echo'ná echi wikabé pagótami yuwa 'yénami, o'weri ra'íchaga jeaneli: Ne wabé kaníriami ju echi Mujé iyela mapu mi ranali, echi mapu mi chi'írali mapalimi táa níili.
Chopi Jesusi ku nijéwaga jeaneli: ¡Waminabi ne wabé kaníliami ju si'néami echi jaré mapu ikí galá kipusa Riosi Ra'íchala, echirigá ne galá nijéwaga olako!
Echi jaré chati oláami pagótami we nakili 'nénala mapurigá Jesusi wabé omériga olama mapurigá ke wesi auché jaré pagótami omero olayá<TS3>(Mt. 12:38-42; Mr. 8:12)Echalí rawé waminabi wikabé pagótami napawísali echo'ná noligá Jesusi yuwa. A'lí Binói jeanigá nawésali: Je'ná jipi piréami pagótami wabé chati oláami ju. Echijiti aboni chopi taní mapurigá Nijeni wabé omériga olama mapurigá ke wesi auché jaré pagótami omero olayá, mapurigá aboni chopi tamí riwimea echirigá oláachi, chopi Nijeni ketasi echirigá olama bacháami aboni yuwa. Pe minana aboni arigá riwimea tamí yuwa ne wabé omériga oláachi mapurigá olárami níili echi walula Riosi jiti nawésami Jonasi riwéami yuwa.
Mapujiti achigórigá mapurigá echi jaré ki'yá piréami pagótami echo'ná Nínibichi piréami riwali mapurigá ne wabé omériga olárami níili echi Jonasi riwéami yuwa, echirigá ayena cho je'ná jipi piréami pagótami galá riwimea mapurigá achigórigá wabé omériga olárami níima tamí yuwa. Nijeni wilárami níili mapurigá Ku'wíriami niráa.
Ayena cho Jesusi jeanili: Echalí ne jubá wi'nijíwachi rawé, mapalí je'ná jipi piréami pagótami wi'nijírami níima, echalí echi mukí walula siríami mapu echo'ná mikabé 'naka bitéami níili, arigá wi'nijímiya ku asísima je'ná jipi piréami pagótami. Echalí echirigá ikimea mapujiti echi mukí walula siríami ne wabé mikabé jonsa kipúmiya simili mapurigá echi walula silíami Salomoni riwéami ne wabé machíami niráa nawésali; chopi Nijé mápuni jipi rawé jena'í 'yemi yuwa atí, ne wabé simírami Walubela juni, ketasi mapurigá echi walula silíami Salomoni riwéami. A'lí 'yémitamo arigá ketasi nijewa mapurigá Nijeni 'yemi mi nawesa.
Ayena cho echalí ne jubá wi'nijíwachi rawé echi jaré ki'yá piréami pagótami mapu echo'ná Nínibichi anilíwachi piréami níili, si'néami wi'nijíbiya ku 'muchísama je'ná jipi piréami pagótami sayériya, mapujiti ne si'néami aboni galá bichíiga ku ro'wili Riosi yuwa mapalí echi Jonasi nawésali aboni mapurigá Riosi nuleli nawésanala. Chopi Nijé mápuni jipi rawé 'yemi mi yuwa nawésiya atí, ne wabé simírami Walubela juni ketasi mapurigá echi Jonasi. Chopi 'yémitamo arigá ketasi nijewa mapurigá Nijeni 'yemi mi nawesa.
Bilé na'í rajáami niráa, echo'ná pachana echi pagótami sulálachi nirúami<TS3>(Mt. 5:15; 6:22-23)Echalí Jesusi ayena cho nawésaga jeaneli: Tarapé wesi nasoka rikama bilé chopé rajáami, nirapé wesi pólaga rikama echo'ná ri'lé pachá biléana kajónchi, keremá. Chopi si'néami pagótami ripabé ne galá machiná niráa rikama echi chopé rajáami, mapurigá echirigá ne galá machírama si'néami mapu ikí mo'wiko echo'ná pachá kalírali.
Mujé busila mapurigá bilé na'í rajáami ju, echo'ná mujé sapálachi nirúami. A'lí mapalí mujé busila ne galabé níisagá, echalí mujemi galá machíliami níima, ayena chomi ne galá kónami níima. Ayena cho Riosi galá machírama echo'ná pachana mujé sulálachi, mapurigami galá machimea Riosi Ra'íchala. Chopi mapalí mujé busila wabé chati níisagá, echalí mujemi mapurigá ke machíliami niráa níima, ayena chomi ne wabé risirúami níima. Echalí Riosi ma ketasi machírama echo'ná pachana mujé sulálachi, echijítimi ketasi galá machimea Riosi Ra'íchala.
Echijiti ne galá 'nagá tibú mapurigami ketasi rokowáratami níima, chopi mapurigami galá machimea Riosi Ra'íchala.
A'lí ami ne suníami echirigá galá rajérami níisagá, ayena cho ami tarapé rukuwáwami níisaga, echalimi ne suwaba galá riwimea mapurigá mapalí bilé na'í rajáami mi we galá rajérama.
Jesusi we oyérali echi jaré Bariseo anilíwami binériami, echi jaré nulalíwami binériami ayena cho<TS3>(Mt. 23:1-36; Mr. 12:38-40; Lk. 20:45-47)Mapalí Jesusi ma sunili echirigá ra'icha, echalí bilé rijói Bariseo anilíwami binériami we bayeli, binói yuwa ko'wánala echo'ná binói bitélachi. Echalí Jesusi ma echo'ná bakigá, echo'ná mésachi asíbali.
Chopi echi Bariseo anilíwami binériami rijói ma riwisá mapu Jesusi ketasi bachá niráa wisabé paníkali mapalí ma ko'méa riwéali, mapurigá echi auché jaré Juríosi pagótami sinibí olali, echalí echi Bariseo mayeli mapu echi Jesusi ketasi galabé oláami níili.
Chopi echi Walubela Jesusi jeaneli: 'Yemi Bariseo anilíwami binériami ne bichíwali mapurigá jaré pagótami ju mapu moba chopi pabaka echi jaré vaso, echi jaré bitoli ayena cho, chopi aboni ketasi pabaka echo'ná pachana. Echirigá achigórigá 'yémitamo chopi wikabé namuti olá mapurigá echi auché jaré pagótami mayema máputamo wabé galabé oláami ju. Chopi echo'ná pachana 'yemi sulálachi niráa, 'yémitamo wabé korúkami ju, ayena chótamo wabé chati oláami ju.
¡'Yémitamo tarapé 'nátami ju! Echi Walubela Riosi mapu niwari ne suwaba namuti, ayena cho galá machí ne suwaba namuti. Riosi galá machí echi jaré namuti mapu echo'ná pachana 'yemi sulálachi nirú.
Chopi ne wabé galabé oláami nílasi 'yemi, a'lí bichétamo echirigá ne galá bi'wíami níisa echo'ná pachana 'yemi sulálachi niráa, ayena cho echi jaré namuti mapu machímana nirú ne galá bi'wíami níima.
¡'Yemi Bariseo anilíwami binériami wabé kastigo 'yárami níibo. 'Yémitamo ibílana makói napawíkami, pe bilé 'yeka 'yátamo Riosi suwaba namuti bawena mapu ikí 'ochera echo'ná 'yemi kawíwalachi. Ayena chótamo ibílana makói napawíkami, pe bilé 'yeka 'yátamo Riosi suwaba namuti ruta anilíwami mapu ikí 'ochera echo'ná 'yemi kawíwalachi. Ayena chótamo echirigá olá suwaba echi auché jaré namuti kilibá yuwa. Chópitamo ketasi chirigá galabé olá echi auché jaré pagótami, mapurigá Riosi 'yemi mi nulé olánala, nirapétamo galéami ju mapurigá Riosi nakí máputamo galéami níibo. Arigá 'wérali ju máputamo galabé olabo echi auché jaré pagótami, ayena cho máputamo galéami níibo. Chopi ayena cho 'wérali ju máputamo ibílana makói napawíkami, pe bilé 'yeka 'yábotamo Riosi suwaba namuti mapu ikí 'ochera echo'ná 'yemi kawíwalachi.
¡'Yemi Bariseo anilíwami binériami wabé kastigo 'yárami níibo! mapujiti 'yémitamo chopi nakí echo'ná ne bacháami, ne wabé galabéalachi, muchínala echo'ná pachana 'yemi ri'obáwalachi. Ayena chótamo chopi nakí mapu echi auché jaré pagótami 'yemi mi ne wabé walubéraga anega naripama echo'ná walúlachi ri'nalátachi.
¡'Yemi nulalíwami binériami wabé kastigo 'yárami níibo, 'yemi Bariseo anilíwami binériami ayena cho! ¡'Yémitamo ne wabé 'yékami ju! 'Yémitamo chopi mapuyiri jaléana chu'wéchi ju, mapo'ná ketasi machiná ju. A'lí echi jaré pagótami mapu echo'ná moba rikeka 'yena ketasi machí mapu chu'wechi ju.
Echalí bilé echi jaré nulalíwami binériami ku nijéwaga jeaneli: Binériami, mapalimi je'ná jerigá aní, Mujemi ayena cho tamujé tamí wabé oyera.
Echalí Jesusi jeaneli: ¡'Yémi nulalíwami binériami ayena cho ne wabé kastigo 'yárami níibotamo! mapujítitamo chopi nulé echi auché jaré pagótami olánala ne wikabé namuti mapurigá echi Moisesi nulali. A'lí mapurigá 'yémitamo nulé echi jaré pagótami, mapuyiri jaré wabé bitéami muruka ju, mapu 'yémitamo uché echi auché jaré pagótami, mapuyénasí aboni ma ketasi omérama apeya. Chopi 'yémitamo tarapé chirigá nakí ku'wíranala echi jaré aboni.
¡'Yémitamo wabé kastigo 'yárami níibo mapujítitamo wabé 'yékaka olá, mapujiti 'yemi pagótamawala níili mapu waminá ko'yali echi jaré ki'yá piréami o'wéala mapu Riosi jiti nawésami níili, chopi jipi rawé 'yémitamo wabé o'wikeka niráa niwá jaré kalí chu'wiróami, mapo'nátamo wabé o'wikeka niráa chu'wiró echi jaré nawésami ochilá.
Echirigá ologá 'yémitamo galá ku ruyé máputamo achigórigá nakili olánala mapurigá echi jaré ki'yá piréami 'yemi pagótamawala olali. Echi jaré aboni ne bichíwali ko'yali echi jaré Riosi jiti nawésami, chopi jipi rawé 'yémitamo we niwá echi jaré kalí chu'wiróami mapo'nátamo chu'wiró echi jaré ki'yá piréami nawésami ochilá.
Echi Walubela Riosi ne galá machili suwaba je'ná jeyiri, echijiti Riosi bachá niráa jeanili: Echo'ná aboni yuwa nawésanalaga julámani jaré o'wéala mapu tamí jiti nawésama, ayena cho aboni yuwa julámani auché jaré o'wéala mapu Riosi jiti julálami anérami níima. Chopi echi jaré pagótami ko'wimea jaré echi nawésami, ayena cho aboni wabé kichiga a'najátama auché jaré mapu Nijeni echirigá julama nawésanala.
Aboni echirigá wi'nijírami níima mapurigá mi'yáami niráa mapurigá mi'lílati echi ki'yá bitéami Abeli riwéami rijói echi mapu mi'lirúami níili chabé ki'yá rawé. Ayena cho aboni wi'nijírami níima mapurigá ko'yáami niráa, mapurigá ko'wílati ne si'néami echi auché jaré Riosi jiti nawésami mapu ikí ko'wirúami níili; mapuyénasí mi'lirúami níili echi Sakaríasi riwéami rijoy, echi mapu aboni wakinana mi'yali echo'ná Riosi ri'obáwalachi machímana, echo'ná bacháami mapo'ná echi jaré bo'wá sinibí ko'wirúami níili.
Echalí Jesusi ayena cho jeaneli: ¡'Yémi nulalíwami binériami ne wabé risúu olálami níibo, mapujiti 'yémitamo galá machili Riosi Ra'íchala osirúami, chópitamo ketasi nakili bichíinala mapurigá Riosi Ra'íchala 'yemi mi binela, tamí jiti rugá. Nibilé chótamo ariweli mapu echi auché jaré pagótami bichíima, si'néami mapu ikí we nakili bichíinala.
Chopi mapalí Jesusi je'ná jerigá anili, echalí echi jaré nulalíwami binériami ne wabé na'áwali Jesusi sayéraga, ayena cho echi jaré Bariseo anilíwami binériami echirigá na'áwali. Echalí si'néami aboni chótali wikabé namuti rukugá, mapujiti aboni we nakili mapu Jesusi jaré namuti sayéraga ku nijéwama.
Echalí aboni chopi wabé sayéraga kipuli mapurigá Jesusi nawésali, mapujiti aboni chopi nakili mapurigá aboni galá omérama wi'nijiya echi Jesusi, jaré namuti jiti mapurigá Binói ra'íchali.
Ariwesi echi 'yékalawamiEchalí mapalí ne wabé wikabé pagótami napawísali echo'ná Jesusi yuwa, echi pagótami ne wabé rachínaga napawili mapuyénasí aboni a'nagupi rukeli. Echalí Jesusi bachá niráa chótali nawésiya echi jaré mapu Binói binérali jeanigá: Ne galá 'nesa, a aboni tibusi mapurigátamo waminá ariwebo echi jaré Bariseo níwala levadura anilíwami. ¡Ketasi 'yékami níisi mapurigá aboni niráa!
Mapujiti pe waminánomí galá ku machirúami níima suwaba namuti mapu ikí echi jaré pagótami ketasi nakí ku ruyénala jipi rawé; ayena cho galá ku ruyérami níima ne suwaba mapu echi jaré pagótami chiná niráa olá jipi rawé.
Echijiti mapurigá 'yémitamo echo'ná rokowárali niráa ra'íchali, ne suwaba echirigá achigórigá galá ku námarami níima echo'ná ne galá machíachi; ayena cho mapurigátamo echo'ná pachá 'yemi kalílachi, nakachí niráa ra'íchali, echirigá achigórigá echi auché jaré pagótami o'wéli ra'íchaga ku nawisama, echo'ná ripá moba 'yemi kalílachi jaga.
Galá bichíiga majasi Riosi<TS3>(Mt. 10:28-31)Echalí Jesusi waminabi jeaneli: 'Yemi keni apanérawa, Nijé 'yemi nimí jeané: Ketasi majasi echi auché jaré mapu waminá ko'yá pagótami, chopi aboni ketasi omero waminabi olayá.
Chopi Nijé 'yemi nimí bachá niráa ané mapu galá níima máputamo wabé majabo echi Walubela Riosi. Galá majasi Riosi mapujiti Binói galá omero ko'oyá echi jaré pagótami, ayena cho ma ko'wisáa, Binói galá omero echo'ná ri'lé riáblochi a'wá aboni aliwala. Echo'ná ne wabé chati rajá sinibí niráa. Ne bichíwali galá bichíiga majasi echi Walubela Riosi.
Echi jaré chuluguí ketasi 'me natiguí. Malí kúuchi chuluguí chopi natiguí okuá kentavo, chopi Riosi arigá galá newalá ibili echi jaré kúuchi chuluguí jiti.
Ayena cho suwaba echi wikabé 'yemi kupala, ibili niráa, galá tarárami ju. Echi Walubela Riosi galá machí chu kipu ju. Echijiti ketásirapé majasi 'yemi, mapujiti Riosi mayé mapu 'yémitamo ne wabé simírami natiguí, ketasi mapurigá wikabé kúuchi chuluguí.
Galá ku ruyesi máputamo bichíi echi Walubela Jesucristo niráa<TS3>(Mt. 10:32-33; 12:32; 10:19-20)Ayena cho Jesusi jeaneli: Nijeni wilálami níili mapurigá Ku'wíriami niráa; ayena cho Nijé 'yemi nimí ané mapu ne si'néami echi jaré galá bichíyami pagótami mapu ikí ruyeko auché jaré jeanigá mapu aboni tamí jiti bichíyami ju. Nijeni ayena cho ruyema Riosi, echo'ná bacháami echi jaré o'wéala Riosi kapitánawala yuwa, jeanigá mapu si'néami echi yiri ruyéami pagótami Nijé níwala ju.
Chopi ne si'néami mapu ikí echo'ná pagótamichi aniko mapu aboni ketasi tamí jiti bichíyami ju, Nijeni ayena cho ruyema Riosi, echo'ná bacháami echi jaré o'wéala Riosi kapitánawala yuwa, jeanigá mapu echirigá ruyéami pagótami ketasi Nijé níwala ju.
Ayena cho Jesusi jeaneli: Ne bichíwali Nijeni wilálami níili mapurigá Ku'wíriami niráa. A'lí ne si'néami pagótami mapu ikí tamí jiti sayéraga ra'íchako, abóniko arigá ku wikawárami níima, a aboni galá tánsagá wikáwali. Chopi echi jaré mapu ikí wabé chati ra'íchako, echi Wabé Galabé Riosi Iwigala sayéraga, aboni ketasi siné ku wikawárami níima.
Mapalí echi jaré sayérami 'yemi mi tomea echo'ná aboni ri'obáwalachi, ayena cho mapalí aboni 'yemi mi tomea echo'ná bacháami echi jaré o'wéala igúsuwami yuwa, echalí ketasi wabé nílaga 'natasi mapu churigátamo ra'íchaga ku nijiyabo.
Mapujiti echalí rawé echi Wabé Galabé Riosi Iwigala 'yemi mi binérama mapu churigátamo ra'íchaga ku nijiyabo.
Jesucristo binera echi we níwami rijói jiti, echi mapu ketasi 'nátami níiliEchalí echo'ná echi wikabé pagótami yuwa asali bilé rijói mapu Jesusi yuwa ra'íchaga, jeaneli: Binériami, jerigá ané echi keni rijimá, mapu binói tamí yuwa rojonama echi jaré tamujé níwala namuti, mapu tamujé onolá tamujé tamí ariweli.
Chopi Jesusi ku nijéwaga jeaneli: Ke wesi tamí nuleli mapurigani justicia olama 'yemi najirémami yuwa. Nibilé wesi tamí wilali mapurigá Nijeni rojuánami níima 'yemi yuwa.
Ayena cho Jesusi jeaneli: Ne galá 'nátaga pirélasi. Ketasi korúkami níisi, mapujiti 'yemi pagótami ketásitamo kanílaga pirélabo, chopi mapujítitamo niwa ne wikabé namuti.
Echalí Jesusi irétaga jeaneli: Bilé rijói wabé níwami we ichali echo'ná binói kawíwalachi. A'lí echirigá ichisuwa ne wabé simírami rakeli.
Echalí echi wabé níwami rijói jerigá 'nátali: ¿Pírini olama? Jipi ne wabé simírami rakeli, ayena cho ne wabé buchili echo'ná nijé níwala rikówachi, echijiti ketásini niwa mapo'ná nijeni katiwama je'ná wikabé namuti nijé níwala 'wílami.
A'lí binói waminabi je'ná jerigá 'nátali: Mani galá machí mapurigani olama: Mani waminá najuinama echi jaré nijé níwala rikówachi. A'lí nijeni auché jaré waminabi o'wali niwama. Echalí nijeni echo'ná pachá suwaba katiwama echi jaré wikabé namuti nijé níwala 'wírami. Ayena cho echo'ná galá katiwámani karúmati echi auché jaré wikabé nijé níwala namuti.
Echalí nijeni jerigá 'natama, nijé binói niráa: Nijeni ma niwa wikabé namuti katiwárami, mapurigani sebárama wikabé bamíbali. Jípini galá isábama. Chopi galá kosáa, walú bajiga, ne wabé kanílamani.
Chopi Riosi Binói jeaneli echi rijói: ¡Mujemi ke newalite jumi! ¡Jipi rokogó mujemi ma mukumea! Echalí echi wikabé mujé níwala namuti auché bilé si'nú níwala níima.
Echalí Jesusi waminabi nawésaga jeaneli aboni: Echirigá achigórigá ikimea ibili rijói yuwa mapu ikí chopi muwéwako binói níwala namuti jena'í wichimóbachi, chopi ketásirapé namuti níwami ju Riosi yuwa.
Riosi galá tibula echi jaré Binói níwala<TS3>(Mt. 6:25-34)Pe wakinana Jesusi jeaneli echi jaré mapu binói binérali: Nijé 'yemi nimí jeané: Ketasi wikabé namuti wabé níraga 'natasi, mapu churigátamo waminabi pirélabo, mapu píritamo kopoa. Nirapé nílaga 'natasi 'yemi aboni jiti, mapu píritamo napachabo.
Mapujiti echi ko'wáami arigá ketasi 'me natéami ju, chopi waminabi wabé simírami natéami ju máputamo waminabi pirélabo. Ayena cho echi chiní arigá ketasi 'me natéami ju, chopi 'yemi aboni waminabi wabé simírami natéami ju.
Ne galá 'nesi echi jaré kolachi, mapu ketasi ichá, nirapé siné 'wi. Echi jaré kolachi ketasi kaliwa, nirapé rikowa, chopi Riosi we galá kowa aboni. 'Yemi nimí ané mapu 'yémitamo ne wabé simírami natiguí, ketasi mapurigá echi jaré kolachi.
Ke wesi 'yemi ne wabé nílaga 'nátaga, omérama a binói auché pée wi'libé niwayá bilé makali.
Ne galá 'nesi mapurigá echi jaré rakó, echo'ná kawichí nirúami, ne galá ba'yóami niráa ochero. Echi jaré rakó ketásirapé nocha, nirapé tema, chopi Nijé 'yemi nimí ané mapu echi walula silíami Salomoni riwéami ketásirapé echi yena ba'yóami niráa napáchali mapurigá bilé rakó niráa, mapalí binói walubela silíami níili.
A'lí a Riosi echirigá ne wabé galá ba'yóami niráa ochébanasagá echi jaré rakó mapu jipi rawé galá jawi echo'ná kawichí, chopi ba'alínala rawé echo'ná na'írali ikósarami níima, ¡Riosi Binói 'yemi mi ne wabé simírami galá napachátama, 'yemi pagótami ke 'me galá bichíyami!
Echijiti ketasi wabé nílaga asi mapu píritamo kopoa, mapu píritamo bajibo keremá.
Mapujiti echi auché jaré pagótami ke bichíyami ne wabé níriga ama suwaba je'ná jeyiri namuti, chopi 'yémitamo onée echi Onorúami, ripá riwigachi atíami, mapu ne galá machí mapu 'yémitamo we newalé suwaba je'ná jeyiri namuti.
Chopi ne bachá niráa tansi mapurigá Riosi 'yemi mi ne galá nulema pachana 'yemi sulálachi niráa. Echalí Riosi ayena cho 'yemi mi 'yama suwaba je'ná jeyiri namuti.
Echi jaré bichíyami ne wabé níwami níima echo'ná ripá riwigachi<TS3>(Mt. 6:19-21)Tarapé majasi, mapujiti 'yémitamo mapurigá Nijé pugula bo'wá ju, mapu Nijeni galá nisé. 'Yémitamo pée okuáa ju, chopi 'yemi Onolá, echo'ná ripá riwigachi atíami, ne wabé ganílaga nulema 'yemi echo'ná pachá 'yemi sulálachi niráa.
Ralinéasi mapu ikítamo niwa, a'lí galá kówasi echi jaré we tisúwati. Echirigá ologá 'yémitamo ne wabé níwami níibo echo'ná ripá riwigachi, mapo'ná echi jaré namuti ketasi siné suwibama; mapujiti echo'ná ripá riwigachi echi jaré chigórami ketasi omero chigoya, ayena cho echi jaré koséwali ketasi omero suwaba.
Mapujiti echo'ná mapo'ná 'yemi níwala galabéala nirú, echo'ná 'yemi aboni ayena chótamo nakiboa muchínala.
Arigá 'wérali ju máputa galá kariwesa muchibo mapujiti tamujé Walubélawala ke sayiná ku nolínama jena'í wichimóbachiNe galá 'nagá muchisi mapurigá jaré galabé oláami pióntami we rajigá buwé, rokogó niráa, mapuyénasí aboni walúlawala ke sayiná ku nolínama, mapujiti Nijeni ayena cho ke sayiná ku nolínama jena'í wichimóbachi.
Mapurigá echi jaré galabé oláami pióntami níisi 'yemi. Echi jaré aboni we buwigá muchuwi mapuyénasí aboni walúlawala ku nolínama echo'ná jonsa mapo'ná jaré wabé kaníliga omáwiga niwila. A'lí aboni echirigá buwé mapurigá aboni omérama we yáati ku irápiya mapalí aboni walúlawala ke sayiná ku nawasa, bayema aboni. Echirigá achigórigá galá 'nagá muchisi 'yemi, mapujiti Nijeni ke sayiná ku nolínama jena'í wichimóbachi.
Ne wabé kaníliami níima echi jaré piónatami, si'néami mapu ikí aboni walúlawala echirigá galá 'nagá buwéami riwimea mapalí binói ku nawama. Ne bichíwali 'yemi nimí ané mapu echi walula galá a'láraga, echo'ná ko'wálachi muchínalama aboni. Echalí echi walula binói niráa, echirigá wabé kóoma echi jaré pióntami. Echirigá achigórigá ikimea 'yemi yuwa, átamo galá 'nagá muchúami níisagá mapalí Nijeni ke sayiná ku nolínama jena'í wichimóbachi.
A'lí a aboni walúlawala ne nasipa rokogó ku nawásagá, ba'alínala bi'yá chónachi keremá, echalí echi jaré pióntami ne wabé kaníliami níima, a aboni walúlawala echirigá ku riwisáagá aboni, galá 'nagá muchúami.
Chopi galá machisí 'yemi je'ná jeyili: A galá machisáagá echi kalíwami mapu chuyénako nawama riwéali echi chigórami, echalí ne bichíwali echi kalíwami ne galá tibumi, ayena cho ketasi ariwemi mapurigá échiko we chigoma echo'ná kalírali.
Echalí Jesusi ayena cho jeaneli: 'Yemi ayena cho echirigá ne galá 'nagá muchisi, mapujiti Nijeni ke sayiná ku nolínama mapalí 'yémitamo ketasi tamí buwema, mapujiti 'yémitamo ketasi machí mapu kilíbuko Nijeni ke sayiná ku nolínama. Nijeni wilárami níili mapurigá Ku'wíriami niráa.
Jaré pióntami galabé oláami ju, chopi auché jaré wabé chati oláami ju<TS3>(Mt. 24:45-51)Echalí echi Pegro jeanigá rukueli: Walubela, ¿áchami chopi tamujé tamí echirigá irétaga ané? ¿Kéchami ayena cho echirigá ané si'néami echi auché jaré pagótami?
Echalí echi Walubela Jesusi jeaneli: Echi wabé galá oláami pioni, galabé 'nátami, echi ju mapu echi walubela kalíwami we wilá mapurigá walula nuláami niráa, echi auché jaré echo'ná binói kalílachi piréami yuwa, mapurigá échiko ibili niráa 'yama ko'wáami mapalí ma seba tétali.
Ne wabé kaníliami níima ibili pióntami mapu binói walúlawala ma ku nawasa echirigá riwimea, sébali galá oláachi.
Ne bichíwali 'yemi nimí ané mapu echi walula kalíwami ne walula niráa wilama echiyiri pioni, mapurigá échiko galá nuláami níima ne suwaba echi kalíwami rijói níwala namuti.
Chopi a echiyiri pióntami 'natásagá mapu binói walúlawala wabé wi'libeko ku nolínama, echalí siné káachi échiko chotama wabé chíbirigá olísiya echi auché jaré pióntami, echi muguí pióntami ayena cho. A'lí échiko siné káachi chotama walú kosísiya, walú bajísiya mapuyénasí wabé rikuma.
A'lí mapalí echirigá oláami pioni ketasi buwigá asimea, echalí ke sayiná binói walúlawala ku nawama, mapuyena echi pioni ketasi machimea mapu echi binói walúlawala ku nolínama riwéali. Echalí echi walula kalíwami ne wabé kastigo 'yama echi pioni mapujiti échiko ketasi galabé oláami níili.
Echi pióntami mapu ne galá machili mapurigá echi binói walúlawala nuleli, chopi binói ketasi a'lárali mapalí binói walúlawala ke 'mé ayó ku nolínama riwéali, nirapé olali mapurigá binói walúlawala nakili, échiko ne wabé simírali wipisótami níima.
Chopi echi auché bilé pióntami mapu ketasi machili mapurigá binói walúlawala nulali, chopi binói arigá chati olali mapuyénasí binói walú kastigo 'yárami níima riwéali, échiko arigá ketasi 'me wisabé wipisótami niima. Mapujiti mapuyíripi ne wabé simírami 'yárami níili, échiko ayena cho ne wabé simírami ku kuwana tánarami níima; ayena cho mapuyíripi ne wabé simírami naleli, échiko waminabi ne wabé simírami tánarami níima.
Jaré mapu ketasi bichíima Jesucristo Ra'íchala wabé sayérama echi auché jaré mapu galá bichíima<TS3>(Mt. 10:34-36)Ayena cho Jesusi jeaneli: Nijeni nawésimia nawali jena'í wichimóbachi piréami pagótami, chopi echi jaré mapu ketasi bichíima Nijé Ra'íchala siné káachi wabé na'áwaga sayérama echí auché jaré, si'néami mapu ikí ne galá bichíima. Jipi Nijeni arigá wabé nakí mapurigá Nijeni ma mi'lirúami níima, mapurigá si'néami pagótami ke 'me ayó nawésarami níima Nijé Ra'íchala. Echalí wikabé galá bichíima, chopi siné káachi, echi auché jaré wabé sayérama aboni.
Arigá 'wérali ju mapurigá Nijeni waminá mi'lirúami níima; ayena cho Nijeni wabé risúu nílama mapuyénasí echirigá ikimea.
'Yémitamo mayé mapu Nijeni nawali jena'í wichimóbachi mapurigá echi jaré pagótami sinibí kilí ologá pirélama, chopi ketásini echijiti nawali, chopi Nijeni nawali mapurigá echi jaré pagótami waminá rojonárami níima.
Mapujiti jipi jonsa pe waminánomí biléana bitichí piréami, malí we rojonárami níima. Echi bikiyá, echi auché jaré okuá sayérama, ayena cho echi okuá, echi auché jaré bikiyá sayérama, mapujiti echi jaré mapu ketasi tamí bichíima, arigá sayérama echi auché jaré mapu galá tamí bichíima.
Jaré onorúami we sayérama echi jaré aboni kúchuwala kúruwi, ayena cho jaré kúruwi we sayérama echi jaré aboni onolá. A'lí jaré muguí 'wéntami we sayérama echi jaré aboni tanala iwé, ayena cho jaré iwé sayérama echi jaré aboni iyela, ayena cho jaré muguí wasirúami wabé sayérama echi jaré aboni mo'olira, ayena cho jaré mo'olítami wabé sayérama echi jaré aboni wasila.
Jesusi ruyeli aboni mapu churigá aboni machimea mapurigá pe waminana ikimea riwéali<TS3>(Mt. 16:1-4; Mr. 8:11-13)Ayena cho Jesusi jeaneli echi jaré pagótami: Mapalítamo ritiwá echi nolí echo'ná ri'léruwi machínami, echalítamo aní mapu ukuméaré. Ayena cho echirigá ke 'me ayó galá ukú.
Ayena cho mapalí echo'ná ka'yé 'naka jonsa wabé iká, echalítamo aní mapu ne wabé ratálamiré. Ayena cho echalí echirigá wabé ratálama.
Ne galá a'lari echi mujé sayela yuwa<TS3>(Mt. 5:25-26)¿Churékulátamo 'yemi aboni ketasi galá 'nátaga nijéwa echi mapu ne wabé galabéala ju?
Mapalí mujé sayela mi wi'nijíinalaga tomea echo'ná bacháami echi jaré igúsuwami yuwa, galá níima ku katéwasa echi mujé sayela yuwa mapalítamo abijí echo'ná buwichí 'yena echo'ná echi jaré igúsuwami muchílachi simiba. Echirigá olá mapurigá binói ketasi mi wabé wi'nijima echo'ná bacháami echi komisario yuwa, mapujiti echalí echi komisario siné káachi mi nijima echi jaré kapitani yuwa mapurigami pachá bachárami níima echo'ná komurachi.
Nijé nimí ané mápumi ketasi ku machínama echo'ná pachá jonsa mapuyénasí mujemi ke cho suwaba natétasagá suwaba mapu ikí aboni mi bujema.
Arigá 'wérali ju mapu si'néami pagótami si'nú, galabé niráa 'nátaga, ku ro'wima Riosi yuwaEchalí rawé jaré rijói echo'ná sisá aneli echi Jesusi mapurigá echi walula siríami Pilato riwéami nulali ko'wínala jaré rijói echo'ná Galiléachi piréami; ayena cho aneli mapu churigá echi jaré rijói ko'wirúami níili mapalí aboni jaré namuti ko'yá 'yénali, echi Walubela Riosi 'yábiya, echo'ná pachá echi walubé Juríosi ri'obáwalachi.
Chopi Jesusi ku nijéwaga jeanigá rukueli: ¿Áchatamo mayé mapu echirigá ikili echi jaré rijói Galiléachi piréami yuwa mapujiti aboni ne wabé simírami chati oláami níili, ketasi mapurigá echi auché jaré pagótami echo'ná Galiléachi piréami?
Echalí Jesusi waminabi jeaneli: 'Yemi nimí ané mapu ketasi echirigá níili, chopi a 'yémitamo ketasi si'nú, galabéala niráa 'natásagá, ayena cho átamo ketasi ku ro'wísagá Riosi yuwa, echalí si'néami 'yémitamo achigórigá suwibabo.
Ayena chótamo galá machí mapurigá echi wabé ripabé wilíami kalí echo'ná Siloechi nirúami waminá najuili, ayena cho mapurigá echalí makói miná osá naó rijói waminá mitáchali. ¿Áchatamo mayé mapu echirigá ikili echi jaré rijói yuwa mapujiti aboni ne wabé simírami chati oláami níili, ketasi mapurigá echi auché jaré pagótami echo'ná Jerusalémachi piréami?
Echalí Jesusi waminabi jeaneli: 'Yemi nimí ané mapu ketasi echirigá níili, chopi a 'yémitamo ketasi si'nú, galabéala niráa 'natásagá, ayena cho átamo ketasi ku ro'wísagá Riosi yuwa, echalí si'néami 'yémitamo achigórigá suwibabo.
Echi chuná mapu ke siné rakéami níiliEchalí Jesusi irétaga niráa jeaneli: Bilé rijói níwali bilé chuná mapu ichirúami níili echo'ná binói kawíwalachi. A'lí echi rijói sinibí bamíbali echo'ná ali echi chuná rakala, chopi ke siné riwali mapujiti ketasi rakéami níili.
A'lí echi chuná níwami ra'íchaga echi binói piónawala yuwa mapu echo'ná nóchami níili, a'lí jeaneli: Nibira, ma bikiyá bamíbali ju mapalí jonsa nijeni 'ali echi chuná rakala jena'í chunárali, chopi ke siné riwálini. ¡Miná ripuná! mapurigá ma ketasi wilimea jena'í galabé wi'yéachi.
Chopi echo'ná nóchami pioni ku nijéwaga jeaneli: Walula, abijí jipi bamíbali ariwé, mapuyénasí nijeni ne noligá jóraga, ripuka achema.
Echalí galá rakémiré, chopi a ketasi cho rakésagá, echalí auché biléala bamíbali mujemi nulema ripunánala.
Bilé mukí ku sa'wárami níili siné rawé isábawachiSiné rawé isábawachi Jesusi binériya asali echi jaré pagótami, echo'ná biléana aboni ri'obáwalachi.
Echalí rawé echo'ná pachá ri'obachi asali bilé mukí mapu nayúami níili makói miná osá naó bamíbali jonsa. A'lí echi mukí wabé bunaga iyénali, mapujiti bilé wabé chati riablo aliwala chabé jonsa echirigá olali. Echijiti echi mukí tarapé chirigá omérali ku wachísiya binói niráa.
Chopi mapalí Jesusi galá riwali echi mukí, echalí Binói bayegá jeaneli: ¡Mukí, mami galá ku sa'wárami ju! Mami ketasi waminabi echirigá nayúami níima.
Echalí Jesusi moba nochali echi mukí móbachi; ayena cho echi mukí we 'yáati ku sa'wárami níisa, galá ku wachili. A'lí binói chótali waminabi wabé walubéraga aneya Riosi.
Chopi echi walula echo'ná ri'obachi nuláami ne wabé yoli mapujiti Jesusi echirigá ku sa'wali echi mukí echalí rawé mapalí isábawachi rawé níili. Echijiti echi walula nuláami jeaneli echi pagótami: Usani rawé nirú sinibí tarali mapalí risensia ju máputa galá nochabo. Echijiti echalí usani rawé chopi kiná simasí mapurigátamo ku sa'wárami níibo, chopi ketasi risensia ju máputamo ku sa'wárami níibo mapalí isábawachi rawé ju.
Echalí echi Walubela Jesusi ku nijéwaga jeaneli: 'Yémitamo wabé 'yékami ju. 'Yémitamo arigá ku botana echi jaré 'yemi pugula wáasi, echi 'yemi pugula bulito ayena cho, mapalí isábawachi rawé ju, mapurigátamo echo'ná komichi togá, bajírabo ba'wí. Echirigátamo pe nocha mapalí isábawachi rawé ju.
Chópitamo arigá aní mapu ketasi risensia ju mapu Nijeni ku sa'wama je'ná mukí jipi rawé mapalí isábawachi rawé ju. Chopi je'ná mukí bilé echi jaré Abrami kúchala kúchuwala ju mapu echi Satanasi riwéami riablo ma je'ná jerigá risúu olali makói miná osá naó bamíbali jonsa. Echijiti Nijeni mayé mapu arigá risensia ju mapu je'ná mukí ku sa'wárami níima jipi isábawachi rawé.
A'lí mapalí Jesusi echirigá aneli, echalí si'néami echi jaré Binói sayela wabé riwélaga tibili; chopi ne si'néami echi auché jaré pagótami ne wabé kaníili mapalí aboni riwali mapurigá Jesusi echirigá wabé omériga olali.
Echi mostasa anilíwami rakala<TS3>(Mt. 13:31-32; Mr. 4:30-32)Echalí Jesusi jeaneli: Nijeni 'yemi mi irétaga binérama mapurigátamo galá machiboa mapu churigá Riosi galá nulá.
Mapalí Riosi we nulé echi pagótami, mapuyiri echi táa mostasa anilíwami rakala ju mapu bilé rijói ichá echo'ná binói kawíwalachi. Mapujiti echi táa mostasa rakala ma a'wisáa, ne walubé ochero, mapurigá bilé masana niráa, mapuyénasí echi churuguí echo'ná mostasa otowálachi rosorama.
Jesusi irétaga binera echi levadura jiti rugá<TS3>(Mt. 13:33)Echalí Jesusi ayena cho irétaga binérali jeanigá: Nijeni 'yemi mi irétaga binérama mapurigátamo galá machiboa mapurigá Riosi nulé echi pagótami.
Mapalí Riosi galá nulé echi pagótami, achigórigá ju mapurigá mapalí bilé mukí ma baisá niráa anáwaga echi harina, galá nasówali echi levadura echi harina yuwa mapuyénasí suwaba galá kapótami níima.
Echi pe uchíi yéachi<TS3>(Mt. 7:13-14, 21-23)Echalí Jesusi we binérasiya inárali echo'ná Jerusalémachi simiyá, echirigá ologá Binói simírali echo'ná ne suníami o'wéalachi, ayena cho ne suníami rijówachi. A'lí Binói galá binérali Riosi Raíchala.
Echalí bilé rijói jeanigá rukueli: Walubela, ¿Ácha pe okuáa ju echi jaré pagótami mapu galá ku wikawárami níima? Echalí Jesusi ku nijéwaga jeaneli:
Mapurigátamo ne 'wérali ologá nakí mo'wináliya echo'ná biléana uchíi yéachi, echirigá achigórigá ne wabé nílaga tansi mapurigátamo ku wikawárami níibo, mapujiti Nijé 'yemi nimí ané mapu pe waminánomí wikabé nakimea mapurigá aboni ku wikawárami níima, chopi echalí aboni ketasi chirigá ku wikawárami níima.
Mapujiti pe wilibeko mapalí echi Walubela kalí níwami ku wilísaga, 'yérama echo'ná yéachi, echalí 'yémitamo echo'ná machímana jáwami wabé anéraga echo'ná yéachi 'yétachi jeaniboa: ¡Walubela, tamujé tamí irapi! Chopi echi Walubela ku nijéwaga jeanimea: ¡Nijeni ketasi machí 'yemi! ¡Nirapeni machí kúmitamo piréami ju!
Echalí 'yémitamo jeanebo: Mujemi tamujé tamí galá machí, mapujiti tamujé mi yuwa ko'wali; ayena chota mi yuwa bajili echi uva ba'wila; ayena chomi binériga iyénali echo'ná tamujé walúlachi ri'narátachi.
Echalí 'yémitamo wabé nalákabo, ayena chótamo wabé ki'lákabo 'yemi ramilá, mapalítamo riwiboa echo'ná ripá riwigachi muchúami echi Abrami, echi Isaka ayena cho, echi Jakobo ayena cho, ne si'néami echi auché jaré Riosi jiti nawésami ayena cho. Chopi 'yémitamo echo'ná machímana tibibo.
Echalí rawé ne suníami a'nagú norigá jonsa sisáa wikabé pagótami kopoya muchíbama echo'ná ripá riwigachi mapo'ná Riosi galá nulé echi pagótami.
A'lí jaré mapu jipi rawé ne jubá juko, abóniko ne bachá níima echalí rawé; ayena cho jaré mapu jipi rawé ne bachá ju, abóniko ne jubá níima.
Jesusi ne wabé nalali mapalí Binói 'nátali echo'ná Jerusalémachi piréami jiti<TS3>(Mt. 23:37-39)Echalí rawé echo'ná Jesusi yuwa sili jaré Bariseo anilíwami binériami mapu jerigá aneli: Jena'í jonsa ku simigá, mapujiti echi walula Erorsi mi mi'lináali.
Chopi Jesusi ku nijéwaga jeaneli: Echi Erorsi mapurigá bilé kiyochi ju. Ku simíbaga anesi mapurigá Nijeni jeané: Nibira, Nijeni machí a'wasá echi we chati riablo aliwala, ayena choni ne galá ku sa'wá echi jaré nayúkami jipi rawé, ba'alí ayena cho. A'lí waniwí ma sunímani.
Chopi arigá 'wérali ju mapu Nijeni echirigá waminabi sísima echo'ná Nijé buwilachi jipi rawé, ba'alí ayena cho, waniwí asíchiko, mapujiti arigá 'wérali ju mapu ibili Riosi jiti nawésami mi'lirúami níima echo'ná Jerusalémachi anilíwachi walúlachi.
¡'Yemi pagótami echo'ná Jerusalémachi piréami ne wabé risúu olárami níibo! Mapujítitamo we ko'yá echi jaré Riosi jiti nawésami, ayena chótamo we basibuka ko'yá echi jaré mapu Riosi echo'ná 'yemi mi nawésanala júuli. ¡Wisabé chokéami Nijeni nakíli napabúnala 'yemi tamí yuwa, mapurigá bilé tolí ranéami wabé rakó binói níwala chulipi echo'ná ri'lé pachá binói analachi! ¡Chopi 'yémitamo ketasi nakili!
¡Nibila! 'Yemi ri'obáwara waminá bi'neli ripí. ¡Riosi ma 'yemi mi ariweli! Ayena cho Nijeni 'yemi nimí ané mapu jipi jonsa 'yémitamo chopi auchecho tamí riwiboa echalí rawé mapalítamo jeaniboa: ¡Ne wabé galabératami ju Je'ná mapu ku nawá mapurigá ne Walubela niráa!
Jesusi ku sa'wali bilé rijói siné rawé isábawachiSiné rawé isábawachi Jesusi ko'meya bakili echo'ná bilé walula Bariseo anilíwami binériami bitélachi. A'lí echalí echi auché jaré Bariseo echo'ná ne wabé kichiga 'nigá muchili.
Echalí bilé rijói nayúami mapu wabé bahínami níili, ayena cho echo'ná bacháami Jesusi yuwa asali.
Echalí Jesusi rukueli echi jaré nulalíwami binériami, echi auché jaré Bariseo anilíwami binériami ayena cho. A'lí jerigá rukueli: ¿Ácha risensia ju mapu Nijeni ku sa'wama bilé nayúami jipi isábawachi rawé?
Chopi aboni tarapé namuti ku nijéwali. Echalí Jesusi chapigá echi nayúami, gala ku sa'wali. Echalí Jesusi jeaneli echi rijói mapu ma ku simea.
Chopi Jesusi jeaneli echi jaré Bariseo anilíwami binériami: Ibili rijói 'yemi mapu ikí bukélasa bilé bulito, bilé bóisi keremá, mapu echalí siné rawé isábawachi waminá wichisá echo'ná biléana jochi, arigá we yáati ku machí pama mapalí isábawachi rawé ju. Nijeni ayena cho ku sa'wali je'ná rijói jipi isábawachi rawé.
Echalí aboni ketasi chirigá omérali ku nijéwiya.
Echi jaré mapu bayérami níili echo'ná biléana niwíkowachiEchalí mapalí Jesusi riwali mapurigá echi auché jaré mapu echo'ná bayérami níili chopi echo'ná wabé galabéalachi muchínali, echalí Binói jerigá ruyeli:
Mapalí bilé rijói mi bayesa echo'ná biléana niwíkowachi, ketasi bachá asibá echo'ná ne wabé galabéalachi, mapujiti siné káachi auché bilé rijói waminabi wabé walubela ketasi mapurigá mujé ayena cho bayérami níima.
Echalí echi mapu mi bayeli echo'ná mujé yuwa nolínama, echi auché bilé rijói yuwa mapu waminabi walubela ju. A'lí mi jeanema: ¡Je'ná 'ya mapu binói echo'ná asimea! Echalí mujemi wabé riwéliga siméa echo'ná wabé jubáami asiba.
Chopi mapalí mi bayérami ju, echo'ná simigá ne jubáami asibá, mapurigá mapalí nolinsa echi mapu mi bayeli, échiko mi jerigá anema: Keni amígowa, wakiná ne bacháami, asagá. Echalí echi auché jaré echo'ná napawika muchúami galá riwimea mapurigá mujemi echirigá walúlatami níima.
Mapujiti echi mapuyíripi a binói walubélatako, échiko wabé tabéalatami níima. A'lí echi mapu a binói wabé tabéalatako, échiko arigá walúlatami níima.
Jesusi ayena cho ra'íchali echi rijói mapu Binói bayeli. Echalí Jesusi jeaneli: Mapalí mujemi jerigá wabé galá kóoma echi jaré mapu ikí mi bayé, ketasi chopi bayé echi jaré mujé galabé amígowala, nibilé bayé echi jaré mujé ritémawala, nibilé bayé echi auché jaré mujé pagótamawala, nibilé cho bayé echi auché jaré wabé níwami echo'ná mulubé mujé yuwa piréami, mapujiti si'néami aboni auchecho ku kuwana mi bayema, a'lí bichemi echirigá ku natétarami níima.
Chopi mapalí mujemi we galá kónama ko'wáami, echo'ná chopi bayé echi jaré wabé tisúwati, echi jaré ke akáanami ayena cho, echi jaré sikamochi ayena cho, echi jaré kasimochi ayena cho, echi jaré ke 'machíliami asíchiko.
Echalí mujemi ne wabé kaníliami níima mapujiti aboni ketasi omero mi ku kuwana natétiya; chopi Riosi 'yemi mi ku natétama echalí ne jubá rawé mapalí si'néami echi jaré galá oláami pagótami ku o'wínama.
Bilé rijói galá kówali wikabé pagótamiEchalí bilé rijói echo'ná atíami, echi Jesusi yuwa ra'íchaga, jeaneli: Ne wabé kaníliami níima ibili rijói mapu ko'mea echo'ná ripá riwigachi mapo'ná Riosi galá nulé echi pagótami.
Echalí Jesusi ku nijéwaga jeaneli: Siné rokogó bilé rijói walú omáwaga, walú niwali ko'wáami. A'lí wikabé pagótami bayérami níili.
Chopi mapalí ma sébachi níili ko'wáwami, ke wesi echo'ná sili. Echalí echi rijói júuli auchecho bayénala si'néami echi jaré mapu bachá niráa bayérami níili. Echalí binói jeanigá júuli bayénala: ¡We yáa wakiná simasi, mapujiti suwaba ma galá a'láratami ju!
Chopi si'néamika ibili niráa chótali ku wikáwali tásiya. Echalí echi bacháwala jerigá aneli: Bukulini ralali bilé kawí ichiwáwami. Jípini 'némiya simea echi kawí. Nijé nimí tani mapurigami tamí wikawama.
Auché bilé jerigá aneli: Nijeni bukulí ralali malíana bulí wáasi ibóisi, jípini 'néniga simea machimeya. Nijé nimí tani mápumi tamí wikawama.
Auché bilecho jerigá aneli: Bukulini niwili. Echijiti nijeni ketasi omero simiyá.
Echalí mapalí echi mapu julárami níili ma auchecho ku nawali, binói suwaba je'ná jerigá ruyeli echi binói walúrawala. Chopi echi walula ne wabé yoga jeaneli: We sapú simigá echo'ná walúlachi ri'narátachi, echo'ná pagótami napawílachi ayena cho, a'lí wakiná bayé echi jaré tisúwati, echi jaré ke akáanami ayena cho, echi jaré sikamochi ayena cho, echi jaré kasimochi ayena cho, echi jaré ke 'machíliami asíchiko.
Echalí echi walula jeaneli echi binói piónawala: Auché simigá echo'ná suníami buwichí, kanápuromí mapo'ná echi pagótami 'yena, a'lí ne 'wérali wakiná mo'wá auché jaré mapurigá ne galá buchima echo'ná pachá nijé kalílachi.
Mapujiti 'yemi nimi ané mapu ke wesi echi jaré pagótami mapu bachá bayérami níili, galá ko'mea echi wabé galabé ko'wáami mapu nijeni a'larali.
Galá níima máputa ariwebo suwaba echi auché jaré namuti mapurigata chopi Jesusi yuwa najátaboEchalí rawé wikabé pagótami Jesusi yuwa najátali echo'ná buwichí. A'lí Binói ku kuwana 'néniga jeaneli:
A bilé tamí bichíinalagá, arigá 'wérali ju mapu échiko wabé tamí galema. Echirigá arigá 'wérali ju mapu binói waminabi tamí galema ketasi mapurigá binói galé kepu onó, kepu iyé ayena cho. Arigá 'wérali ju mapu échiko waminabi tamí galema ketasi mapurigá binói galé kepu upí, kepu kúchuwa ayena cho, kepu ritémawa ayena cho. Ayena cho 'wérali ju mapu échiko waminabi tamí galema ketasi mapurigá binói galé a binói niráa. A'lí a ketasi tamí echirigá galésagá, échiko kétasi omérama tamí yuwa binéami níliya.
Ayena cho mapuyíripi ketasi arigá anachama mapalí binói risúu olárami níima, achigórigá mapurigá Nijeni arigá anachama mapalini wabé risúu olárami níima, échiko ketasi omérama tamí yuwa binéami níliya.
Ayena cho ibili 'yemi mapuyíripi niwánali bilé ripabé wilíami kalí, ne bachá niráa galá 'natama chu kipu suwábamilé wenomí echi kalí niwayá, acha binói niwa echikí wikabé wenomí, mapurigá binói galá omérama kayena echi ripá wilíami kalí.
Mapujiti a binói bachá niráa tigosa, chopi a ketasi omérasagá suniya echi kalí niwayá, echalí si'néami echi auché jaré pagótami echo'ná piréami echirigá riwisáa, chotama binói jiti kachigá ra'icha
jeanigá: Echi rijói chótali echi ripabé wilíami kalí niwayá, chopi ketásirapé omérali suniya.
Ayena cho ibili walula silíami mapu ikí niwa makói mili sontarsi mapu nakómiya simea, auché bilé walula silíami sayérsiya mapu arigá niwa osá makói mili sontarsi, échiko bachá niráa asíbaga, galá 'natama acha binói omérama niyúria echi auché bilé walula silíami sayéria mapu osá makói mili sontarsi yuwa inaro.
Chopi a mayésagá mapu binói ketasi omero niyúria, echalí binói jaré katéwami julama ku katewánala echi auché bilé walula silíami yuwa, mapuyénasí échiko abijí mikabé inárachi.
Echirigá mapuyíripi 'yémitamo ketasi ariwésagá suwaba echi jaré 'yemi níwala namuti ketasi omero tamí yuwa binéami níliya.
Mapalí echi koná ketasi akáami níisa<TS3>(Mt. 5:13; Mr. 9:50)Ne galá ju echi koná. Chopi a ketasi galá akáami níisagá, echalí ketasi chirigá galá ku akáami niwárami níima.
Echiyiri koná ketasi ireke. Echalí echi koná chopi machí pátami níima echo'ná wiyérali, echo'ná ripúkachi keremá. ¡Si'néami 'yémitamo mapu ikí nakeko, ne galá namsi mapurigá Nijé 'yemi nimí jerigá ané!
Jesusi binera echi bo'wá wikáami jiti rugá<TS3>(Mt. 18:10-14)Echalí rawé si'néami echi jaré wenomí napabúami echo'ná mulubé Jesusi yuwa kipúbiya sili. Ayena cho echi auché jaré rijói echo'ná kipúbiya sili, si'néami mapu ikí echi auché jaré Juríosi pagótami aneli chati oláami niráa.
Echijiti echi jaré Bariseo anilíwami binériami ayena cho echi auché jaré nulalíwami binériami, si'néami echi Jesusi sayéraga ra'íchali. A'lí aboni jeaneli: ¡Echi Jesusi galá narigá echi jaré chati oláami pagótami, ayena cho Binói we ko'wá echi jaré aboni yuwa!
Chopi Jesusi je'ná jerigá irétaga jeaneli:
Ibili 'yemi mapu ikí bukélasa bilé kiento bo'wá, mapalí bilé bo'wá wikawása waminá gará tibútaga ariwema echi auché jaré kimakóisa makói miná kimakói echo'ná kawichí, mapuyénasí binói ámiya simea echi mapu wikali, mapuyénasí binói ma ku riwá.
Chopi mapalí ma galá riwá, echalí matochi rikagá binói we kaníraga ku bitichí tomea.
A'lí ma ku nawagá echo'ná bitichí, binói we yáati ku napabuma echi jaré binói amígowala, jeanigá: Tamí yuwa ne wabé kanílasi, mapujítini ma riwali echi bo'wá mapu ma wikáami níili.
Echalí Jesusi jeaneli: 'Yemi nimí ané mapu echirigá achigórigá waminabi ne wabé kanílama echo'ná ripá riwigachi muchúami mapalí bilé chatí oláami rijói ma ku wikáwali tansa, ku ro'wíma Riosi yuwa, ketasi mapurigá mapalí kimakóisa makói miná kimakói pagótami mayé mapu aboni wabé galabé oláami ju, echijiti aboni ketasi nakí ku wikáwali tánala.
Echi wenomí wikáamiAyena cho mapuyíripi mukí níwasa makói peso plata, chopi a wikáwasa bilé peso, we yáati rajema bilé chopé, ayena cho ne suníami galá pichika echo'ná pachá kalírali, kilí niráa ama mapuyénasí ku riwimea.
Chopi ma galá riwisáa, echi mukí we yáati napabuma echi jaré binói amígowala, a'lí jeanema: Tamí yuwa ne wabé kanílasi, mapujítini ma ku riwali echi bilé peso plata mapu ma wikáami níili.
Echalí Jesusi ayena cho jeaneli: 'Yemi nimí ané mapu echi jaré Riosi kapitánawala echo'ná ripá riwigachi muchúami ne wabé kanírama mapalí ibili echi jaré chati oláami pagótami, wikáwali taga, galá ku ro'wima Riosi yuwa.
Echi towí mapu suwábali binói onolá níwala namutiJesusi ayena cho jeaneli: Bilé rijói okuá kúrowi kúchuwami níili.
A'lí echi pe tabéala jerigá aneli binói onolá: Keni onó, tamí 'ya echi jaré mujé níwala namuti mapu nijé níwala níimaré. Echalí echi onorúami galá rojuániga binói níwala namuti, nasípasi 'yali echi binói ranala tabéala.
Chopi pe wakinana rawé echi tabéala ranarúami ne suwaba ralinéali echi jaré binói níwala namuti. A'lí ma napabusa binói níwala wenomí, waminá mikabé auché biléana si'wina kawírali simili; chopi echo'ná bitélaga binói chuwé ologá suwába suwábali binói níwala wenomí.
A'lí mapalí echi tabéala ranarúami ma echirigá suwábali binói níwala wenomí, echalí echo'ná kawírali piréami pagótami ne wabé simírami 'locheli, ayena cho echi tabéala ranarúami echirigá ne wabé 'locheli.
Chopi binói riwali nóchali echo'ná bilé rijói bitélachi echo'ná kawírali bitéami. Echalí echi rijói waminá júuli echi wikabé binói bukula kochi nisénala.
Chopi echi tabéala ranarúami arigá ne wabé 'locheli, mapujiti ke wesi 'yali ko'wáami. Echalí binói ne wabé simírami 'lochega, wabé nakili echi rojuí kumugá bosánali mapurigá echi kochi ko'wali.
Mani ku simea echo'ná mapo'ná nijé onolá atí, a'lí nijeni jeanema: Keni onó, nijeni we chati olali Riosi sayéraga, ayena choni chati olali mujé sayéraga.
Ma ketasi galá ju mapurigá nijeni waminabi mujé ranala niráa anérami níima. ¡Tamí niwá mapurigá bilé mujé piónawala niráa!
Echalí echi tabéala ranarúami ma ku simigá, pe wakinana ku nawali echo'ná binói onolá bitérachi.Chopi mapalí echi tabéala ranarúami abijí mikabé 'naka inálachi, echalí echi binói onolá galá riwisáa, arigá ne wabé natimali. Echalí echi onorúami we 'maga natépali, ayena cho wabé kaníliga narépali.
Chopi echi tabéala ranarúami chótali jerigá anésiya: Keni onó, nijeni we chati olali Riosi sayéraga, ayena choni chati olali mujé sayéraga. Ma ketasi galá ju mapurigá nijeni waminabi mujé ranala niráa anérami níima.
Chopi echi onorúami echalí we yáati jeaneli echi jaré binói piónawala jeanigá: We yáati machí pasa echi we galabéala napacha, galá ku napachátasi; ayena cho galá uchesi echi galabé simati chitúlami jiero echo'ná binói makúsuwalachi, ayena cho galá ku akárasi.
Echalí echi onorúami ayena cho jeaneli: Wakiná 'nolasa mi'lisí echi bilé bisero wabé sapéami, mapujiti tamujeta ma we kaníliga omáwaga kopoa.
Mapujiti je'ná keni raná mapurigá mukúami niráa níili, chopi ma ku bitéami ju. ¡Binói waminá wikáami níili, chopi mata ku riwali! Echalí aboni chótali omáwaga ko'yá.
Echalí echi rijói ranala bachirúami echo'ná kawichí iyénali, chopi ma ku mulubé nawagá echo'ná bitichí, échiko we námali echirigá we kaníliga tákawachi.
A'lí binói bayegá rukueli bilé pioni mapu pili jiti echirigá olali echo'ná pachá bitichí.
A'lí echi pioni jeaneli: ¡Mujé rijimala ma ku nawali! Echijiti mujé onolá ma nulali mi'línala echi bilé biselo wabé sapéami, mapurigata wabé kaníliga kopoa, mapujiti mujé rijimala ma galá ku nawali.
Chopi echi bachirúami ne wabé yoga, ketasi nakili bakinála echo'ná pachá bitichí. Echijiti binói onolá ku machínaga, we tánali mapurigá pachá bakimea.
Chopi echi bachirúami we yóniga ku nijéwaga jeaneli echi kepu onó: Mujemi galá machí mapurigá nijeni ma wikabé bamíbali mi yuwa nóchali. Nijeni sinibí ne galá nimí nijéwali, chopi mujemi tarapé siné tamí 'yali bilé táa chibá mapurigá nijeni kanílaga omáwaga ko'mea echi auché jaré nijé amígowala yuwa.
Chopi mapalí ke sayiná ku nawali je'ná mujé ranala mapu suwaba suwábali mujé níwala namuti wikabé chati oláami muguí yuwa bitélaga, jipi mujemi ma mi'yali echi bilé bisero wabé sapéami mapurigá wabé kaníriga omáwaga ko'mea.
Echalí echi onorúami jeaneli: Keni raná, mujemi sinibí tamí yuwa asali, nijé nimí 'yali suwaba mapu ikí mujé newaleli, ayena cho ne suwaba nijé níwala namuti, mujé níwala ju.
Chopi jipi rawé arigá 'wérali níili mapurigata wabé kaníliga omáwaga kopoa, mapujiti kemi rijimá mapu tamujeta mukúami niráa mayeli ma galá ku bitéali. Binói ma wikáami níili, chopi tamujéta ma ku riwali.
Echi ketasi galabé oláami tabéala nuláamiEchalí Jesusi ayena cho ra'íchaga echi jaré mapu Binói binérali, jeaneli: Bilé rijói walula ne wabé níwami níili. Échiko auché bilé si'nú nuleli mapurigá tabéala nuláami niráa, mapurigá échiko nuláami níima ne suwaba echi walula níwala namuti jiti. Chopi pe wakinana je'ná tabéala nuláami wi'nijírami níili mapurigá suwábami niráa, echi walula níwala namuti.
Echalí echi wabé níwami rijói bayegá ra'íchali echi tabéala nuláami, jeanigá: ¿Piri ju je'ná mapu echi auché jaré pagótami mi wi'nijí? Jipi ne suwaba nijé níwala namuti ku taraga ma auchécho ku tamí 'ya, mapujiti mujemi ma ketasi waminabi nochama mapurigá tabéala nuláami niráa, nijé níwala namuti jiti.
Echalí echi tabéala nuláami jerigá 'nátali: ¿Pírini olama jipi? mapujiti keni walúlawa ma ketasi tamí nakiwi mapurigani nochama mapurigá tabéala nuláami niráa. Nijeni ketasi omero iwéami nocha. Ketásini omero wasaraya, nibilé choni omero ichayá, ayena cho nijeni we riwela wepi taga iyena namuti.
Echalí échiko jerigá 'nátali: Mani galá machí mapurigani olama, mapurigá mapalí keni walúlawa ma tamí 'yesa echi nóchali, echalí echi auché jaré pagótami galá tamí risénsia 'yama echo'ná aboni pirélachi.
A'lí ibili niráa bayegá echi auché jaré pagótami mapu ikí wikeli echi binói walúlawa jerigá rukueli echi bacháwala: ¿Chu kípumi wiké echi keni walúlawa?
A'lí échiko ku nijéwaga jeaneli: Nijeni wiké bilé kiento o'wéli sikolichi echi aceite. Echalí echi tabéala nuláami jeaneli: Jena'í oselichi osirúami ju mapu ikí mujemi wiké. ¡We sapú asagá, osá mápumi chopi wikema malisa makói o'weli sikolichi echi aceite!
Pe wilibeko echi tabéala nuláami jeanigá rukueli auché bilé: ¿Mujé, chu kípumi wiké? A'lí échiko jeaneli: Nijeni wiké bilé kiento alamuli turío. Echalí echi tabéala nuláami jeaneli: Jena'í oselichi osirúami ju mapu ikí mujemi wiké. ¡We sapú asagá osá mápumi chopi wikema osá naósamakóy alamuli echi turío!
Echalí echi walula ne wabé yónali mapujiti echi tabéala nuláami echirigá 'yékaka olali, chopi echi walula arigá mayeli mapurigá echi tabéala nuláami ne wabé 'nátaga olali. Echalí Jesusi ayena cho jeaneli: Echi auché jaré ke bichíyami pagótami, jena'í wichimóbachi piréami, waminabi wabé 'yékaka bujéami ju ketasi mapurigá echi auché jaré Nijé níwala pagótami, si'néami mapu ikí bichíiko Riosi Ra'íchala.
Echalí Jesusi ayena cho jeaneli: We galá kówasi jaré 'yemi níwala namuti echi auché jaré bichíyami pagótami mapu ikí we newalé. Ketasi chopi napabusi echi wikabé namuti níwalawami jena'í wichimóbachi, mapurigá echi auché jaré chati oláami pagótami we olánali. A'lí a 'yémitamo echirigá galá kónami níisagá jena'í wichimóbachi, echalí echi jaré bichíyami mapu 'yémitamo we kówali jena'í wichimóbachi, aboni 'yemi mi wabé kaníliga narépama echo'ná ripá riwigachi, echalí mapalí 'yémitamo galá sebabo echo'ná.
Echi jaré mapu ne bichíwali galabé olako mapalí aboni péebi olá, abóniko ayena cho ne bichíwali galabé olama mapalí aboni wabé simírami olá. A'lí echi jaré mapu wabé 'yékaka olako mapalí aboni péebi olá, aboni ayena cho wabé 'yékaka olama mapalí aboni wabé simírami olá.
Echirigá ju mapu átamo ketasi galabé olásagá echi wikabé namuti níwarawami jena'í wichimóbachi nirúami yuwa, mapo'ná echi jaré pagótami wabé chati oláami ju, echalí Riosi ketasi cho 'yemi mi anema Binói kúchuwala niráa.
Ayena cho átamo ketasi galabé olásagá auché jaré pagótami níwala namuti yuwa, 'yémitamo ketasi 'yárami níibo echi jaré namuti níwalawami mapu 'yemi aboni níwala níima.
Ke wesi pióntami omérama nóchiya okuá o'wéala yuwa sinepi niráa. Mapujiti a echirigá olánalasagá, echi pioni biléala kichima siné káachi, echi auché biléala galema kéremá. Siné káachi echi bilé yuwa wabé kaníliga nochama, chopi echi auché bilé yuwa ketasi kaníliga nochama kéremá. Echijiti 'yémitamo ketasi omérabo Riosi níwala nóchali olayá, átamo sinepi niráa echi wikabé namuti níwalawami jiti chopi nóchaga olásagá.
Echalí echi jaré Bariseo anilíwami binériami galá námali suwaba je'ná mapurigá Jesusi ra'íchali. Echi jaré aboni wabé korúkami níili wenomí, echijiti aboni we kichiga ra'íchaga sayérali mapurigá Jesusi echirigá nawésali.
Riosi nulalila galá osirúami níili, chopi Riosi ayena cho nuleli echi jaré bichíyami pagótami echo'ná pachana aboni sulálachi niráaMapuyénasí nawali jena'í wichimóbachi echi Juani mapu pagóami níili, chopi nirúali Riosi nulalila osirúami mapurigá echi Moisesi osali; ayena cho nirúali Riosi Ra'íchala mapurigá echi jaré o'wéala Riosi jiti nawésami osali, chopi mapalí echi Juani nawali, echalí jonsa galá nawésarami níili echi we Galabé Ra'íchali jeanigá mapu Riosi ma galá nulé echi jaré galá bichíyami pagótami echo'ná aboni sulálachi niráa. A'lí mapuyíripi wabé nakiko, échiko galá omero echirigá bichiya.
Arigá 'wérali ju mapu suwaba achigórigá ikimea mapurigá osirúami ju echo'ná Riosi nulalila oseríwalachi. Siné káachi ripá riwigachi suwaba suwibama, jena'í wichimóbachi ayena cho, chopi arigá ikimea ne suwaba mapurigá osirúami ju echo'ná Riosi nulalila oselíwalachi.
Jesusi binera jeanigá mapu echi jaré mapu ma niwíami juko ketasi ku rojuama<TS3>(Mt. 19:1-12; Mr. 10:1-12)Mapuyíripi ku ariwésagá binói upila, a'lí auché bilé yuwa upesa, échiko we chati olá, mapurigá ayena cho chati olá echi mapu niwíami ju mapalí si'nú yuwa kochí. A'lí echi mapu upeko echi mukí ariwérami, échiko ayena cho echirigá we chati olá.
Echi rijói wabé níwami, echi Lázaro ayena choBilé rijói wabé simírami níwami níili, echi mapu sinibí ne wabé galá simati napáchali; ayena cho sinibí rawé echi rijói ne wabé galabé ko'wali mapurigá omawa niráa.
Ayena cho echo'ná bitéali auché bilé rijói mapu ne wabé risúwati níili, echi mapu Lázaro riwéami níili. Échiko ne wabé buchuwíana chánami níili. Ayena cho binói sinibí rawé asali echo'ná echi wabé níwami rijói bitélachi yéwachi machímana.
A'lí je'ná wabé risúwati rijói ne wabé 'locheli, mapuyénasí binói wabé nakili ko'náliya echi jaré wakichéami rimé mojuáami, echo'ná echi wabé níwami rijói bitélachi tibíami. Ayena cho echi jaré kochí echo'ná binói yuwa sisáa, we cha'mili binói chánawalachi.
Echalí siné rawé echi wabé risúwati rijói ma mukuli. A'lí echi jaré Riosi kapitánawala toli binói aliwala echo'ná ripá riwigachi mapo'ná echi walula Abrami ma asali Riosi yuwa. A'lí pe wakinana echi wabé níwami rijói ayena cho mukuli. Echalí binói chu'wirótami níili.
A'lí mapalí echi wabé níwami rijói ne wabé chati risúu olárami níili echo'ná ri'lé riáblochi mapujiti binói ketasi bichíyami níili, echalí binói mikabé niráa 'néniga riwali echi walula Abrami echo'ná ripá riwigachi atíami, echi Lázaro ayena cho, mapujiti aboni galá bichíyami níili.
Echalí echi rijói mapu wabé níwami níili, wabé o'weli ra'íchaga jeaneli: ¡Keni onó Abrami, tamí we natimá! ¡Wakiná julá echi Lázaro, mapurigá binói makúsawala ba'wí jiti sa'méchasa, rorobáchanama nijé cha'mélawala, mapujiti nijeni ne wabé risúu olárami ju jena'í chati na'írali!
Echalí echi Abrami ku nijéwaga jeaneli: Rijói, galá 'natá mapurigami sinibí nareli echi wabé galabéala mapalimi abijí bitéali. Ayena cho 'natá mapurigá echi Lázaro risúu olárami níili. Chopi jipi rawé echi Lázaro ne wabé kaníratami ju jena'í tamí yuwa, chopi mujemi ma we risúu olárami ju, echo'ná wabé chati na'írali.
Ayena cho echi Abrami waminabi jeaneli: Suwaba je'ná jerigá ne bichíwali ju, chopi ayena cho tamujé yuwa, 'yemi yuwa nasipa ne wabé simírami ri'lé a'nagú koláatami niwárami ju. Echijiti mapuyíripi nakiko simárama jena'í jonsa echo'ná bo'ónala yénasí, mapo'ná 'yémitamo muchuwi, ketasi chirigá omérama. Nibilé wesi omérama simáriya echo'ná jonsa mapo'ná 'yémitamo muchuwi wakiná yénasí mapo'ná tamujé muchuwi.
Echalí echi rijói mapu wabé níwami níili, ma ku nijéwaga jeaneli: ¡Mujé Abrami mapurigá nijé onolá ju! ¡Perikó julá echi Lázaro echo'ná keni onó bitélachi!
Mapujiti abijí echo'ná muchuwi echi jaré malí nijé ritémawala; mapurigá echi Lázaro galá nawésaga ruyema aboni, mapurigá aboni ketasi ayena cho wakiná simama jena'í wabé chati na'írali mapo'ná nijeni ma ne wabé simírami chati risúu olárami ju.
Chopi echi Abrami ku nijéwaga jeaneli: Aboni ma níwa Riosi Ra'íchala oserúami mapurigá echi Moisesi osali, ayena cho mapurigá echi auché jaré Riosi jiti nawésami osali. ¡Galá níima aboni echirigá galá nijéwaga olasa!
Chopi echi rijói mapu wabé níwami níili ma ku nijéwaga, jeaneli: Siné káachi aboni ketasi bichíima mapurigá osirúami ju echo'ná Riosi Ra'íchala oselíwalachi, chopi a bilé rijói echo'ná aboni yuwa ku simisáagá mapu ma ku owínali mapalí binói ma mukúami níili, echalí aboni ne bichíwali galá bichíiga ku ro'wima Riosi yuwa, mapurigá aboni ku wikawárami níima.
Chopi echi Abrami ku nijéwaga jeaneli: A aboni ke nakisáagá bichíinala mapurigá osirúami ju echo'ná Riosi Ra'íchala oselíwalachi, mapurigá echi Moisesi osali, echi auché jaré Riosi jiti nawésami ayena cho, echalí aboni ketasi cho bichíima a bilé rijói ku owínsa mapalí binói ma mukúami níili.
Echi riablo sinibí chati olántama echi pagótami<TS3>(Mt. 18:6-7, 21-22; Mr. 9:42)Echalí Jesusi ra'íchaga echi jaré yuwa mapu Binói binérali, jerigá aneli: Echi riablo sinibí chati olántama jena'í wichimóbachi piréami pagótami. ¡Chopi arigá wabé risúu olárami níima ibili rijói mapu ikí chati olara auché jaré!
Ne bachá niráa ne galá níimili bilé rijói waminá walú ba'wírali pátami níisa, echo'ná binói kutálachi bilé matá jiti bulugá, mapurigá échiko ketasi chati olárama echiyiri táa mapu tamí jiti bichíiko.
Ne galá tibusi 'yemi aboni niráa. A echi kemi rijimá we chati ologá mi sayérasagá, ku galá ra'ámaga ruyé. A'lí a binói galá ku wikáwali tásagá, galá ku wikawi.
Ayena cho a échiko mi we chati ologá sayérasagá kicháosa chokéami siné rawé niráa, ayena cho a binói kicháosa chokéami mi jeanésagá: Ma ketásini auchecho siné echirigá olama. Echalí galá níima mujemi ayena cho kicháosa niráa ku wikáwasa echi binói.
¡Tamujé tamí 'ya mapurigata waminabi gala bichíibo!Echalí echi jaré mapu Jesusi júuli nawisánala, si'néami je'ná jerigá aneli echi Walubela Jesusi: ¡Tamujé tamí 'yá mapurigata waminabi galá bichíibo!
Echalí echi Walubela Jesusi jeaneli: Je'ná sikómoro anilíwami namuti ne walú ju mapu chulú rojuá, ayena cho echi táa mostasa anilíwami rakala ne wabé tabéala ju. Chopi Nijé 'yemi nimí ané mapu átamo ne bichíwali pée táa niráa bichíisagá Riosi mapu chulú bilé táa mostasa rakala, echalí átamo jeanésagá je'ná walubé sikómoro anilíwami: ¡Jena'í jonsa suwaba machínaga, nawala así, echo'ná tu walubé ba'wírali wilimé! ¡Nijeni 'yemi nimí ané mapu je'ná walú namuti mapu chulú bilé rojuá, echalí we yáati 'yemi mi galá ku nijéwaga, ne bichíwali echirigá olama!
Galá níima bilé pioni galá nijéwaga nochasaA bilé 'yemi níwala pioni we wasaraga nocha inasa, namuti nisea kéremá, mapalí échiko ku nawá echo'ná bitichí, ke wesi 'yemi we yáati jeanema echi pioni jeanigá: ¡Simiró mujé! ¡We yáati asagá, galá ko'wá!
Chópitamo bachá niráa jerigá anema: Bachá galá a'lari mujé mapurigá nijeni galá ko'mea. A'lí pée jubáami mujemi ayena cho ko'mea.
Ayena cho Jesusi jeaneli: Nijeni mayé mapu ke wesi 'yemi ne walubé natétara 'yama mapalí bilé 'yemi níwala pioni echirigá galá nijéwaga olasa mapurigá 'yémitamo nuleli olánala, mapujiti échiko chopi olali mapurigá mujemi nuleli olánala. Binói ketasi waminabi wabé simírami galabé olali.
Echirigá achigórigá níima mapalí 'yémitamo ma sébali olali mapurigá Riosi 'yemi mi nulé. Echalí chopi jerigá anesi Riosi: Tamujé ketasi wabé simírami galabé oláami pióntami juta, mapujiti tamujeta chopi olali mapurigá arigá 'wérali níili mapurigata olabo. A'lí tamujeta ketasi waminabi wabé simírali olali.
Jesusi ku sa'wali makói rijói mapu wabé chati cha nayúkami níiliEchalí rawé mapalí Jesusi inárali echo'ná Jerusalémachi simiyá, echalí Binói nasipa simírali echo'ná Samáriachi aniliwachi kawírali, echo'ná Galiléachi anilíwachi kawírali yuwa.
A'lí mapalí Jesusi nawama riwéali echo'ná biléana rijówachi, echalí makói rijói wabé chati cha nayúkami natipábiya simasa, echo'ná mikabé 'nagá jábali.
Echalí aboni o'weli ra'íchaga jeaneli: ¡Binériami! ¡Mujé Jesusi, tamujé tamí wabé natimá!
Chopi bilé aboni riwisáa mapu binói ma galá ku sa'wárami níili, echalí binói auchecho ku kuwana ro'wili mapo'ná Jesusi inárali, a'lí echi rijói o'weli ra'íchaga ne wabé Walubela aneli Riosi.
Ayena cho binói echo'ná bacháami Jesusi yuwa wéemi raweka chokóbaga wiligá ne walú natétara 'yali. A'lí echi rijói echo'ná Samáriachi bitéami níili, échiko ketasi Juríosi pagótami níili.
Echalí Jesusi ku nijéwaga jeanili: Makói níili mapu galá ku sa'wárami níili, chopi echi auché jaré kímakói ma ku simíbali.
Ke wesi aboni ku ro'wiga, walú natétara 'yali Riosi. Je'ná si'wina bitéami rijói chopi walú natétara 'yali.
Echalí Jesusi jeaneli: ¡Wiliska, ku simigá! Mujemi ma galá ku sa'wárami ju mapujítimi tamí bichíili.
Mapurigá Riosi nulema echi pagótami<TS3>(Mt. 24:23-28, 36-41)Echalí echi jaré Bariseo anilíwami binériami rukueli Jesusi mapu chu kilíbuko Riosi galá nulema riwéali echi pagótami jena'í wichimóbachi piréami. A'lí Jesusi ku nijéwaga jeaneli: Mapalí Riosi galá nulé echi pagótami, 'yémitamo ketásirapé namuti riwiboa.
Nirapétamo jerigá aniboa: ¡Nibila, jena'í Riosi galá nulé echi pagótami! Nirapétamo jeaniboa keremá: ¡Nibila, echo'ná auché biléana Riosi galá nulé echi pagótami! Mapujiti Riosi chopi nulé echi pagótami echo'ná pachana aboni sulálachi niráa.
Echalí Jesusi jeaneli echi jalé mapu Binói binérali: Waminánomí rawé 'yémitamo ne wabé simírami nakiboa 'nénala auché bilé Nijé rawéwala, chópitamo ketasi riwiboa. Nijeni wilálami níili mapurigá Ku'wíriami niráa.
Echalí rawé jaré pagótami 'yemi mi jeanema: ¡Echi Walubela Jesuscristo jena'í atí! 'Yémi mi jeanema keremá: ¡Echi Walubela Jesucristo echo'ná auché biléana atí! Chopi ketasi echo'ná simasi, nibilé najátasi echirigá nawésami, mapujiti Nijeni ketasi chiná niráa nawama.
Mapujiti mapurigá echo'ná ripá nolílali ne wabé ni'wika simí echo'ná panina jonsa, echo'ná tu bo'ónala yénasí, echirigá achigórigá Nijeni ku nolínama echalí ne jubá rawé, Nijé rawéwalachi. Nijeni wirálami níili mapurigá Ku'wíriami niráa.
Chopi bachá niráa arigá 'wérali ju mapu jipi piréami pagótami tamí wabé risúu olama; ayena cho aboni ketasi tamí narema, mapujiti aboni wabé tamí kichima.
A'lí mapurigá ikili chabé ki'yá rawé mapalí echi Noé riwéami rijói bitéali, echirigá achigórigá ikimea echalí ne jubá rawé, Nijé rawéwalachi. Nijeni wilálami níili mapurigá Ku'wíriami niráa.
Echalí rawé echi jaré pagótami jena'í wichimóbachi piréami chopi wabé ko'ogá, bajiga muchili, ayena cho echi jaré rijói we jubeli, ayena cho aboni we risénsia 'yali mapurigá aboni a'mala we ukunema, mapuyénasí sébali echalí rawé mapalí echi Noé bakili echo'ná pachá walubé kalírali, echo'ná walú ba'wírali moba yénami, arka anilíwami. Echalí ne walubé ukugá, suníami jena'í wichimóbachi ne ripabé buchíli ba'wí. A'lí ne si'néami echi jaré pagótami waminá suwili.
Echirigá ayena cho achigórigá ikili chabé ki'yá rawé mapalí echi Lote riwéami rijói bitéali. Echalí echi pagótami ayena cho chopi wabé ko'wali, wabé bajili, ayena cho aboni wabé ralali, rarinéali ayena cho, ayena cho aboni wepi ichagá nóchali, ayena cho aboni kaliraya nóchali.
Chopi echalí rawé mapalí echi Lote ma ku machínali echo'ná Sorómachi anilíwachi walúlachi jonsa, echalí rawé echo'ná ripá riwigachi jonsa we rujuili na'í rajáami, echi asújiri anilíwami rajáami ayena cho. Echalí ne si'néami echi jaré pagótami echo'ná piréami suwábarami níili.
Echirigá achigórigá níima echalí ne jubá rawé mapalí Nijeni ku nolínama jena'í wichimóbachi. Nijeni wilárami níili mapurigá Ku'wíriami niráa.
Echalí rawé sébachi a jaré 'yemi echo'ná 'yemi kalílachi mulubé machímana muchísagá, ayena cho a níwasagá jaré namuti echo'ná pachá kalírali, ketasi auchecho ku mo'wisí echo'ná pachá, jaré 'yemi níwala namuti uboya, chopi we yáati waminá júmsasi. Ayena cho a jaré 'yemi echo'ná kawichí 'yénasagá, ketasi cho ku ro'wisi echo'ná kepu bitichí, chopi we yáati waminá júmsasi.
Auchecho galá 'natasi mapurigá chabé ki'yá ikili echi Lote riwéami rijói upila.
Mapujiti mapuyíripi chopi kanílaga bitéranaliko jena'í wichimóbachi, échiko arigá waminá mukumea. Chopi mapuyíripi arigá mukusáagá mapujiti binói chopi olánali mapurigá Nijeni nakí, échiko arigá sinibí niráa ku bitélama.
A'lí Jesusi waminabi jeaneli: Echalí mapalí Nijeni ke sayiná ku nolínama, echalí okuá napawika kochigá bitíami níima. Echalí Nijeni ke sayiná tomea bilé, chópini ariwema echi auché bilé.
A'lí okuá muguí napawika batúu uchútami níima. Echalí Nijeni tomea bilé, chópini ariwema echi auché bilé.
Ayena cho echalí rawé okuá rijói echo'ná kawichí 'yénami níima. Nijeni ke sayiná tomea bilé, chopi ariwémani echi auché bilé.
Echalí echi jaré mapu Jesusi binérali we jeanigá rukueli: ¿Walubela, kumi ariwérami níima echi jaré? Chopi Jesusi ku nijéwaga jeaneli: Mapo'ná bilé mukúami namuti bu'wí, echo'ná ayena cho we ko'poya napawima echi jaré wilú. Echirigá ayena cho mapalí echi jaré pagótami ketasi sinibí piréami ju, echalí aboni chopi waminá kastigo 'yárami níima.
Jesusi binera bilé kunámami jiti rugá, bilé walula komisario jiti ayena choEchi Walubela Jesusi ayena cho je'ná jerigá irétaga binérali echi pagótami, jeanigá mapu arigá 'wérali ju mapu aboni sinibí rawé ra'ichama Riosi yuwa, ayena cho mapu aboni ketásirapé siné ariwema echirigá Riosi yuwa ra'icha.
Echalí Jesusi jeanigá irétaga ra'íchali: Bilé walula komisario bitéali echo'ná biléana walúlachi, echi mapu ketasi majali Riosi, nibilé cho o'wikeli echi auché jaré pagótami.
Ayena cho echo'ná bitéali bilé mukí kunámami, echi mapu wisabé echo'ná echi komisario yuwa nawagá jeanili mapu binói kastigo 'yama auché bilé rijói mapu we sayérali binói mukí kunámami.
Echalí wi'libé rawé iyénasí echi komisario ketasi nakili nijéwanala echi mukí kunámami. Chopi echi mukí abijí waminabi tánali justicia, echijiti pe wakinana echi komisalio je'ná jerigá 'nátali: Nijeni ketasi majawá Riosi, nibilé choni o'wiké echi auché jaré pagótami,
chopi mapujiti je'ná mukí kunámami we tamí kumé, nijeni arigá olíima justicia, mapurigá binói ketasi waminabi tamí yuwa nawagá, waminabi wabé simírami tamí kumema.
A'lí echi walubela Jesusi jeanili: Echirigá 'nátali bilé walula komisario mapu ketasi galabé oláami níili.
Ne bichíwali Nijé 'yemi nimí ané mapu Riosi we yáati ku'wírama aboni. Chopi mapalí Nijeni ku nolínama jena'í wichimóbachi, ¿áchani abijí riwimea jaré galá bichíyami pagótami? Nijeni wilárami níili mapurigá Ku'wíriami niráa.
Jesusi binela bilé Bariseo anilíwami binériami jiti bilé wenomí napabúami jiti ayena choAyena cho Jesusi jerigá irétaga binérali echi jaré pagótami mapu aboni chopi niráa we galabé niráa mayeli, chopi aboni ketasi 'me galabé nirali echi auché jaré pagótami. Echalí Jesusi jeaneli:
Siné rawé okuá rijói echo'ná walubé Juríosi ri'obáwalachi Riosi yuwa ra'ichábiya simíbali. Bilé aboni echi Bariseo anilíwami binériami níili. Echi auché bilé rijói wenomí napabúami níili.
Echalí echi bilé rijói mapu Bariseo anilíwami binériami níili, échiko echo'ná ri'obachi wiligá, mapurigá Riosi yuwa ra'íchaga niráa, jeanili: Mujé Riosi, nijé nimí walú natétara 'ya mapujiti nijeni ketasi mapuyiri echi auché jaré pagótami ju. Nijeni ketasi chigórami ju. Nibilé choni chati oláami ju. Nibilé choni isena muguí yuwa kochí. Nibilé choni chati oláami ju mapurigá je'ná rijói wenomí napabúami.
Ibili tarali nijeni osá chokéami ketásirapé ko'wá wi'libé niráa, mapalini chopi Riosi yuwa ra'íchaga olá; ayena choni echi makói, bilé 'yeka, 'yani Riosi, suwaba namuti mapu ikí nijeni mé.
Chopi echi wenomí napabúami mikabé 'naka niráa wiligá, ketasi nakili nirapé mapu echo'ná ripá riwigachi 'ninama; chopi binói jerigá anigá we cho'nali binói sulálachi: ¡Mujé Riosi tamí galá natimaga, tamí ku wikawi, mapujiti nijeni we chati oláami ju!
Echalí Jesusi waminabi jeaneli: Nijé 'yemi nimí jeané mapu echi wenomí napabúami rijói ma ku wikawárami níili echalí mapalí binói ku simili, chopi echi Bariseo anilíwami binériami ketasi cho ku wikawárami níili. Mapujiti mapuyíripi a binói niráa walúlawako, échiko arigá wabé tabéalatami níima, chopi mapuyíripi a binói niráa we tabéalatako, échiko arigá walúratami níima.
Echi jaré pagótami pali aboni kúchuwala echo'ná Jesusi yuwa<TS3>(Mt. 19:13-15; Mr. 10:13-16)Ayena cho jaré pagótami echo'ná pali jaré kúuchi mapurigá Jesusi, Binói sikala jiti, nochama aboni. Chopi echi jaré mapu Jesusi binérali, aboni we ra'ámaga aneli echi pagótami mapu ketasi echirigá pama echi kúuchi.
Chopi Jesusi bayegá echi jaré mapu Binói binérali, echalí jeaneli: Ariwesi mapurigá echi jaré kúuchi tamí yuwa simea. Ketásirapé kumesi aboni, mapujiti Riosi we galá nulé si'néami echiyiri bichíyami.
A'lí Jesusi waminabi jeaneli: Ne bichíwali Nijé 'yemi nimí jeané: Ne si'néami echi jaré kúuchi galá bichíi Riosi. Chopi echi jaré pagótami mapu ketasi echirigá achigórigá bichíiko Riosi, aboni ketasi chirigá Riosi níwala níima.
Bilé rijói wabé níwami, Jesusi yuwa ra'íchali<TS3>(Mt. 19:16-30; Mr. 10:17-31)Echalí bilé rijói walula, Jesusi yuwa ra'íchaga, jerigá rukueli: Wabé galabé Binériami, ¿churigani galabé olama mapurigani echijiti sinibí niráa bitérama?
A'lí Jesusi ku nijéwaga jeaneli: Mujemi tamí ané mapu Nijeni wabé galabé ju. ¡Ne bichíwali Nijeni galabé ju, mapujiti chopi Riosi bi'néripi wabé galabé ju!
Mujemi galá machí mapu Riosi je'ná jerigá nulé echi pagótami: Ketasi kochí auché bilé si'nú mukí yuwa. Ketasi wesi mi'yá auché jaré pagótami. Ketasi chigó. Ketasi 'yékaka nawisá, auché jaré sayéraga. Ne galá galé echi kemi onó, echi kemi iyé omá.
Echalí echi rijói ku nijéwaga jeaneli: Nijeni ne galá nijéwaga olali suwaba je'ná jeyiri mapalí jonsa nijeni wabé táa níili.
Mapalí Jesusi je'ná jerigá námali, echalí Binói jeaneli: Mujemi ketasi cho olali bilé namuti mapu arigá 'wérali ju oluwawa: Ma ku rarinéaga suwaba namuti mapu ikimi niwa, echi natigala nachútaga 'ya echi jaré tisúwati. Echalí mujemi wabé níwami níima echo'ná ripá riwigachi. A'lí wakiná simigá tamí najató.
Chopi mapalí echi wabé níwami rijói je'ná jerigá námali, echalí binói ne wabé siweli, mapujiti binói ne wabé níwami níili. A'lí binói ketasi nakili 'yánala suwaba echi jaré binói níwala namuti echi jaré tisúwati.
Mapalí Jesusi riwali mapurigá echi wabé níwami rijói ne wabé siweli, echalí Jesusi jeanili: ¡Ne wabé nóchali ju mapurigá echi jaré wabé níwami pagótami galá nijéwaga olama mapurigá Riosi nulé!
A'lí Jesusi waminabi jeaneli: Echi kameyo anilíwami namuti ne walú ju mapurigá bilé kawé niráa, chopi echi kameyo siné káachi ketasi 'me nóchali ologá simíramiré echo'ná biléana wichárali uchíi iwáachi. Chopi ne wabé simírami nóchali ju mapurigá echi jaré wikabé namuti níwami pagótami galá nijéwaga olama mapurigá Riosi nulé.
Echalí aboni je'ná jerigá namsa jeanili: ¡A echirigá ne bichíwali níisagá, a'lí ke wesi galá ku wikawárami níima!
Chopi Jesusi ku nijéwaga jeaneli: Echi jaré pagótami ketasi omero je'ná jerigá olayá, chopi Riosi ne galá omero, mapujiti Riosi suwaba namuti galá omérami ju.
Echalí echi Pegro jeaneli: ¡Walubela, tamujé ma ariweli ne suwaba tamujé níwala namuti, mapurigata mi yuwa najátali!
Echalí Jesusi ku nijéwaga jeaneli: Jaré mapu tamí bichíiko ne bichíwali ma ariweli kepu kalí mapujiti aboni wabé olánali mapurigá Riosi nulé aboni. Auché jaré ma ariweli kepu 'wénawa mapujiti aboni olánali mapurigá Riosi nulé aboni. Auché jaré echijiti ariweli kepu ritémawa. Auché jaré echijiti pe teli niráa ariweli aboni jubila. Auché jaré echijiti pe teli niráa ariweli aboni kúchuwala.
Echalí Jesusi ayena cho waminabi jeaneli: Mapuyíripi echirigá olásagá mapujiti binói tamí wabé galé, échiko waminabi wabé simírami narema jena'í wichimóbachi, ayena cho échiko 'yárami níima mapurigá binói ne sinibí niráa bitélama Riosi yuwa echo'ná ripá riwigachi.
Jesusi auchecho siné bachá niráa aní mapu Binói mi'lirúami níima<TS3>(Mt. 20:17-19; Mr. 10:32-34)A'lí Jesusi pe waná bayegá echi jaré makói miná okuá mapu Binói nawésanalaga júuli, echalí jeaneli: Jipi mata echo'ná Jerusalémachi simabo. Echo'ná ma sébali ikimea ne suwaba mapu ikí echi jaré Riosi jiti nawésami bachá niráa tamí jiti rugá osali. Nijeni wilárami níili mapurigá Ku'wíriami niráa.
A'lí echo'ná Jerusalémachi piréami pagótami tamí nijima mapurigá echi auché jaré si'wina piréami pagótami tamí kastigo 'yama. A'lí aboni tamí wabé chati anega tiníchama, ayena cho aboni wabé tamí kichiga riwélatama, ayena cho aboni tamí wabé kachípama.
A'lí ma tamí wabé cho'nisáa, aboni tamí mi'limea; chopi ma bikiyá chi'rigá Nijeni auchecho ku owínama.
Echalí aboni tarapé galá machili je'ná jeyili. Aboni nirapé machili churékula Jesusi echirigá ra'íchali, mapujiti aboni ketasi omérali echirigá machiyá.
Jesusi ku sa'wali bilé rijói ke machíliami<TS3>(Mt. 20:29-34; Mr. 10:46-52)A'lí mapalí Jesusi mulubé inárali echo'ná Jerikochi anilíwachi walúlachi simiyá, echalí bilé ke machíriami echo'ná mulubé buwichí, namuti táa asali.
A'lí ma namsa echo'ná simárachi echi wikabé pagótami, echalí echi ke machíliami we rukueli mapu piri jiti echirigá simárali.
Echalí we yáati o'weri ra'íchaga jeaneli: ¡Mujé Jesusi, mápumi echi Rabiri ranala ju, tamí wabé natimá!
Echalí echi jaré pagótami mapu bacháami sírali, si'néami we yónaga ra'ámali; chopi echi ke machíliami waminabi wabé o'weli ra'íchaga jeaneli: ¡Mujé Rabiri ranala tamí wabé natimá!
A'lí Jesusi echo'ná wilíbaga nurali mapu echi ke machíriami echo'ná párami níima. A'lí mapalí ma echo'ná pálati, echalí Jesusi jeanigá rukueli:
¿Churigá mi nakí mapurigá Nijé nimí olama? Echalí echi ke machíriami jeaneli: ¡Walubela, tamí ku machíliami niwá!
Echalí Jesusi jeaneli: ¡Galá ku 'niná! Mujemi ma galá ku sa'wárami ju mapujítimi galá tamí bichíili.
A'lí echi rijói mapu ke machíliami níili, we yáati ma galá ku omérali 'néniya. Echalí binói ne wabé Walubela anega Riosi, we najátali echi Jesusi yuwa echo'ná buwichí. A'lí ne si'néami pagótami je'ná jerigá riwisáa, ne wabé galabéraga aneli Riosi.
Jesusi ripili echo'ná Sakeo bitélachiEchalí Jesusi ma bakisá echo'ná Jerikochi anilíwachi walúlachi, echo'ná simíraga inárali.
A'lí echo'ná walúlachi bitéali bilé rijói, Sakeo riwéami, mapu ne wabé níwami níili. Ayena cho je'ná rijói ne walula níili echi auché jaré wenomí napabúami yuwa.
Je'ná Sakeo wabé nakili 'néniga machináriya echi Jesusi, chopi binói tarapé chirigá omérali 'néniya, mapujiti ne wikabé auché jaré pagótami wabé cha'igá, noligá 'yénali Jesusi yuwa. Ayena cho echi Sakeo we téeli níili.
Chopi echi Sakeo echo'ná bacháami we 'maga, ripá moli echo'ná ripá biléana sikómoro anilíwamichi, mapuyiri rojuá. Echi Walubela Jesusi echo'ná simírama riwéali. A'lí echi Sakeo echo'ná ripáami asagá, we nakili 'nénala.
Echalí mapalí Jesusi echo'ná nawali, Binói echo'ná ripá 'néniga, galá riwisáa echi Sakeo, echalí jeaneli: Mujé Sakeo, we sapú ku rikina, mapujiti jipi rawé arigá ju mapu Nijeni ripima echo'ná mujé bitélachi.
Echalí echi Sakeo we sapú ku rikínaga, we kanílaga narépali echi Jesusi.
Chopi mapalí echi auché jaré wikabé pagótami je'ná jerigá riwali, echalí si'néami aboni chótali we sayéraga ra'ícha, mapujiti aboni anili mapu Jesusi ma chi'libámiya simili echo'ná bilé wabé chati oláami rijói bitélachi.
Echalí echi Sakeo wilísaga jeaneli echi Jesusi: ¡Nibira keni Walubélawa, nasípasíni 'yama echi jaré tisúwati mapu ikí namuti nijeni niwa! Ayena cho chabénala niráa a nijeni jaré namuti 'yékaka 'yésagá, jipi nijeni auchéchoko ku kuwana 'yama, nawosa chokéami niráa.
A'lí Jesusi jeanili: Jipi rawé ma ku wikawárami níili jena'í kalírali bitéami, mapujiti je'ná rijói ayena cho, bilé echi ki'yá bitéami Abrami pagótuala ju.
Ayena cho Jesusi jeanili: Nijeni wilárami níili mapurigá Ku'wíriami niráa, ayena cho Nijeni we ámiya, ku ku'wílimiya nawali echi jaré pagótami mapu ma wikáami níili.
Jesusi binera echi jaré makói namuti wenomí jiti rugáEchalí mapuyénasí echi pagótami galá námali je'ná jerigá ra'íchachi Jesusi, echalí Binói auchecho siné irétaga ra'íchali aboni, mapujiti aboni ma ne mulubé sísali echo'ná Jerusalémachi, ayena cho mapujiti si'néami pagótami mayeli mapu Riosi we yáati nulema riwéali jena'í wichimóbachi piréami pagótami.
Echalí Jesusi jerigá irétaga nawésali: Bilé rijói walula waminá mikabé auché biléana kawírali simili mapurigá binói wirárami níima mapurigá walubela silíami niráa echo'ná binói kawíwalachi, mapurigá mapalí binói ma ku nawasa echo'ná binói kawíwalachi, echi ne walubela nuráami níima.
Chopi mapalí ke cho simili, echi walula bayegá makói echi jaré binói piónawala, ibili niráa 'yali bilé wabé natéami namuti wenomí. A'lí binói jeaneli ibili aboni: Namuti ralagá, auchecho ku raninéaga galá ku mesi auché jaré wenomí, mapuyénasí nijeni ku nawama.
Chopi echi auché jaré pagótami echo'ná echi rijói kawíwalachi piréami wabé kichiga auché jaré jubáami jeanigá júuli: ¡Tamujeta ketasi nakí mapurigá je'ná rijói wilárami níima mapurigá tamujé walubela silínawala niráa!
Chopi echi rijói arigá wilárami níili mapurigá ne walubela silíami niráa. A'lí binói ma ku nawali echo'ná binói kawíwalachi. Echalí binói bayénala júuli echi jaré makói pioni mapu 'yárami níili echi wenomí, mapurigá binói gala machimea mapu chu kipu meli ibili pioni.
Echalí echi bilé mapu bachá nawali, échiko jeaneli: Walula, echi mujé níwala wabé natéami namuti wenomí ma auché jaré makói muwéali.
Echalí echi walula silíami ku nijéwaga jeaneli: We galá juko. Mujé we galabé pióntami jumi. Mami pe okuabi jiti galá bichíwali olali. Jipi nijé nimí wilama walula nuláami niráa echo'ná makóina o'wéalachi.
Echalí auché bilecho jeanísiya nawali: Walula, echi mujé níwala wabé natéami namuti wenomí ma auché jaré malí muwéali.
A'lí echi walula silíami ayena cho jeaneli: Jipi nijé nimí wilama walula nuláami niráa echo'ná malíana o'wéalachi.
A'lí auché bilé jeanísiya nawali: Walula, jena'í atí mujé níwala we natéami namuti wenomí, mapu nijeni echo'ná biléana wisibúlachi rakoka katéwali.
Mapujiti nijé nimí ne wabé majali mapujiti mujemi wabé aparúami ju. Mujemi auchecho ku chapí echi jaré namuti mapu mujemi ketasi muchúwali; ayena chomi we 'wi mapo'ná mujemi ketasi ichali.
Echalí echi walula silíami jeaneli: ¡Mujé pióntami wabé chati oláami jumi! Mapurigá mujé binói anili, echirigá nijé nimí wi'nijima. Mujemi galá machili mapu nijeni we aparúami níilo; ayena chomi galá machili mapu nijeni ku chapí echi jaré namuti mapu nijé ketasi muchúwali, ayena cho mapu nijeni we 'wí mapo'ná nijeni ketasi ichali.
¿Churékula bichemi ketasi nijali echi nijé níwala wabé natéami namuti wenomí, echi jaré wenomí tibúami yuwa? A'lí nijeni ku narema riwéali echi nijé níwala wenomí, ayena cho echi auché jaré mapu muwema riwéali, mapalí nijeni ma ku nawasa echo'ná nijé bitélachi.
Chopi aboni jeaneli: ¡Walubela, échiko ma niwa makói wabé natéami namuti wenomí!
Echalí echi walula silíami ku nijéwaga jeaneli: Echi mapuyíripi wikabé níwako, waminabi auché jaré 'yárami níima. Chopi echi mapuyíripi ketasi wikabé níwako, échiko waminabi 'yérami níima echi jaré pée okuáa mapu binói abijí niwa.
Ayena cho echi walula silíami waminabi jeaneli: Wakiná tosí echi jaré nijé sayela mapu ketasi nakili mapu nijé, aboni silínawala níima. ¡Waminá ko'wisí si'néami aboni jena'í bacháami tamí yuwa!
Jesusi ma bakili echo'ná Jerusalémachi<TS3>(Mt. 21:1-11; Mr. 11:1-11; Jn. 12:12-19)A'lí ma je'ná jerigá anisáa, Jesusi waminabi inárali echo'ná Jerusalémachi simiyá.
Echalí mapalí Binói ma mulubé sébali echo'ná Betajechi, echo'ná Betániachi ayena cho, mapo'ná mulubé ju echo'ná ripá rabó Olíbochi anilíwachi, echalí Jesusi okuá júuli echi jaré mapu Binói binérali.
A'lí Jesusi jeaneli: Echo'ná mulubé rijówachi simíbaga. A'lí mapalítamo echo'ná sebasa, 'yémitamo riwiboa bilé bulito wíira chukúami, echi mapu ketasi cho binératami ju. ¡Botánaga, wakiná tosí!
Chopi a jaré 'yemi mi jeanigá rukuésagá: ¿Churékulátamo botana? Echalí jeanesi: ¡Echi Walubela Jesusi we newalé!
Echalí echi jaré mapu Jesusi júuli, echo'ná simíbaga achigórigá riwali mapurigá Jesusi bachá niráa aneli aboni.
A'lí mapalí aboni ma botana uchútali echi bulito, echalí echi bulito níwami jeanigá rukueli: ¡Churékulátamo botana echi bulito?
Echalí echi jaré Jesusi yuwa binéami jeaneli: Tamujeta toboa mapujiti echi Walubela Jesusi we newalé.
A'lí aboni toli echi bulito echo'ná mapo'ná Jesusi asali. Echalí ma aboni kimala jiti pérasa echi bulito, aboni 'yali echi bulito mapurigá Jesusi asema.
A'lí auché jaré pagótami we pérasali aboni kimala echo'ná buwichí mapo'ná Jesusi simírama riwéali echi bulito asigá.
A'lí Jesusi ma mulubé ripuna simírama riwéali biléana buwichí mapo'ná echo'ná ripá rabó Olíbochi anilíwachi jonsa ko'nana simiwáwami ju. Echalí si'néami echi jaré bichíyami mapu Binói yuwa najátali ke sayiná chótali wabé kaníliga o'weli ra'icha anega mapu Riosi ne wabé Walubela ju. A'lí echi jaré bichíyami echirigá ne wabé simírami kaníili mapujiti aboni auchecho newalali mapurigá aboni chabénala riwali mapalí Jesusi wisabé wabé omériga olali mapurigá ke wesi auché jaré pagótami omero olayá.
Echalí echi jaré bichíyami o'weli ra'íchaga jeanili: ¡Ne wabé galabé ju je'ná Walubela Silíami mapu ma inaro mapujiti echi Walubela Riosi júuli! ¡Ayena cho Riosi 'yama mapurigá Binói pagótamawala kilí ologá pirélama echo'ná ripá riwigachi! ¡Waminabi wabé Walubela níilaga Riosi!
Echalí jaré Bariseo anilíwami binériami ayena cho echo'ná 'yénali echi auché jaré wikabé pagótami yuwa. Aboni jeaneli: Binériami, ¡oyériga ra'amá echi jaré mapu Mujé binérali!
Chopi Jesusi ku nijéwaga jeaneli: ¡Nijé 'yemi nimí ané mapu a je'ná jaré ketasi echirigá anisáagá, echalí echi jaré rité o'weli niráa echirigá ra'ichámiré!
A'lí mapalí Jesusi ma mulubé sébali echo'ná Jerusalémachi anilíwachi walúlachi, ma galá 'néniga echi walúlachi, Jesusi wabé natimaga echo'ná piréami pagótami, wabé nalali.
Echalí Jesusi jeanili: ¡Ne galabé níimili jena'í Jerusalémachi piréami pagótami machisáagá mapurigá Nijeni omérami ju ayá mapurigá aboni kilí ologá pirélama! Jipi rawé jena'ini atí, chopi aboni ketasi machí mapurigá Nijeni ku'wírama riwéali aboni.
Echalí Jesusi ayena cho jeanili: Waminánomí rawé jena'í Jerusalémachi piréami pagótami ne wabé risúu olálami níima, mapujiti echi jaré aboni sayela ne noligá ripabé tigoma jena'í walúlachi. ¡Echirigá echi jaré aboni sayela ne noligá sigá wabé nakoma jena'í Jerusalémachi piréami sayéraga!
Echalí echi jaré asayela waminá omérama jena'í Jerusalémachi piréami, mapuyénasí wikabé aboni waminá ko'wirúami níima. A'lí je'ná walúlachi suwaba najunárami níima mapuyénasí ketasi ripimani bilé rité tigótami niráa, mapujiti jena'í piréami pagótami ketasi machili mapu Riosi tamí júuli ku'wíranala aboni.
Jesusi ku machí a'wali echi jaré ralinéami echo'ná pachá echi walubé Juríosi ri'obáwalachi jonsa<TS3>(Mt. 21:12-17; Mr. 11:15-19; Jn. 2:13-22)Echalí Jesusi echo'ná pachá echi walubé Juríosi ri'obáwalachi bakisá, chótali miná machí a'waya si'néami mapu ikí echo'ná 'yénali namuti ralinéwa, si'néami mapu ikí namuti ralali ayena cho.
Echalí Jesusi jeaneli: Echo'ná Riosi Ra'íchala oselíwalachi je'ná jerigá osirúami ju: Nijé kalílachi ju mapo'ná echi pagótami Riosi yuwa ra'ichama, ¡chopi 'yémitamo ma niwali je'ná Riosi kalila mapurigá biléana risochí, chigórami pirélachi niráa!
A'lí Jesusi sinibí rawé we galá binérali echi pagótami echo'ná pachá echi walubé Juríosi ri'obáwalachi. Chopi echi jaré o'wéala sacerdote, echi jaré nulalíwami binériami ayena cho, echi jaré o'wéala Juríosi ayena cho, si'néami wabé nakili mapu mi'limea echi Jesusi.
Chopi aboni ketasi chirigá mi'yali Jesusi echalí, mapujiti echi auché jaré wikabé pagótami wabé kaníliga námali Jesusi nawésawala.
Jesusi wabé omériga olali<TS3>(Mt. 21:23-27; Mr. 11:27-33)Siné rawé Jesusi asali echo'ná pachá echi walubé Juríosi ri'obáwalachi. Echalí Binói binériga nawésali echi wabé Galabé Riosi Ra'íchala echi wikabé pagótami. A'lí ke sayiná echo'ná sili echi jaré o'wéala sacerdote, echi jaré nulalíwami binériami ayena cho, echi jaré o'wéala ochérami Juríosi ayena cho.
Echalí aboni jeaneli: Tamujé tamí ku ruyé churigami echirigá wabé omériga olá. ¿Chigá mi echirigá 'yali mapurigami echirigá omero olayá?
Echalí Jesusi ku nijéwaga jeaneli: Nijé ayena cho 'yemi nimí rukuema bilé namuti. Tamí ku nijéwasi.
¿Acha Riosi, echo'ná ripá riwigachi atíami, nuleli echi Juani pagónala echi pagótami? ¿Acha jaré pagótami echirigá nuleli, kéremá?
Chopi aboni chótali a'nagupi ra'íchaga jeanigá: Ata jeanisáagá mapu Riosi nuleli echi Juani pagónala echi pagótami, echalí echi Jesusi Binói tamujé tamí jeanigá rukuema: ¿Churékulátamo ketasi bichíili mapurigá echi Juani tamí jiti rugá nawésali?
A'lí je'ná jerigá 'nátaga aboni ku nijéwaga jeaneli mapu aboni ketasi machili chigá nuleli echi Juani echirigá pagónala echi pagótami.
Echalí Jesusi ku nijéwaga jeaneli: Nijé ketasi cho 'yemi nimí ruyema chigá tamí 'yali mapurigani je'ná jerigá wabé omériga olama.
Jesusi binera jaré wabé chati oláami nóchami jiti rugá<TS3>(Mt. 21:33-44; Mr. 12:1-11)Echalí Jesusi chótali irétaga ra'ícha echi pagótami, jeanigá: Bilé rijói onorúami ichali wikabé uva anilíwami rakéami namuti echo'ná binói kawíwalachi. A'lí échiko suwaba tanéwaga 'yali auché jaré nóchami, mapuyénasí binói wi'libé iyénali echo'ná auché biléana kawírali.
Chopi mapalí ma sébali echi uva rakala ripunálawachi, echalí echi rijói júuli bilé binói piónawala echo'ná echi jaré nóchami yuwa mapurigá échiko galá narema binói níwala uva rakala; chopi echi jaré nóchami we chi'wánaga, yiri ku júuli.
Echalí echi uva níwami auchecho bilé pióntami júuli. Chopi echi jaré nóchami je'ná ayena cho we chi'wánaga, wabé riwélatasa, yiri ku júuli.
A'lí echi uva níwami auchecho siné auché bilé pióntami júuli. Chopi echi jaré chati oláami nóchami ayena cho waminá chi'wánaga, waminá júuli.
Echalí echi uva níwami ne jubáami niráa jerigá 'nátali: ¿Churigani olama? Jipi nijeni echo'ná julama echi keni raná mápuni ne wabé galé. Aboni gará 'nénasa keni raná, we galigá narémiré.
Chopi mapalí echi jaré chati oláami nóchami ma riwali echi uva níwami ranala, echalí aboni a'nagupi jeanili: Je'ná ri'malí ju mapu suwaba je'ná uva níwami níima. ¡Waminá mi'liboa, mapurigá tamujé aboni echirigá níwabo suwaba je'ná ichirúami!
Echalí aboni ma ku machí pasa echo'ná ichirúamichi jonsa, waminá mi'yali.A'lí Jesusi waminabi jeanigá rukueli: Ma ku nawasa echi uva níwami rijói, ¿churigá kastigo 'yama echi jaré chati oláami nóchami?
Nijeni mayé mapu echi rijói uva níwami ma ku nolínasa, waminá suwábamiré echi jaré chati oláami nóchami; ayena cho échiko tanéwaga 'yama binói níwala ichirúami auché jaré galá oláami nóchami. Chopi mapalí echi jaré pagótami námali Jesusi je'ná jerigá ra'íchachi, echalí aboni jeanili: ¡Ketasi echirigá ikigá!
Chopi Jesusi galá 'néniga, jeanigá rukueli: ¿Churigá biché aniwáami ju mapurigá osirúami ju echo'ná Riosi Ra'íchala oselíwalachi? Je'ná jerigá osirúami ju:Echi rité mapu echi jaré kalí niwáami miná chakena pali mapurigá ketasi galabé niráa,je'ná rité echo'ná sitochi, ma bachá niráa achárami ju.
Ayena cho Jesusi waminabi jeanili: Mapuyíripi echo'ná moba je'ná Ritérali wichisáagá, échiko arigá nosobúrami níima, chopi mapuyíripi echo'ná binói móbachi wichisáagá je'ná Rité, échiko waminá suwábarami níima.
¿Acha risénsiya ju máputa wenomí 'yabo echi silíami?<TS3>(Mt. 21:45-46, 22:15-22; Mr. 12:12-17)Echalí echi jaré o'wéala sacerdote, echi jaré nulalíwami binériami ayena cho, we yáati nakili bulesa tonáliya echi Jesusi mapujiti aboni galá machili mapu Jesusi echirigá irétaga ra'icha, wabé sayérali aboni. Chopi aboni arigá wabé majali echirigá olayá, mapujiti echi auché jaré pagótami wabé galabé nirali echi Jesusi.
Echalí aboni júuli auché jaré 'yékami rijói mapurigá aboni kipuma Jesusi nawésawala. Echi auché jaré rijói ne wabé 'yékami níili, chopi aboni olali mapurigá galabé oláami niráa. Echijiti aboni wikabé namuti rukueli. A'lí aboni wabé wi'nijíinalaga kipuli mapalí Jesusi ku nijéwali, mapujiti aboni chopi wabé wi'nijíinali Jesusi echi jaré o'wéala igúsuwami yuwa.
Echijiti aboni jeaneli: Binériami, tamujeta galá machí mapu Mujé sinibí ra'ícha echi ne bichíwali, ayena cho mápumi chopi binera mapurigá echi pagótami galabé olama, ayena chomi ketasi 'yékaka wi'nijí echi auché jaré pagótami, chópimi ne bichíwali binera mapurigá aboni olama mapurigá Riosi nulé aboni.
Echijiti tamujé tamí ku nijéwaga ruyé: ¿Acha risénsia ju máputa wenomí napabusa natétabo echi walula silíami Sésara riwéami? Ke risensia kéremá.
Chopi Jesusi galá machili mapurigá aboni chopi wabé 'yékaka niráa rukueli, echijiti Binói jeaneli:
¡Tamí 'nérasi echi wenomí! A'lí mapalí aboni 'yali bilé namuti wenomí, echalí Binói jeanigá rukueli: ¿Chigá cho'orá ju mapu jena'í atí? ¿Chigá riwalá ju jena'í osirúami? Echalí aboni ku nijéwaga jeaneli: Echi walubela silíami Sésara riwéami níwala ju.
Echalí Jesusi jeaneli: Galá nijéwaga olasi mapurigá echi walubela siríami Sésara anilíwami 'yemi mi nulé, chopi bachá niráa galá nijéwaga olasi mapurigá Riosi Binói 'yemi mi nulé.
Echijiti aboni ketasi chirigá omérali wi'nijiya echi Jesusi echo'ná echi jaré o'wéala igúsuwami yuwa, mapujiti Binói echirigá ne galabé machíami niráa ku nijéwali. Chopi aboni wabé kilí muchiga 'nátali mapurigá Binói galabé ra'íchaga ku nijéwali. A'lí aboni ketasi bilé namuti waminabi ku aneli.
Jaré rukueli mapu churigá ku o'wínama echi jaré ma suwíami<TS3>(Mt. 22:23-33; Mr. 12:18-27)Pe wilibeko jaré Saruseo anilíwami binériami echo'ná sili. Abóniko ketasi bichíili mapu echi jaré suwíami ku o'wínama waminánomí rawé. Echijiti aboni jeanigá ra'íchali Jesusi yuwa:
Binériami, echi walula Moisesi osogá nulali mapu a bilé rijói ketasi cho kúchuwaga mukusáagá, chopi echirigá kunámami niráa ariwésagá echi binói upila, mapu echalí arigá 'wérali ju mapu echi mukúami rijói rijimala upema echi mukí ariwérami mapurigá binói galá kúchuma. Echalí echi jaré kúuchi anérami níima mapurigá echi mukúami rijimala kúchuwala niráa.
Chabé tamujé yuwa muchili kichao rijói najirémami. A'lí echi bachirúami galá upeli, chopi tarapé cho kúchasa mukuli.
Echalí echi osá jubáwala upeli echi mukí kunámami, chopi échiko ayena cho ke cho kúchasa mukuli.
Echirigá achigórigá echi baisáwala ayena cho upeli echi mukí kunámami; ayena cho si'néami echi auché jaré najirémami ibili niráa echirigá upeli echi mukí; ayena cho ibili niráa tarapé cho kúchuwami níisa waminá suwísali.
Echalí jubáami echi mukí ayena cho ma mukuli.
Echalí echi jaré Saruseo jeanigá rukueli: ¿Chu yili 'nalina upila níima, mapalí echi jaré suwíami ma ku o'wínasa? Mapujiti si'néami echi jaré kichao najirémami ibili niráa galá upeli echi mukí.
Echalí Jesusi jeanigá ku nijéwali: Jena'í wichimóbachi echi jaré rijói we jubé, ayena cho echi jaré muguí we kuné.
Chopi si'néami echi jaré rijói mapu ikí auchecho ku o'wíntarami níima mapujiti aboni galá bichíyami ju, aboni ma ketasi auchecho mapurigá jubéami níima echo'ná ripá riwigachi. Nibilé cho mapurigá kunéami níima echi jaré muguí echo'ná ripá riwigachi. Echalí echi jaré rijói ma ketasi 'yama aboni malala mapurigá aboni kunema.
Ayena cho echi Moisesi nawésali jeanigá mapurigá echi jaré mapu ma suwíami ju, pe waminánomí auchecho ku o'wínama. Mapujiti echo'ná Riosi Ra'ichala oselíwalachi mapo'ná osirúami ju mapurigá Riosi ra'íchali echi Moisesi echo'ná mapo'ná bilé ku'wíchalachi we rajínali, echo'ná osirúami ju mapu echi Walubela Riosi abijí Riósawala ju echi Abrami, echi Isaka ayena cho, echi Jakobo asíchiko.
Ne si'néami echi jaré Riosi níwala pagótami ketasi mapurigá suwíami ju, chopi aboni sinibí piréami ju Riosi yuwa.
Echalí jaré nulalíwami binériami jeaneli: Binériami, Mujemi ne wabé galabé anili.
Echalí aboni wabé majali waminabi rukuée.
¿Chigá Ranala ju echi Cristo anilíwami?<TS3>(Mt. 22:41-46; Mr. 12:35-37)Echalí Jesusi jeanigá rukueli: ¿Churékula echaní jaré mapu echi Cristo anilíwami echi Rabiri ranala ju?
Mapujiti binói Rabiri je'ná jerigá anili mapurigá osirúami ju echo'ná Riosi Ra'íchala oselíwalachi mapo'ná Salmo anilíwami ju:Echi Walubela Riosi jeaneli echi nijé Walubélawala:Jena'í Nijé watonachi asagá,
Mapuyénasi Nijeni wabé omériga ro'wama echi jaré Mujé sayela echo'ná ri'léami Mujé ralálachi, mapurigami echirigá galá omérama aboni.
Echalí Jesusi waminabi jeanigá rukueli: ¿Churigá Rabiri ranala níima, mapalí Rabiri binói echirigá ané binói Walubélawala?
Jesusi we wi'nijí echi jaré nulalíwami binériami<TS3>(Mt. 23:1-36; Mr. 12:38-40; Lk. 11:37-54)Ne si'néami echi jaré pagótami galá kipua muchili mapalí Jesusi je'ná jerigá aneli echi jaré mapu Binói binérali:
Ne galabé niráa 'natasi mapurigá echi jaré nulalíwami binériami ketasi 'yemi mi 'yékama. Aboni chopi i'weli napáchaga 'yénanali. Ayena cho aboni ne wabé nakí mapu echi auché jaré pagótami sinibí ne wabé o'wikeka naripama. Ayena cho aboni chopi muchínali echo'ná wabé galabéalachi echo'ná pachá aboni ri'obáwalachi, mapurigá wabé o'wéala niráa. Ayena cho mapalí aboni bayérami ju ko'núula echo'ná auché jaré pagótami pirélachi, aboni chopi nakí mapu bachá niráa ko'mea.
Chopi aboni ayena cho wabé 'yékaka niráa waminá 'ye echi jaré kunámami kalila. A'lí aboni wi'libé niráa ra'icha mapurigá Riosi yuwa ra'íchaga niráa. Echijiti aboni waminabi wabé kastigo 'yárami níima.
Echi wabé risúwati kunámami mukí muchúwali wenomí<TS3>(Mr. 12:41-44)A'lí Jesusi 'néniga riwali mapurigá echi jaré wabé níwami pagótami wikabé muchúwali wenomí echo'ná wenomí muchuwálachi echo'ná pachá echi walubé Juríosi ri'obáwalachi.
Echalí binói ayena cho riwali bilé wabé risúwati mukí kunámami mapalí echo'ná muchúwali okuá kentavo.
Echalí Jesusi jeaneli echi auché jaré: Ne bichíwali 'yemi nimí ané mapu Nijeni ne wabé simírami natéami niráa nirali mapurigá je'ná wabé risúwati mukí muchúwali, chopi Nijeni ketasi 'me nirali mapurigá echi jaré wabé níwami muchúwali.
Mapujiti si'néami echi auché jaré, abijí wikabé tibíika echo'ná muchúwali, Riosi ayá. Chopi je'ná mukí ne wabé risúwati níisa, arigá suwaba muchúwali mapu ikí binói níwali, mapurigá namuti ralagá bitélama.
Jesusi bachá niráa nawésaga aní mapu echi walubé Juríosi ri'obáwarachi waminá najuinárami níima<TS3>(Mt. 24:1-2; Mr. 13:1-2)Echalí jaré mapu Jesusi binérali a'nagupi ra'íchali echi walubé Juríosi ri'obáwala jiti rugá mapurigá wabé simati rité jiti niwárami níili, ayena cho mapurigá wabé ba'yóratami níili echi jaré wabé simati namuti jiti mapu echi jaré Juríosi pagótami ma 'yali. A'lí Jesusi jeaneli:
Waminánomí rawé ne suwaba je'ná namuti mapu 'yémitamo ritiwá waminá najuinárami níima. Echalí nibilé rité ripima tigótami niráa.
Je'ná jerigá ikimea ke cho sébachi echalí ne jubá rawé<TS3>(Mt. 24:3-28; Mr. 13:3-23)Echalí aboni jeanigá rukueli: Binériami, ¿chu kilíbuko je'ná jerigá ikimea? Tamujé tamí ruyé mapu churigá tamujeta machiboa mapalí je'ná jerigá ke 'me ayó ikimea.
Jesusi ku nijéwaga jeaneli: Ne galá tibuka 'natasi 'yemi aboni mapurigá ke wesi 'yemi mi 'yékama. Pe waminánomí wikabé ibili niráa nolínama mapu wabé 'yékaka niráa jeanimea: ¡Nijé binói ju echi Walubela Cristo! Ayena cho jeanimea: ¡Ma sébachi ju! Chopi 'yemi ketasi najátasi aboni yuwa.
Ayena cho mapalítamo nami echi pagótami ra'íchachi mapu ne wikabé sontarsi wabé nakowi, ayena cho mapu wikabé pagótami wabé na'awa, echalí ketasi majasi mapujiti arigá 'wérali ju mapu je'ná jerigá bachá ikimea, chopi echalí ketasi cho sébachi níima echalí ne jubá suwibálawachi rawé.
A'lí Jesusi waminabi jeaneli: Echalí rawé biléana walula nulálachi kawírali piréami wabé nakoma, auché biléana walula nulúlachi kawírali piréami sayéraga; ayena cho bilé walula silíami pagótamawala wabé nakoma auché bilé walula silíami pagótamawala sayéraga.
Echalí wikanáami wabé nokomea je'ná kawí, ayena cho wikanáami jena'í wichimóbachi piréami pagótami ne wabé 'lochema, ayena cho wikabé pagótami wabé nayúkama. A'lí echalí rawé jena'í wichimóbachi piréami wikabé riwimea wabé majajáriami namuti echo'ná ripá nolírali, ayena cho auché jaré o'weli namuti 'nératami níima.
Chopi bachá ke cho sébachi je'ná jerigá ikíachi echi jaré 'yemi sayela 'yemi mi waminá chapigá wabé risúu olama. Aboni 'yemi mi bologá tomea echo'ná aboni ri'obáwalachi mapurigátamo kastigo 'yárami níibo. 'Yémitamo pachá mo'wárami níibo, ayena chótamo torúami níibo echo'ná bacháami jaré o'wéala silíami yuwa mapujítitamo tamí bichíyami ju.
Echirigá ikimea 'yemi mi yuwa mapurigátamo galá omérabo Nijé ra'íchala nawésiya echi jaré o'wéala.
Chopi ketasi wikabé namuti nílaga 'natasi mapu churigátamo ku nijéwaga ra'íchaga nijéabo echalí rawé.
Mapujiti echalí rawé Nijé Binói 'yemi nimí galabé 'natárama mapurigátamo galá ku wiaga ra'ichaba. A'lí ke wesi echi jaré 'yemi sayela galá omérama 'yemi mi ku nijéwiya. Nibilé wesi omérama 'yemi mi wi'nijiya, ne bichíwali niráa.
Chopi jaré 'yemi waminá nijírami níibo 'yemi aboni 'wénawala jiti mapurigátamo kastigo 'yárami níibo. Auché jaré 'yemi waminá nijírami níibo 'yemi aboni ritémawala jiti mapurigátamo kastigo 'yárami níibo. Auché jaré 'yemi waminá nijírami níibo 'yemi amígowala jiti mapurigátamo kastigo 'yárami níibo, ayena cho jaré 'yemi waminá ko'wirúami níibo.
A'lí ne si'néami pagótami jena'í wichimóbachi piréami 'yemi mi wabé kichima mapujiti 'yémitamo tamí bichíyami ju.
Arigá nirapé bilé wikama 'yemi kupala, echo'ná 'yemi mo'ólachi jáwami.
A'lí mapalítamo ma ritiwá wikabé sontarsi ne noligá jáwami echo'ná Jerusalémachi anilíwachi walúlachi, echalí galá machisí mapu ke me ayó echo'ná walúlachi suwaba waminá suwábarami níima.
Echalí galá níima mapu echi jaré pagótami mapu echo'ná Juréachi anilíwachi kawírali muchuwi, arigá waminá ripá rabó júmsama. Ayena cho galá níima mapu echi jaré pagótami mapu echo'ná Jerusalémachi anilíwachi muchuwi waminá mikabé júmsama. Ayena cho galá níima mapu echi jaré pagótami mapu echo'ná kawichí 'yena ketasi ku mo'wimea echo'ná walúlachi.
Mapujiti echalí rawé echi pagótami ne wabé simírami risúu olárami níima, mapuyénasí suwaba ikimea mapurigá bachá niráa osirúami níili echo'ná Riosi Ra'íchala oseríwalachi mapurigá ikimea riwéali.
Echalí Jesusi wabé natimaga jeanili: ¡Echalí rawé echi jaré muguí mapu ikí pocháami níimako ne wabé risúu olárami níima, echi auché jaré muguí mapu kúuchi kúchuwami níimako ayena cho! Mapujiti jena'í Jerusalémachi piréami pagótami ne wabé okótarami níima, ne wabé simírami risúu olárami ayena cho.
Jaré aboni waminá ko'wirúami níima mapalí aboni wabé nakówako auché jaré pagótami sayéraga. Auché jaré aboni bologá torúami níima echo'ná auché jaréana si'wina kawírali. A'lí echi jaré isena pagótami we nulama mapurigá o'wéala nuláami niráa jena'í Jerusalémachi wi'libé bamíbali niráa, mapuyénasí Riosi echirigá risénsia 'yama.
Jesucristo ku nolínama jena'í wichimóbachi<TS3>(Mt. 24:29-35, 42-44; Mr. 13:24-37)Echalí echi rayénali si'wináriga nakulíwarami níima, echi michá ayena cho, echi jaré sopolí asíchiko. A'lí echi pagótami jena'í wichimóbachi piréami wabé majaga ke newalama; ayena cho aboni ne wabé majajárami níima mapujiti ne wabé chati anema echi ba'wí echo'ná ri'ré suwé mapo'ná walú maní ba'wí; ayena cho aboni majajárami níima mapujiti ne wabé simírami o'weri chipoma echi walú ba'wí.
Echalí echi jaré pagótami jena'í wichimóbachi piréami ne wabé majaga, tarapé chiwikisáa nírama, mapujiti aboni wabé majajáratami níima mapalí aboni wabé 'natama mapu churigá ikimea riwéali jena'í wichimóbachi; ayena cho suwaba namuti echo'ná ripá riwigachi nirúami waminá nakulíwarami níima.
Echalí Jesusi waminabi jeaneli: Echi jaré pagótami jena'í wichimóbachi piréami ayena cho tamí riwimea mapalí Nijeni ku nawama ne wabé Walubela niráa, mapujiti waminánomí rawé Nijeni ku nawama echo'ná ripana nolírali jonsa ne wabé ratábami niráa. Nijeni wilárami níili mapurigá Ku'wíriami niráa.
A'lí mapalí ma chota je'ná jerigá ikiyá echalí wabé kanílasi. Ayena cho ripabé 'ninasi, mapujiti ke 'me ayó 'yémitamo galá ku'wíratami níibo.
Echalí Jesusi ayena cho je'ná jerigá irétaga jeaneli: Ne galá 'nesi mapurigá echi jaré chuná ma o'wina sawarásiya, echi auché jaré namuti masana ayena cho.
Mapalí 'yémitamo ritiwá mapu echi jaré namuti ma o'wina sawaraya, echalí 'yémitamo ma galá machí mapu ke 'me ayó galá kuwisama.
Echirigá achigórigá mapalí 'yémitamo ma riwiboa mapu je'ná jerigá galá ikí, echalí galá machisí mapu ke 'me ayó Riosi galá nulema jena'í wichimóbachi piréami pagótami.
Ne bichíwali 'yemi nimí ané mapu ne suwaba je'ná jerigá sébali ikimea mapalí je'ná jipi piréami pagótami ketasi cho suwí.
Echirigá ne bichíwali ikimea mapujiti echo'ná ripá riwigachi suwaba suwibama, je'ná wichimoba ayena cho suwibama, chopi Nijé Ra'íchala ketasi siné suwibama.
Sinibí galá 'nagá muchisi. Ketasi chati olasi mapurigátamo ketasi echijiti wabé biwárami sulélabo, mapujiti átamo waminá tékasagá, ayena cho átamo wabé níliami níisagá, echalítamo wabé nílaga 'natásagá karúmati jiti majáratami níibo mapalí Nijeni ke sayiná ku nolínama jena'í wichimóbachi.
Mapujiti echalí ne jubá rawé Nijeni ke sayiná ku nolínama jena'í wichimóbachi. Echalí echi jaré pagótami ne suníami jena'í wichimóbachi piréami ke sayiná kastigo 'yárami níima, achigórigá mapurigá echi jaré namuti kawichí nirúami ke sayiná chapirúami ju echo'ná mapo'ná biléana misúkuwami wilí.
Galá 'nagá muchisi; ayena cho sinibí tániga ra'ichasi Riosi yuwa mapurigá ketasi ikimea 'yemi yuwa mapurigá ne bichíwali ikimea echi auché jaré jena'í wichimóbachi piréami pagótami; ayena cho tansi mapurigá 'yémitamo bacháami tamí yuwa jawárami níibo. Nijeni wilárami níili mapurigá Ku'wíriami niráa.
Echalí Jesusi sinibí rawé nawésaga binérali echi pagótami echo'ná walubé Juríosi pagótami ri'obáwalachi, chopi sinibí rokogó Binói chi'lébali echo'ná ripá rabó Olíbochi anilíwachi.
A'lí ne si'néami echi jaré pagótami bi'yá abijí napawili echo'ná walubé Juríosi pagótami ri'obáwalachi mapurigá aboni galá kipuma Binói nawésawala.
Echi jaré o'wéala Juríosi wabé sayérali echi Jesusi<TS3>(Mt. 26:1-5, 14-16; Mr. 14:1-2, 10-11; Jn. 11:45-53)A'lí ma mulubé sébachi níili echalí omowálawachi mapalí echi jaré Juríosi ko'wali echi jaré pani ke nasówarami echi levadura anilíwami echi mapu echi pani galabé niwaliwa. Echalí ayena cho níili mapalí aboni ko'yali echi jaré kúuchi bo'wá.
Echalí echi jaré o'wéala sacerdote, echi jaré nulalíwami binériami ayena cho, si'néami katéwaga ra'íchali mapu churigá aboni galá omérama mi'ayá echi Jesusi, chopi aboni arigá majali echi auché jaré pagótami jiti, mapujiti echi auché jaré pagótami echi Jesusi amígowala níili.
Echalí echi Júrasi galá nijéwali, sulachí niráa, mapurigá echi Satanasi riwéami riablo nuleli. A'lí echi Júrasi ayena cho Jiskariote rijíkowami níili. Échiko ayena cho bilé níili echi jaré makói miná okuá mapu Jesusi júuli nawisánala.
A'lí echi Júrasi simisáa ra'íchali echi jaré o'wéala sacerdote yuwa, echi auché jaré o'wéala echo'ná walubé Juríosi ri'obáwalachi nuláami ayena cho, mapu churigá binói nijima echi Jesusi echi jaré o'wéala yuwa mapurigá Binói kastigo 'yárami níima.
Echalí echi jaré o'wéala echirigá namsa, we kaníili; ayena cho aboni bichíwaga aneli echi Júrasi mapu wenomí 'yama riwéali.
Echalí echi Júrasi galá nirali mapurigá aboni natétama riwéali. A'lí echalí jonsa echi Júrasi galá machigá 'nátali mapu churigá omérama nijiya echi Jesusi, echi jaré sontarsi yuwa, mapalí echi wikabé pagótami ketasi Binói yuwa 'yénali.
Jesusi ma ne jubá ko'wali echi jaré mapu Binói binérali yuwa<TS3>(Mt. 26:17-29; Mr. 14:12-25; Jn. 13:21-30; 1 Ko. 11:23-26)A'lí ma sébali echalí omowálawachi rawé mapalí echi jaré Juríosi pagótami ko'wali echi pani, ke nasówarami echi levadura anilíwami. A'lí echi pani chopi galabé niwaliwa echi levadura nasówaga. Echalí omowálawachi ayena cho níili mapalí echi kúuchi bo'wá ko'wílati.
Echalí Jesusi jeanigá júuli echi Pegro, echi Juani: Simíbaga a'lárabasi mapurigá tamujeta kopoa echi kúuchi bo'wá sapala awérami jipi a'lí omowálawachi rawé.
A'lí aboni ku nijéwaga jeanigá rukueli: ¿Kúmimi nakí máputa a'lárabo?
Echarí Jesusi jeaneli: Maparítamo ma sisáa echo'ná walúlachi, echalítamo natipabo bilé rijói ba'wí matora inárachi biléana sikolíchi. Najátasi echi rijói mapo'ná yénasí bakí biléana kalírali.
Echalí echo'ná kalíwami 'yemi mi 'nérama bilé walú kalí echo'ná osá anamótami mapo'ná ma galá pichítami níima. Echo'ná galá a'lárasi mapurigá tamujeta kopoa echi taa bo'wá sapala awérami jipi a'lí omowálawachi.
Echalí aboni ku simíbaga riwali achigórigá mapurigá Jesusi echirigá aneli. A'lí aboni galá a'lárali mapurigá si'néami aboni echirigá ko'mea echi táa bo'wá sapala awérami echalí a'lí omowálawachi rawé.
A'lí ma alíwachi mapalí ma sébali tétali, echalí Jesusi echo'ná mésachi asíbali ko'meya echi auché jaré yuwa mapu Binói nawésanalaga júuli.
Echalí Jesusi jeaneli: ¡Nijeni ne wabé nakili mapurigani ko'mea je'ná bo'wá sapala awérami 'yemi mi yuwa mapalini abijí ke cho mi'lirúami níisa!
Mapujiti Nijé 'yemi nimí ané mapu Nijeni ma ketasi auchecho siné omáwaga ko'mea echi táa bo'wá sapala awérami jena'í wichimóbachi. Chopi Nijeni auchecho siné ko'mea echo'ná ripá riwigachi mapalí Riosi ne Walubela Nuléami níima ne si'néami pagótami yuwa, mapalí Nijeni ma mi'lirúami níisa aboni jiti, mapurigá Riosi níwala Méchuli niráa.
Echalí Jesusi ma chapisáa bilé vaso echi uva ba'wila ro'wárami, walú natétara 'yali Riosi. A'lí Binói jeaneli echi jaré mapu Binói binérali: ¡Chapigá je'ná, pée kúuchi bajisi ibili 'yemi!
Mapujiti Nijé 'yemi nimí ané mápuni ma ketasi auchecho siné bajima echi uva ba'wila jena'í wichimóbachi, chópini auchecho siné bajima echo'ná ripá riwigachi mapalí Riosi ne Walubela Nuléami níima ne si'néami pagótami yuwa.
Echalí Jesusi ma chapili echi pani. A'lí natétara 'yasa Riosi, ma rojonasa, 'yali echi jaré aboni. Echalí jeaneli: Je'ná ju Nijé sapala. Nijeni ma mi'lirúami níima mapurigá 'yemi níwala Ku'wíriami niráa. Sinibí je'ná jerigá olasi mapurigátamo galá 'natabo tamí jiti.
A'lí ma sunisa ko'yá, Binói echirigá ayena cho 'yali echi vaso mapo'ná uva ba'wila ro'wárami níili. Echalí Binói jeaneli: Je'ná uva ba'wila mapurigá Nijé lalá ju. Riosi bukulíwami niráa a'láraga nulali mapurigá Nijeni mi'lirúami níisa, Nijé lalá echirigá ku luwárami níima 'yemi jiti, mapurigátamo ku wikawárami níibo.
Chopi jena'í bilénapi ko'wálachi tamí yuwa atí echi bilé rijói mapu arigá tamí nijima mapurigá echi jaré Nijé sayela tamí chapimea.
Echalí Jesusi waminabi jeaneli: Nijeni wilárami níili mapurigá Ku'wíriami niráa. A'lí ne suwaba tamí yuwa ne bichíwali ikimea mapurigá Riosi ki'yá jonsa anili mapu ikimea riwéali. Chopi ne wabé risúu olárami níima echi bilé rijói mapu tamí nijima mapurigani waminá mi'lirúami níima.
Echalí aboni chótali a'nagupi rukuée mapu chigá 'nalí bilé aboni echirigá nijima riwéali echi Jesusi mapurigá Binói waminá chapirúami níima.
Aboni we ra'íchaga rukué mapu chigá aboni ne walula níima riwéaliEchalí echi jaré mapu Jesusi binérali ayena cho a'nagupi ra'íchaga rukueli mapu chigá bilé aboni ne walula níima riwéali echi auché jaré aboni yuwa.
Chopi Jesusi jeaneli: Echi jaré o'wéala silíami, echi auché jaré pagótami silínawala, wabé 'wérali nulé echi jaré pagótami. Ayena cho echi pagótami ané aboni: O'wéala nigúurami niráa.
Ketasi echirigá níisi 'yemi; chopi galá níima mapu 'yemi walúlawala mapurigá echi wabé tabéala nílaga, ayena cho galá níima mapu 'yemi níwala walula nuláami mapurigá nigúurami nílaga.
Mapujiti echi bilé mapu echo'ná ko'wálachi ko'yá atí waminabi walula ju ketasi mapurigá echi auché bilé mapu echo'ná nigúuraga nocha. Chopi Nijeni we nigúuraga nocha 'yemi mi ku'wíriya.
'Yemi ju máputamo sinibí tamí yuwa 'yénali mapalí Nijeni risúu olárami níili.
Echijiti Nijé 'yemi nimí 'ya máputamo nulebo auché jaré pagótami mapurigá o'wéala niráa, achigórigá mapurigá Nijé Onolá tamí 'yali mapurigani nulema echi pagótami mapurigá ne Walubela niráa.
Echijiti 'yémitamo tamí yuwa kopoa, mapalí Nijeni ne Walubela Nuláami níima. A'lí 'yémitamo muchíbabo echo'ná makói miná okuá o'wéala muchíbalachi mapurigátamo justicia olabo echi jaré makói miná okuá rojuaka piréami Isaeli pagótami yuwa.
Jesusi bachá niráa anili mapurigá echi Pegro 'yékaka animea riwéali mapurigá binói ketasi machili echi Jesusi<TS3>(Mt. 26:31-35; Mr. 14:27-31; Jn. 13:36-38)Echi Walubela Jesucristo ayena cho jeaneli: Mujé Simoni galá 'natá mapurigá echi Satanasi riwéami riablo ma risensia tánali mapurigá binói 'yemi mi chati olánalama. Echi riablo 'yemi mi echirigá risúu olama mapurigá binói galá machimea áchatamo galabé oláami ju. Echirigá ayena cho echi jaré pagótami we kasuwa echi turío mapurigá galabé machínama.
Chopi Nijeni we tánali mapurigá Riosi mi waminabi galá bichíirama. Echijiti waminánomí mapalí mujemi auchecho ku wikáwali tánama Riosi, echalí ne galá bichíiraga nawesa mujé echi auché jaré mujé ritémawala bichíyami.
Echi Simoni ku nijéwaga jeaneli: ¡Walubela, nijeni sinibí galá bichíima, ani arigá pachá bachárami níisagá mi yuwa echo'ná pachá kumurachi! ¡Ayena cho nijeni sinibí galá bichíima, arigá 'wérali níisagá mapurigá nijé waminá mi'lirúami níima mi yuwa!
Chopi Jesusi ku nijéwaga jeaneli: ¡Mujé, Pegro, Nijé nimí ané mapu jipi rokogó, we yáa mapalí ke cho kusumea echi tolí, mujemi baisá chokéami 'yékaka animea mápumi ketasi tamí machí!
Ma ne mulubé sébachi níili mapalí Jesusi risúu olárami niima riwéaliEchalí Jesusi jeanigá rukueli: ¿Áchatamo newaleli bilé namuti mapalí Nijé 'yemi nimí júlaga nuleli máputamo ketasi toboa 'yemi níwala namuti echo'ná chiwáwalachi mapalítamo echo'ná buwichí 'yénali? ¿Áchatamo newaleli mapalítamo ketasi toli 'yemi níwala maleta, mapalítamo ketasi toli auché jaré aká, keremá? Echalí aboni ku nijéwaga jeaneli: Ketásita biyiri newaleli.
Echalí Jesusi jeaneli: Jípiko echi mapu níwako bilé chiwáwala, echo'ná togá binói níwala namuti; ayena cho echi mapu níwako bilé maleta, togá binói níwala wenomí; ayena cho echi mapu ketasi níwako bilé wílibé ripiyá, ma ralinéaga binói kimala, ralá bilé wílibé ripiyá.
Mapujiti Nijé 'yemi nimí ané mapu arigá 'wérali ju mapurigá sébali ikimea tamí yuwa mapurigá je'ná jerigá osirúami ju tamí jiti rugá echo'ná Riosi Ra'íchala oselíwalachi: Echi jaré pagótami mayeli mapurigá Binói chati oláami níili mapurigá echi auché jaré chati oláami pagótami. Echirigá ikimea mapujiti mapurigá tamí jiti rugá osirúami ju, echirigá arigá ikimea.
A'lí aboni jeaneli: Walubela, jena'í nirú okuá i'wéli ripiyá. Echalí Jesusi jeaneli: Ma galá sébali ju.
Jesusi ra'icha Riosi yuwa echo'ná Jechamanichi<TS3>(Mt. 26:36-46; Mr. 14:32-42)A'lí Jesusi ma ku machínali echo'ná walúlachi jonsa. Echalí Binói simili echo'ná ripá rabó Olíbochi anilíwachi mapurigá Binói wisabé olali; ayena cho echi jaré mapu Binói binérali así simíbali.
A'lí mapalí aboni ma sébali echo'ná, echalí Jesusi jeaneli: Riosi yuwa ra'ichasi mapurigá echi riablo ketasi 'yemi mi chati olánalama.
jeanigá: Keni Onó, a Mujemi nakisáagá, tamí ku'wiro mapurigá Nijeni ketasi risúu olárami níima, chopi ketasi tamí olili mapurigá Nijeni chopi nakí. Arigá tamí olili mapurigá Mujé Binói nakí.
Echalí bilé walula Riosi kapitánawala echo'ná ripá riwigachi jonsa simíami, echo'ná Jesusi yuwa iwébanaga nawali.
Echalí Jesusi ne wabé simírami risúu olárami níili, echijiti Binói waminabi wabé nílaga ra'íchali Riosi yuwa. A'lí Jesusi chiliwala mapurigá o'weli la pachútami níili, mapu ne ri'lé wi'yérali yénasí pachuli.
A'lí ma sunisa Riosi yuwa ra'icha, Jesusi ku wilísali. Echalí Binói ku simili echo'ná echi jaré yuwa mapu Binói binérali; chopi Binói riwali aboni we kochigá bitíami mapujiti aboni wabé simírami siweli.
Echalí Jesusi jeaneli: ¿Churékulátamo wepi kochí? Ku muchísaga, Riosi yuwa ra'ichasi, mapurigá echi riablo ketasi 'yemi mi chati olánalama.
Jesusi bologá chapirúami níili<TS3>(Mt. 26:47-56; Mr. 14:43-50; Jn. 18:2-11)Echalí mapalí Jesusi abijí echirigá ra'íchachi, we yáa echo'ná sili wikabé pagótami. A'lí echi Júrasi riwéami mapu bilé níili echi jaré makói miná okuá mapu Jesusi binérali, échiko bayébali echi wikabé pagótami. Echalí binói mulubéanaga Jesusi yuwa, we nakili naripánala.
Echalí Jesusi jeaneli: Mujé Júrasi, ¿áchami ne narépaga tamí nijima mapurigá Nijé bologá chapirúami níima? Nijeni arigá wilárami níili mapurigá Ku'wíriami niráa.
A'lí echi jaré mapu Jesusi yuwa 'yénali, ma galá riwisáa mapurigá ikimea riwéali, echalí jeanigá rukueli: Walubela, ¿áchata sayéraga nakobo ripiyá jiti?
Chopi bilé aboni arigá chiwali bilé rijói mapu echi ne walula sacerdote piónawala níili. Echirigá echi rijói watoná nakálachi suwaba ripunárami níili.
Chopi Jesusi jeaneli: ¡Ariwesi! Ma galá ju. Echalí Jesusi nochogá echi pioni nakálachi, galá ku sa'wali.
Echalí echi jaré o'wéala sacerdote, ayena cho echi auché jaré o'wéala echo'ná walubé Juríosi ri'obáwalachi nuláami, ayena cho echi jaré o'wéala ochérami Juríosi, si'néami chapiboya sili echi Walubela Jesusi. Chopi Jesusi jeanigá rukueli: ¿Áchatamo ripiyá ka, ayena cho kusí ka sili tamí chapiboya mapurigá Nijé bilé chigórami niráa?
Ayena cho waminabi jeaneli: Sinibí rawé mapalí Nijé 'yemi nimí yuwa asali echo'ná pachá walubé Juríosi ri'obáwalachi, echalítamo ketasi tamí chapili, chopi jipi ma sébali 'yemi tétawala mapalítamo omero olayá mapurigá 'yemi aboni nakí, mapujiti echi wabé chati oluwáwami wabé muweli mapurigá echi rukuwáwami niráa.
Echi Pegro we 'yékaka aní mapu binói ketasi machí echi Jesusi<TS3>(Mt. 26:57-58, 69-75; Mr. 14:53-54, 66-72; Jn. 18:12-18, 25-27)Echalí aboni bologá chapili echi Walubela Jesusi. A'lí aboni bulusá toli echo'ná echi ne walula sacerdote bitélachi. Echalí echi Pegro 'naka niráa jubáami najátali.
A'lí ma sebasa echo'ná echi walula sacerdote bitélachi, aboni ma na'asa echo'ná pachá nasipa ri'narátachi, echo'ná sokuáliya muchíbali. Echalí echi Pegro ayena cho echo'ná sokuáliya asali.
Chopi bilé mukí pióntami riwali echi Pegro echo'ná sokuáliya atíami. Echalí echi mukí galá 'néniga jeanili: Je'ná rijói ayena cho echi Jesusi yuwa 'yénali.
Chopi echi Pegro wabé 'yékaka jeaneli: ¡Mukí, ketásini machí echi Jesusi!
Auché pée wilibeko auché bilé rijói riwisáa jeaneli: ¡Mujé ayena cho aboni yuwa níili! Chopi Pegro ku nijéwaga jeaneli: ¡Rijói, ketásini níili!
Auché pe wabé wilibeko, auché bilecho ne wabé bichíwaga jerigá anili: Ne bichíwali je'ná rijói ayena cho echi Jesusi yuwa asali, mapujiti je'ná rijói ayena cho echo'ná Galiléachi bitéami ju.
Echalí Pegro jeaneli: ¡Rijói, ketásini machí mapurigá mujemi aní! Chopi we yáati we kusuri bilé tolí.
Echalí echi Walubela Jesusi ku kuwana 'nénali echi Pegro. Ayena cho Pegro ku 'nátali mapurigá Jesusi bachá niráa jeanigá aneli: Jipi rawé ke cho kusúwachi echi tolí, mujemi baisá chokéami we 'yékaka jeanimea mápumi ketasi tamí machí.
Echalí echi Pegro ma ku machínaga ne wabé o'móniga nalali.
Jesusi risúu olárami níili<TS3>(Mt. 26:67-68; Mr. 14:65)Echalí echi jaré rijói mapu chapigá tibuli echi Jesusi, ne wabé chibi ologá tiníchaga, wabé cho'nali echi Binói.
Echalí aboni ma pólaga Jesusi busílachi, waminá chiwali Binói akálachi, jeanigá: A Mujemi níisagá echi Cristo mapu Riosi julama riwéali, mujemi galá machimée suwaba namuti. Echijiti tamujé tamí ku ruyé: ¿Chigá níili mapu mi chiwali?
Ayena cho aboni auché jaré wikabé namuti waminabi wabé chati anigá riwélataga aneli.
Jesusi pálati echo'ná bacháami ne si'néami echi jaré Juríosi pagótamawala o'wéalawala<TS3>(Mt. 26:59-66; Mr. 14:55-64; Jn. 18:19-24)Echalí rawé mapalí ma chi'ráali, echo'ná napawili echi jaré o'wéala ochérami, echi jaré o'wéala sacerdote ayena cho, echi jaré nulalíwami binériami asíchiko. Echalí Jesusi echo'ná bacháami pálati ne si'néami echi jaré o'wéala Juríosi pagótami yuwa. Echalí aboni jeanigá rukueli:
Tamujé tamí ku ruyé: ¿Áchami Mujé ju echi Cristo anilíwami mapu Riosi julama riwéali jena'í wichimóbachi? Echalí Jesusi ku nijéwaga jeaneli:
A Nijé 'yemi nimí jeanésagá mapu Nijé ne bichíwali ju echi Cristo, echalí 'yémitamo ketasi tamí bichíibi; ayena cho a Nijé 'yemi nimí rukuésagá jaré namuti, 'yémitamo ketasi tamí ku nijéwabo. Nibilé cho tamí ku ni'yúbanabo.
Ayena cho Jesusi waminabi jeaneli: ¡Jipi jonsa waminánomí Nijeni echo'ná watonachi echi suwaba omérami Riosi yuwa asimea!
Echalí we yáati si'néami aboni jeanigá rukueli: ¿Mujecha ju echi bilepi Riosi Ranala? Echalí Jesusi ku nijéwaga jeaneli: ¡Ayena Nijeni ju, mapurigá 'yemi aboni ma anili!
Jesusi echo'ná bacháami Pilato yuwa pálati<TS3>(Mt. 27:1-2, 11-14; Mr. 15:1-5; Jn. 18:28-38)A'lí ne si'néami aboni jáasga toli Jesusi echo'ná bacháami echi walula silíami Pilato riwéami yuwa, mapu echo'ná Juréachi walula nuráami níili.
Echalí ne si'néami aboni chótali wi'nijísiya Jesusi mapalí aboni jeanili: Tamujeta riwali mapu je'ná rijói wabé na'áwatali tamujé pagótamawala, mapujiti jeaní mapu ketasi risensia ju mapu tamujé natétabo wenomí echi walula silíami Sésara riwéami; ayena cho je'ná rijói aní mapu binói ju echi Cristo anilíwami, mapurigá bilé walubela silíami niráa.
Echalí echi Pilato jeanigá rukueli: ¿Mujecha ju walubela silíami echi jaré Juríosi pagótami yuwa? A'lí Jesusi ku nijéwaga jeaneli: ¡Ne bichíwali Nijeni ju mapurigá mujemi anili!
Echalí echi walula Pilato ku nijéwaga aneli echi jaré o'wéala sacerdote, echi auché jaré pagótami ayena cho: Nijeni mayé mapu je'ná Rijói ketásirapé chati oláami ju.
Chopi echi jaré pagótami waminabi o'weli jeanigá aneli: Je'ná Rijói sinibí wabé chati binéraga na'áwata echi auché jaré pagótami jena'í Juréachi piréami. Binói chótali binériya echo'ná Galiléachi piréami pagótami, chopi jipi ayena cho ma binériya nawali jena'í Juréachi.
Jesusi echo'ná bacháami echi Erorsi yuwa pálatiMa namsa je'ná jerigá aníachi, echalí echi Pilato rukueli acha Jesusi echo'ná Galiléachi bitéami níili.
A'lí mapalí jaré aneli mapu ayena echi Jesusi echo'ná Galiléachi bitéami níili, echalí echi Pilato nulali mapurigá Jesusi echo'ná torúami níima mapo'ná echi Erorsi asali, mapujiti echi Erorsi walula silíami níili echo'ná Galiléachi nuláami. A'lí echi Erorsi ayena cho echo'ná Jerusalémachi asali echalí rawé.
A'lí echi Erorsi we kaníili mapalí binói ma riwali echi Jesusi, mapujiti wi'libé jonsa echi Erorsi wabé 'nénali; mapujiti binói ma we námali wikabé namuti echi Jesusi jiti ra'ichálawachi, ayena cho echi Erorsi wabé nakili 'nénala mapalí Jesusi wabé omériga olali mapurigá ke wesi auché jaré pagótami omérali olayá.
Echalí echi Erorsi wikabé namuti rukueli, chopi Jesusi ketasi bilé namuti ku nijéwali.
A'lí echi jaré o'wéala sacerdote ayena cho echo'ná muchili, echi jaré nulalíwami binériami ayena cho. Echalí aboni waminabi ne wabé nílaga wi'nijili echi Jesusi.
Echalí echi Erorsi, echi jaré binói sontársawala yuwa, ne wabé chibi olali echi Jesusi. Ayena cho aboni we nakili tiníchanala echi Jesusi, echijiti aboni we napachátali bilé galabé wi'libé napacha mapurigá bilé walubela silíami niráa. Echalí aboni auchecho ku júuli echo'ná mapo'ná echi Pilato asali.
Echalí rawé echi Pilato, echi Erorsi yuwa napawika auchecho galá ku amígowala níili, mapujiti chabénala aboni chopi a'nagupi we nasayérali.
Echi Pilato nulali mapurigá Jesusi waminá mi'lirúami níima<TS3>(Mt. 27:15-26; Mr. 15:6-15; Jn. 18:39-19:16)Echalí echi Pilato napabuli echi jaré o'wéala sacerdote, echi jaré pagótami o'wéalawala ayena cho, echi wikabé pagótami asíchiko,
echalí binói jeaneli: 'Yémitamo tamí 'yali je'ná rijói mapurigá we na'áwatiami niráa echi auché jaré pagótami. Chopi nijeni ma suwaba we rukueli jena'í bacháami 'yemi yuwa, a'lí nijeni ketasi riwali mapu binói chati oláami ju, mapurigá 'yémitamo wikabé namuti wi'nijí.
Ayena cho echi Pilato waminabi jeaneli: Echi Erorsi ketasi cho riwali chati oláami niráa, mapujiti echi Erorsi ma auchecho ku kuwana júuli tamujé yuwa. Jipi 'yémitamo ma galá ritiwá mapu je'ná rijói tarapé biyiri chati oláami ju. Echijiti nijeni mayé mapu ketasi 'wérali ju mapu Binói waminá mi'lirúami níima.
Nijeni nulama wipisónala. A'lí bicheni ku ni'yúbanama.
Mapujiti echalí omowálawachi arigá 'wérali níili mapurigá echi walula silíami ku machí pama bilé Juríosi rijói mapu pachá bachárami níili, mapujiti echi silíami echirigá olali sinibí bamíbali.
Chopi si'néami echi jaré wikabé Juríosi pagótami chótali o'weli ra'íchaga jeanigá: ¡Ketásita nakí echi Jesusi! ¡Ku machí pa echi Barabasi!
A'lí echi Barabasi riwéami rijói pachá kumurachi bachara asali mapujiti binói wabé sayérali echo'ná walúlachi nuláami o'wéala, ayena cho mapujiti binói mi'yali auché bilé rijoy.
Echalí echi Pilato nakili ku ni'yúbanala echi Jesusi, echijiti binói auchecho ra'íchali echi pagótami.
Chopi aboni auchecho waminabi wabé o'weli ra'íchaga jeanili: ¡Kúrsichi michoné! ¡Kúrsichi michoné!
Echalí echi Pilato ma auché baisá chokéami niráa ra'íchali. Échiko jeanigá rukueli: ¿Churékula echo'ná kúrsichi michóntami níima? ¿Churigá chati olali? Nijeni tarapé riwali je'ná rijói chati oláami niráa, mapurigá binói echijiti waminá mi'lirúami níima riwéali. Nijeni nulama wipisónala. A'lí bicheni nulama ku ni'yúbanala.
Chopi aboni waminabi o'weli ra'íchaga tali mapurigá Jesusi echo'ná kúrsichi michóniga mi'lirúami níima. A'lí echi jaré o'wéala sacerdote ayena cho echirigá tánali. Echijiti echi Pilato echirigá chopi olali mapurigá aboni nakili.
Mapujiti binói nulali mapurigá Jesusi echirigá mi'lirúami níima, achigórigá mapurigá aboni nakili.
Ayena cho echi Pilato nulali ku machí pánala echi Barabasi riwéami rijói mapu echo'ná kumurachi pachá bachárami níili mapujiti échiko wabé sayérali echo'ná walúlachi nuláami o'wéala, ayena cho mapujiti binói mi'yali auché bilé rijoy. Chopi echi Pilato waminá nijili echi Jesusi mapurigá Binói mi'lirúami níima mapurigá aboni nakili.
Jesusi clavo jiti michóntami níili echo'ná kúrsichi<TS3>(Mt. 27:32-44; Mr. 15:21-32; Jn. 19:17-27)Echalí echirigá towáwachi Jesusi, mapurigá Binói echo'ná kúrsichi michóniga mi'lirúami níima, aboni chapili bilé rijói Simoni riwéami, mapu echo'ná kawichí jonsa inárami níili. Échiko 'wérali anélati mapurigá binói matórama echi wabé bitéami kursi echo'ná jubáami Jesusi yuwa ináraga.
Echalí rawé ne wikabé pagótami jubáami najátali echi Jesusi yuwa. Wikabé muguí ayena cho jubáami najátaga ne wabé o'móniga nalákali mapujiti Jesusi echirigá mi'lirúami níima riwéali.
Chopi Jesusi ku kuwana 'néniga jeaneli echi jaré muguí: 'Yemi muguí jena'í Jerusalémachi piréami, ketasi tamí natimaga nalákasi. Chopi 'yemi aboni jiti natimaga nalákasi, echi jaré 'yemi kúchuwala jiti natimaga ayena cho.
Mapujiti pe waminánomí rawé echi jaré pagótami jeanimea: Echi jaré muguí mapu ketasi tanéami ju, arigá ne wabé kaníliami ju; ayena cho ne wabé kaníliami ju echi jaré muguí mapu ketasi siné ranáami níili; ayena cho kaníliami ju echi jaré mapu ke siné chi'írali echi jaré kúuchi.
Mapujiti a Nijeni je'ná jerigá risúu olárami níisagá, echi jaré wabé chati oláami pagótami jena'í Jerusalémachi piréami waminabi wabé simírami chati risúu olárami niima.
Echalí rawé okuá wabé chati oláami rijói ayena cho torúami níili Binói Jesusi yuwa, mapurigá aboni ayena cho waminá ko'wirúami níima.
Echalí mapalí aboni ma sébali echo'ná biléana mapo'ná Chu'wí Mo'ólachi anilíwachi níili, echalí Jesusi echo'ná biléana kúrsichi, clavo jiti, michóntami níili Binói sikálachi, Binói ronólachi ayena cho. A'lí echi okuá chati oláami rijói echo'ná auché jaréana kúrsichi michóntami níili. Bilé aboni michóntami níili echo'ná biléana kúrsichi Jesusi yuwa watoná wilíami. Echi auché bilé michóntami níili echo'ná auché biléana kúrsichi Jesusi yuwa o'winá wilíami.
A'lí mapalí aboni echirigá michónsali Jesusi, echalí Binói we yáati Riosi yuwa ra'íchaga jeaneli: ¡Keni Onó, galá wikáwi aboni, mapujiti aboni ketasi machí mapurigá aboni olá! Echalí echi jaré sontarsi, aboni niráa, rojuánali echi jaré namuti Jesusi napáchala, mapalí aboni namuti ri'échaga olali mapurigá echirigá machimea chigá mema riwéali ibili namuti.
Echalí echi wikabé pagótami echo'ná 'nigá jali. Ayena cho echi jaré aboni o'wéalawala wabé kichiga tiníchali echi Jesusi mapalí aboni jeanili: Je'ná rijói anili mapurigá binói galá omérali ku'wíriya auché jaré. ¡Jipi galá níima a binói niráa ku'wírasa, a ne bichíwali binói níisagá echi Cristo anilíwami mapu Riosi chapili!
Echi jaré sontarsi ayena cho wabé chati sití ologá tiníchali echi Jesusi mapalí aboni murubéanaga Binói yuwa, 'yali bajínala wabé chokóami namuti ba'wila.
Echalí aboni ayena cho jeaneli: ¡A mujé níisagá echi walubela Juríosi pagótami silínawala, a mujé binói niráa galá ku'wira!
Ayena cho echo'ná kúrsichi ripá moba mapo'ná Jesusi michóntami níili je'ná jerigá osirúami níili: Je'ná ju echi Walubela Juríosi Silímawala. Echirigá osirúami níili Griego anilíwami ra'íchala niráa, echi Ebreo anilíwami ra'íchala ayena cho, echi Latini anilíwami ra'íchala asíchiko.
Echalí bilé echi wabé chati oláami rijói mapu ayena cho echo'ná auché biléana kúrsichi michóntami níili, échiko wabé chati anigá jeaneli: ¡A mujé ne bichíwali níisagá echi Cristo anilíwami mapu Riosi julama riwéali, a mujé binói ku ku'wira, tamujé tamí ayena cho ku'wira!
Chopi echi auché biléala jeanigá oyérali: ¿Kéchami majawá Riosi mápumi achigórigá kastigo 'yárami ju mapurigá Binoy?
Arigá galá níili mapu tamujé jerigá kastigo 'yárami níibo, mapujiti tamujé chopi echiyena kastigo 'yárami níili, achigórigá mapurigata wabé chati oláami níili; chopi je'ná rijói tarapé namuti chati olali.
Echalí echi rijói jeaneli: ¡Mujé Jesusi, waminánomí rawé galá tamí jiti 'natá, mapalimi ne Walubela Nuráami níima!
Echalí Jesusi jeaneli: Ne bichíwali nimí ané mapu jípimi tamí yuwa asimea echo'ná ripá riwigachi.
Jesusi ma mukuli<TS3>(Mt. 27:45-56; Mr. 15:33-41; Jn. 19:28-30)A'lí echalí rawé mapalí ma nasipa rawé níili, ke sayiná ne suníami jena'í wichimóbachi we rukuáwali nasipa alíwachi yénasí.
Echi rayénali wabé chónali. Echalí echi walubé runáami namuti mapuyiri bilé kimá tétami mapu echo'ná pachá walubé Juríosi ri'obáwalachi 'yératami niráa chukuli, échiko ke sayiná ne nasipa chi'wali.
A'lí Jesusi o'weli ra'íchaga jeanili: ¡Keni Onó ne galá nisé keni aliwá! A'lí je'ná jerigá anisáa, ma mukuli.
A'lí mapalí echi walula sontarsi riwali suwaba je'ná jerigá mapurigá ikili, echalí binói ne wabé walubela anega Riosi, waminabi jeanili: Ne bichíwali je'ná Rijói ne wabé galabé níili.
Ayena cho si'néami pagótami mapu echo'ná 'nigá muchili, je'ná jerigá riwisáa wabé siwega cho'nagá aboni sulálachi ku simíbali.
Chopi si'néami echi jaré mapu ikí Jesusi amígowala níili, echi jaré muguí ayena cho, si'néami mapu ikí echo'ná Galiléachi jonsa najátali Jesusi yuwa, ne si'néami aboni pe mikabé 'naka, we 'nigá jali je'ná jerigá mapurigá ikili.
Jesusi ma chu'wirótami níili<TS3>(Mt. 27:57-61; Mr. 15:42-47; Jn. 19:38-42)Echo'ná Arimatéachi anilíwachi, echo'ná Juréachi anilíwachi kawírali bitéali bilé galabé oláami rijói mapu José riwéami níili. Échiko bilé níili echi auché jaré o'wéala Juríosi yuwa.
Chopi binói bichíiga buweli mapurigá Riosi nulema jena'í wichimóbachi piréami pagótami, echijiti binói ketasi nakili mapurigá Jesusi mi'lirúami níima echo'ná kúrsichi mapurigá echi auché jaré o'wéala Juríosi nulali mi'línala.
Je'ná rijói simigá mapo'ná echi walula Pilato asali, we risensia tali mapu binói chu'wirómiya tomea echi Jesusi mukúami sapala.
Echalí ma echo'ná ripá kúrsichi jonsa rikibusa echi Jesusi mukúami sapala, echi José biléana kimílachi kabili. A'lí echo'ná biléana risochí chu'wirólachi rikali, mapo'ná echo'ná biléana koláachi niwárami níili mapurigá risochí niráa. Echalí ke wesi cho echo'ná chu'wirótami níili.
Echalí ma pe ba'alínala níili isábawachi rawé.
Echalí echi jaré muguí mapu ayena cho Jesusi yuwa sili echo'ná Galiléachi jonsa, aboni ayena cho echo'ná chu'wirólachi sigá galá riwali mapurigá echi Jesusi mukúami sapala echo'ná rikárami níili.
Echalí aboni ku ro'wiga echo'ná bitichí, galá a'lárali jaré wabé su'weti júkami namuti, jaré uchulíwami namuti ayena cho, echi Jesusi mukúami sapala uchénala. Chopi aboni galá isábali echalí isábawachi rawé mapurigá echi jaré Juríosi pagótami nulérami níili.
Echi Walubela Jesusi ku owínali mapalí ma mukúami níili<TS3>(Mt. 28:1-10; Mr. 16:1-8; Jn. 20:1-10)Chopi echalí oméachi rawé, mapu echalí jonsa bilé tarali níima, ne wabé bi'yá echi jaré muguí echo'ná chu'wechi sili, echi wabé su'wéti júkami namuti togá, echi mapu aboni ma a'lárali. Ayena cho auché jaré muguí aboni yuwa simíbali.
Chopi mapalí aboni ma sébali echo'ná chu'wechi, echalí aboni riwali ma ri'nabura atíami echi walubé rité mapu echo'ná chu'wechi 'yératami níili.
Echalí echo'ná pachá chu'wechi mo'wisáa, aboni ketasi riwali echi Walubela Jesusi mukúami sapala echo'ná bu'wíami, mapo'ná bachánala rikárami níili.
Echalí echi jaré muguí waminabi wabé majaga, chopi ri'lé wi'yérali 'nénali. A'lí echi okuá o'wéala Riosi kapitánawala jeanigá rukueli: ¿Churékulátamo jena'í chu'wechi amí echi Jesusi mapu ma ku bitéami ju?
Binói ma ketasi te jena'ibi, mapujiti ma ku owínali. Galá 'nátaga newalasi mapurigá Binói bachánala 'yemi mi aneli mapalí Binói abijí iyénali echo'ná Galiléachi.
Echalí Binói Jesusi 'yemi mi jeaneli mapu arigá 'wérali níili mapu Binói waminá nijírami níima, mapurigá echi auché jaré chati oláami pagótami chapigá mi'limea, echo'ná biléana kúrsichi michóniga, chopi mapurigá Binói bikiyá chi'ligá ku owínama riwéali. Binói wilárami níili mapurigá Ku'wíriami niráa.
Echalí aboni galá 'nátaga newalali mapurigá Binói chabénala aneli.
A'lí echalí mapalí echi jaré muguí ku sili echo'ná walúlachi, echo'ná chu'wechi jonsa, echalí aboni ku ruyeli suwaba je'ná jeyiri echi jaré makói miná bilé mapu chabénala julárami níili nawisánala. Ayena cho echirigá ruyeli echi auché jaré bichíyami.
A'lí echi jaré muguí mapu je'ná jerigá ne bukulíwami niráa ruyeli echi jaré mapu julárami níili nawisánala, aboni echi María, echo'ná Makatárachi bitéami níili, echi Juana ayena cho, echi auché bilé María ayena cho, echi mapu echi Jakobo iyela níili; ayena cho auché jaré muguí aboni yuwa 'yénali.
Chopi echi jaré makói miná bilé mapu julárami níili nawisánala, aboni mayeli mapu echi jaré muguí chopi mapurigá ke newalite niráa ra'íchali. A'lí aboni ketasi bichíili mapurigá echi jaré muguí nawésali.
Chopi echi Pegro arigá machínaga ne wabé 'maga simili echo'ná chu'wechi. A'lí mapalí binói 'nénali echo'ná pachá, echi chiní kimila chopi riwali echo'ná chakena achárami. Echalí echi Pegro ku simigá, ne wabé 'nátali suwaba je'ná jeyiri jiti mapurigá ikili.
Mapurigá ikili echo'ná Emaúsachi burúami<TS3>(Mr. 16:12-13)Echalí rawé okuá aboni echo'ná biléana rijówachi sírali mapo'ná Emaúsachi anélati, mapo'ná mulubé níili echo'ná Jerusalémachi jonsa, mapuyena makói miná bilé kilometro niráa.
Echalí aboni a'nagupi ra'ichásiya sírali suwaba mapurigá ikili.
A'lí mapuyénasí aboni echirigá a'nagupi ra'ichásiya sírali, echalí Jesusi Binói echo'ná mulubéanaga, aboni yuwa inárali.
Echalí aboni galá riwali mapurigá bilé rijói aboni yuwa iyénali, chopi aboni ketasi omérali machiyá chigá níili, mapujiti Riosi echirigá olali.
Echalí Jesusi jeanigá rukueli aboni: ¿Piri ju máputamo echirigá wabé siwega a'nagupi ra'icha mapuyénasítamo jena'í buwichí 'yena?
A'lí bilé aboni mapu Klioba riwéami níili, échiko ku nijéwaga jeaneli: ¡Si'néami pagótami galá machí mapurigá ikili jena'í Jerusalémachi bukulí rawé jonsa! ¿Áchami bi'nélipi ju mápumi ketasi machí?
Echalí Jesusi jeanigá rukueli: ¿Churigá ikili? A'lí biché aboni jeaneli: Mapurigá ikili echi Jesusi, echi mapu echo'ná Nasarétachi bitéami níili, echi mapu Riosi jiti nawésami rijói níili, echi mapu Riosi yuwa, ayena cho si'néami pagótami yuwa, ne wabé omériga oláami níili, ne wabé omériga ra'íchami ayena cho.
Bukulí niráa echi jaré o'wéala sacerdote, echi auché jaré tamujé o'wéalawala ayena cho nijili echi Jesusi mapurigá Binói wi'nijírami níima, ayena cho mapurigá Binói waminá mi'lirúami níima echo'ná kúrsichi michóniga.
Chopi tamujeta mayeli mapu Binói wilárami níima riwéali mapurigá Walubela Silíami niráa, echi mapu Ku'wíriami níima riwéali tamujé Isaeli pagótami yuwa, mapurigata ketasi waminabi nulélami níibo echi auché jaré isena pagótami jiti. A'lí jipi arigá ma bikiyá chi'lé mapu jonsa je'ná jerigá ikili.
Chopi jaré tamujé níwala muguí tamujé tamí majajáraga aneli mapu Binói ma auchecho ku bité, mapujiti echi jaré muguí bi'yá chi'láachi simíbali echo'ná chu'wechi,
chopi aboni ketasi riwali Binói Jesusi mukúami sapala. ¡Alí aboni tamujé tamí jeanésiya ku sili mapurigá aboni riwali jaré o'wéala Riosi kapitánawala, echi mapu ruyeli mapu Binói Jesusi ma ku bitéami ju!
Ayena cho jaré rijói tamujé apanérawala echo'ná chu'wechi simíbali. A'lí aboni achigórigá riwali mapurigá echi jaré muguí anili, chopi aboni ketasi cho riwali echi Jesusi mukúami sapala.
Echalí Jesusi Binói jeaneli: ¡Báaji! 'Yémitamo tarapé galá 'nátami ju; ayena chótamo wi'libénokuá mapurigátamo galá bichíibo suwaba mapurigá echi jaré Riosi jiti nawésami anili, mapurigá osirúami ju echo'ná Riosi Ra'ichala oselíwalachi.
¡Arigá 'wérali níili mapu echi Cristo echirigá risúu olárami níimi, mapalí Binói ke cho ne wabé Walubélatami níima!
Echalí Jesusi chótali binériga ruyé mapu churigá aniwáami ju Riosi Ra'íchala osirúami, ne suníami mapalí Jesusi Binói jiti rugá anirúami ju. Bachá niráa Binói echirigá binériga ruyeli mapurigá echi Moisesi osali, ayena cho Binói binériga ruyeli mapurigá echi auché jaré Riosi jiti nawésami osali.
Echalí aboni ma sébali echo'ná rijówachi mapo'ná aboni simiba sírali, chopi echi Jesusi olali mapurigá waminabi simíami niráa.
Chopi aboni 'wérali niráa sulili, jeanigá: Jena'í tamujé tamí yuwa ripí, mapujiti ma we aliwa, ayena cho ma ne mulubé chonámaré. Echalí Jesusi echo'ná pachá bakili mapurigá aboni yuwa ripima.
A'lí mapalí Jesusi ma ko'yá asali aboni yuwa, echalí Binói chapigá echi pani, ma natétara 'yasa, rojuánaga 'yali mapurigá aboni ko'mea.
Echalí aboni we yáati galá machíliami niwálati, ayena cho aboni ma galá machili mapu Jesusi Binói níilo, chopi Binói ma ke sayiná ke néwikili.
Echalí aboni a'nagupi jeaneli: ¿Kéchata ne bichíwali wabé simírami kaníili mapalí Binói tamujé tamí yuwa ra'íchaga inárali echo'ná buwichí, ayena cho mapalí Binói tamujé tamí ra'íchaga ruyeli mapurigá osirúami ju echo'ná Riosi Ra'íchala oselíwalachi?
Echalí we yáati aboni ku simíbali echo'ná Jerusalémachi, mapo'ná aboni napawika muchúwami riwali echi jaré makói miná bilé, echi auché jaré aboni apanérawala yuwa.
Echalí echi okuá ayena cho jeaneli mapurigá ikili echo'ná buwichí, ayena cho mapu churigá aboni galá machili echi walubela Jesusi mapalí Binói rojuánali echi pani.
Jesusi ke sayiná wilíbali echo'ná echi jaré yuwa mapu Binói binérali<TS3>(Mt. 28:16-20; Mr. 16:14-18; Jn. 20:19-23)Chopi mapalí aboni abijí je'ná jerigá ra'íchali, echalí ke sayiná Jesusi Binói echo'ná nasipa wilíbali aboni yuwa; ayena cho Binói kuíraga jeaneli: ¡Kilí niráa ologá pirélasi!
Chopi aboni wabé majajáratami níili; ayena cho wabé majaga 'nátali mapu aboni riwali bilé aliwá.
Chopi Jesusi jeanigá rukueli: ¿Churékulátamo echirigá majajáratami ju? ¿Churékulátamo si'winárigá 'nata echo'ná 'yemi sulálachi?
Galá 'nesi Nijé sikálachi, Nijé ronólachi ayena cho. ¡Nijé Binói juni! Tamí nochogá 'nesi; mapujiti bilé aliwá ketasi sapé, nirapé oché, mapurigátamo tamí ritiwá.
A'lí je'ná jerigá anisáa, Jesusi 'nérali Binói sikálachi, Binói ronólachi ayena cho.
Chopi mapuyénasí aboni abijí ke cho galá bichíili mapujiti aboni ne wabé simírami kaníili, ayena cho mapujiti aboni chopi wabé majaga 'nátaga 'nénali, echalí Jesusi jeanigá rukueli: ¿Áchatamo niwa jaré namuti ko'wáami jena'ibi?
Echalí aboni rojuániga bilé walú rochí awérami, pe táa 'yali ko'wánala echi Jesusi, pe táa kolimena ayena cho.
A'lí Jesusi chapigá ko'wali echo'ná bacháami mapo'ná aboni 'nigá jali.
Echalí jeaneli: Je'ná jerigá mapurigá ikili tamí yuwa, chopi ju mapurigá Nijeni 'yemi mi aneli mapalini abijí 'yemi nimí yuwa asali: Mapu arigá 'wérali níili mapu suwaba ikimea mapurigá tamí jiti rugá osirúami ju echo'ná Riosi Ra'íchala oselíwalachi, mapurigá echi Moisesi osali, ayena cho mapurigá echi jaré o'wéala Riosi jiti nawésami osali, ayena cho mapurigá osirúami ju echo'ná Sálmochi anilíwachi.
Echalí Jesusi galá machírali aboni mapu churigá aniwáami ju suwaba Riosi Ra'íchala mapurigá osirúami ju.
Echalí Jesusi jeaneli: Echirigá osirúami ju mapu arigá 'wérali níili mapurigá Nijeni wabé risúu orálami níima, ayena cho mapurigá Nijeni mi'lirúami níima, ayena cho mapurigá baikiyá chi'ligá Nijeni ku owínama riwéali, mapalí Nijeni ma mi'lirúami níisa. Nijeni ju echi Walubela Cristo anilíwami mapu Riosi júuli jena'í wichimóbachi.
Ayena cho arigá 'wérali ju mapurigá echi jaré mapu ikí tamí bichíyami ju galá nawésama Nijé Ra'íchala ne si'néami pagótami, ne suníami jena'í wichimóbachi piréami. Arigá 'wérali ju chótaga nawésiya jena'í Jerusalémachi jonsa, chopi ne suníami jena'í wichimóbachi ayena cho nawisárami níima, jeanigá mapurigá ne si'néami pagótami we siwega ku ro'wima Riosi yuwa, mapurigá galá ku wikawárami níima mapurigá aboni chati olali.
'Yémitamo ne galá machí suwaba je'ná jeyiri namuti, echijiti arigá 'wérali ju mapurigátamo we nawisabo.
Nibila, Nijeni julama echo'ná moba 'yémichi echi Wabé Galabé Riosi Iwigala, Echi mapu Nijé Onolá ne bichíwaga aneli mapu nijima riwéali. Chopi jena'í Jerusalémachi tibisi mapuyénasí 'yémitamo 'yárami níibo mapurigátamo wabé omériga olabo mapurigá echi ripá riwigachi atíami Riosi 'yemi mi 'yama riwéali.
Jesusi torúami níili echo'ná ripá riwigachi<TS3>(Mr. 16:19-20)Echalí Jesusi bayérali aboni echo'ná walúlachi Jerusalémachi anilíwachi jonsa, mapuyénasí Betániachi anilíwachi. Echo'ná echi Walubela Jesusi ripá sikéraga, wabé galabéraga aneli aboni.
Echalí mapalí Jesusi echirigá galabéraga aneli aboni, ke sayiná Binói ku simili echo'ná abónichi jonsa. A'lí Binói echo'ná ripá riwigachi torúami níili.
Echalí aboni ma chokoba jaga waminabi walubéraga aneli echi Walubela Jesusi, a'lí aboni ne wabé kanílaga ku simíbali echo'ná Jerusalémachi.
A'lí aboni sinibí rawé muchili echo'ná echi walubé Juríosi ri'obáwalachi, mapo'ná aboni sinibí wabé galabé aneli Riosi. ¡Echirigá nílaga!
Jesucristo mapu Riosi Ra'íchala anérami ju, ma ranarúami níili jena'í wichimóbachiKi'yá chokichí echi Riosi Ra'íchala níili. Echi Riosi Ra'íchala sinibí Riosi yuwa asali. A'lí Echi mapu Riosi Ra'íchala anérami ju, ayénachó Riosi ju.
Je'ná, ki'yá chokichí, Riosi yuwa asali.
Je'ná Binói jiti, Riosi niwali ne suwaba namuti. A'lí tarapé biyiri namuti nirú mapu Binói ketasi niwali.
A'lí Echi mapu Riosi Ra'íchala anérami ju, Échiko we galá 'ya mapurigá echi pagótami sinibí niráa piréami níima. A'lí mapalí echi pagótami ma sinibí niráa piréami ju, echalí aboni ma galá machimea ne galabé ologá piréliya.
Jena'í wichimóbachi piréami pagótami ne wabé chati oláami ju. Echijiti aboni mapurigá echo'ná rokowárali niráa chopi 'yénami ju. A'lí Echi mapu Riosi Ra'íchala anérami ju, Echi galá machíramiya nawali echi pagótami jena'í wichimóbachi piréami. A'lí echi riablo we nakí mapurigá echi pagótami chopi chati ologá pirélama mapurigá echo'ná rokowárali piréami niráa; chopi binói ketasi omero olayá mapurigá ne si'néami pagótami echirigá olama, mapujiti echi Riosi Ra'íchala arigá machíraga olá si'néami echi jaré mapu ikí nakiko mapu galá bichíima Riosi.
Riosi chabénala bachá júuli bilé rijói, Juani riwéami, echi mapu pagóami níili.
Je'ná Juani nawali mapurigá nawésami niráa. Binói nawésali echi auché bilé Rijói jiti, echi mapu galá machíraga olá jena'í wichimóbachi piréami pagótami. Je'ná Juani echirigá nawésali mapujiti binói we nakili mapu ne si'néami pagótami galá bichíima echi auché bilé Rijói jiti.
Echi Juani ketasi níili echi mapu galá machíraga olá echi pagótami, chopi echi Juani bachá niráa nawali mapurigá binói nawisama echi auché bilé Rijói jiti, echi mapu galá machíraga olá echi pagótami.
Echalí echi auché Bilé mapu ne bichíwali machíraga olá si'néami pagótami ma nawama riwéali jena'í wichimóbachi.
Je'ná Binói jena'í wichimóbachi asali. A'lí ki'yá chokichí Binói niwali jena'í wichimóbachi, chopi jena'í wichimóbachi piréami pagótami ketasi galá machili echi Binói.
Chopi jaré jena'í wichimóbachi piréami arigá ne galá bichíili echi Binói, echijiti Binói galá 'yali mapurigá aboni niwárami níima Riosi kúchuwala niráa, ne si'néami mapu ikí aboni galá bichíiko Binói riwalá niráa.
Ne si'néami mapu ikí galá bichíiga naréliko echi Binói, aboni ma Riosi kúchuwala niráa ranarúami ju. Riosi ma niwali echi aboni mapurigá Binói kúchuwala niráa. A'lí aboni ketasi echirigá ranarúami ju mapujiti aboni chopi echirigá nakili, nirapé mapujiti auché bilé rijói echirigá nakili; chopi ranarúami ju Riosi kúchuwala niráa mapujiti aboni ma galá bichíiga nareli echi Bilé mapu galá machíraga olá echi pagótami.
A'lí Echi mapu Riosi Ra'íchala anérami ju, ma ranarúami níili jena'í wichimóbachi mapurigá echi pagótami kúchuwala ranarúami ju. Je'ná Binói, rijói niráa, bitéali jena'í wichimóbachi, tamujé yuwa. A'lí tamujeta riwali echi Binói ne wabé Walubela niráa, echalí mapalí Riosi Onorúami aneli mapu bi'nélipi Binói Ranala ju, ayénachóta machili mapu Binói ne wabé simírami galéami ju, ayénachó ne wabe simírami bichíwaga ra'íchami niráa.
Echi Juani nawésali echi Binói jiti rugá mapalí o'weli ra'íchaga jeanili: Nijeni 'yemi mi nawésali je'ná Rijói jiti rugá, mapalini jerigá anili: Nijeni ma nawali 'yemi mi nawésisiya, chopi auché Bilé ke 'me ayó ayénachó nawama 'yemi mi nawésisiya. Je'ná Binói waminabi ne wabé simírami Walubela ju ketasi mapurigá nijé, mapujiti Binói ki'yá sinibí bitéali mapalí nijeni ke cho ranarúami níili.
Binói ne wabé simírami galéami ju. Ayénachó Binói tamujé tamí ne wabé simírami galeli. Echirigá Binói wisabé, sinibí niráa tamujé tamí ne wabé ku'wírali.
Echi Moisesi riwéami rijói osali Riosi nulalila mapurigá Riosi Binói nulali, chopi echi Walubela Jesucristo tamujé tamí 'yali mapurigata galéami níibo, ayénachó Binói tamujé tamí 'yali echi ne Bichíwali.
Ke wesi tarapé siné riwali Riosi, chopi echi bi'nélipi Riosi Ranala, echi mapu echo'ná ne mulubé Riosi Onorúami yuwa atí, je'ná Binói, tamujé tamí ne galá machírali echi Onorúami.
Echi Juani ma nawésali Jesucristo jiti rugá<TS3>(Mt. 3:11-12; Mr. 1:7-8; Lk. 3:15-17)Mapalí echi jaré Juríosi echo'ná Jerusalémachi piréami júuli jaré sacerdote anilíwami rijói, ayénachó jaré Libita aniríwami rijói, mapurigá jerigá rukuema echi Juani: ¿Chigá 'nalí walula Riosi jiti nawésami ju mujé? Echalí echi Juani ne bichíwaga nawésali,
mapalí binói ne galá machíami niráa jeanili: Nijé ketásini ju echi Walubela Cristo anilíwami, echi mapu Riosi wilali walubela Nigúurami niráa.
A'lí aboni auchecho siné rukueli jeanigá: ¿Chigá bichemi juko? ¿Áchami ju echi walula Riosi jiti nawésami, Elíasi riwéami, mapu chabé ki'yá bitéali jena'í wichimóbachi? A'lí echi Juani jeaneli: Ketásini ju. A'lí aboni auchecho siné waminabi jeanigá rukueli: ¿Áchami ju echi auché bilé walula Riosi jiti nawésami máputa we buwé? A'lí jeaneli: Ketásini ju.
A'lí aboni jeanigá rukueli: ¿Chigá bichemi juko? ¿Churigami tamujé tamí ané mujé binói? 'Wérali ju mapurigata echirigá ne galá ku ruyebo echi jaré o'wéala mapu tamujé tamí júuli.
A'lí jeaneli: Nijeni ju echi rijói mapu echo'ná biléana waná kawichí nawésaga jeaní: Echi Walubela ke sayiná nawama jena'í wichimóbachi. Echijiti galá a'lárasi 'yemi aboni sulálachi, achigórigá mapurigátamo ayénachó galá a'lara echo'ná buwichí mapalí bile walula echo'ná simírama. Echirigá olasi mapurigá echi walula Riosi jiti nawésami Isaíasi riwéami osogá nulali.
A'lí echi jaré mapu echirigá julárami niili, ayénachó o'wéala Bariseo anilíwami binériami níili.
A'lí aboni jeanigá rukueli: ¿Churékula bichemi echirigá pagoka olá echi pagótami, ketásimi echi Walubela Cristo anilíwami níisagá, nirapemi echi Elíasi níisagá, nirapemi echi auché bilé walula nawésami níisagá?
A'lí echi Juani ku nijéwaga jeaneli: Nijeni pagola ba'wí jiti, chopi auché Bilé ma 'yemi yuwa atí, mapu 'yémitamo ketasi cho galá machí.
Je'ná ju Echi mapu tamí yuwa pe jubá nawá 'yemi mi nawésisiya. Binói ju Echi mapu waminabi ne wabé simírami Walubela ju, ketasi mapurigá nijé. Nijeni ma anili mápuni ketasi 'me galá ju mapurigani mulubéanama echo'ná Binói yuwa, nirapé mapurigani akarápatama Binói akalá.
Suwaba je'ná echirigá ikili echo'ná Betábarachi anilíwachi, mapo'ná bo'ónala waná ju echo'ná Joránachi anilíwachi bakochi, mapo'ná echi Juani pagoya asali echi wikabé pagótami.
Jesusi, echi Riosi níwala Méchuli juA'lí echalí jonsa ba'alínala rawé echi Juani auchecho siné echo'ná iyénali. Echalí binói riwali echi Jesusi echo'ná mulubé nawáachi. A'lí echi Juani jeaneli echi jaré binói yuwa 'yénami: Je'ná Rijói, echi Riosi níwala Méchuli ju, mapu we omériami ju bi'wayá jena'í wichimóbachi piréami chati olalila.
Je'ná Rijói ju mapu nijé, echi Binói jiti rugá, chabé 'yemi nimí jeaneli: Auché Bilé ke 'me ayó nawama 'yemi mi nawésisiya, echi mapu waminabi wabé Walubela ju Binói, ketasi mapurigá nijé, mapujiti Binói ki'yá sinibí bitéali mapalini nijé ketasi cho ranarúami níili.
A'lí nijé ketasini machili echi Binói. Chopi nijé arigá ba'wí jiti pagómiya nawálini, mapurigá echi jaré wikabé Isaeli anilíwami pagótami ne galá machimea echi Binói.
Ayénachó echi Juani jeanigá nawésali: Nijeni riwali echi Wabé Galabé Riosi Iwigala echo'ná ripá riwigachi jonsa rikínami mapurigá bilé makawi niráa. A'lí echi Wabé Galabé Riosi Iwigala echo'ná echi Jesusi yuwa moba tibili.
Echalí nijeni ketasi cho machili echi Binói, chopi Riosi mapu tamí júuli ba'wí jiti pagónara echi pagótami, echi Binói tamí bachá niráa jeaneli: Mapalimi riwimea echi Wabé Galabé Riosi Iwigala echo'ná ripá riwigachi jonsa rikínami, ayénachó mapalimi riwimea echi Riosi Iwigala echo'ná moba tibíami bilé rijói yuwa, echi Rijói níima mapu ne galá 'yama echi Wabé Galabé Riosi Iwigala echi jaré pagótami.
Nijeni ma riwali echi Binói; ayénachó nijeni nawésaga aní mapu je'ná Rijói, echi bi'nélipi Riosi Ranala ju.
Jesusi ma chota binériya jaré rijóiA'lí echalí jonsa ba'alínala rawé echi Juani auchecho siné echo'ná asali. Echi auché jaré okuá mapu binói binérali ayénachó echo'ná binói yuwa muchili.
Echalí echi Juani galá riwisá echo'ná iyénachi echi Jesusi, a'lí jeanili: ¡Echi rijói, echi Riosi níwala Méchuli ju!
Echalí echi okuá rijói mapu Juani binérali, ma galá namsa mapurigá echi Juani anili, a'lí aboni jubáami najátaga simíbali mapo'ná Jesusi inárali.
A'lí Jesusi ku kuwana 'néniga riwali echi okuá Binói yuwa jubáami náatachi. A'lí jeanigá rukueli: ¿Píritamo amí? Echalí aboni jeaneli: Binériami, ¿kumi bité Mujé?
A'lí Jesusi jeaneli: ¡Kiná simíbaga, 'nesi! A'lí echo'ná simasa riwali mapo'ná bitéali. A'lí echalí rawé aboni Binói yuwa tibili, mapujiti ma nasipa alíwachi níili.
A'lí echi Antresi mapu echi Simoni Pegro rijimala níili, je'ná bilé níili echi okuá mapu galá námali echi Juani echirigá aníachi. Echalí echi okuánika jubáami najátaga simíbali mapo'mí Jesusi simili.
A'lí echi Antresi bayébali echi Simoni echo'ná mapo'ná Jesusi asali. Echalí Jesusi galá 'néniga jeaneli: Mujé, Simoni riwéami ju, echi Jonasi ranala, chopi jípimi Pegro riwéami níima, echi mapu jerigá aniwáami ju: Bilé rité.
Jesusi bayeli echi Jilipi, echi Natanaeli ayénachóEchalí jonsa, ba'alínala rawé Jesusi simináali echo'ná Galiléachi anilíwachi kawírali. Echalí Jesusi riwali echi Jilipi echi mapu Binói jeaneli: ¡Tamí najató!
Echi Jilipi echo'ná Becháirachi anilíwachi walúlachi bitéami níili, mapo'ná piréali echi Antresi, echi Pegro ayénachó.
A'lí echi Jilipi ma riwisáa auché bilé rijói, Natanaeli riwéami, a'lí jeaneli: ¡Tamujé ma riwali echi Rijói mapu echi walula Moisesi, echo'ná Riosi Ra'íchala osilíwalachi osogá anili mapu nawama riwéali! ¡Je'ná ju echi mapu echi auché jaré Riosi jiti nawésami ayénachó osogá anili mapu nawama riwéali! ¡Echi Jesusi ju, echo'ná Nasarétachi bitéami, echi José ranala!
A'lí echi Natanaeli jeanigá rukueli: ¿Acha nolínama bilé rijói Walubela echo'ná Nasarétachi jonsa? A'lí echi Jilipi chopi jeaneli: ¡Kiná simigá 'ne echi Rijói!
A'lí mapalí Jesusi riwali echi Natanaeli echo'ná Binói yuwa nawáachi, a'lí Jesusi echi Natanaeli jiti rugá jeanili: ¡Nibila! Wakiná inaro bilé rijói mapu Isaeli pagótami ju, echi mapu ne bichíwali tarapé 'yékami ju.
A'lí echi Natanaeli echirigá namsa, jeanigá rukueli: ¿Churigami tamí galá machí? A'lí Jesusi jeaneli: ¡Mapalí echi Jilipi ke cho mi bayeli, Nijé ma nimí galá riwali, mapalimi echo'ná ri'lé pachá biléana chunárali asali!
A'lí echi Natanaeli jeaneli: ¡Binériami, Mujé ju echi bilepi bi'nélipi Riosi Ranala! ¡Mujé ju echi Walubela, tamujé Isaeli pagótami Silínawala!
A'lí Jesusi ku nijéwaga jeaneli: Mapujiti Nijé nimí aneli mapu nimí riwali echo'ná ri'lé pachá biléana chunárali, ¿áchami galá tamí bichíi jipi? Pée waminana mujemi waminabi wabé simírami o'weli namuti riwiméa ketasi mapurigá je'ná.
A'lí Jesusi jeaneli: Ne bichíwali Nijé nimí jeané: Jipi jonsa pée waminana 'yémitamo galá riwiboa echo'ná ripá riwigachi ma iráparami niráa. Ayénachótamo echalí riwiboa echi jaré Riosi kapitánawala echo'ná ripá moyénaga, ayénachó ku tiguínami mapo'ná Nijé binói asimea, mapujiti Nijé wilálami ju mapurigá Ku'wíriami niráa.
Jaré walú omáwaga niwili echo'ná Kanachi anilíwachiA'lí echalí jonsa wakiná bikiyá chi'línala, echo'ná Kanachi anilíwachi rijówachi, echo'ná Galiléachi anilíwachi kawírali, jaré walú omáwaga niwili. Echalí echi Jesusi iyela ayénachó echo'ná asali.
A'lí echo'ná bayérami níili echi Jesusi, echi jaré mapu Binói binérali ayénachó.
A'lí si'néami echi wikabé mapu bayélati, ibili niráa pée kúuchi niráa 'yálati bajínala, uva anilíwami rakéami namuti ba'wila; chopi mapalí ma suwali echi uva ba'wila, echalí echi Jesusi iyela jeaneli: ¡Ma suwili echi uva ba'wila!
A'lí Jesusi jeaneli: Mukí, ¿churékulami echirigá tamí ané? Nijé tétawala ketasi cho sébali.
Chopi echi Binói iyela jeaneli echi jaré mapu kónaga nachútali: Suwaba olasi mapurigá Binói 'yemi mi anema.
A'lí echo'ná nirúali usani o'weli sikolí rité niwárami, ba'wí ro'olíwami, mapujiti echi jaré Juríosi pagótami echirigá nulérami níili wikabé namuti pabákanala echi ba'wí jiti. A'lí echi sikolí wabé o'weli níili. Ibili sikolí buchili okuá ba'wí tula, bikiyá ba'wí tula keremá.
A'lí Jesusi jeaneli echi jaré mapu kóniga nachútali: Ba'wí buchíwasi echo'ná usani o'weli sikolichi. A'lí we yámiti we galá buchíwalati.
Echalí Jesusi jeaneli: Jipi ma pe táa ku tusa 'yasi bajínala echi walula kónami. A'lí echirigá 'yali.
A'lí echi walula kónami pe táa bajika machili echi ba'wí, chopi ma uva ba'wila niráa nakulíwarami níili. A'lí echi walula kónami ketasi cho machili mapu echi galabé uva ba'wila, ba'wí jiti niwárami níili. Chopi echi auché jaré mapu kóniga nachútali, ne galá machili mapu ba'wí chopi ro'wárami níili echo'ná sikolichi, ayénachó aboni galá machili mapu Jesusi ma wabé omériga ologá, ne suwaba, uva ba'wila niráa nakulíwali. A'lí echi walula kónami echalí ma galá ra'íraga echi uva ba'wila, ba'wí niwárami, echo'ná bayegá echi kunala, bukulí niwíami rijói,
jeaneli: Si'néami pagótami bachá nachútaga kona echi wabé galabéala uva ba'wila. A'lí mapalí echi jaré bayérami ma galá bajili, echalí pée jubáami echi pagótami kóniga nachuta echi pée ke 'me galabéala. ¡Chopi mujemi jipi yénasí nuteli je'ná ne wabé galabéala uva ba'wila!
A'lí Jesusi echo'ná Kanachi anilíwachi, echo'ná Galiléachi anilíwachi asagá, echirigá chótali wabé omériga olayá mapurigá ke wesi auché jaré pagótami omero olayá. Echirigá Jesusi galá machírali echi pagótami mapu Binói ne wabé Walubela ju. A'lí echi jaré mapu Jesusi binérali, galá bichíili Binói niráa.
Echalí jonsa, pée wakinana, Jesusi auchecho siné ku rikínali echo'ná Kapernaúmachi anilíwachi, Binói iyela yuwa, echi jaré Binói ritémawala ayénachó, echi auché jaré mapu Binói binérali ayénachó. A'lí si'neami echo'ná muchili ke 'me wikabé rawé.
Jesusi machí a'wali si'néami mapu ikí ralinea muchili echo'ná pachá walubé Juríosi ri'obáwalachi<TS3>(Mt. 21:12-13; Mr. 11:15-18; Lk. 19:45-46)Echalí ma mulubé sébachi níili echi Juríosi pagótami omáwala mapalí echi kúuchi bo'wá ko'wílati. Echijiti Jesusi auchecho siné ku muyénali echo'ná ripáami Jerusalémachi.
A'lí Jesusi ma ku nawali echo'ná Jerusalémachi. A'lí Binói riwali jaré rijói wáasi ralinea muchúami echo'ná pachá walubé ri'obachi, echi jaré Juríosi pagótami ri'obáwalachi. A'lí auché jaré bo'wá ralinéami ayénachó echo'ná pachá muchili, auché jaré makawi ralinéami ayénachó. A'lí Binói ayénachó echo'ná riwali jaré wenomí nakulíwiya muchúami.
A'lí Jesusi bilé wiya wichiwela niwasa, si'néami miná machí a'wali echo'ná ri'obachi jonsa, echi jaré bo'wá ayénachó, echi jaré wáasi ayénachó. A'lí Binói miná rujuínali echi jaré wenomí nakulíwami rijói níwala wenomí; ayénachó Binói miná ri'nabuli aboni níwala jubeli.
A'lí Jesusi jeaneli echi jaré makawi ralinéami: ¡Chakena, waminá machí tosí je'ná namuti! ¡Ketasi niwasi je'ná Nijé Onolá kalílachi mapurigá ralinéaluwami kalila niráa!
A'lí echi jaré mapu Jesusi binérali, galá 'nátaga machili mapurigá je'ná jerigá osirúami níili echo'ná Riosi Ra'íchala Osilíwalachi: Nijeni ne wabé simírami, ne galá tibula Mujé kalila.
A'lí echi jaré Juríosi jeanigá rukueli: ¿Chigá mi risénsia 'yali mapurigami echirigá 'wérali olama? ¡Jipi, we yáati wabé omériga olá sinepi niráa, mapurigá ke wesi auché jaré omero olayá! ¡Echirigata galá machiboa mápumi risensia niwa je'ná jerigá 'wérali oluwáwami olayá!
A'lí Jesusi ku nijéwaga jeaneli: ¡Miná suwaba najunasi je'ná ri'obá, a'lí bicheni bikiyá chi'ligá ku niwama!
Chopi Jesusi, Binói kepu sapá, mapurigá bilé ri'obá niráa rugá ra'íchali.
Echijiti echalí mapalí Jesusi ma mukusá, ku owínali, echalí echi jaré mapu Binói binérali, galá 'nátaga machili mapurigá Binói chabénala je'ná jerigá anigá ra'íchali. Echalí aboni galá bichíili mapurigá osirúami ju echo'ná Riosi Ra'íchala Osilíwalachi; ayénachó aboni galá bichíili mapurigá Jesusi Binói ma aneli echi aboni.
Jesusi galá machí ne si'néamiA'lí mapalí omowálawachi rawé níili, mapalí echi kúuchi bo'wá ko'wílati, echalí rawé Jesusi echo'ná Jerusalémachi asali. Echalí wikabé pagótami bichíili Binói niráa, mapujiti wisabé riwali wabé omériga oláachi Binói, mapurigá ke wesi auché jaré pagótami omero echirigá olayá.
Chopi Jesusi Binói mayeli mapu aboni ketasi 'me bichíwaga olali, mapujiti Binói ne galá machili ne si'néami aboni.
A'lí Jesusi ketasi newaleli mapurigá auché jaré pagótami jiti ruyérami níima Binói, mapurigá echi pagótami 'nata echo'ná pachana aboni sulálachi niráa, mapujiti Jesusi Binói ne galá machí mapurigá ju echo'ná pachana ibili rijói sulálachi.
Echi Nikoremo Jesusi yuwa ra'íchaA'lí bilé rijói, Bariseo anilíwami binériami, echo'ná asali, echi mapu Nikoremo riwéami níili. Je'ná rijói, echi jaré Juríosi yuwa, walula níili.
Je'ná rijói, Nikoremo riwéami, rokogó niráa nawali mapo'ná Jesusi asali. A'lí jeaneli: Binériami, tamujeta ne galá machí mapu Riosi Binói mi júuli mapurigami tamujé tamí binérama, mapujiti ke wesi rijói galá omero olayá mapurigami wabé omériga olá, a echi Walubela Riosi ketasi ku'wírasagá binói.
A'lí Jesusi ku nijéwaga jeaneli: Ne bichíwali nimí ané: Echi mapuyíripi ketasi auché siné bukulíwami niráa ranarúami juko, échiko ketasi chirigá nijéwaga olá mapurigá Riosi nulé.
A'lí echi Nikoremo jeaneli: ¿Churigá auchecho siné ranarúami níima bilé rijói, ma ochérami níisa? ¿Acha galá ku bakimea echo'ná pachá kepu iyé ropálachi, mapurigá binói echirigá auchecho siné ku ranarúami níima?
A'lí Jesusi ku nijéwaga jeaneli: Ne bichíwali nimí ané: Echi mapuyíripi ketasi ba'wí jiti ranarúami juko, ayénachó echi mapuyíripi ketasi Riosi Iwigala jiti ranarúami juko, échiko ketasi chirigá nijéwaga olá mapurigá Riosi nulé.
Jena'í wichimóbachi ne si'néami pagótami ranarúami ju, kepu 'wénawa kúchuwala niráa, chopi echi jaré mapuyíripi echi Wabé Galabé Riosi Iwigala jiti ranarúami juko, échiko Riosi kúchuwala ju.
Ketasi we majaga 'natasi mapujiti Nijé nimí aneli mapu arigá 'wérali ju mapu ne si'néami pagótami auché siné bukulíwami niráa ranarúami níima.
Echi iká mapu kanápuromí we iká. A'lí bichemi galá nami mapalí echi iká we ané, chopi arigá tarapemi machí kumi jonsa echirigá we iká. Nirapemi machí kumi simigá iká. Echirigá ju mapalí echi pagótami auché siné bukulíwami niráa ranarúami ju echi Galabé Riosi Iwigala jiti, mapujiti Riosi Iwigala mapurigá echi iká ju.
A'lí echi Nikoremo auchecho siné jeanigá rukueli: ¿Churigá echirigá níima je'ná?
Echalí Jesusi jeaneli: Mujé, mápumi walula binériami ju echi wikabé Isaeli pagótami yuwa, ¿kéchami machí je'ná jeyiri namuti?
Nijé 'yemi nimí ané echi ne bichíwali, ayénachó Nijeni ne galá machí mápuni 'yemi mi ne bichíwaga ra'icha, mapujiti Nijeni ma galá riwali echi jaré namuti mapu Nijé 'yemi nimí ruyegá nawesa; chopi 'yémitamo ketasi bichíi mapurigá Nijé 'yemi nimí nawésaga ané.
Nijeni 'yemi mi aneli jena'í wichimóbachi nirúami namuti jiti. A'lí tarapétamo bichíili. ¿Churigátamo bichíibo, a Nijé 'yemi nimí anésagá echo'ná ripá riwigáchi nirúami namuti jiti?
Tarapé wesi jena'í wichimóbachi piréami echo'ná ripá riwigachi munasa, jena'í wichimóbachi ku rikínali, mapurigá aboni ne galá nawésama jena'í wichimóbachi piréami mapurigá ju echo'ná ripá riwigachi. Chopi Nijeni 'yemi mi echirigá ne bichíwaga nawesa mapujítini echo'ná ripá riwigachi asali. A'lí Nijeni rikínali jena'í wichimóbachi, ayénachóni bité echo'ná ripá riwigachi. Riosi tamí wilali mapurigá Ku'wíriami niráa.
A'lí echi Moisesi echo'ná ripá biléana kusírali uchali bilé namuti mapuyiri sinowi niwárami, mapalí echi wikabé Isaeli pagótami echo'ná biléana waná kawichí 'yénachi, echi wikabé sinowi jiti ikírami níili. Echirigá achigórigá 'wérali ju mapu jena'í wichimóbachi piréami pagótami ayénachó tamí ripá biléana kusírali wijáwaga uchama,
mapurigá ne si'néami mapu ikí tamí galá bichíiko tarapé 'wigaga suwimea, chopi sinibí piréami níima.
Echi Walubela Riosi ne wabé galeli jena'í wichimóbachi piréami pagótamiMapujiti echi Walubela Riosi ne wabé galeli jena'í wichimóbachi piréami pagótami. Echijiti nijali bilepi kepu Raná, mapurigá ne si'néami pagótami mapu ikí galá bichíiko echi Binói jiti, ketasi mapurigá suwíami niráa níima, chopi sinibí piréami níima Riosi yuwa.
Echi Walubela Riosi ketasi júuli kepu Raná mapurigá wi'nijima jena'í wichimóbachi piréami pagótami. Chopi júuli mapurigá jena'í wichimóbachi piréami pagótami galá ku'wíratami níima echi Binói jiti.
Ne si'néami mapu ikí echi Binói jiti bichíiko, ketasi wi'nijírami ju; chopi ne si'néami mapu ikí ketasi bichíiko, ma wi'nijírami ju, mapujiti aboni ketasi bichíili echi bilepi bi'nélipi Riosi Ranala.
A'lí ne si'néami mapu ikí ketasi bichíiko, ma wi'nijírami ju, mapujiti ma nawali jena'í wichimóbachi echi Walubela mapu galá machíraga olá echi pagótami. A'lí echi chati oláami pagótami sinibí nakili mapu wabé chati ologá, echo'ná rokowárali niráa chopi 'yénama, mapujiti aboni wabé chati oláami níili.
A'lí si'néami mapu ikí we chati olako, échiko wabé kichí echi Walubela mapu galá machíraga olá echi pagótami. A'lí aboni ketasi nakí mapu bichíima echi Binói niráa, nirapé mapurigá aboni mulubéanama Binói yuwa, mapujiti aboni ketasi nakí mapu aboni chati olalila galá ku machirúami níima.
Chopi echi auché jaré mapu ne bichíwali galabé olako, aboni ayena mulubéana echi Walubela yuwa mapu galá machíraga olá echi pagótami, mapurigá echi auché jaré pagótami galá machimea mapu echi Walubela Riosi ku'wíraga olá echi jaré aboni yuwa.
Echi Juani auchecho siné nawésali echi Jesusi jiti rugáPe wakinana Jesusi simili echo'ná Juréachi anilíwachi kawírali, echi jaré mapu Binói binérali yuwa. A'lí Binói echo'ná aboni yuwa asagá, we pagoli echi auché jaré wikabé pagótami.
Ayénachó echi Juani pagoya iyénali echo'ná Enónachi anilíwachi mapo'ná mulubé ju echo'ná Salímachi anilíwachi, mapujiti echo'ná walú ba'wéali. Echalí echi Juani galá pagoli echi wikabé pagótami mapu echo'ná sili.
Mapujiti echi Juani ketasi cho pachá bachárami níili.
A'lí ne si'néami aboni echo'ná echi Juani yuwa sigá, jeaneli: Binériami, echi Rijói mapu mujé yuwa asali echo'ná bo'ónala bakochi Joránachi anilíwachi, echi mapu mujé nawésali echi Binói jiti, je'ná Rijói we pagola echi pagótami. A'lí ne si'néami, Binói yuwa sísimi.
A'lí echi Juani ku nijéwaga jeaneli: Bilé rijói tarapé chirigá omérama wabé omériga olayá, a echi Walubela Riosi ketasi echirigá 'yásagá.
'Yémitamo aboni ma bachá niráa galá námali mapurigani 'yemi mi aneli mapu nijé binói ketasi ju echi Cristo anilíwami, echi mapu Riosi wirali Walubela Nigúurami niráa, chopi echi Walubela Riosi tamí bachá júuli a'láranala echi Binói jiti.
Mapalí bilé rijói bukulí niwíami ju, échiko we kanila mapujiti ma pe bukulí upéami ju. A'lí echi auché bilé mapu echi bukulí niwíami rijói amígowala ju, mapu echo'ná mulubé asagá galá nami echi bukulí niwíami rijói ra'íchala, je'ná binói amígowala echirigá namsa, ayénachó ne wabé kanila. Achigórigá nijé ayénachóni ne wabé kanila jipi.
Arigá 'werali ju mapu echi Jesusi waminabi ne wabé Walubela niráa níima. Chopi nijeni arigá waminabi tabéala niráa níima.
Echi mapu ripá riwigachi jonsa nawakoEchi mapu ripá riwigachi jonsa nawako, échiko ne Walubela ju si'néami pagótami yuwa. A'lí echi mapu jena'í wichimóbachi bitéami juko, échiko wichimóbachi chopi bitéami ju, ayénachó wichimóbachi nirúami namuti chopi jiti ra'icha. Echi mapu echo'ná ripá riwigachi jonsa nawako, échiko ne Walubela ju si'néami pagótami yuwa.
Je'ná Binói mapurigá námiga riwali, je'ná echirigá nawesa, chopi ke 'me wesi bichíi mapurigá Binói nawesa.
A'lí echi jaré mapu arigá bichíi mapurigá Binói nawesa, aboni echirigá ne bichíwaga aní mapu Riosi ne bichíwami ju.
Mapujiti echi mapu Riosi júuliko jena'í wichimóbachi, je'ná Binói wabé galá ra'ícha Riosi Ra'íchala, mapujiti Riosi Onorúami ne suwaba, ne bichíwaga 'yali echo'ná Binóichi echi Wabé Galabé Riosi Iwigala.
A'lí echi Onorúami we kalé Binói kepu Raná, ayénachó omérawami 'yali ne suwaba namuti jiti.
Ne si'néami mapu ikí galá bichíiko echi Riosi Ranala jiti, échiko ma sinibí piréami ju. Chopi echi auché jaré mapu ketasi nakiko mapu bichíima Riosi Ranala, échiko ketasi echirigá sinibí piréami níima. Chopi Riosi arigá ne sinibí niráa, ne wabé kastigo 'yama.
Jesusi ra'íchali echo'ná Samáriachi bitéami mukí yuwaA'lí echi jaré Bariseo anilíwami binériami ma námali mapu echi Walubela Jesusi ne wabé simírami wikabé binéraga pagoli, ayénachó námali mapu echi Juani ketasi 'me wikabé binéraga pagoli echi pagótami.
A'lí Jesusi Binói ketasi pagoli, chopi echi jaré makói miná okuá mapu Binói binérali, aboni wikabé pagoli.
A'lí mapalí Jesusi je'ná jerigá machisáa, echalí Binói echo'ná Juréachi anilíwachi kawírali jonsa ku simisáa, echo'ná Galileáchi anilíwachi kawírali ku simili.
Echalí echo'ná buwichí ináraga, arigá 'wérali níili mapu echo'ná Samáriachi anilíwachi kawírali simírama.
Echalí rawé Jesusi nawali echo'ná biléana walúlachi echo'ná Samáriachi anilíwachi kawírali nirúami, mapo'ná Sikárachi anilíwachi níili. A'lí echo'ná mulipi níili echi kawí pátami mapu echi Jakobo 'yali binói kepu raná, echi José riwéami.
Echo'ná nirúali biléana jótami, wabé rokóami, mapo'na manili ba'wí, mapu echi Jakobo ki'yá chabénala niwali. Echalí rawé Jesusi echo'ná buwichí ináraga, ma we risisáa, echo'ná mulipi jótachi asíbali. A'lí ma nasipa rawé níili.
Echalí bilé mukí echo'ná Samáriachi bitéami echo'ná nawali, ba'wí túmiya, echi mapu Jesusi jeanigá tánali: Pe risénsia, tamí pée ta ba'wí 'ya mápuni bajima.
Mapujiti echi jaré mapu Jesusi binérali echo'ná walúlachi 'yénali, ko'wáami ralayá.
A'lí echi mukí echo'ná Samáriachi bitéami jeaneli: ¿Churékula mi tamí tani ba'wí bajíwami, mapujítimi Mujé Juríosi pagótami ju? A'lí nijeni jena'í Samáriachi bitéami ju. Echirigá aneli mapujiti echi Juríosi pagóami ketasi nakili echo'ná Samáriachi piréami pagótami yuwa.
A'lí Jesusi ku nijéwaga jeaneli: Ayénami machisáagá mapurigá Riosi galabé nijá, ayénachómi machisáagá chigá ju Nijé mapu nimí jeané: Tamí 'ya ba'wí mápuni bajima, echalí ne bichíwali mujemi tamí tánami, a'lí Nijé ayena nimí 'yama echi sinibí bitélowami ba'wí.
A'lí echi mukí jeaneli: Keni walúlawa, Mujé ketasi te mápumi jiti tuma ba'wí, mapujiti jena'í jochi ne wabé rokóami ju. Mujé, ¿kúmimi niwa echi sinibí bitélowami ba'wí?
Echi ki'yá bitéami Jakobo mapu tamujé tamí 'yali je'ná jótami, mapurigá tamujé onolá níili. Binói jena'í bajili, echi jaré binói kúchuwala ayénachó, binói pugula wáasi ayénachó. ¿Mujecha ne simírami walubela ju ketasi mapurigá echi binói?
A'lí Jesusi ku nijéwaga jeaneli: Mapuyíripi je'ná ba'wí bajisa, auchecho siné ku balámama.
Chopi si'néami mapu ikí bajiko mapu Nijé nijima ba'wí, abóniko sinibí ketasi auché siné balámama; chopi echi ba'wí mapu Nijé nijima, pachana aboni yuwa machínama mapurigá biléana bajichi niráa, ayénachó echi jaré mapu bajiko echi ba'wí, sinibí niráa piréami níima.
A'lí echi mukí jeaneli: Keni walúlawa, perikó tamí 'ya echi ba'wí, mapurigani ma ketasi siné balámama, mapurigani ayénachó nirapé auché siné jena'í inama ba'wí tuya.
A'lí Jesusi jeaneli: Simigá bayémisa kemi kuná, kiná simasi.
A'lí echi mukí ku nijéwaga jeaneli: Nijé ketásini kuné. A'lí Jesusi jeaneli: Ne galá mi bichíwaga anili mápumi ketasi kuné,
mapujiti mi malí rijói kunéami níili. A'lí echi rijói mápumi jipi kuné, échiko ne bichíwali ketasi mujé kunala ju. Echirigami ne bichíwaga anili.
Echi jaré ki'yá piréami mapu tamujé 'wénawala 'wénala níili, aboni jena'í ripá rabó chokoba jaga Riosi yuwa ra'íchali, chopi 'yemi Juríosi pagótami aní mapu echo'ná Jerusalémachi chopi ju mapo'ná chokoba jaga Riosi yuwa ra'ichabo.
A'lí Jesusi jeaneli: Mukí, tamí galá bichiwi mapu pe minana ketasi 'wérali níima mapu 'yémitamo munabo jena'í ripá rabó, nirapé máputamo simabo echo'ná Jerusalémachi mapurigátamo waminabi walubéraga anebo echi Onorúami.
'Yemi Samáriachi piréami wétamo nakí máputamo chokoba jaga o'wikebo Riosi, chópitamo ketasi machí Riosi. A'lí tamujé Juríosi pagótami ne bichíwagata o'wiké Riosi, mapujitita tamujé ne galá machí Binói. A'lí Nijé mápuni echi pagótami ku wikáwiami ju, ayénachóni Juríosi pagótami ju.
Ma ke 'me ayó echirigátamo ne bichíwaga walubéraga anebo Riosi, mapujiti jipi ma nawali tétali mapalí si'néami mapu ikí ne bichíwaga walubéraga anema echi Onorúami, aboni echirigá ne galá bichíiga sulachí niráa, waminabi walubéraga anema Binói. A'lí Riosi Onorúami we nakí mapu echi pagótami echirigá galá bichíiga waminabi walubéraga anema Binói niráa.
Riosi chopi Iwigá niráa ju. A'lí echi jaré mapu ikí waminabi walubéraga anema Riosi, arigá 'wérali ju mapu aboni galá bichíiga, sulachí niráa, echirigá waminabi walubéraga anema.
A'lí echi mukí jeaneli: Ayénani galá machí mapu echi Mesíasi anilíwami nawama, echi mapu Cristo anilíwami ju. Mapalí Binói ma nawasa, tamujé tamí suwaba namuti ne galá ruyema.
A'lí Jesusi jeaneli: Nijé Binói echi Cristo ju, mapu nimí yuwa ra'icha.
Echalí we yáati sili echi jaré mapu Jesusi binérali. A'lí aboni we 'néniga 'nátali mapujiti Binói echi bilé mukí yuwa ra'icha asali, chopi arigá tarapé wesi rukueli mapu piri rukueli Binói. Ni bilé wesi rukueli mapu churigá Binói ra'íchali echi bilé mukí yuwa.
A'lí echi mukí echo'ná ariwesa binói sikolíwala, we yámiti echo'ná walúlachi simisáa, ruyeli echo'ná piréami pagótami, jeanigá:
Kiná simíbaga, 'nesi bilé Rijói, echi mapu ne suwaba tamí aneli mapurigá nijeni olali chabé chokichí jonsa. ¿Kecha je'ná níimaré echi Cristo anilíwami?
A'lí echi si'néami pagótami echo'ná walúlachi jonsa simasa, echo'ná sili mapo'ná Jesusi asali.
A'lí mapuyénasí echi mukí bayémiya simili echo'ná piréami pagótami, echi jaré mapu Jesusi binérali jeaneli: Binériami, ¡Ma ko'wá!
A'lí Binói jeaneli: Nijeni niwa bilé ko'wáami mápuni ayena ko'wá, echi mapu 'yémitamo ketasi machí.
A'lí echi jaré mapu Binói binérali a'nagupi jeanigá rukueli: ¿Acha jaré páliré mapu Binói ko'mea?
A'lí Jesusi jeaneli: 'Yémitamo chopi we ko'nali echi ko'wáami; chopi echi Walubela Riosi tamí júuli jena'í wichimóbachi, Binói nóchala olánala, ayénachó Nijeni chopi ne wabé simírami olánali mapurigá Binói tamí nulé. Echijítini ma ketasi ko'nali jipi.
'Yémitamo we aní mapu abijí naó michá ju mapuyena ma sebama 'wíwachi, mapalita we nochabo, chopi Nijeni 'yemi mi ané mapu jipi ma sébali Riosi níwala 'wíwachi rawé. Jipi we yáati galá níima we nochasa, Riosi nóchala olayá, mapujiti jipi rawé jaré pagótami arigá galá bichíima, átamo galá nawisásagá Riosi Ra'íchala. Echirigátamo we napabubo echi jaré pagótami Riosi yuwa, mapurigá echi 'wíami we napabú echi sunú.
A'lí si'néami mapu ikí echirigá Riosi nóchala ologá 'wiko, ne galá ku natétarami níima, mapujiti we napabuma echi pagótami Riosi yuwa mapurigá aboni sinibí piréami níima. Echirigá echi mapu ichako ne wabé kanílama. A'lí echi mapu 'wiko ayénachó ne wabé kanílama.
Mapujiti je'ná jerigá ne bichíwali anirúami ju. Bilé rijói chopi we ichá echi talí, a'lí auché bilé si'nú rijói chopi we 'wima echi raká.
Nijeni 'yemi mi 'wínala niráa júuli echo'ná mapo'ná 'yémitamo ketasi ichali, chopi auché jaré we nóchali Riosi Ra'ichala nawésiya. A'lí 'yémitamo we kaníli mapujítitamo ritiwá mapurigá echi jaré pagótami ma galá bichíili.
A'lí echo'na Samáriachi anilíwachi piréami, wikabé bichíili echi Jesusi jiti, mapujiti echi mukí jeanigá nawésali: Echi Jesusi ne suwaba tamí aneli mapurigani olali chabé chokichí jonsa.
A'lí echo'ná Samáriachi piréami pagótami echo'ná Jesusi yuwa sigá, tániga aneli mapu Binói echo'ná aboni yuwa ripima. A'lí Jesusi echo'ná ripili osá rawé.
A'lí auché jaré wikabé echo'ná Samáriachi piréami galá bichíili mapalí galá námali mapurigá Jesusi Binói nawésaga anili.
Echalí si'néami aboni jeaneli echi mukí: Jípita ma ne galá bichíili echi Jesusi niráa. Chabé bachánala tamujeta bichíili mapujiti mujemi tamujé tamí nawésali echi Binói jiti rugá, chopi pe wakiná bukulínala tamujeta waminabi galá bichíili mapujiti tamujé aboni ma galá kipuli mapurigá Binói Jesusi anili. Jípita ma galá ne bichíwali machí mapu je'ná Jesusi echi Walubela Cristo anilíwami ju, echi mapu galá ku Wikáwami ju jena'í wichimóbachi piréami pagótami chati olalila.
Jesusi ku sa'wali bilé towíPe wakinánokuá okuá chi'ligá Jesusi ma ku simili echo'ná Samáriachi anilíwachi jonsa, echo'ná Galiléachi anilíwachi kawírali ku simináliya.
Echalí ku simili Jesusi echo'ná Galiléachi mapujiti Jesusi Binói jeanili mapu ke wesi walula Riosi jiti nawésami we kalékawami ju binói kawíwalachi piréami pagótami jiti.
Chopi mapalí Jesusi ku nawali echo'ná Galiléachi anilíwachi kawírali, echalí echo'ná piréami pagótami arigá galá nareli echi Binói, mapujiti aboni chabénala riwali suwaba mapu ikí Jesusi wabé omériga olali echo'ná Jerusalémachi echalí mapalí echi jaré Juríosi pagótami omowábiya ko'yali echi jaré kúuchi bo'wá. Echalí omowálawachi echi jaré Galiléachi piréami ayénachó omowábiya 'yénali echo'ná Jerusalémachi.
Echalí Jesusi auchecho siné ku nawali echo'ná Kanachi anilíwachi, echo'ná Galiléachi anilíwachi kawírali, mapo'ná chabénala Binói echi ba'wí niwali mapurigá uva anilíwami ba'wila niráa. A'lí echo'ná Kapernaúmachi anilíwachi asali bilé rijói mapu ku'wíriami níili echo'ná nuráami walula silíami yuwa. Echalí echi rijói ranala towí ne wabé nayúami bu'wili.
A'lí mapalí echi rijói machili mapu echi Jesusi ma ku nawali echo'ná Galiléachi anilíwachi kawírali, echo'ná Juréachi anilíwachi kawírali jonsa simisá, echalí binói 'némiya simili. A'lí risúu anigá tali mapurigá Jesusi ri'lé Kapernaúmachi echo'ná binói bitélachi simigá, galá ku sa'wama binói ranala towí, mapujiti ma ne mulubé mukumea riwéali.
Echalí Jesusi jeaneli: 'Yémitamo ketasi nakí tamí bichíinala, átamo ketasi bachá riwisáagá mapurigá nijeni wabé omerigá olá, mapurigá ke wesi auché jaré omero olayá.
Chopi Jesusi ku nijéwaga jeaneli: ¡Ma ku simigá echo'ná mujé bitélachi, mapujiti mujé ranala ma ku sa'wili! Echalí echi rijói galá bichíiga mapurigá Jesusi aneli, ma ku simili.
Ba'alínala rawé mapalí echi rijói ma ne mulubé ku nawama riwéali echo'ná binói bitélachi, echalí echi jaré binói piónawala natipábiya simasa jeaneli: ¡Mujé ranala ma ku sa'wili!
Echalí echi rijói rukueli jeanigá: ¿Chuyénako jonsa chótali ku sa'wiyá nijé ranala? Echalí aboni jeaneli: Rapako, pe bukulí alíwachi ku sa'wili.
A'lí echi rijói onorúami 'nátaga machili mapu echiyénako níili mapalí Jesusi jeaneli: ¡Mujé ranala ma ku sa'wili! Echalí binói we yáati galá bichíili echi Jesusi niráa, ne si'néami echo'ná binói bitélachi piréami ayénachó.
Echalí rawé mapalí Jesusi echirigá ku simili echo'ná Juréachi jonsa, Binói je'ná jerigá olali mapalí Binói ku nawali echo'ná Galiléachi. Echalí je'ná jerigá olá osá sérali mapurigá Jesusi echirigá wabé omériga olali echo'ná Galiléachi mapurigá ke wesi auché jaré omérali olayá.
Jesusi ku sa'wali bilé rijói ke akáanami echo'ná Betéstachi bitéamiEchalí pe wakinánokuá echi jaré Juríosi pagótami omáwala níili. Echijiti Jesusi ku simili echo'ná ripáami Jerusalémachi.
A'lí echo'ná walúlachi ne mulubé echo'ná yéwachi mapo'ná sinibí siméraga mo'wálati wikabé bo'wá, echo'ná nirúali biléana walú jótachi mapo'ná manili ba'wí. Echo'ná echi Ebreo ra'íchala niráa Betéstachi anilíwachi níili, ayénachó echo'ná noligá nirúali maríana kayáaga uchuchárami
mapo'ná sinibí echo'ná ri'lé pachá bitili wikabé nayúkami. Jaré ké machíliami níili; auché jaré ke 'agáanami níili; auché jaré ke omériami níili muchísiya; chopi si'néamika echirigá buwigá bitili mapu chu yénako ke sayiná nokomea echi ba'wí.
Mapujiti pe sinéami káachi bilé walula Riosi kapitánawala echo'ná jótachi nawagá we nokeli echi ba'wí. A'lí ma nokáachi echi ba'wí, echalí echi mapuyíripi bilé nayúami bachá niráa rikíinako echo'ná ba'wírali, échiko we yáati ma galá ku sa'wíami níili mapu chuyíripi nayulí jiti nayúami níiliko.
Echo'ná bu'wili bilé rijói echi mapu baisá makói miná osá naó bamíbali jonsa ke akáanami níili.
Mapalí Jesusi riwali echi rijói echo'ná bu'wíami, ma galá machigá mapu wi'libé bamíbali echirigá ke akáanami niráa níilo, echalí Binói rukueli jeanigá: ¿Áchami nakí mápumi ku galá akáanami níima?
Echalí echi rijói ke akáanami ku nijéwaga jeaneli: Keni walubélawa, ke wesi ne mapu tamí bachama echo'ná pachana ba'wírali, mapalí ma nokuá echi ba'wí. Sinibí nijeni chopi nakili bachá bakináliya, chopi auché bilé arigá bachá bakí.
Echalí Jesusi jeaneli: ¡Wiliska, ku chapigá kemi perí ma ku simigá!
Echalí we yáati echi rijói ma galá ku akáanami niwálati. A'lí binói ku chapigá kepu perí, ma ku simili. Chopi echalí rawé, isábawachi rawé níili.
Echijiti echi jaré Juríosi pagótami jeaneli echi rijói mapu ma ku akáanami niwálati: Jipi, isábawachi rawé ju. ¡Ketasi risensia ju mápumi echirigá tomea kemi perí!
Chopi echi rijói ku nijéwaga jeaneli: Echi rijói mapu tamí galá ku akáanami niwali, échiko tamí jeaneli: ¡Ku chapigá kemi perí, ma ku simigá!
Echalí echi jaré Juríosi rukueli jeanigá: ¿Chigá ju echi mapu mi jeaneli: Ku chapigá kemi perí, ma ku simigá?
Chopi echi rijói mapu ku galá akáanami niwálati ketasi machili chu riwéami níilo Jesusi, mapujiti echo'ná 'yénali wikabé pagótami. Echijiti Jesusi we yáati waná simili.
Pée wilibeko, echo'ná walubé Juríosi ri'obáwalachi, Jesusi auchecho siné riwisá echi rijói, echalí jeaneli: ¡Nibí, jípimi ma galá ku akáanami jumi! ¡Ketasi auché siné chati olá, mapurigami ketasi auché simírami risúu ikimea, ketasi mapurigá chabénala bachá!
Echalí echi rijói ku simigá ruyeli echi jaré Juríosi pagótami mapu Jesusi níilo echi mapu galá ku akáanami niwali.
Je'ná jiti echi jaré Juríosi pagótami wabé kichiga a'najátaga mi'lináali echi Walubela Jesusi mapujiti Binói ku sa'wali echi rijói mapalí isábawachi rawé níili.
Chopi Jesusi jeaneli: Keni Onó jipi isábawachi rawé 'wérali olá. Nijeni ayénachó 'wérali olá jipi isábawachi rawé.
Echijiti echi jaré Juríosi pagótami waminabi wabé mi'lináali echi Jesusi, mapujiti Binói ketasi nijéwaga olali mapurigá echi jaré Juríosi pagótami nulérami níili olánala sinibí isábawachi rawé; ayénachó aboni mi'lináali mapujiti Jesusi Binói anili mapu Binói achigó yiri níili Riosi yuwa, mapujiti Jesusi jeanili: ¡Echi Walubela Riosi nijé Onolá ju!
Riosi Ranala ne wabé Walubela juA'lí Jesusi jeaneli: Ne bichíwali Nijé 'yemi nimí jeané: Nijé ju Riosi Ranala, chopi Nijeni ketasi biyiri omero olayá, Nijé Binói chopi niráa. Chópini olá mápuni ritiwá echirigá oláachi Riosi Onorúami. Ne suwaba mapurigá Onorúami olá, echirigá Nijeni ayénachó olá, mapujíti Nijeni Riosi Ranala ju.
Riosi Onorúami wabé tamí galé. Nijeni bilepi Riosi Ranala ju. A'lí Riosi Onorúami tamí riwiri ne suwaba mapu ikí Binói olá, chopi pée waminánomí Onorúami tamí riwírama mapurigá Binói waminabi ne wabé simírami omériga olama, mapurigá 'yémitamo ma echirigá riwisáa ne wabé simírami kami nílika ikigá 'natábotamo.
Mapujiti achigórigá mapurigá echi Onorúami ku o'wíntaga ku akami niwá echi jaré suwíami, echirigá ayénachó Nijeni sinibí piréami niráa niwá si'néami mapu ikí Nijeni nakí echirigá niwayá, mapujiti Nijé bilepi ju Riosi Ranala.
A'lí Onorúami ketasi nulá mapu echi pagótami waminá kastigo 'yárami níima; chopi Binói tamí 'yali mapurigá Nijé Binói nulama kastigo 'yánala echi jaré chati oláami pagótami mapujiti Nijeni bilepi Riosi Ranala ju.
Onorúami tamí echirigá 'yali mapurigá ne si'néami pagótami tamí walubéraga anema, achigórigá mapurigá aboni walubéraga ané Riosi Onorúami. Echi jaré mapu ikí ketasi tamí walubéraga aneko, abóniko ketasi cho walubéraga ané Riosi Onorúami, mapujiti Nijeni bilepi Riosi Ranala ju. A'lí Onorúami tamí júuli jena'í wichimóbachi.
Echalí Jesusi waminabi jeanili: Ne bichíwali 'yemi nimí jeané: Si'néami echi jaré mapu ikí nijéwaga olako mapurigá Nijeni aní, echi jaré mapu ayénachó galá bichíiko echi Onorúami mapu tamí júuli jena'í wichimóbachi, abóniko ma sinibí piréami ju. A'lí aboni ke siné kastigo 'yárami níima, mapujiti aboni ma ku wikawárami ju. A'lí aboni ma ketasi suwíami niráa níima, chopi sinibí niráa pirélama.
Mapujiti Riosi Onorúami Binói wabé omérami ju iwítiya echi pagótami, ayénachó Onorúami tamí 'yali mapurigá Nijeni galá omérama sinibí piréami niráa niwayá echi jaré pagótami, mapujítini bilepi ju Riosi Ranala.
Ayénachó Onorúami tamí nuleli mapurigani justicia olíima echi jaré pagótami mapujiti Binói tamí wilali mapurigá Ku'wíriami niráa.
Ketasi majaga 'natasi je'ná jiti, mapujiti pe waminánomí sebama tétali mapalí ne si'néami echi jaré suwíami tamí námama ra'íchachi.
Echalí ne si'néami echi jaré suwíami ku o'wínaga buyáma echo'ná chu'wechi jonsa. A'lí echi jaré mapu ikí galá oláliko, abóniko ku o'wínama mapurigá aboni sinibí pirélama Riosi yuwa, chopi echi auché jaré mapu ikí chati oláliko, aboniko ku o'wínama mapurigá aboni sinibí niráa kastigo 'yárami níima.
Echi Jesusi ne bichíwali Walubela juEchalí Jesusi waminabi jeanili: Nijeni ketasi biyiri omero 'wérali olayá Nijé Binói niráa; chopi Nijeni sinibí justicia olá mapurigá Onorúami tamí nulé. A'lí Nijeni ne bichíwali olá justicia mapujiti Nijeni ketasi olá mapurigá Nijé Binói nakí, chópini sinibí olá mapurigá Onorúami nakí, echi mapu tamí júuli jena'í wichimóbachi.
A Nijé Binói bi'nélipi jeanisáagá: ¡Nijeni bilepi Riosi Ranala ju! Echalí echi jaré pagótami ketasi bichíima mapurigá Nijeni aní.
Chopi auché Bilé nilú mapu tamí jiti nawesa jeanigá mapu Nijeni bilepi Riosi Ranala ju. A'lí Nijeni galá machí mapu Échiko ne bichíwaga nawesa tamí jiti, mapalí Binói ne bichíwaga aní mapu Nijeni bilepi Riosi Ranala ju.
'Yémitamo jaré júuli echi Juani rukuénala. Echalí echi Juani ne bichíwali niráa nawésali tamí jiti.
Chopi Nijeni ketasi newalé mapurigá jaré rijói tamí jiti nawesa jeanigá mapu Nijeni bilepi Riosi Ranala ju. Arigá Nijeni nakí máputamo bichíibo mapurigá echi Juani tamí jiti nawésali, mapurigátamo galá ku wikawárami níibo.
Echi Juani ne bichíwali nawésali tamí jiti. Echijiti binói mapurigá bilé namuti walú rajáami niráa níili mapu galá ratábaga rajá echo'ná rokowárali. A'lí 'yémitamo pe téeli niráa we kaníliga kipuli mapurigá echi Juani nawésali.
Echi Juani ne bichíwali nawésali tamí jiti rugá mapu Nijeni bilepi Riosi Ranala ju; chopi echi jaré pagótami waminabi galá machíratami ju mapu Nijeni bilepi Riosi Ranala ju, mapujiti Nijeni wabé omériga olá mapurigá Onorúami tamí júuli olánala.
A'lí Onorúami mapu tamí júuli, Binói ayénachó tamí jiti nawésali; chopi 'yémitamo ke siné námali Onorúami ra'íchachi, nirapé chótamo riwali chu yíriko Binói.
Ayénachó 'yémitamo ketasi bichíili ne sulachí niráa mapurigá Onorúami tamí jiti nawésali, mapujiti 'yémitamo ketasi tamí bichíili. A'lí Onorúami Binói tamí júuli jena'í wichimóbachi.
Yémitamo wisabé niráa we galá 'neni Riosi Ra'íchala oselíwalachi, mapujítitamo mayé mapu átamo echirigá bichíisagá mapurigá osirúami ju, echalí 'yémitamo ne sinibí niráa piréami níibo Riosi yuwa. A'lí echo'ná Riosi Ra'íchala oselíwalachi ju mapo'ná ne bichíwali tamí jiti rugá osirúami ju.
A'lí 'yémitamo ketasi tamí bichíinali mapurigátamo echijiti ne sinibí piréami níibo.
Nijeni ketasi nakí mapurigá jena'í wichimóbachi piréami pagótami echirigá chopi animea mapu Nijeni we galabé rijói ju, mapujiti Nijeni ne bichíwali Riosi Ranala ju.
A'lí Nijeni galá machí 'yemi, ayénachóni galá machí máputamo ketasi ne sulachí niráa galé Riosi.
Nijeni nawali jena'í wichimóbachi mapujiti Nijé Onolá tamí júuli, chopi 'yémitamo ketasi tamí bichíili. A bilecho 'yemi yuwa nawásagá, binói chopi jeanigá mapu bilé walubela ju, echalítamo galá bichíibo echi binói.
¿Churigátamo omélabo galá tamí bichíiya? Mapujítitamo a'nagupi niráa o'wéala ané, chópitamo ketasi nakí mapurigá echi bilepi Walubela Riosi 'yemi mi ne bichíwali o'wéalama.
Ketasi mayesi mapu Nijeni 'yemi mi wi'nijima echo'ná bacháami Keni Onó yuwa. Echo'ná 'yémitamo chopi wi'nijírami níibo mapujítitamo ketasi bichíili mapurigá echi walula Moisesi osali, mapurigá osirúami ju echo'ná Riosi Ra'íchala oselíwalachi; chópitamo arigá aní máputamo wabé galá nijewa echi Moisesi.
Mapujiti a 'yémitamo galá bichíisagá mapurigá echi Moisesi osali, ayénachótamo tamí galá bichíibi, mapujiti echi Moisesi tamí jiti rugá osali.
Chopi átamo ketasi galá bichíisagá mapurigá echi Moisesi osali, ¿churigátamo bichíibo mapurigá Nijeni 'yemi mi ané?
Jesusi kowa malí mil rijói<TS3>(Mt. 14:13-21; Mr. 6:30-44; Lk. 9:10-17)Echalí ma je'ná jerigá anisáa, echi Jesusi echo'ná walú ba'wírali Galiléachi anilíwachi moba simíraga, ku simili echo'ná bo'ónala suwé. Echo'ná walú ba'wírali ayénachó Tibériachi anélati.
A'lí ne wikabé pagótami ayénachó jubá najátaga simíbali Jesusi yuwa, mapujiti aboni ma wisabé riwali mapurigá Jesusi wabé omériga olali mapurigá ke wesi auché jaré omero olayá, mapujiti Jesusi chopi chacheka ku sa'wali echi jaré nayúkami.
Echalí Jesusi simigá echo'ná biléana ripá rabó, echo'ná asíbali echi auché jaré yuwa mapu Binói binérali.
Echalí ma mulubé sébachi níili echi jaré Juríosi pagótami omáwala mapalí echi kúuchi bo'wá ko'wílati.
Echalí rawé Jesusi 'néniga riwali ne wikabé pagótami echo'ná Binói yuwa síami. Echalí Binói rukueli echi Jiripi jeanigá: ¿Kumicheta raliboa wikabé ko'wáami, mapurigá si'néami je'ná wikabé pagótami galá posama?
Chopi Jesusi echirigá rukueli mapu churigá aníla echi Jilipi, mapujiti Jesusi Binói galá machili mapurigá Binói olama.
Echalí echi Jiripi ku nijéwaga jeaneli: ¡Okuá kiento peso natéami ko'wáami ketasi sebama mapurigá ibili aboni pe kúuchi chapimea!
Jena'í atí bilé towí mapu malí kúuchi pani niwa, echi sebara anilíwami niwárami. Échiko ayénachó niwa okuá kúuchi rochí. ¡Chopi echikipi ko'wáami ketasi chirigá sebama mapurigá je'ná wikabé pagótami ko'mea!
Echalí Jesusi jeaneli: Jeanesi echi wikabé pagótami mapu ne si'néami jena'í galabé kasalátali muchíbama. A'lí echo'ná muchíbali wikabé malí mil rijói niráa.
Echalí Jesusi chapili echi jaré pani. A'lí ma natétara 'yasa Riosi, Binói 'yali echi jaré mapu Binói binérali mapurigá aboni nachútama echi auché jaré wikabé pagótami. Echalí we yáati echi malí kúuchi pani wikabé muweli. A'lí aboni nachútali echi wikabé pagótami echo'ná muchúami. Echalí echi Walubela Jesusi achigórigá olali echi okuá kúuchi rochí yuwa. A'lí echi wikabé pagótami ko'wali suwaba mapu ikí aboni nakili.
Mapalí echi wikabé pagótami ma galá posali, echalí Jesusi jeaneli echi jaré mapu Binói binérali: Ku napabusi echi kúuchi chi'wáami tibíami mapurigá tarapé namuti waminá ri'ichárama.
A'lí ma napabusa, aboni buchíili makói miná okuá walírali echi kúuchi chiwáami mapu tibili mapalí echi wikabé pagótami ma galá posaka ko'wali, mapalí Jesusi bachá 'yali ko'núliya echi malí kúuchi pani sebara niwárami.
A'lí ma riwisáa mapurigá Jesusi echirigá wabé omériga olali mapurigá ke wesi auché jaré omero olayá, echalí echi wikabé pagótami jeanili: ¡Ne bichíwali je'ná Jesusi echi Walubela Riosi jiti nawésami ju mapu nawama riwéali jena'í wichimóbachi!
Chopi Jesusi galá machili mapurigá aboni ne 'wérali tonáali, walula silíami niráa wilábiya, echijiti Binói auchecho siné, bi'neli niráa, waminá waná ripá rabó simili.
Jesusi echo'ná walú ba'wírali moba wirigá iyénali<TS3>(Mt. 14:22-27; Mr. 6:45-52)Chopi mapalí ma chónachi níili, echalí echi jaré mapu Jesusi binérali ku ri'lena simíbali echo'ná walú ba'wírali suwé.
A'lí aboni mo'wili echo'ná pachá biléana bárkochi ba'wichí moba iyénami. Echalí aboni chótali waminá bo'ómana simiba, echo'ná Kapernaúmachi anilíwachi. Echalí ma we chónachi níili, a'lí Jesusi ketasi cho ku nawali aboni yuwa.
Echalí chótali ne wabé iwéami ikayá, echijiti echi walubé ba'wí wabé apulali.
A'lí mapalí aboni ma mikabé sírali mapuyena malí kilómetro, usani kilómetro keremá, echalí aboni ke sayiná riwali echi Walubela Jesusi echo'ná walú ba'wírali moba inárami. A'lí Binói mulubéanali echo'ná bárkochi, chopi aboni ne wabé majali.
Echalí Jesusi jeaneli: Nijeni ju. ¡Ketasi majasi!
A'lí aboni wabé kaníliga narega, pachá bachali echo'ná bárkochi. Echalí ke sayiná echi barko ma nawali echo'ná suwé mapo'ná aboni sírali.
Echi jaré wikabé pagótami we amí echi JesusiBa'alínala rawé echi jaré wikabé pagótami abijí tibili echo'ná walú ba'wírali suwé mapo'ná Jesusi galá kóoli aboni. A'lí aboni galá machili mapurigá echi Walubela Jesusi ketasi así ku similo echi jaré yuwa mapu Binói binérali mapalí aboni ku simíbali echo'ná pachá echi bilepi bárkochi muchiga mapu echo'ná jonsa ku simili.
Chopi mapuyénasí echi jaré pagótami abijí buwigá tibili echo'ná suwé, echalí auché jaré barko, echo'ná Tibériachi jonsa simíbami, ma sébali echo'ná auché biléana pe waná suwé, mapo'ná mulipi níili echo'ná mapo'ná aboni bachánala ko'wali echi jaré pani, mapalí echi Walubela Jesusi ma natétara 'yali Riosi.
Echalí mapalí echi jaré pagótami riwali mapurigá echi Walubela Jesusi ketasi echo'ná asali, ayénachó mapurigá echi jaré mapu Jesusi binérali ketasi echo'ná muchili, echalí aboni mo'wili echo'ná pachá echi auché jaléana bárkochi. A'lí aboni echo'ná pachá muchiga ku simíbali echo'ná bo'ónala Kapernaúmachi anilíwachi, echi Jesusi ásiya.
Jesusi ju echi ko'wáami mapu sinibí piréami niwá echi jaré pagótamiA'lí ma riwisáa echi Walubela Jesusi echo'ná bo'ónala suwé, echalí aboni rukueli jeanigá: Binériami, ¿kilíbukomi nawali jena'ibi?
Chopi Jesusi jeaneli: Ne bichíwali 'yemi nimí ané máputamo chopi tamí amí mapujítitamo galá posaka ko'wali. 'Yémitamo ketasi tamí amí mapujítitamo galá machili mapurigá Nijeni wabé omériga olali, mapurigá ke wesi auché jaré omero olayá.
Ketasi chopi nochasi mapurigátamo mepo echi ko'wáami mapu arigá we yáati suwibama, chopi nochasi mapurigátamo mepo echi ko'wáami mapu sinibí niráa tibima, echi mapu 'yemi mi 'yama mapurigátamo sinibí pirélabo. Riosi tamí wilali mapurigá Ku'wíriami niráa. Nijeni 'yemi mi 'yama echi ko'wáami mapu sinibí tibima, mapujiti Riosi Onorúami echijiti tamí wilali.
Echalí aboni rukueli jeanigá: ¿Churigata ologá echirigá olabo suwaba mapurigá Riosi nakí máputa olabo?
Echalí Jesusi ku nijéwaga jeaneli: Echi Walubela Riosi chopi nakí máputamo je'ná jerigá olabo: Ne galá tamí bichíisi, mapujiti Riosi Binói tamí júuli jena'í wichimóbachi.
Echalí aboni rukueli jeanigá: ¿Pírimi karúmati omero ne wabé omériga olayá, mapurigá auché jaré ketasi omero olayá? Tamujé tamí riwiri, mapurigata galá riwisáa, echalí galata mi bichíibo. ¿Piri ju mápumi echirigá olá?
Tamujé pagótamawala ki'yá piréami galá ko'wali echi maná anilíwami ko'wáami echo'ná waná kawichí, mapurigá jerigá osirúami ju echo'ná Riosi Ra'íchala oselíwalachi: Riosi 'yali mapurigá aboni ko'mea echi ko'wáami mapu ripá riwigachi jonsa rikínali.
Echalí Jesusi ku nijéwaga jeaneli: Ne bichíwali Nijé 'yemi nimí jeané: Echi Moisesi ketasi níili mapu 'yemi mi 'yali echi ko'wáami echo'ná ripá riwigachi jonsa. Chopi echi keni Onó ju mapu 'yemi mi 'ya echi ne bichíwali ko'wáami echo'ná ripá riwigachi jonsa.
Mapujiti echi ko'wáami mapu Riosi nijá, echi ju mapu ma rikínali ripá riwigachi jonsa. Echi ju mapu galá 'ya mapu jena'í wichimóbachi piréami pagótami sinibí pirélama.
Echalí aboni jeaneli: ¡Walubela, sinibí tamujé tamí 'ya echi ko'wáami!
Chopi Jesusi jeaneli: Nijé Binói ju echi ko'wáami mápuni nijá mapurigá echi pagótami sinibí pirélama. Si'néami mapu ikí tamí yuwa siko, tarapé siné 'lochema. Si'néami mapu ikí tamí bichíiko, tarapé siné balámama.
Chopi mapurigá Nijeni ma 'yemi mi aneli, 'yemi ayénatamo tamí riwali, chópitamo arigá ketasi tamí bichíili.
Ne si'néami echi jaré mapu ikí Onorúami tamí 'yali, aboni arigá tamí yuwa simea. A'lí ke wesi ku machí a'wámani echi jaré mapu ikí tamí yuwa siko.
A'lí Onorúami, mapu tamí júuli, je'ná jerigá nakí: Mapu Nijeni ke wesi wikiyama echi jaré mapu Binói tamí 'yali, chopi mapurigá Nijeni ne si'néami ku o'wíntama echalí ne jubá rawé.
Echi Onorúami mapu tamí júuli, je'ná jerigá nakí: Mapu ne si'néami mapu ikí tamí 'néniga bichíiko ne sinibí piréami níima, mapujiti Nijeni bilepi Riosi Ranala ju. A'lí Nijeni ku o'wíntama aboni echalí ne jubá rawé.
Echalí echi jaré Juríosi pagótami chótali kichiga ra'icha, echi Jesusi sayéraga, mapujiti Binói jeanili: Nijé Binói ju echi ko'wáami, echi mapu ripá riwigachi jonsa rikínali.
Echalí aboni a'nagupi ra'íchaga jeanili: ¿Kecha je'ná ju Jesusi, echi José ranara? Tamujeta galá machí binói onolá, binói iyela ayénachó. ¿Churikória echaní mapu binói rikínali echo'ná ripá riwigachi jonsa?
Chopi Jesusi ku nijéwaga jeaneli: Ketasi echirigá ra'ichasi a'nagupi, tamí sayéraga.
Ke wesi omérama tamí bichiya, a echi Onorúami mapu tamí júuli ketasi galá bichírasagá aboni. A'lí echalí ne jubá rawé Nijeni ku o'wíntama si'néami mapu ikí galá tamí bichíiko.
Echo'ná Riosi Ra'íchala oselíwalachi osirúami ju mapurigá echi jaré Riosi jiti nawésami jerigá osali: Riosi si'néami 'yemi mi galá binérama. Echirigá ju mapu si'néami mapu ikí galá kipuga binéko mapurigá Onorúami binera, abóniko galá tamí bichíima.
Ketasi bichíwali ju mapu jaré ma riwali Onorúami; chopi Nijeni mápuni bilepi Riosi Ranala ju, mapu Riosi tamí júuli jena'í wichimóbachi, Nijeni ma galá riwali Onorúami.
Ne bichíwali 'yemi nimí jeané: Echi jaré mapu tamí bichíiko, abóniko ne sinibí piréami ju.
Nijé Binói ju echi ko'wáami mápuni nijá mapurigá echi pagótami sinibí pirélama.
Echi jaré ki'yá piréami 'yemi pagótamawala ko'wali echi maná anilíwami ko'wáami echo'ná biléana waná kawichí, chopi aboni arigá waminá suwili.
Chopi Nijeni 'yemi mi ra'ícha echi ko'wáami jiti rugá mapu ripá riwigachi jonsa rikínali, mapurigá echi jaré mapu ikí ko'wako echi ko'wáami ma ketasi suwimea.
Nijé Binói ju echi ko'wáami sinibí bitéami mapu rikínali echo'ná ripá riwigachi jonsa. Si'néami mapu ikí ko'wako je'ná ko'wáami ne sinibí niráa pirélama. A'lí echi ko'wáami mapu Nijeni nijá, Nijé Binói sapala chopi ju. Nijeni 'yama Nijé Binói sapala mapurigá jena'í wichimóbachi piréami pagótami sinibí pirélama.
Echalí echi jaré Juríosi pagótami a'nagupi rukueli jeanigá: ¿Churigá omérama je'ná rijói tamujé tamí ayá binói sapala mapurigata kopoa mapurigá ko'wáami niráa?
A'lí Jesusi jeaneli: Ne bichíwali Nijeni 'yemi mi jeané: A ketásitamo kosáagá Nijé sapala, ayénachó a ketásitamo bajísagá Nijé lalá, a'lí bichétamo ketasi sinibí piréami ju. Riosi tamí wilali mapurigá Ku'wíriami niráa.
Si'néami mapu ikí ko'wako Nijé sapala, echi jaré mapu ayénachó bajiko Nijé lalá, abóniko sinibí piréami ju. A'lí Nijeni ku o'wíntama aboni echalí ne jubá rawé.
Mapujiti Nijé sapala echi ne bichíwali ko'waami ju. A'lí Nijé lalá echi ne bichíwali bajíwami ju.
Si'néami mapu ikí ko'wako Nijé sapala, echi jaré mapu ayénachó bajiko Nijé lalá, abóniko sinibí tamí yuwa piré, ayénachó Nijeni sinibí aboni yuwa bité.
Riosi Onorúami, mapu tamí júuli jena'í wichimóbachi, sinibí bitéami ju. A'lí Nijeni sinibí bité Binói jiti. A'lí si'néami mapu ikí tamí ko'wako, abóniko ayénachó achigórigá sinibí pirélama tamí jiti.
Nijeni ra'icha echi ko'wáami jiti rugá mapu ripá riwigachi jonsa rikínali. Je'ná ko'wáami ketasi mapurigá echi maná anilíwami ko'wáami ju, echi mapu echi jaré 'yemi pagótamawala ki'yá piréami ko'wali, chopi aboni arigá waminá suwili. Jipi si'néami mapu ikí ko'wako je'ná ko'wáami, mapu ripá riwigachi jonsa rikínali, aboniko sinibí niráa pirélama.
Echi Walubela Jesusi je'ná jerigá binéraga nawésali echo'ná Kapernaúmachi mapalí echi jaré Juríosi pagótami napawili echo'ná aboni ri'obáwalachi.
Jesucristo Ra'íchala 'ya mapurigá echi pagótami ne sinibí pirélamaJe'ná jerigá námsa wikabé mapu Jesusi yuwa najátali a'nagupi jeaneli: We nóchali ju máputa echirigá bichíibo mapurigá Binói binera. Ke wesi omérama echirigá nijéwiya.
Echalí Jesusi Binói galá machili mapurigá aboni echijiti a'nagupi chílawaga ra'íchali. A'lí Binói rukueli jeanigá: ¿Wabéchatamo chati níili je'ná jiti mapurigá Nijeni 'yemi mi aneli?
¿Churigá bichétamo aniboa átamo tamí riwisáagá echo'ná ripá riwigachi ku moyénachi, mapo'nani bachá asali? Riosi tamí wilali mapurigá Ku'wíriami niráa.
Echi pagótami chopi sinibí pirélama Nijé Iwigala jiti. Aboni ketasi chirigá omérama sinibí piréliya aboni sapala jiti. Nijeni 'yemi mi ne bichíwaga aneli mapu churigátamo omérabo sinibí piréliya. A'lí átamo galá echirigá bichíisagá, 'yémitamo ne bichíwali sinibí pirélabo.
Chopi jaré 'yemi abijí ketasi cho bichíi. Echalí Jesusi echirigá aneli mapujiti chabé chokichí jonsa Binói galá machili chigá níili mapu ke bichíima; ayénachó Jesusi galá machili chigá jiti Binói waminá nijírami níima riwéali.
A'lí Jesusi waminabi jeaneli: Echijiti Nijeni 'yemi mi aneli mapu ke wesi omérama tamí bichíiya, a Onorúami ketasi echirigá bichíirasagá.
Echalí jonsa wikabé pagótami mapu Jesusi yuwa najátali ma waminá ku ariweli. A'lí aboni ma ketasi 'yénali Binói yuwa.
Echalí Jesusi rukueli echi jaré makói miná okuá binéami jeanigá: ¿'Yémi áchatamo ayénachó waná simánali tamí aliwesa?
Ayénachó tamujé ma galá bichíili Mujé niráa. Jípita galá machí mapu Mujemi ju echi Cristo anilíwami. Mujemi ju echi bilepi Riosi Ranala.
Echalí Jesusi ku nijéwaga jeaneli: Nijé Binói chapili 'yemi máputamo makói miná okuá ju. ¡Chopi arigá bilé rijói 'yemi we sití suléami ju mapurigá echi riablo niráa!
Chopi Jesusi echirigá ra'íchali echi Júrasi Jiskarioti riwéami rijói jiti rugá. Échiko auché bilé rijói, Simoni Jiskarioti riwéami, ranala níili. Echi Júrasi níili mapu waminá nijima riwéali echi Jesusi mapurigá Binói mi'lirúami níima. A'lí Jesusi Binói binérali echi Júrasi. Echi yuwa si'néami makói miná okuá niili mapu Jesusi binérali.
Echi jaré mapu Binói ritémawala niráa níili ketasi bichíili Jesusi niráaPe wakináokuá echi Walubela Jesusi iyénali echo'ná Galiléachi anilíwachi kawírali. Echalí Binói ketasi nakili inánara echo'ná Juréachi anilíwachi kawírali, mapujiti echo'ná piréami Juríosi pagotami ne wabé mi'lináali echi Binói.
Echalí ma ne mulubé sébachi níili echi jaré Juríosi pagótami omáwala mapalí rojuá sawala laka muchíwachi níili.
Echalí echi jaré Jesusi ritémawala jeaneli: Ketasi tibí jena'í Galiléachi, chopi echo'ná Juréachi simigá mapurigá echo'ná piréami pagótami mapu ikí galá bichíi mujé niráa ayénachó riwimea mapurigá mujemi olá.
Mapujiti a bilé rijói nakisáagá mapu binói galá machirúami níima echi auché jaré pagótami jiti, échiko sinibí ne machiná niráa olá suwaba namuti mapurigá echi auché jaré pagótami galá riwimea mapurigá binói olá. A mujemi ne bichíwali omérasagá olayá mapurigá ke wesi auché jaré pagótami omero olayá, echirigá olá ne machiná niráa, mapurigá ne si'néami pagótami galá riwimea mapurigami olá.
Echalí aboni echirigá aneli mapujiti aboni echi Jesusi ritémawala ke, arigá ketasi bichíili Binói niráa.
A'lí Jesusi jeaneli: Ke cho abijí séba Nijé tétala; chopi 'yémitamo sinibí olá mapu ikí 'yemi abónitamo nakí.
Jena'í wichimóbachi piréami pagótami ketasi omérama 'yemi mi kichiya, chopi aboni wabé tamí kichí mapujiti Nijeni ne bichíwaga nawesa aboni jiti rugá, mapu aboni wabé chati oláami ju.
Bachá simíbaga 'yemi echo'ná Jerusalémachi, mapujiti omowálawachi sébachi ju. Nijeni ketasi cho simea, mapujiti Nijé tétala ketasi cho seba.
A'lí ma je'ná jerigá anesa, echi Walubela Jesusi abijí tibili echo'ná Galiléachi anilíwachi kawírali.
Jesusi simili echo'ná Jerusalémachi mapalí omowálawachi sébachi níili mapalí sawá laka muchíwachi níiliChopi pe jubá mapalí echi jaré Jesusi ritémawala ma simíbali echo'ná Jerusalémachi echalí omowálawachi sébachi, echalí Jesusi ayénachó echo'ná simili; chopi Binói ketasi iyénali wikabé pagótami yuwa, echijiti ketasi machirúami níili mapurigá Binói echo'ná iyénali.
Echalí echi jaré Juríosi pagótami mapu ma echo'ná Jerusalémachi omawa muchili, aboni a'nagupi jeanigá we ali echi Jesusi: ¿Kumi 'nalí iyena echi rijói?
Echalí rawé echo'ná wikabé pagótami napawika muchúwachi jaré wikabé a'nagupi ra'íchali echi Walubela Jesusi jiti rugá. Jarecho jeanili: Echi Jesusi we galabé ju. A'lí auché jaré jeanili: Echi rijói ketasi galabé ju, chopi binói wabé 'yékaka nawésiami ju echi jaré pagótami.
Chopi echalí aboni ke wesi machiná niráa ra'íchali echi Walubela Jesusi jiti rugá, mapujiti si'néami we majali echi jaré o'wéala Juríosi.
A'lí ma nasipa sérali sunísiya echi omáwali mapalí echi Walubela Jesusi binéramiya bakili echo'ná pachá echi walubé Juríosi pagótami ri'obáwalachi.
Echalí echi jaré Juríosi pagótami wabé kilí kipuli mapalí echi Walubela Jesusi binéraga nawésali; ayénachó aboni we cha nílaga a'nagupi rukueli: ¿Churigá galá machí je'ná Rijói wikabé karúmati namuti, mapujiti Binói ke siné bineli mapurigá echi auché jaré wabé machíami sinibí we binela?
Chopi Jesusi ku nijéwaga jeaneli: Mapurigá Nijeni binela, ketasi Nijé níwala ju. Chopi Echi mapu tamí júuli jena'í wichimóbachi, Echi níwala ju.
A'lí a jaré nakisáagá echirigá olánala mapurigá Riosi nakí mapurigá echi pagótami olama, aboni galá machimea acha Riosi Binói tamí júuli echirigá binera echi pagótami, acha Nijé, binói chopi niráa, echirigá binérima kéremá.
Mapuyíripi rijói chopi ra'íchaga nawésako mapurigá binói nakí, échiko echirigá olá mapurigá binói walubéraga anérami níima echi auché jaré pagótami jiti. A'lí mapuyíripi rijói chopi nakiko mapu walubéraga anérami níima echi bilé mapu bachá náwali, échiko ne bichíwaga ra'íchami ju, ayénachó binói tarapé 'yékami ju.
Ne bichíwali ju mapu echi walula Moisesi 'yemi mi 'yali Riosi nulalila osirúami, chopi ke wesi 'yemi ne galá nijéwaga olali mapurigátamo nulérami níili. Jipi, ¿churékulátamo tamí mi'lináali?
Echalí echi jaré pagótami ku nijéwaga jeaneli: We chati riablo aliwala aliwéami jumi. ¿Chigá biché mi mi'lináali?
Echalí Jesusi jeaneli: Nijeni galabé ologá ku sa'wali bilé rijói echalí mapalí isábawachi rawé níili, echijiti si'néamitamo wabé si'wináriga 'nátali.
Chopi echi Moisesi 'yemi mi nuleli noligá sikirénala echi jaré kúuchi kúrowi 'yemi kúchala, a'lí bichétamo arigá noligá sikiré bilé táa towí mapalí isábawachi rawé ju. (Chopi echi Moisesi ketasi níili mapu bachá niráa echirigá olali, mapujiti echi auché jaré chabé ki'yánala piréami 'yemi pagótamawala bachá niráa echirigá olali.)
A'lí a 'yémitamo noligá sikirésagá bilé táa towí, mapalí isábawachi rawé ju, mapurigátamo echirigá suwaba galá nijéwaga olabo mapurigá Moisesi 'yemi mi osogá nuleli, ¿churékulátamo na'awa tamí yuwa mapujítini ne suwaba ku sa'wali bilé rijói mapalí isábawachi rawé níili?
Ketasi chuwé wi'nijisi auché jaré. Mapalí 'yémitamo chopi 'nátaga mayé mapu, siné káachi, aboni we chati olá; chopi galá machigá wi'nijisi mapalí 'yémitamo ne bichíwali galá machí mapurigá auché jaré chati olá.
Jesusi nawésaga aní mapu Binói julárami níili Riosi jitiEchalí jaré echo'ná Jerusalémachi piréami chótali a'nagupi rukuésiya jeanigá: ¿Kecha je'ná ju echi rijói mapu aya 'yénalati mi'liboya?
Jipi jena'í ne machiná niráa nawesa, chopi ke wesi chibi ané. ¿Acha níimilé mapu echi jaré o'wéala ne bichíwali mayé mapu je'ná rijói echi Cristo anilíwami ju?
Echalí Jesusi nawésaga binérali echi jaré pagótami echo'ná pachá echi walubé Juríosi pagótami ri'obáwalachi; chopi ma kipusa mapurigá aboni a'nagupi anili, echalí Binói o'weli ra'íchaga jeaneli: 'Yémitamo mayé máputamo galá tamí machí, ayénachótamo mayé máputamo galá machí mapu kúmini nalí okuá nawalo. A'lí bichétamo ketasi galá tamí machí, nirapétamo galá machí mapu kúmini nalí okuá nawali, mapujiti Nijeni ketasi olámiya nawali mapurigá Nijé Binói chopi nakí. Nijeni julárami níili jena'í wichimóbachi. A'lí Echi mapu tamí júuli ne bichíwali ju, chopi 'yémitamo ketasi machí Binói.
Chopi Nijeni galá machí Binói, mapujítini nawali echo'ná jonsa mapo'ná Binói atí. Ayénachó Binói tamí júuli.
Echalí echi jaré Juríosi pagótami chapináali bologá tonália echi Jesusi; chopi ke wesi chapili mapujiti ketasi cho sébali Binói tétala.
A'lí wikabé pagótami arigá bichíili Jesusi niráa. Echalí aboni jeanili: Je'ná Rijói ne bichíwali ju echi Cristo anilíwami, mapujiti Binói ne wabé omériga olá wikabé namuti, mapurigá auché jaré pagótami ketasi omelo olayá. A'lí echirigá olama riwéali echi Cristo anilíwami.
Echi jaré Bariseo anilíwami binériami júuli jaré kapitani echi Jesusi chapínalaEchalí echi jaré Bariseo anilíwami binériami galá námali mapurigá echi auché jaré pagótami anili, Jesusi jiti rugá. Echijiti echi jaré Bariseo, ayénachó echi jaré o'wéala sacerdote, si'néamika napawika katéwaga júuli jaré kapitani, echo'ná walubé Juríosi pagótami ri'obáwalachi jonsa, mapurigá aboni chapisá bologá tomea echi Walubela Jesusi.
A'lí echi Walubela Jesusi jeaneli: Pée téeli rawé chopi asiméani 'yemi yuwa. A'lí pée waminánomí Nijeni auchecho ku simea Echi yuwa mapu tamí júuli jena'í wichimóbachi.
Echalí 'yémitamo tamí abo, chópitamo ketasi tamí riwiboa, mapujiti 'yémitamo ketasi omélabo simiba echo'ná mapo'ná Nijeni asimea.
A'lí echi jaré Juríosi pagótami chótali a'nagupi niráa rukuée jeanigá: ¿Kumi siméaré je'ná, mapo'ná tamujeta ketasi riwiboa? ¿Acha echo'ná auché jaréana simea, echi auché jaré Juríosi pagótami yuwa, si'néami mapu ikí chijaga piré, echi auché jaré isena Griego anilíwami pagótami yuwa, mapurigá Binói nawésaga binérama echi auché jaré isena pagótami?
Tamujeta ketasi machí chu aniwáami ju mapurigá Binói tamujé tamí aneli jeanigá: 'Yémitamo tamí abo, chópitamo ketasi tamí riwiboa, mapujiti 'yémitamo ketasi omérabo simiba echo'ná mapo'ná Nijé asimea.
Jesusi nawésali echi sinibí bitéami ba'wí jiti rugáEchalí ne jubá rawé omowálawachi, ne wabé simírami walubéala omowálawachi rawé níili. Echalí rawé Jesusi wilísaga, o'weli ra'íchaga jeanili: A jaré 'yemi balámasagá, wakiná tamí yuwa simíbaga bajisi echi ba'wí mapu Nije nijá.
Mapujiti echo'ná Riosi Ra'íchala oselíwalachi tamí jiti rugá, jerigá osirúami ju: Si'néami mapu ikí tamí bichíiko, echo'ná pachana abónichi jonsa walubé simea ba'wí mapu Nijeni nijá, mapurigá wikanáami bakochi niráa, mapurigá si'néami mapu ikí bajima echi ba'wí, ne sinibí niráa pirélama.
A'lí je'ná jerigá anisá, Jesusi jerigá anináali mapu si'néami mapu ikí bichíima Binói niráa, galá nalema echi Wabé Galabé Riosi Iwigala echo'ná pachana aboni sulálachi niráa. Echalí rawé Jesusi echirigá anili mapujiti echi Wabé Galabé Riosi Iwigala echalí ketasi cho nawali jena'í wichimóbachi, mapujiti Binói Jesusi ketasi cho wabé walubélatami níili.
Jaré pagótami waná cho 'nátami níiliEchalí jaré echi pagótami echo'ná muchúami je'ná jerigá namsa jeanili: Je'ná Rijói ne bichíwali ju echi Riosi jiti nawésami mapu jena'í wichimóbachi nolínama riwéali.
Chopi auché jaré jeanili: ¡Je'ná Rijói echi Walubela Cristo anilíwami ju! Chopi auché jaré jeanili: Je'ná ketasi níimiré echi Cristo, mapujiti echi Cristo ketasi echo'ná Galiléachi bitéami níima.
Mapujiti echo'ná Riosi Ra'íchala oseríwalachi osirúami ju mapurigá echi Walubela Cristo bilé níima echi walula silíami Rabiri riwéami kúchala kúchuwala; ayénachó osirúami ju mapurigá echi Cristo echo'ná Belénchi ranarúami níima riwéali, mapo'ná echi Rabiri bitéali chabé ki'yá.
Echalí echi pagótami echirigá wikanáami 'nátaga, waminá rojuali, mapujiti aboni ketasi ne chópirigá bichíili echi Jesusi niráa.
Echalí jaré bologá tonáali echi Jesusi, chopi ke wesi echirigá olali.
Echi jaré o'wéala ketasi bichíili Jesusi niráaEchalí echi jaré kapitani mapu julárami níili echo'ná walubé Juríosi pagótami ri'obáwalachi jonsa, ma ku sili mapo'ná echi jaré Bariseo, echi jaré o'wéala sacerdote muchili. A'lí echi jaré o'wéaala jeanigá rukueli: ¿Churékulátamo ke wakiná pali echi Jesusi?
Echalí echi jaré kapitani ku nijéwaga jeaneli: ¡Ke wesi siné echirigá ra'íchali mapurigá echi Rijói ra'icha!
A'lí echi jaré Bariseo jeanigá rukueli: ¿Áchatamo ayénachó ariweli mapurigá echi Rijói 'yemi mi 'yékama?
¡Ke wesi tamujé o'wéalawala galá bichíili echi Jesusi niráa, nirapé wesi echi jaré Bariseo!
Chopi je'ná jaré pagótami mapu ketasi machiko mapurigá nulárami ju, abóniko wabé si'winárigá bichíiralati.
Echalí echi Nikoremo riwéami rijói, mapu chabénala rokogó niráa 'némiya simili echi Jesusi, échiko bilé níili echi jaré Bariseo echo'ná muchúami. A'lí echi Nikoremo jeaneli echi auché jaré:
Tamujé nulalila chopi jiti ketásita omérabo kastigo ayá bilé rijói mapalita ke cho bachá niráa galá rukuésagá, mapurigata galá machiboa mapu piri chati olalo binói.
Chopi echi auché jaré o'wéala ku nijéwaga jeaneli: ¿Áchami ayénachó echo'ná Galiléachi bitéami ju? ¡Ne galá machigá 'ne mapurigá osirúami ju echo'ná Riosi Ra'íchala oselíwalachi, mapujítimi riwimea mapu ke wesi o'wéala Riosi jiti nawésami echo'ná Galiléachi piréami níili!
Echi chati oláami mukíEchalí aboni ibili niráa ku bitichí simíbali.
Chopi Jesusi simili echo'ná ripá rabó Olíbochi anilíwachi.
A'lí ba'alínala rawé bi'yá chi'rásiachi Jesusi auchecho ku nawasa echo'ná Jerusalémachi, auchecho ku bakili echo'ná pachá walubé Juríosi pagótami ri'obáwalachi. Echalí si'néami pagótami mulubéanali Binói yuwa. A'lí Binói echo'ná asíbaga, chótali binériya aboni.
A'lí jaré nulalíwami binériami, jaré Bariseo yuwa, echo'ná pali bilé chati oláami mukí, echi mapu riwílati si'nú rijói yuwa kochíami. Echalí aboni echo'ná nasipa wilali echi mukí echi jaré echo'ná muchúami yuwa.
A'lí echi walula Moisesi tamujé tamí osogá nuleli máputa basibuka ko'wiboa echirigá chati oláami muguí, chopi Mujeru, ¿chumi aní?
Echalí aboni chopi echirigá rukueli mapujiti aboni nakili kipúnala mapu churigá echi Jesusi ku nijéwama riwéali, mapujiti aboni wabé wi'nijíinali echi Jesusi. A'lí Jesusi yólaga ri'lé wi'yérali osali Binói makúsawala jiti.
A'lí mapujiti aboni waminabi rukueli, echalí Jesusi ku wachí wilíbaga jeaneli: Mapuyíripi 'yemi máputamo ke bilé siné chati olali, échiko bachá basibuma echi mukí sayéraga.
Echalí Jesusi auchecho siné ku yólaga, auchecho ri'lé wi'yérali osali.
Chopi aboni wabé 'nátaga tibili mapurigá Jesusi aneli. Echijiti aboni ne wabé wi'nijírami niráa níili pachana aboni sulálachi niráa, mapujiti ibili we 'nátali mapurigá aboni ayénachó we chati oláami níili. Echalí aboni chótali ibíripi niráa ku buyásiya echo'ná pachá jonsa mapo'ná Jesusi asali. Echi jaré wabé ochérami ne bachá buyásali, echalí echi auché jaré ke 'me ochérami ayénachó ku buyásali, mapuyénasí echi Jesusi bi'neli tibili echi mukí yuwa, mapu ayena echo'ná tibili.
Echalí Jesusi ku wilísali. A'lí mapalí Binói chopi riwali echi mukí echo'ná wilíami, echalí Binói jeanigá rukueli: Mujé mukí, ¿kumi muchuwi echi jaré mapu mi wi'nijili? ¿Macha ke wesi néwalé mapu mi kastigo 'yánali?
A'lí echi mukí jeaneli: Keni Walubélawa, ke wesi ne mapu tamí kastigo 'yánali. Echalí Jesusi jeaneli: Nijeni ketasi cho mi kastigo 'yánali. Ma ku simigá echo'ná mujé bitélachi, chopi ketasi auché chati olá.
Jesusi galá machíraga olá jena'í wichimóbachi piréami pagótamiA'lí Jesusi auchecho siné ra'íchali echi pagótami. Echalí Binói jeaneli: Nijeni we galá machíraga olá jena'í wichimóbachi piréami pagótami. Si'néami mapu ikí olako mapurigá Nijeni aní, aboni machimea galabé ologá piréliya. A'lí aboni ketasi chuwé ologá pirélama mapurigá echi jaré pagótami mapu ketasi machí mapo'ná aboni 'yena, mapurigá echi jaré pagótami mapu we 'yena echo'ná rokowárali niráa.
Echalí echi jaré Bariseo anilíwami binériami jeaneli: Mujé Binói chopi ra'íchaga aní mápumi we omérami ju echirigá olayá, chopi ketasi bichíwali ju mapurigá mujé mi aní mujé binói jiti rugá.
A'lí Jesusi ku nijéwaga jeaneli: Ayena bichíwali ju mapurigá Nijeni anili mapu Nijeni galá machíraga olá echi pagótami, mapujiti Nijeni galá machí kúmini jonsa nawali; ayénachóni galá machí mapu kúmini simea, chopi 'yémitamo ketasi machí mapu kúmini jonsa nawalo, nirapétamo machí mapu kúmini siméarikó.
'Yémitamo chopi tamí wi'nijí mapurigá jena'í wichimóbachi piréami pagótami 'nátaga wi'nijí auché jaré. A'lí Nijé Binói ketasi wesi wi'nijí.
Chopi a Nijeni wi'nijísagá auché jaré, Nijeni ne bichíwali niráa wi'nijima, mapujiti Nijeni ketasi bi'neli niráa wi'nijima, chopi echi Onorúami mapu tamí júuli jena'í wichimóbachi, Échiko tamí yuwa, okuákáta napawika wi'nijibo.
Echalí Jesusi waminabi jeaneli: Echo'ná 'yemi nulalila oselíwalachi je'ná jerigá osirúami ju: Mapalí okuá rijói a'nawí chópirigá nawisásagá, echalí mapurigá aboni nawesa ne bichíwali ju.
Galá ju. Nijé Binói bichíwaga aní mapu Riosi Onorúami tamí júuli jena'í wichimóbachi. A'lí Onorúami auché Bilé ju mapu bichíwaga anili mapu Binói tamí júuli.
Echalí echi jaré Juríosi pagótami jeaneli: ¿Kumi atí Mujé Onolá? Chopi Jesusi ku nijéwaga jeaneli: 'Yémitamo ketasi tamí galá machí. Nirapétamo machí echi Nijé Onolá. Átamo tamí galá machisáagá, ayénachótamo machiboi echi Nijé Onolá.
Echalí Jesusi je'ná jerigá nawésaga aneli mapuyénasí Binói binérali echi jaré pagótami echo'ná pachá echi walubé Juríosi pagótami ri'obáwalachi, echo'ná bacháami mapo'ná wenomí muchuwálawachi níili; chopi ke wesi cho bulali mapujiti ketasi cho sébali Binói tétala.
Echo'ná mapo'ná Nijé simea, 'yemitamo ketasi omérabo écho'ná simibaA'lí Jesusi auchecho siné jeaneli: Mani ku simea. A'lí 'yémitamo tamí abo, chópitamo waminá suwiboa. A'lí bichétamo ketasi ku wikawárami níibo mapurigátamo chati olali. A'lí echo'ná mapo'ná Nijeni simea, 'yémitamo ketasi omérabo echo'ná simiba.
Echijiti echi jaré Juríosi pagótami a'nagupi rukueli jeanigá: ¿Acha mi'limea Binói niráa? Siné káachi Binói echijiti echaní mapu tamujé ketasi omérabo simiba echo'ná mapo'ná Binói simea.
Echalí Jesusi jeaneli: 'Yémitamo jena'í ri'lé piréami ju, chopi Nijeni echo'ná ripá riwigachi jonsa nawáami ju. 'Yémitamo chopi jena'í wichimóbachi piréami ju, chopi Nijeni ketasi sinibí niráa jena'í wichimóbachi bitéami níima.
Echijítini 'yemi mi echirigá aneli máputamo arigá waminá suwiboa, chópitamo ketasi ku wikawárami níibo mapurigátamo chati olali, mapujiti átamo ketasi bichíisagá mapu Nijé ne bichíwali ju echi bilepi Riosi Ranala, echalítamo arigá waminá suwiboa, chópitamo ketasi ku wikawárami níibo mapurigátamo chati olali.
Echalí echi jaré Juríosi pagótami jeanigá rukueli: Mujé, ¿chigá bichemi juko? Chopi Jesusi ku nijéwaga jeaneli: Mani 'yemi mi galá aneli chabé chokichí jonsa mapu chigani ju Nijé.
Abijini niwa wikabé namuti mápuni animea 'yemi jiti rugá; ayénachó Nijeni abijí 'yemi mi wi'nijima wikabé namuti jiti, chopi Echi mapu tamí júuli jena'í wichimóbachi ne bichíwaga aní. A'lí Nijeni chopi ané jena'í wichimóbachi piréami pagótami achigórigá mapurigá Nijeni námali aníami Echi mapu tamí júuli.
Chopi aboni ketasi machili mapu Jesusi ra'íchali echi Onorúami jiti rugá.
Echijiti Jesusi jeaneli: Nijeni wilárami níili mapurigá Ku'wíriami niráa, chopi mapalítamo tamí ripá uchabo, echalítamo galá machiboa mapu Nijé ne bichíwali ju echi Bilepi Riosi Ranala. Echalítamo ayénachó machiboa mapu Nijeni ketasi biyili olá Nijé Binói chopi niráa, chopi mapurigá Onorúami tamí binérali, echirigani ra'icha.
Mapujiti Echi mapu tamí júuli, sinibí tamí yuwa atí. Nijé Onolá ketasi tamí bi'neli ariweli, mapujiti Nijeni sinibí olá mapurigá Binói nakí, mapurigá Binói echijiti wabé kanílama.
A'lí mapalí Jesusi echirigá anili, ne wikabé echi jaré Juríosi pagótami galá bichíili Binói niráa.
Echi jaré Riosi kúchuwala, echi auché jaré chati oláami yuwaEchalí Jesusi jeaneli echi jaré Juríosi mapu galá bichíili Binói niráa: Átamo sinibí niráa galá bichíisagá mapurigá Nijeni 'yemi mi aneli, echalítamo ne bichíwali tamí yuwa binéami níibotamo.
Echalítamo machiboa echi ne bichíwali. A'lí mapalítamo galá machiboa echi ne bichíwali, echalítamo ma ku machí a'wátami niráa níibo, mapurigátamo ma ketasi waminabi nulékowami níibo pióntami niráa.
Echalí aboni ku nijéwaga jeaneli: Echi Abrami kúchala kúchuwala chopi juta. Ke wesi, ke siné tamujé tamí nuleli mapurigá pióntami niráa. ¿Churigámi tamujé tamí ané máputa ku machí a'wátami niráa níibo?
A'lí bilé pioni ketasi mapurigá echi kalíwami rijói ranala ju, chopi echi kalíwami rijói ranala sinibí bité echo'ná kalírali mapujiti échiko echo'ná kalírali bitéami rijói ranala ju.
A'lí Jesusi waminabi jeaneli: Nijé ne bichíwali bilepi Riosi Ranala ju. A'lí a Nijeni 'yemi mi ku'wírasagá mapurigá ma ketasi 'werali níima mapurigátamo waminabi chati olabo, echalítamo ne bichíwali ketasi waminabi nulérami níibo mapurigá echi riablo piónawala niráa.
Nijeni galá machí mapu 'yemi echi ki'yá bitéami Abrami kúchala kúchuwala jútamo, chopi 'yémitamo tamí mi'lináali mapujítitamo ketasi bichíili mapurigá Nijé 'yemi nimí aneli.
Nijé 'yemi nimí nawésaga ruyé mapurigá Keni Onó tamí 'nérali. A'lí 'yémitamo chopi olá mapurigá 'yemi onolá 'yemi mi aneli.
Echalí aboni ku nijéwaga jeaneli: Echi ki'yá bitéami Abrami chopi mapurigá tamujé onolá níili. A'lí Jesusi jeaneli: Átamo ne bichíwali mapurigá echi Abrami kúchala kúchuwala níisagá, a'lí bichétamo olabi mapurigá echi Abrami olali.
A'lí Nijeni chopi 'yemi nimí bichíwaga ruyeli mapurigá Riosi Binói tamí binérali, chopi 'yémitamo arigá tamí mi'lináali. ¡Echi Abrami ke siné echirigá chati olali!
¡'Yémitamo achigórigá olá mapurigá olá echi 'yemi onolá! Echalí aboni jeaneli: ¡Tamujeta bilepi niráa, echi Walubela Riosi chópita onée! Tamujeta ketasi ranarúami níili mapurigá bilé mukí ke kunéami bi'neli asagá raná.
Echalí Jesusi jeaneli: A echi Walubela Riosi ne bichíwali níisagá 'yemi onolá, echalí 'yémitamo galá tamí galebi, mapujiti Nijeni chopi nawali jena'í wichimóbachi mapujiti echi Walubela Riosi tamí júuli. Nijeni ketasi olámiya nawali mapurigá Nijé Binói chopi nakili, mapujiti Riosi Binói tamí júuli.
¿Churékulátamo ketasi omero machiyá mapurigá Nijeni 'yemi mi ané? Nijeni mayé máputamo ketasi omero echirigá machiyá mapujítitamo ketasi nakí nijéwiya mapurigá Nijeni 'yemi mi nawésaga aneli.
'Yémitamo onée echi riablo. A'lí 'yemi chopi echi riablo níwala jútamo, ayénachótamo chopi nakí olánala mapurigá binói nakí. A'lí echi riablo ne wabé nikówami níili ki'yá chokichí jonsa. A'lí binói ke siné bichíwaga olali, nibilé bichíwaga ra'ícha. A'lí mapalí echi riablo ne wabé 'yékaka ra'icha, binói chopi echirigá ra'icha mapujiti binói ne wabé 'yékami ju; ayénachó echi riablo ne chokila ju ne suwaba echi 'yékalawami.
Chopi mapujiti Nijeni ne bichíwaga ra'icha 'yémitamo ketasi tamí bichíi.
Nijeni ke siné chati olali. Echijiti ke wesi 'yemi galá omérama riwíliya mapurigá Nijeni chati oláami ju. A'lí ani ne bichíwaga anísaagá, ¿churékulátamo ke tamí bichíi?
Ne si'néami mapu ikí Riosi níwala pagótami juko, aboni we galá nakí námanala Riosi Ra'íchala; chopi 'yémitamo ketasi Riosi níwala pagótami ju. Echijiti 'yémitamo ketasi nakí námanala Riosi Ra'íchala.
Echi Walubela Jesucristo arigá sinibí níili mapalí echi ki'yá bitéami Abrami ke cho bitéaliEchalí echi jaré Juríosi pagótami ku nijéwaga jeaneli: Ayénata ne bichíwali anili mapalita anili mapu Mujemi chati oláami ju, mápumi echo'ná Samáriachi bitéami jumi, ayénachó mápumi wabé chati riablo aliwala aliwéami ju.
Echalí Jesusi ku nijéwaga jeaneli: Nijeni ketasi we chati riablo aliwala aliwéami ju. Chópini wabé walubélaga ané echi Nijé Onolá. A'lí 'yémitamo ketasi tamí walubélaga ané, chópitamo wabé sití ra'íchali tamí sayéraga.
A'lí Nijeni ketasi amí mapurigá echi pagótami tamí chopi walubéraga anema, chopi abilecho ju mapu we amí mapurigá Nijé Binói waminabi walubéraga anérami níima. A'lí Échiko ne bichíwali justicia olama.
Ne bichíwali 'yemi nimí jeané: ¡Si'néami mapu yíripi galá nijéwaga olako mapurigá Nijeni aní, abóniko ke siné suwimea!
Echalí echi jaré Juríosi pagótami jeaneli: ¡Jípita galá machí mápumi we chati riablo aliwala aliwéami jumi! Echi Abrami ma mukuli, ayénachó echi jaré Riosi jiti nawésami ma suwili, chopi mujemi echaní: ¡Mapu yíripi galá nijéwaga olako mapurigá Nijeni aní, abóniko ke siné suwimea!
¿Mujecha waminabi wabé walula ju, ketasi mapurigá echi Abrami echi mapu tamujé onolá niráa niili? A'lí echi Abrami ma mukuli, ayénachó echi jaré o'wéala Riosi jiti nawésami ma suwili. ¿Chigábichémi mayé mujé binói niráa?
Echalí Jesusi ku nijéwaga jeaneli: A Nijeni walubéraga anésagá Nijé Binói niráa, echalí ketasi ne bichíwali Walubela níima Nijé; chopi Nijé Onolá ju mapu tamí walubéraga ané. A'lí 'yémitamo aní mapu echi Binói 'yemi Riósawala ju.
Chopi 'yémitamo ketasi machí Nijé Onolá. A'lí Nijeni galá machí echi Binói, chopi a Nijeni anisáagá mapu Nijé ketasi machí echi Binói, echalí Nijeni ne wabé ikaléami níima, achigórigá mapurigá 'yemi niráa. A'lí Nijeni ne bichíwali galá machí echi Nijé Onolá, ayénachóni galá nijéwaga olá mapurigá Binói tamí ané.
Echi Abrami 'yemi Juríosi pagótami onolá niráa níili. Échiko ne wabé kaníili mapujiti Nijeni nawama riwéali jena'í wichimóbachi. Ki'yá bachánala echi Abrami galá bichíiga, arigá riwali echalí rawé mapalí Nijeni nawama riwéali jena'í wichimóbachi, echijiti binói ne wabé kaníili.
Echalí echi jaré Juríosi pagótami we yáati ku nijéwaga jeaneli echi Jesusi: Mujé tarapé cho malisa makói bamíbami ju. ¿Churikória jeanimi mapu Mujemi ayena riwali echi ki'yá bitéami Abrami?
Echalí Jesusi ku nijéwaga jeaneli: Ne bichíwali 'yemi nimí jeané: Chabé ki'yá mapalí echi Abrami ke cho bitéali, ne bachá Nijé a sinibí níili, mapujiti Nijeni sinibí bité.
Echalí aboni chapili rité mapujiti aboni nakili basibuka mi'lináliya echi Jesusi, chopi Binói ke ne ikigá waminá nolowili. A'lí mapo'ná aboni jali nasipa simíraga ku machínali echo'ná walubé Juríosi pagótami ri'obáwalachi jonsa.
Jesusi galá ku machíliami niwali bilé rijói mapu ke machíliami níili mapu jonsa ranálatiSiné rawé Jesusi echo'ná walúlachi iyénaga simírali echo'ná biléana mapo'ná Binói riwali bilé rijói mapu ke machíliami níili mapalí jonsa ranálati.
Echalí echi jaré mapu Jesusi binérali we rukueli jeanigá: Binériami, ¿churékula echirigá ke machíliami niráa ranálati je'ná rijói? ¿Acha níiliré mapujiti binói 'wénawala we chati olali? ¿Acha níili mapujiti binói chati oláliré omá?
Chopi Jesusi ku nijéwaga jeaneli: Ketasi echirigá ikili mapujiti binói 'wénawala chati oláami níili, nibilé cho mapujiti binói chati olaami níili; chopi echirigá ikili mapurigá jena'í wichimóbachi piréami pagótami galá riwíratami níima mapurigá Riosi wabé omérigá olama je'ná rijói yuwa.
Mapuyénasí abijí rawewa arigá 'wérali ju mapurigá Nijeni olama Binói nóchala olayá mapu tamí júuli jena'í wichimóbachi, mapujiti ke 'me ayó wabé rokowama mapalí ke wesi omérama waminabi nochásiya.
Echalí Jesusi ma je'ná jerigá anisáa, ri'lé wi'yérali kachípali. A'lí echi sa'liwá jiti wisogá niwali. Echalí Binói ucheli echi wisogá echo'ná echi ke machíliami rijói busílachi.
Echalí Jesusi jeaneli echi rijói ke machíliami: We yáati simigá echo'ná wi'lé jótachi Siloechi anilíwachi, mapo'ná juláramichi anilíwami ju. Echalí galá basigomi echo'ná maníami ba'wí jiti. A'lí echi ke machíliami echo'ná simigá galá basigoli. A'lí mapalí ku nawali echo'ná jonsa, binói galá ku machíliami níili.
Echalí echi auché jaré echo'ná piréami, ayénachó echi jaré mapu chabénala riwali mapu ke machíliami níilo, si'néamika a'nagupi rukueli jeanigá: ¿Kecha je'ná ju echi mapu chabé jonsa wenomí táa asali?
Echalí jaré jeanili: Ayena, echi ju. Chopi auché jarecho jerigá anili: Ketasi echi ju, chopi echi néchigo yiri ju. Echalí echi rijói binói jeanili: ¡Ayena nijeni ju!
Echalí aboni rukueli jeanigá: ¿Churigami galá ku machíili?
Echalí echi rijói mapu ke machíliami níili ku nijéwaga jeaneli: Echi Rijói mapu Jesusi riwéami ju pee taa wisogá, tamí ucheli busuchí. A'lí tamí jeaneli: Simigá echo'ná wi'lé jótachi Siloechi anilíwachi. Galá basigomi echo'ná maníami ba'wí jiti. Echalí nijeni echo'ná simigá basigoli. A'lí bicheni we yáati galá ku machíili.
A'lí aboni rukueli jeanigá: ¿Kumi atí echi rijói? Echalí binói jeaneli: Ketásini machí.
Echi jaré Bariseo anilíwami binériami wabé rukueli echi rijói mapu ma ku machíliami niwálatiEchalí echi rijói mapu chabénala ke machíliami níili, ma tólati echo'ná bacháami mapo'ná echi jaré o'wéala binériami Bariseo anilíwami muchili.
Chopi mapalí Jesusi wisogá niwasa, galá ku machíliami niwali echi rijói, echalí rawé siné isábawachi rawé níili.
Echijiti echi jaré Bariseo auchecho siné rukueli echi rijói mapu churigá binói ma ku galá machíili. Echalí echi rijói jeaneli: Echi Jesusi tamí wisogá ucheli nijé busílachi. Echalí nijeni galá basigoli. A'lí jípini ma galá ku machíili.
Echalí jaré echi Bariseo anilíwami binériami jeanili: ¡Tamujeta mayé mapu echi rijói mapu echirigá olá ketasi Riosi jiti julárami níili mapujiti binói arigá olá mapalí isábawachi rawé ju! Chopi auché jarecho jeanili: Echi rijói ketásirapé omérama echirigá olayá, a binói wabé chati oláami níisagá, mapujiti ke wesi auché jaré pagótami omero echirigá olayá mapurigá binói olá. Echirigá níili mapu echi pagótami okoná niráa rojuali. Jaré mayeli mapu Jesusi galabé oláami níili, chopi auché jaré mayeli mapu Binói chati oláami níili.
Echalí echi jaré Bariseo auchecho siné jeanigá rukueli echi mapu chabénala ke machíliami níili: Muje, ¿churigami aní echi rijói jiti mapu mí ku machíliami niwali? Echalí echi rijói jeaneli: Nijeni mayé mapu échiko Riosi jiti nawésami ju.
Chopi echi jaré Juríosi pagótami ketasi nakili bichíinala mapu echi rijói chabénala ke machíliami níili, chopi mapu ma ku machíliami niwálati. Echalí aboni bayeli echi rijói 'wénawala, echi mapu ma ku machíliami niwálati.
Echalí jeanigá rukuélati: ¿Acha je'ná ju 'yemi ranala, echi mapu 'yémitamo aní mapu ke machíliami ranarúami níili? ¿Churigá galá ku machíili jipi?
A'lí echi rijói 'wénawala ku nijéwaga jeaneli: Tamujeta galá machí mapu je'ná ju tamujé ranala, echi mapu ke machíliami ranarúami níili.
Chópita ketasi machí churigá binói galá ku machíili jipi. Nirapeta machí chigá ku machíliami niwali. Binói rukuesi jipi. Ma walú ochérami ju. Binói niráa suwaba galá nawisama mapu churigá galá ku machíliami niwálati.
Echi rijói 'wénawala wabé majaga echirigá aneli mapujiti echi auché jaré Juríosi pagótami ma galá anili mapu a jaré jeanisáagá mapu echi Jesusi, echi Walubela Cristo anilíwami ju, aboni ma ketasi risénsia níima mapu mo'wimea echo'ná pachá aboni ri'obáwalachi.
Echijiti echi rijói 'wénawala echirigá jeaneli: Binói rukuesi. Ma walú ochérami ju.
Echalí echi jaré Juríosi auchecho siné bayegá echi rijói mapu chabénala ke machíliami níili, a'lí jeaneli: Ne galá bichíwali tamujé tamí wakiná ku nawisá, mapujiti Riosi mi galá kipú. Tamujeta galá machí mapu echi rijói wabé chati oláami ju.
A'lí echi rijói ku nijéwaga jeaneli: Nijeni ketasi machí acha chati oláami ju, siné káachi ketasi chati oláami kéremá; chópini bilé namuti gala machí. ¡Chabeni ke machíliami níili, chopi jípini galá ku machíliami ju!
Echalí echi jaré Juríosi auchecho siné rukueli jeanigá: ¿Churigá mi olali echi rijói? ¿Churigá mi ku machíliami niwali?
Echalí echi rijói mapu chabénala ke machíliami níili ma ku nijéwaga jeaneli: Mani 'yemi mi galá aneli, chópitamo ketasi tamí bichíili. ¿Churékulátamo nakí mápuni auchecho siné 'yemi mi ruyema? ¡Siné káachi 'yémitamo ayénachó najátaga binénali Binói yuwa!
Echalí aboni wabé na'áwaga, chíbirigá aneli jeanigá: Mujé chopi echi rijói yuwa binéami ju. Chopi tamujeta binéami ju mapurigá echi walula Moisesi osali.
Tamujeta galá machí mapu Riosi we ra'íchali echi Moisesi yuwa; chopi ketásita machí acha ra'íchali echi Jesusi yuwa. Nirapeta machí kumi jonsa nawali binói.
Echalí echi rijói ku nijéwaga jeaneli: ¡Je'ná ne wabé bukulíwami ju, mapu 'yémitamo ketasi machí kumi jonsa nawalo echi Jesusi! ¡Chopi echi Jesusi arigá ma tamí ku machíliami niwali!
Tamujeta galá machí mapu Riosi ketasi nijéwaga olá mapurigá echi jaré chati oláami we taní, mapujiti Riosi chopi ku nijéwaga olá mapurigá taní echi auché jaré mapu ikí waminabi walubéraga anega, chopi olako mapurigá Riosi Binói nakí.
¡Chopi tarapé siné námali mapu auché bilé rijói ku machíliami niwali bilé mapu ke machíliami níili mapu jonsa ranálati!
A'lí a echi Jesusi ketasi Riosi jiti julárami níisagá, tarapé omérami echirigá olayá.
Echalí aboni jeaneli: ¡Mujemi wabé chati oláami níili mapalí jonsa ranárati, chópimi nakí tamujé tamí binérama! Echalí echi jaré o'wéala Juríosi nulali mapurigá echi rijói ma ke siné auché bakimea echo'ná pachá aboni ri'obáwalachi.
Chopi echi rijói ku nijéwaga jeaneli: Keni Walubélawa, ¿chigá ju echi Bilepi Riosi Ranala, mapurigá nijeni galá bichíima Binói niráa?
Echalí Jesusi ku nijéwaga jeaneli: Mujemi ma galá riwali echi Bilepi Riosi Ranala. ¡Nijeni ju, mápuni mi yuwa ra'icha!
Echalí echi rijói we yáati echo'ná bacháami Jesusi yuwa chokoba wilíbaga jeaneli: ¡Keni Walubélawa, ne galá nimí bichíi!
Echalí Jesusi jeanili: Nijeni nawali jena'í wichimóbachi mapurigani justicia olama, mapurigá echi jaré ke machíliami galá ku machílama, ayénachó mapurigá echi auché jaré mapu mayeko mapu aboni galá machí suwaba namuti, arigá tibima mapurigá ke machíliami niráa.
A'lí jaré echi Bariseo anilíwami binériami mapu echo'ná Jesusi yuwa muchili, ma je'ná jerigá namsa, echalí jeanigá rukueli: ¿Áchami mayé mapu tamujé ayénachó mapurigá ke machíliami niráa ju?
Echalí Jesusi ku nijéwaga jeaneli: Átamo ne bichíwali ke machíliami níisagá, echalítamo ketasi wi'nijírami níibi, 'yemi chati olalila jiti. Chopi mapujítitamo jeani: Tamujeta ne galá machí, echijiti 'yémitamo abijí wi'nijírami níibo.
Jesusi binera echi jaré bo'wá jiti rugáNe bichíwali Nijéni 'yemi mi jeané: Echi mapu ketasi bakiko ne yéachi niráa, echo'ná walú kalí, bo'wá kalílachi, echi mapu echo'ná chakena ripáami 'moka simira bakiko, échiko we chigórami ju, ayénachó chiná 'wísami ju,
chopi echi mapu echo'ná ne yéachi niráa bakiko, échiko echi galabé bo'wá niséami ju.
Echo'ná bo'wá kalila yéachi tibúami galá irapa mapurigá echi galabé bo'wá niséami bakimea. A'lí suwaba ibili niráa echi jaré bo'wá ne galá machí echi galabé bo'wá niséami ra'íchala, ayénachó echi galabé bo'wá niséami ibílipi niráa bayé mapurigá riwéami niráa binói pugula bo'wá. A'lí suwaba machí a'wasá echo'ná bo'wá kalílachi jonsa.
A'lí mapalí echi galabé bo'wá niséami ma ku machí a'wasa suwaba binói pugula bo'wá, echalí binói bachá inárama echi jaré bo'wá yuwa. A'lí echi bo'wá jubáami galá najata mapujiti suwaba galá machí echi galabé bo'wá niséami ra'íchala.
Chopi echi bo'wá ketasi najátama auché bilé si'nú niséami mapu aboni ketasi machí, chopi waminá júmsama echo'ná binóichi jonsa, mapujiti aboni ketasi machí echi si'nú niséami ra'íchala.
Echalí Jesusi je'ná jerigá irétaga ra'íchali aboni, chopi aboni ketasi machili churigá aniwáami níili mapurigá Binói aneli.
Echi Walubela Jesusi ju echi galabé bo'wá niséamiEchalí Jesusi auchecho siné ra'íchali jeanigá: Ne bichíwali Nijeni 'yemi mi jeané: Nijé ju mapurigá echi yéachi mapo'ná echi bo'wá mo'wimea.
Si'néami echi auché jaré mapu bachá niráa síliko, Nijé ke cho nawáachi, aboni we chigórami ju, ayénachó chiná 'wísami ju; chopi Nijé pugula bo'wá ketasi nijéwali mapalí aboni bayeli.
Nijeni ju echi yéachi. Si'néami mapu ikí tamí jiti mo'wiko, abóniko ku'wíratami níima. A'lí aboni mapurigá echi bo'wá níima mapu sinibí a'lí mo'wigá, sinibí rawé ku 'machínaga, we riwimea kasalá.
Echi chigórami chopi chigoka, ko'ogá, suwábamiya nawá; chopi Nijeni nawali mapurigá echi jaré Nijé níwala pagótami ne sinibí pirélama, ayénachó mapurigá aboni ne wabé simírami kaníliga pirélama.
Echalí Jesusi ayénachó jeanili: Nijé ju echi we galabé bo'wá niséami. Nijeni mukumea mapurigani ku'wírama Nijé pugula bo'wá.
Chopi echi mapu pióntami niráa nóchako, échiko ma riwisáa inárachi echi nalíwali, we yáati ariwesa echi bo'wá, waminá másimi, mapujiti binói ketasi ne bo'wá niséami ju, ayénachó ketasi ne binói pugula ju echi bo'wá. Echalí echi nalíwali jaré chapisáa, suwaba waminá chijana echi auché jaré bo'wá.
Echi rijói waminá másimi mapujiti binói chopi mapurigá pióntami niráa nóchami ju. Echijiti binói tarapé natimá echi bo'wá.
<sup>(14-15)</sup> Echalí Jesusi waminabi jeaneli: Nijeni ju echi we galabé bo'wá niséami. A'lí mapurigá Nijé Onolá galá tamí machí, ayénachó mapurigá Nijé galá machí Nijé Onolá, echirigá achigórigá Nijé galá machí Nijé pugula bo'wá, ayénachó nijé pugula bo'wá galá tamí machí. A'lí Nijeni ariwema mapurigá echi jaré Nijé asayela tamí mi'limea mapurigani echijiti omérama ku'wíriya Nijé pugula bo'wá.
(-)
Ayénachó Nijeni pugué auché jaré isena bo'wá mapu ketasi napawika mo'wíami ju je'ná bo'wá yuwa. Arigá 'wérali ju mapurigá Nijeni ayénachó wakiná 'nolama echi auché jaré isena bo'wá. Aboni galá tamí nijéwama. A'lí ne suwaba Nijé pugula napawika, bilénapi 'yénama tamí yuwa, mapujiti Nijeni bilepi ju echi galabé bo'wá niséami.
Onorúami tamí wabé galé mapujiti Nijeni ariwema mapurigá Nijé asayela tamí mi'limea, mapurigani pe waminánomí auchecho siné ku owínama.
Tarapé wesi aboni wabé omérami ju tamí mi'ayá, chopi Nijé Binói nakimea mapurigá aboni tamí mi'limea, mapurigani echijiti omérama ku'wíriya Nijé pugula bo'wá. Nijé galá risénsia juni ariwesa mapurigá aboni tamí mi'limea, ayénachóni risensia ju mapurigani ku owínama mapalini ma mi'lirúami níisa. Nijé Onolá echirigá tamí nuleli.
Mapalí echi jaré Juríosi pagótami námali echi Walubela Jesusi je'ná jerigá ra'íchachi, echalí aboni auchecho siné okoná niráa rojuali.
Echalí wikabé aboni jeanili: Echi Jesusi wabé chati riablo aliwala aliwéami ju, ayénachó ke newalite ju. ¿Churékulátamo galá bichíi mapurigá Binói aní?
Chopi auché jarecho jeanili: Ke bilé wesi omérama echirigá ne galabé niráa ra'icha, a binói wabé chati riablo aliwala aliwéami níisagá. Nibilé wesi chati riablo aliwéami omérama ku machílatiya echi jaré ke 'machíliami.
Echi jaré Juríosi ketasi bichíili Echi Jesusi jitiEchalí echo'ná Jerusalémachi walú omowálati mapujiti omowálawachi sébachi níili mapalí echi jaré Juríosi pagótami sinibí bamíbali echirigá oláli mapu jonsa echi ri'obá ne bukulíwami níili. A'lí echalí rawé we romó níili.
Echalí rawé echi Walubela Jesusi echo'ná walú Juríosi pagótami ri'obáwalachi biléana machímana iyénali mapo'ná echi walula silíami Salomoni riwéami níwalachi anélati.
A'lí Jesusi ku nijéwaga jeaneli: Mani 'yemi mi ne galá aneli, chópitamo ketasi tamí bichíili. A'lí ne suwaba mapurigá Nijeni wabé omériga olá, mapurigá Nijé Onolá tamí risensia 'yali olánala, ne suwaba echi Nijé olalila ne machíami niráa 'nera mapu chigá ju Nijé.
Chopi 'yémitamo ketasi bichíi mapujítitamo ketasi Nijé pugula bo'wá niráa ju, mapurigá Nijeni ma 'yemi nimí aneli.
Echi jaré Nijé pugula bo'wá ne galá machí Nijé Ra'íchala, ayénachó Nijeni ne galá machí aboni. A'lí aboni galá tamí najata.
Nijeni 'ya mapurigá aboni ne sinibí pirélama. A'lí aboni ke siné suwimea. Nirapé wesi tamí 'yésama Nijé sikálachi jonsa.
Nijé Onolá tamí 'yali echi jaré Nijé pugula bo'wá. Echi Nijé Onolá ne bachá bi'nélipi Walubela ju si'néami echi auché jaré yuwa. A'lí ke wesi omérama waminá 'yésia echi Nijé Onolá sikálachi jonsa.
Echalí echi Walubela Jesusi waminabi jeanili: ¡Nijé, echi Onorúami yuwa, mapurigá bilepi niráa juta!
Echalí we yáati echi jaré Juríosi pagótami auchecho siné chapísali rité, mapujiti basibuka mi'lináali echi Walubela Jesusi.
Chopi Binói jeaneli: Wisabé Nijeni galabé wabé omériga olali echo'ná bacháami 'yemi yuwa, mapurigá Nijé Onolá tamí 'yali mapurigani olama. ¿Chu yiri 'nalí echi wikabé galabé oluwáwami jítitamo tamí basibuka mi'lináali?
Echalí echi jaré Juríosi pagótami ku nijéwaga jeaneli: Echi galabé oluwáwami jiti ketásita mi basibuka mi'liboa, chopi mapujiti Mujemi we chati ra'íchali Riosi sayéraga, mapujítimi pe rijói kemu, arigá aní mápumi Riosi ju.
A'lí Jesusi ku nijéwaga jeaneli: Echo'ná 'yemi nulalil a oselíwalachi osirúami ju mapu Riosi jeanili: 'Yémitamo jaré riosi jútamo.
A'lí bicheta galá machí mapu Riosi Ra'íchala ne bichíwali ju mapurigá oselichi osirúami ju, echijiti ke wesi pagótami omérama ne bichíwaga aniyá mapu Riosi Ra'íchala ketasi bichíwali ju. A'lí echo'ná Riosi Ra'íchala oselíwalachi osirúami ju mapu Riosi Binói ra'íchaga aneli jaré riosi niráa echi jaré pagótami mapu galá nareli Binói Ra'íchala.
A'lí a Riosi tamí chapisáagá mapurigá Binói tamí julama jena'í wichimóbachi, ¿churigátamo galá omero aniyá mapu Nijeni we chati ra'íchali Riosi sayéraga mapujítini anili mapu Nijeni Bilepi Riosi Ranala ju?
A'lí a Nijeni ketasi achigórigá olásagá mapurigá Nijé Onolá we olá, echalí ketasi tamí bichíisi.
Chopi a Nijeni ne bichíwali achigórigá olásagá mapurigá Nijé Onolá we olá, echalí galá tamí bichíisi mapujítini echirigá wabé omériga olá, arigátamo ketasi bichíisagá mapurigá Nijeni ra'icha. Echalí 'yémitamo sinepi niráa ne galá machiboa mapurigá Onorúami pachana tamí yuwa ju, ayénachó mapurigá Nijeni Onorúami yuwa ju.
Echalí echi jaré Juríosi pagótami auchecho siné chapináali echi Jesusi mapurigá bologá tomea, chopi Binói ku simili echo'ná jonsa mapurigá aboni ketasi omérama chapiyá.
A'lí Jesusi ku nawali echo'ná bakochi, Joránachi anilíwachi bo'ónala suwé. A'lí Binói echo'ná tibili mapo'ná echi Juani chabénala pagó iyénari echi jaré pagótami.
Echalí rawé auché jaré ne wikabé pagótami echo'ná bakochi sili 'nébiya echi Jesusi. A'lí echi pagótami jeanili: Ne bichíwali echi Juani ketasi bilé namuti wabé omériga olali mapurigá ke wesi auché jaré omero olayá, chopi suwaba ne bichíwali níili mapurigá echi Juani nawésaga anili je'ná Jesusi jiti rugá.
A'lí wikabé pagótami galá bichíili Jesusi niráa mapalí Binói echo'ná asali.
Echi Lásaro ma mukuliEcho'ná Betániachi anilíwachi bilé rijói we nayú bu'wili, echi mapu Lásaro riwéami níili. Echo'ná ayénachó piréali echi María riwéami mukí, echi binói rijimala Marta riwéami yuwa.
A'lí echi María najirémami níili echi Lásaro yuwa mapu we nayú bu'wili; ayénachó echi María níili mapu uchema riwéali echi Walubela Jesusi ralálachi echi wabé su'weti júkami aceite jiti, ayénachó binói kupala jiti ku bi'wama riwéali.
Echalí rawé echi okuá 'muguí najirémami bilé rijói júuli jerigá anénala echi Walubela Jesusi: Tamujé Walubélawala, echi rijói, Mujé amígowala ne wabé nayulú.
Echalí echi Walubela Jesusi ma je'ná jerigá namsa, jeanili: Echi Lásaro ketasi mukúami tibima je'ná nayulí jiti. Échiko chopi wabé nayulú jipi rawé mapurigá pée waminánomí echi jaré pagótami riwíratami níima mapurigá Riosi ne wabé Walubela ju, ayénachó mapurigá je'ná nayulí jiti aboni riwíratami níima mapurigá Nijé Binói ne wabé Walubela ju. Nijeni bilepi Riosi Ranala ju.
A'lí Jesusi arigá we galeli echi Marta, echi binói Marta binilá ayénachó, echi Lásaro asíchiko.
Chopi mapalí Jesusi ma anélati mapurigá echi Lásaro echirigá ne wabé nayú bu'wili, echalí Jesusi abijí osá rawé tibili echo'ná mapo'ná Binói asali.
Chopi wakiná waniwínala rawé Jesusi auchecho ra'íchali echi jaré mapu Binói binérali. Echalí jeaneli: Ma auchecho ku simabo echo'ná Juréachi anilíwachi kawírali.
Chopi echi jaré mapu Binói binérali jeaneli: ¡Binériami bukulí echo'ná Juréachi piréami Juríosi pagótami wabé nakili mi basibuka mi'lináliya! ¿Áchami auchecho simináali echo'ná?
Echalí Jesusi ku nijéwaga jeaneli: Ibílipi rawé pée téeripi ju. Echijiti echi pagótami chopi we 'yena mapuyénasí abijí rawé ju, mapurigá aboni ne galá machílaga, ketasi turúpama.
Chopi a rokogó 'yénasagá aboni we turúpama mapujiti rokogó niráa ketasi galá machí.
Pe wilibeko Jesusi ayénachó jeaneli: Echi Lásaro, tamujé apanérawala ma kochili, chopi Nijeni ku busurébanama.
Echalí Jesusi echirigá aneli mapujiti echi Lásaro ma mukúami níili, chopi echi auché jaré mapu Binói binérali we mayeli mapu Binói ra'íchali kochiwáami niráa.
Echalí Jesusi ne galá machíami niráa jeaneli: Echi Lásaro ma mukuli.
A'lí 'yemi jiti weni kaníili mapujiti Nijeni ketasi echo'ná asali, mapurigá jípitamo galá bichíibo; chopi ma simabo echo'ná echi Lásaro yuwa.
Echalí echi Tomasi, echi mapu 'marachi anélati, échiko jeaneli echi auché jaré mapu Jesusi binérali: Mata ayénachó simabo, mapurigata ayénachó Binói yuwa waminá suwiboa.
Echi Jesusi ku o'wíntiami ju, Binói nijá echi sinibí pirélawamiChopi mapalí Jesusi echo'ná nawali, Binói riwali mapu ma naó chi'léami níili mapu jonsa chu'wirólati echi Lásaro.
Echo'ná Betániachi anilíwachi ne mulubé ju echo'ná Jerusalémachi yuwa, mapuyena okuá kilómetro miná nasipa niráa.
A'lí wikabé echi jaré Juríosi pagótami wabé natimaka 'nésiya sili echi Marta, echi María mapujiti ma mukuli aboni rijimala.
Chopi mapalí echi Marta galá machili mapu echi Jesusi ma mulubé nawásali, echalí binói natipámiya simili; chopi echi María abijí tibili echo'ná bitichí.
Echalí echi Marta jeaneli Jesusi: ¡Keni Walubélawa, a mi bukulí jena'í asisáagá, ketasi mukumeli keni rijimá!
Chopi nijeni galá machí mapu Riosi mi 'yama ne suwaba mapu ikí Mujemi tánsagá.
Echalí Jesusi jeaneli: ¡Echi mujé rijimala auchecho ku bitélama!
A'lí echi Marta jeaneli: Nijeni galá machí mapu binói auchecho ku bitélama echalí ne jubá rawé, mapalí ne si'néami echi jaré suwíami ku 'owínama.
Echalí Jesusi jeaneli: Nijeni ku o'wíntiami ju, ayénachó Nijeni nijá echi sinibí pirélawami. Si'néami mapu ikí tamí bichíiko arigá ma suwisáagá, auchecho siné ku pirélama.
Ayénachó ne si'néami mapu ikí abijí piré mapu galá tamí bichíiko, aboni ke siné suwimea. ¿Áchami bichíi je'ná?
Echalí echi Marta jeaneli: ¡Ayena, keni Walubélawa, nijeni galá bichíi mapu Mujé ju echi Cristo anilíwami, mápumi echi bilepi Riosi Ranala ju, mapu ki'yá chokichí jonsa nawama riwéali jena'í wichimóbachi!
Jesusi we nalali mapujiti echi Lásaro ma mukúami níiliA'lí echi Marta ma je'ná jerigá anisáa, we yáati ku bitichí simili, echo'ná bayémiya echi binói rijimala, María riwéami. Echalí echi Marta chiná niráa jeaneli: Tamujé tamí Binériami jena'í atí. Binói tamí júuli mi bayénala.
Echalí we yáati jerigá namsa echi María we sapú wilísaka simili echi Jesusi 'némiya.
Mapujiti echi Jesusi ke cho nawali echo'ná rijówachi chopi Binói abijí tibili echo'ná mapo'ná echi Marta natépali.
Echalí echi jaré Juríosi pagótami mapu natimásiya sili echi María, abijí echo'ná tibili echi María kalílachi; chopi mapalí aboni riwali mapurigá echi María echirigá we sapu wilísaka ku machínali, echalí aboni jubá najátali mayega mapu echi María echo'ná chu'wechi simea nalámiya.
A'lí mapalí echi María nawali echo'ná mapo'ná Jesusi asali, we yáati riwisáa, bacháami chokoba wiligá jeaneli: ¡Keni Walubélawa, a mi bukulí jena'í asisáagá ketasi mukumeli keni rijimá!
Chopi mapalí Jesusi riwali echi María naláachi, ayénachó echi jaré Juríosi pagótami nalákachi, mapu echi María yuwa sili, echalí Binói wabé siwega o'mónali sulachí niráa.
Echalí Jesusi jeanigá rukueli: ¿Kúmitamo chu'wiroli? A'lí echi jaré pagótami ku nijéwaga jeaneli: Walubela, wakiná simigá, galá 'ne mapo'nata chu'wiroli.
Echalí Jesusi we nalali.
A'lí echi jaré Juríosi jeanili: ¡Nibira, echi Jesusi ne wabé simírami galeli echi Lásaro!
Chopi auché jaré aboni jeanili: Je'ná mapu galá ku machíliami niwali echi ke machíliami, ¿kecha o'mérali ku'wíriya echi Lásaro mapurigá ketasi mukumée?
Jesusi ku owíntali echi LásaroA'lí Jesusi auchecho wabé o'mónali mapalí Binói nawali echo'ná chu'wechi. Echo'ná biléana risochí níili. A'lí echo'ná yéachi bilé walú rité 'yératami níili.
A'lí Jesusi jeaneli: ¡Waminá chakena pasi echi walú rité! Chopi echi Marta mapu rijimala níili echi mapu ma mukuli, échiko jeaneli: ¡Walubela, ma we chati júlamaré, mapujiti ma naó chi'leli mapu jonsa mukuli!
Echalí Jesusi jeaneli: Ma nimí aneli mapu ami galá bichíisagá mujemi riwimea mapu Riosi ne wabé Walubela ju.
Echalí ma chakena pálati echi rité. A'lí Jesusi ripá 'néniga Riosi yuwa ra'íchaga jeaneli: Keni Onó, walú natétara nimi 'ya mapujítimi ma galá tamí kipuli.
Echalí ma je'ná jerigá anisáa, Jesusi o'weli ra'íchaga jeanili: ¡Lásaro, wakiná machina!
Echalí we yáati echi mapu mukúami níili ma ku machínali, chopi binói sikálachi abiji chiní jiti bulirúami níili, binói ronólachi ayénachó. A'lí binói mo'ólachi bilé wisibuli jiti bulirúami níili. Echalí Jesusi jeaneli echi auché jaré pagótami: ¡Ma ku botonasi! Ariwesi mapurigá galá ku inama.
Echi jaré Jesusi sayérami a'nagupi galá anili echi Jesusi chapiboya<TS3>(Mt. 26:1-5; Mr. 14:1-2; Lk. 22:1-2)Echalí wikabé echi jaré Juríosi pagótami mapu echi María yuwa 'yénali, ma galá bichíili Jesusi niráa, mapalí aboni riwali mapurigá Jesusi ku owíntali echi Lásaro.
Chopi auché jaré echi Juríosi pagótami 'nébiya simíbali echi jaré Bariseo anilíwami binériami. Echalí aboni ruyeli suwaba mapurigá olali Jesusi.
Echalí echi jaré Bariseo ayénachó echi jaré o'wéala sacerdote bilénapi napawili ne si'néami echi auché jaré o'wéala Juríosi pagótami yuwa. Echalí aboni a'nagupi ra'íchaga jeanili: ¿Churigá bicheta olabo? ¡Echi Jesusi wikabé namuti wabé omériga olá mapurigá ke wesi auché jaré omero olayá!
Ata wi'libé rawé echirigá ariwésagá, ne si'néami pagótami bichíima Binói niráa. Echalí, siné káachi, echi jaré o'wéala Romano nolinsa najunama tamujé ri'obáwala; ayénachó aboni ketasi waminabi tamujé tamí nirama mapurigá o'wéala niráa.
Echalí bamíbali bilé rijói Kaijasi riwéami ne walubela sacerdote níili. Echalí échiko echo'ná aboni yuwa asagá jeaneli: 'Yémitamo tarapé galá 'nátami ju,
nirapétamo machí mapu waminabi galá níima tamujé yuwa mapu pe bilé rijói waminá mukumea, echi auché jaré pagótami jiti, mapurigá ne si'neami tamujé Juríosi pagotami ketasi waminá suwábarami níibo.
Echalí echi Kaijasi ketasi ne binói niráa 'nátaga echirigá anili, chopi mapurigá binói ne walula Riosi sakerdótawala níili echalí bamíbali, echijiti Riosi Binói echirigá ra'ichárali, mapurigá echi Kaijasi jeanimea mapu echi Walubela Jesusi mukumea riwéali ne si'néami echi jaré Juríosi pagótami jiti.
Ayénachó mapurigá Binói ketasi mukumea riwéali echi jaré Juríosi pagótami chopi jiti, mapujiti Binói ayénachó mukumea riwéali ne si'néami echi auché jaré isena pagótami jiti, si'néami mapu ikí Riosi kúchuwala níili, mapu chijaga piréali ne suníami jena'í wichimóbachi, mapurigá ne si'néami echi jaré Riosi kúchuwala bilepi pagótami niráa níima.
A'lí echalí rawé jonsa echi jaré Juríosi pagótami o'wéalawala wabé 'nátaga ra'íchali mapu churigá chapisáa waminá mi'lirúami níima echi Jesusi.
Echijiti Jesusi ma ketasi ne machiná iyénali echo'ná echi jaré Juríosi pagótami rijówachi; chopi Binói ku simili echo'ná Juréachi anilíwachi kawírali jonsa, echo'ná biléana walúlachi Eparínachi anilíwachi yénasí mapo'ná mulipi ju echi wabé satibótami kawí. Echalí Jesusi echo'ná asali echi jaré mapu Binói binérali yuwa.
Echalí mulubé sébachi níili echi jaré Juríosi pagótami omáwala mapalí echi kúuchi bo'wá ko'wílati. Echijiti wikabé pagótami ne suníami o'wéalachi piréami muyénsari echo'ná Jerusalémachi simiba. Echalí omowálawachi echi pagótami bachá niráa simíbali mapurigá galá bi'wama aboni niráa, mapurigá echi jaré Juríosi sinibí olali echo'ná walubé aboni ri'obáwalachi.
Echalí echi wikabé pagótami we ali echi Jesusi echo'ná Jerusalémachi. Ayénachó mapalí aboni echo'ná walubé aboni ri'obáwalachi 'yénali, echalí a'nagupi ra'íchaga rukueli jeanigá: ¿'Yémiru churigátamo maye? ¿Acha nolínamaré omowámiya echi Jesusi? ¡Ke nolínama keremá!
Echirigá anili mapujiti echi jaré o'wéala sacerdote, echi jaré Bariseo anilíwami binériami ayénachó, ma nulali mapu a jaré machisáagá maponá echi Jesusi asali, we yáa ku rumea mapurigá aboni bologá chapimea.
Bilé mukí ucheli wabé su'weti júkami aceite echo'ná Jesusi ralálachi<TS3>(Mt. 26:6-13; Mr. 14:3-9)Pée bachánala usani rawé niráa, echalí omowálawachi rawé sebámiachi mapalí echi kúuchi bo'wá ko'wílati, echalí rawé Jesusi simili echo'ná Betániachi mapo'ná echi Lásaro bitéali, echi mapu Jesusi chabénala ku owíntali mapalí echi Lásaro ma mukúami níili.
Echalí a'lí echo'ná piréami niwali we galabé ko'wáami echi Jesusi kóbiya, echi auché jaré Binói amígowala ayénachó. Echalí echi Marta niwali echi ko'wáami. A'lí echi Lásaro bilé níili mapu Jesusi yuwa ko'yá asali.
A'lí echi María mapuyena nasipa litro pali we su'weti júkami aceite mapu wabé natéami níili. Echalí echi María echo'ná Jesusi ralálachi uchesa, kepu kupá jiti ku bi'wali. A'lí echo'ná pachá kalírali buchuwí jubali echi we su'weti júkami jiti.
A'lí echi Júrasi Jiskarioti bilé rijói Simoni riwéami ranala níili. Échiko bilé níili mapu Jesusi binérali, chopi binói ayénachó níili mapu nijima riwéali echi Jesusi mapurigá echi jaré Binói asayela bologá chapimea. Echalí rawé echi Júrasi jeanili:
¿Churékula ke waminá ralinéalati je'ná wabé su'weti júkami aceite mapuyena bikiyá mili peso natéami niráa, mapurigata galá 'yabo, ku'wírabiya echi jaré wabé tisúwati?
Chopi echi Júrasi ketasi natimáami níili echi jaré tisúwati. Binói echirigá anili mapujiti ne wabé chigórami níili. A'lí mapujiti binói nulérami níili mapútogá inama echi maleta wenomí muchuwala mapu aboni si'néamika níwala níili, binói chiná niráa, sinibí pée o'yó niráa 'wili echo'ná muchuwásarami.
Echalí Jesusi jeaneli echi Júrasi: ¡Ariwé echi mukí! Ketasi waminabi yoni, mapujiti binói bachá niráa tamí ucheli echi wabé su'weti júkami jiti, mapurigá echi pagótami tamí uchema echalí rawé mapalí Nijeni chu'wirótami níima.
Ne sinibí niráa 'yemi mi yuwa muchima jaré pagótami we tisúwati, chopi Nijeko ketásini 'yémi mi yuwa asimea ne sinibí niráa.
Echi jaré Juríosi pagótami ayénachó mi'lináali echi LásaroEchalí wikabé echi jaré Juríosi pagótami machili mapu Jesusi echo'ná Betániachi asali. A'lí aboni echo'ná simíbali mapurigá aboni galá 'nema echi Jesusi, ayénachó mapurigá aboni galá 'nema echi Lásaro, echi mapu Jesusi ku owíntali mapalí binói ma mukúami níili.
Echalí echi jaré o'wéala sacerdote a'nagupi galá anili ayénachó mi'lináliya echi Lásaro.
Mapujiti wikabé Juríosi pagótami ma riwisáa echi Lásaro, echalí waminá ariwésali echi jaré o'wéala sacerdote mapurigá aboni chopi bichíima echi Jesusi niráa.
Jesusi ku nawali echo'ná Jerusalémachi<TS3>(Mt. 21:1-11; Mr. 11:1-11; Lk. 19: 28-40)Echalí wikabé pagótami ma bachá niráa simíbali echo'ná Jerusalémachi mapujiti omowálawachi sébachi níili mapalí echi kúuchi bo'wá ko'wílati. A'lí echi pagótami galá machili mapu Jesusi echo'ná walúlachi nawama riwéali ba'alínala rawé.
Echalí echi wikabé pagótami rakú sawala ripúnaga, chapigá simíbali echi Jesusi natipábiya. Echalí aboni o'weli ra'íchaga jeanili: ¡Waminabi wabé Walubela nílaga Riosi! ¡Ne wabé galabé ju je'ná Walubela Jesusi mapu Riosi jiti inaro! ¡Wabé galabé ju je'ná Jesusi mapu tamujé Isaeli pagótami silínawala ju!
Echalí Jesusi bilé bulito riwisáa, Binói aseli, mapurigá jerigá osirúami ju echo'ná Riosi Ra'íchala oselíwalachi:
Echalí rawé echi jaré mapu Jesusi binérali ketasi machili chu aniwáami níili mapurigá Jesusi olali, chopi pe wakinana mapalí Binói ne wabé walubératami níili, echalí aboni galá ku 'nátaga machili mapu suwaba je'ná jerigá osirúami níili, Binói jiti rugá, echo'ná Riosi Ra'ichala oselíwalachi, ayénachó mapurigá suwaba echirigá olárami níili.
Echalí echi jaré pagótami mapu chabénala 'yénali echi Walubela Jesusi yuwa mapalí Binói echo'ná chu'wechi jonsa bayegá ku owíntali echi Lásaro mapu ma mukúami níili, aboni bachánala ma suwaba galá ku ruyeli echi auché jaré mapurigá aboni riwali echalí rawé.
Echijiti echi wikabé pagótami echi Jesusi natipábiya simíbali echalí rawé, mapujiti aboni ma galá machili mapurigá Jesusi echirigá wabé omériga olali, mapurigá ke wesi auché jaré omero olayá.
Echalí echi jaré Bariseo anilíwami binériami a'nagupi jeanili: Mátamo galá machí máputamo ketasi 'me 'wérali olá echi Jesusi sayérasiya. Jipi galá 'nesi, ¡ne si'néami pagótami Binói yuwa najata!
Jaré Griego anilíwami pagótami we 'nénali echi JesusiEchalí omowálawachi rawé jaré Griego anilíwami rijói ayénachó sili echo'ná Jerusalémachi mapurigá amachima echi jaré wikabé Juríosi pagótami yuwa.
Echalí je'ná pe okuá rijói echo'ná sili mapo'ná echi Jiripi asali, echi mapu echo'ná Becháirachi bitéami níili echo'ná Galiléachi anilíwachi kawírali. A'lí aboni jerigá tániga anili: Jesusi 'nébota.
Echalí echi Jilipi ku simigá echirigá aneli echi Antresi. A'lí echi Antresi, echi Jilipi yuwa, okuánika napawika simíbali echirigá ruyébiya Jesusi Binói.
Echalí Jesusi ku nijéwaga jeaneli: Ma sébali tétali mapalí Nijeni wabé walubératami níima. Nijeni wilárami niili mapurigá Ku'wíriami niráa.
Ne bichíwali Nijeni 'yemi mi ané mapu bilé turío rakala ke ichirúami níisagá ri'lé wi'yérali mapurigá echirigá waminá mukumea, echalí echi bilepi turío rakala galá nutétami níisagá, sinibí bilepi bi'nélipi níima, chopi ma echo'ná wi'yérali ichirúami níisagá, mapurigá echirigá waminá mukumea, echalí pe waminánomí waminabi wikabé rakema.
Echi jaré mapuyíripi chopi nakiko kaníraga piréranala mapurigá aboni waminabi olama mapurigá aboni nakí, aboni pe waminánomí arigá suwimea; chopi echi auché jaré mapuyíripi ketasi chopi nakiko echirigá kanílaga piréranaliko mapurigá aboni nakí, echi jaré mapuyíripi chopi nakiko waminabi piréranaliko jena'í wichimóbachi mapurigá aboni olama mapurigá Nijeni nakí, abóniko ne bichíwali sinibí pirélama Riosi yuwa.
A jaré tamí ku'wíranalasagá galá níima abóniko sinibí tamí yuwa najátasa. A'lí mapo'ná Nijeni asimea, echo'ná ayénachó muchima echi jaré tamí ku'wíriami. A'lí a jaré tamí ku'wíranalasagá, aboni o'wéalatami níima keni Onó jiti.
Jesusi bachá niráa aní mapurigá Binói mi'lirúami níimaJípini ne wikabé karúmati jiti ne wabé siwega 'nátani. A'lí ¿churigani animea? ¿Áchani jeanimea: Keni Onó tamí ku'wiro mapurigani ketasi risúu olárami níima? Chopi ami je'ná jiti tamí jurásagá jena'í wichimobachi,
echalí keni Onó, chopi olá mapurigá Mujé Binói waminabi wabé walubéraga anérami níima. Echalí aboni námali mapalí Riosi Binói ripá riwigachi atíami ra'íchaga jeanili: Mani wabé walubérali Nijé Binói niráa, chópini auchecho siné waminabi wabé walubérama.
Echalí echi jaré pagótami mapu echo'ná námiya jali, we yáati jeanili: ¡Wepi ri'óami níili! Auché jaré jeanili: Bilé walubela Riosi kapitánawala, Binói yuwa ra'íchaliré.
Echalí Jesusi jeaneli: Riosi ketasi echirigá ra'íchali mapurigá Nijé bi'neli námama, chopi Binói echirigá ra'íchali mapurigá 'yemi galá námabo.
Jipi jena'í wichimóbachi piréami ma wi'nijírami níima, ayénachó echi mapu walula nuláami ju jena'í wichimóbachi ma waminá machí pátami níima.
A'lí mapalí Nijeni ri'lé wichí jonsa, ripá kúrsichi uchárami níisa, echalí Nijeni napabuma jaré ibili pagótami mapu ikí piré ne suníami jena'í wichimóbachi, mapurigá aboni tamí yuwa níima.
Echalí Jesusi je'ná jerigá anigá, bachá niráa machírali mapu churigá Binói mi'lirúami níima riwéali.
Chopi echi pagótami ku nijéwaga jeaneli: Tamujeta wisabé námali 'nékowachi mapurigá osirúami ju Riosi Nulalila, mapu echi Cristo anilíwami ne sinibí niráa bitélama, chopi Mujemi aní mapu Riosi mi wilali mapurigá Ku'wíriami niráa, ayénachó mápumi ripá kúrsichi uchárami níima. ¿Chigami ju Mujé?
Echalí Jesusi ku nijéwaga jeaneli: Abijí pe téeli niráa Nijeni 'yemi mi yuwa asimea, mapurigani 'yemi mi galá machíraga olama. Echijiti kanílaga 'yensi mapuyénasí Nijeni abijí 'yemi mi echirigá machíraga olá, mapurigátamo ketasi rokowárali niráa 'yénabo, mapujiti si'néami mapu ikí rokowárali niráa 'yénako, ketasi machí kumi 'nalí simama.
Galá tamí bichíisi mapuyénasí Nijeni abijí 'yemi mi echirigá machíraga olá, mapurigátamo Nijé pagótamawala niráa níibo, ne galá machíratami niráa.Echalí ma je'ná jerigá anisáa, Jesusi chiná niráa ku simili mapurigá aboni ketasi waminabi riwimea.
Echi jaré Juríosi pagótami ketasi omérali bichiya Jesusi niráa, mapujiti aboni rokowárali niráa 'yénaliEchalí echi pagótami wisabé riwali Jesusi echirigá wabé omériga oláachi mapurigá ke wesi auché jaré omero olayá, chopi aboni arigá ketasi bichíili Binói niráa.
Mapujiti echirigá arigá ikimea riwéali mapurigá osali echi walula Riosi jiti nawésami Isaíasi riwéami, mapurigá jerigá osirúami ju echo'ná Riosi Ra'íchala oselíwalachi:Walubela, ¿chigá galá bichíili mapurigata nawésali?¿Chigá 'nalí galá riwíratami níili echi Walubela Riosi jiti, mapu Binói Riosi ne suwaba omérami ju?
Echirigá níili mapu aboni ketasi omérali bichíiya, mapujiti echi Isaíasi ayénachó jerigá osali:
Riosi ke machírali aboni busila.Ayénachó Binói waminá biwachébanali aboni sulálachi,mapurigá aboni ma ketasi 'ninama aboni busila jiti,ayénachó mapurigá aboni ketasi machimea sulachí niráa,ayénachó mapurigá aboni ma ketasi ku ro'wima echi Walubela Riosi yuwa,mapurigá Binói galá ku wikawama aboni.
Echi walula Isaíasi je'ná jerigá anili mapujiti binói bachá niráa riwali mapurigá Jesucristo wabé walubératami níima waminánomí, echijiti echi Isaíasi echirigá ra'íchali echi Walubela Jesucristo jiti rugá.
Echalí wikabé echi jaré Juríosi pagótami arigá galá bichíili Jesusi niráa. Jaré aboni o'wéalawala ayénachó bichíili chopi aboni ketasi machiná niráa anili mapu aboni echirigá bichíili, mapujiti aboni we majali mapurigá echi jaré Bariseo anilíwami binériami echirigá machisáa ma ketasi risénsia nijima riwéali mapurigá aboni waminabi mo'wimea echo'ná echi jaré Juríosi pagótami ri'obáwalachi.
Echi jaré o'wéala echirigá olali mapujiti aboni ne wabé nakili mapurigá echi auché jaré pagótami anema aboni waminabi wabé o'wéala niráa, chopi aboni ketasi 'me nakili mapurigá Riosi Binói anema aboni ne wabé o'wéala niráa.
Echi jaré pagótami ne wabé wi'nijílami níima mapalí aboni ketasi bichíi Jesucristo Ra'íchalaEchalí Jesusi o'weli ra'íchaga jeanili: Si'néami mapu ikí tamí bichíiko, abóniko ketasi tamí bi'nélipi niráa bichíi, chopi aboni ayénachó galá bichíi Riosi Onorúami mapu tamí júuli jena'í wichimóbachi.
Nijeni mápuni galá machíraga olá echi jaré pagótami, mani nawali jena'í wichimóbachi mapurigá echi jaré mapu ikí tamí bichíiko ma ketasi tibima mapurigá ke machíami niráa.
A'lí a jaré galá námsagá mapurigá Nijeni ra'icha, chopi a ketasi galá nijiyásagá, Nijeni ketasi ju mápuni wi'nijima aboni, mapujiti Nijeni ketasi wi'nijímiya nawali jena'í wichimóbachi piréami pagótami, chópini nawali mapurigani galá ku wikawama aboni.
Si'néami mapu ikí tamí kichiga, ketasi nijéwaga olako mapurigá Nijeni ra'íchali, aboni arigá ma wi'nijírami ju. A'lí aboni kastigo 'yárami níima echalí ne jubá rawé, mapujiti aboni ketasi nijéwaga olali mapurigá Nijeni ra'íchali.
Mapujiti Nijeni ketasi ra'icha mapurigá Nijé Binói chopi nakí. Echi Nijé Onolá mapu tamí júuli jena'í wichimóbachi, Binói tamí binérali mapu churigani animea, ayénachó mapu churigani binérama echi pagótami.
A'lí bicheni galá machí mapu Nijé Onolá tamí nuleli echirigá binéranala echi pagótami, mapurigá aboni ne sinibí niráa pirélama. A'lí mapurigá Nijeni ra'icha, echirigani chopi ra'icha mapurigá Onorúami tamí nuleli binéranala.
Jesusi galá pabákali echi jaré mapu Binói binérali ralálachiEchalí rawé níili mapalí ba'alínala sebama riwéali echi jaré Juríosi pagótami omáwala, mapalí aboni ko'yali echi kúuchi bo'wá. A'lí Jesusi galá machili mapu ma mulubé sebásali tétali mapalí Binói ma simea riwéali jena'í wichimóbachi jonsa, mapurigá Binói ku simea Onorúami yuwa. Binói Jesusi sinibí ne wabé galeli echi jaré Binói níwala jena'í wichimóbachi muchúami chopi echalí rawé Jesusi machírali aboni, mapurigá Binói ne wabé simírami galéami níili.
Echalí echi riablo ma 'natárali echi Júrasi Jiskariote mapurigá binói nijima echi Jesusi mapurigá echi jaré Binói asayela ma mi'limea. A'lí echi Júrasi, echi Simoni Jiskariote riwéami rijói ranala níili.
Echalí Jesusi galá machili mapu Binói nawali jena'í wichimóbachi, mapujiti Riosi Binói nawali. Ayénachó Jesusi galá machili mapurigá Binói auchecho ku simea riwéali Riosi yuwa. Ayénachó Binói galá machili mapurigá Onorúami ma wilali Binói ne bachá wilíami Walubela niráa.
Echalí a'lí mapalí aboni ko'yá muchili, echi Walubela Jesusi ku wilísaga waminá 'yeli bilé wi'lí napacha móbala chukúami. A'lí chapisáa bilé chiní bí'walíwami galá buleli echo'ná Binói umílachi.
Echalí Binói ro'wali ba'wí echo'ná biléana walú bitólachi. A'lí Binói chótali pabákiya echi jaré mapu Binói binérali ralálachi. Echalí Binói ku wakichébanali echi chiní jiti mapu Binói umílachi buleli.
Chopi mapalí Jesusi ma pabákama riwéali echi Simoni Pegro ralálachi, echalí échiko jeanigá rukueli: Walubela, ¿Mujéchami pabákama tamí ralálachi?
Echalí Jesusi ku nijéwaga jeaneli: Jipi mujemi tarapé machí mapu churékula Nijeni je'ná jerigá olá, chópimi galá machimea pe waminánomí.
Echalí echi Pegro jeaneli: ¡Nijeni ke siné nimí nakíima mápumi tamí pabákama nijé ralálachi! Chopi Jesusi ku nijéwaga jeaneli: A Nijeni ketasi mi pabákasagá, mujemi ma ketasi omérama tamí yuwa níliya.
Echalí echi Simoni Pegro we yáati jeaneli: Keni Walubélawa, ketasi chopi pabaki nijé ralálachi. ¡Ayénachó pabaki nijé sikálachi, nijé mo'ólachi!
Echalí Jesusi jeaneli: Mapalí jaré pagótami bukulí 'úbalikó, echalí chopi 'wérali ju mapu aboni waminá pabákama aboni ralálachi, mapujiti aboni ma galá bi'wíami ju. A'lí 'yemi ma galá bi'wíami ju, chopi ketasi ne si'néami.
Echalí Jesusi echirigá anili mapu ketasi, ne si'néami bi'wíami níili, mapujiti Binói galá machili mapu chigá 'nalí aboni waminá nijima riwéali Binói, mapurigá echi jaré Binói asayela waminá mi'limea.
Pe wilibeko mapalí Jesusi ma sunili pabákiya si'néami aboni ralálachi, echalí Binói auchecho ku napachasa, auchecho asíbali echo'ná mapo'ná aboni ko'yá muchili. Echalí Binói jeaneli: ¿Áchatamo galá machí mapurigá Nijeni 'yemi mi olali?
'Yémitamo sinibí tamí jeané: ¡Binériami! Ayénachótamo tamí jeané: ¡Walubela! A'lí ne galá ju máputamo echirigá tamí anebo, mapujiti Nijeni ne bichíwali 'yemi mi Binériami ju, ayénachóni 'yemi Walubélawala ju.
A'lí Nijeni mápuni 'yemi mi Binériami ju, ayénachó mápuni 'yemi Walubélawala ju, Nijeni ma 'yemi mi pabákali 'yemi ralálachi. Echijiti galá níima 'yemi aboni ayénachó a'nagupi niráa pabákasa 'yemi aboni ralálachi.
Mapujiti Nijeni bachá niráa echirigá olali mapurigá 'yémitamo ayénachó achigórigá olabo mapurigá Nijeni olali.
Ne bichíwali Nijeni 'yemi mi ané mapu ke wesi pióntami ne wabé o'wéala ju, chopi echi nuráami mapu galá nulé echi jaré pióntami, échiko waminabi wabé simírami walubela ju, ketasi mapurigá echi jaré pióntami.
Átamo galá machisáagá je'ná jeyiri namuti, we kaníliami níibotamo, átamo ayénachó echirigá olásagá.
Nijeni ketasi echirigá anili ne si'néami 'yemi jiti rugá. Nijeni galá machí mapu chigá ju echi jaré mapu Nijeni chapili. Chopi arigá 'wérali ju mapu je'ná jerigá ikimea, mapurigá echo'ná Riosi Ra'íchala oselíwalachi osirúami ju jeanigá: Echi mapu tamí yuwa ko'wako, échiko wabé tamí sayérali.
Nijeni 'yemi mi echirigá ané ne bachá niráa, ke cho echirigá ikíichi, mapurigá pe waminánomí mapalí ne bichíwali echirigá ikimea, echalítamo ne galá bichíibo mapu Nijeni bilepi Riosi Ranala ju.
Echalí Jesusi waminabi jeaneli: Ne bichíwali Nijeni 'yemi mi jeané: Si'néami mapu ikí galá narigako echi mapu Nijeni julama aboni yuwa, aboni ne bichíwali tamí narigá; ayénachó si'néami mapu ikí tamí narigako, abóniko ayénachó narigá Onorúami mapu tamí júuli jena'í wichimóbachi.
Jesusi bachá niráa anili mapu echi Júrasi níili mapu nijima riwéali Binói Jesusi mapurigá Binói waminá mi'lirúami níima<TS3>(Mt. 26:20-25; Mr. 14:17-21; Lk. 22:21-23)Ma je'ná jerigá anisáa, Jesusi we siwega o'mónali sulachí niráa. Echalí Binói ne machíami niráa jeaneli: Ne bichíwali Nijeni 'yemi mi ané mapu bilé 'yemi tamí nijima mapurigá echi jaré Nijé sayela tamí mi'limea.
Echalí si'néami echi jaré mapu Jesusi binérali chótali a'nagupi 'nena mapujiti aboni ketasi machili mapu chigá jiti rugá ra'íchali echi Jesusi.
Echalí bilé rijói mapu Jesusi binérali, mulubé niráa Binói yuwa ko'yá asali, echi mapu Jesusi wabé galeli.
Echalí echi Simoni Pegro kepu siká jiti galá riwírataga ruyeli mapurigá echi rijói galá rukuema Jesusi mapu chigá 'nalí rugá anili.
Echalí Jesusi ku nijéwaga jeaneli: Pe táa pani pagueka, Nijé 'yama echi mapu tamí nijima mapurigani mi'lirúami níima. A'lí ma pagueka echi pani, we yáati 'yali echi Júrasi Jiskariote, echi mapu Simoni Jiskariote ranala níili.
A'lí mapalí echi Júrasi ma chapili echi pani, echalí jonsa binói chopi nulérami níili pachana binói sulálachi niráa, echi Satanasi anilíwami riablo jiti. Echalí Jesusi jeaneli echi Júrasi: ¡We yáati olá mapurigami olama!
Chopi echi jaré echo'ná ko'yá muchúami ke wesi galá machili mapu churékula Jesusi echirigá aneli.
Chopi mapujiti echi Júrasi nulérami níili togá inánala aboni níwala wenomí muchuwala maleta, echijiti jaré ibili mayeli mapu Jesusi echirigá aneli mapujiti Binói nakili mapurigá echi Júrasi simea ralimeya karúmati mapu ikí aboni newaleli echalí omowálawachi, mapurigá binói 'yama jaré wenomí echi jaré tisúwati kéremá.
Chopi mapalí echi Júrasi ma ko'wali echi pani, echalí we yáati binói ma ku machínali echo'ná pachá jonsa, chopi ma wi'libeka rokogó níili.
Echi bukulíwami nulalíwamiEchalí ma machinsa echi Júrasi, echi Walubela Jesusi jeanili: Jipi jena'í wichimóbachi piréami pagótami ma galá riwíratami ju mapurigá Nijeni ne wabé Walubela ju. Nijeni wilárami níili mapurigá Ku'wíriami niráa; ayénachó Nijeni galá riwílata echi pagótami mapurigá Riosi Onorúami ne wabé Walubela ju.
A'lí a Nijeni riwírasagá echi pagótami mapurigá Riosi Onorúami ne wabé Walubela ju, echalí Riosi Onorúami galá riwírama echi pagótami mapu Nijeni wabé Walubela ju. A'lí Riosi ke 'me ayó echirigá olama. Nijeni wilárami níili mapurigá Ku'wíriami niráa.
'Yémitamo mapurigá Nijé kúchuwala niráa ju, chopi Nijeni ma ketasi wi'libé rawé asimea 'yemi yuwa. Pe waminánomí 'yémitamo tamí abo, chopi mapurigá Nijeni ma aneli echi jaré Juríosi pagótami, jipi Nijeni ayénachó 'yemi mi echirigá ané, máputamo ketasi omérabo simiba echo'ná mapo'ná Nijeni simea.
Bukulíwami niráa Nijeni 'yemi mi jerigá nulé: Máputamo a'nagupi niráa wabé galebo. Achigórigá mapurigá Nijeni 'yemi mi wabé galé, echirigá galesi 'yemi a'nagupi.
Jena'í wichimóbachi piréami pagótami galá machimea mapu Nijeni 'yemi mi binérali, átamo echirigá a'nagupi galésagá.
Jesusi bachá niráa aní mapu echi Pegro 'yékaka animea mapu binói ketasi machili echi Jesusi<TS3>(Mt. 26:31-35; Mr. 14:27-31; Lk. 22:31-34)Echalí echi Simoni Pegro jeanigá rukueli: Keni Walubélawa, ¿kumi mi simea? A'lí Jesusi ku nijéwaga jeaneli: Jipi mujemi ketasi omérama tamí najátaga simiyá echo'ná mapo'ná Nijeni simea, chopi pe waminánomí mujemi ayénachó echo'ná simea.
Echalí echi Pegro jeaneli: Keni Walubélawa, ¿churékola nijeni ke omérama jipi mi najata? ¡Nijeni ma karigá atí mapurigani mukumea mi jiti!
Echalí Jesusi ku nijéwaga jeaneli: ¿Áchami ne bichíwali karigá atí mapurigami tamí jiti mukumea? Ne bichíwali Nijeni mi ané mapu jipi rokogó, ke cho kusúwachi echi tolí, mujemi baisá chokéami 'yékaka animea mápumi ketasi tamí machí.
Echi Walubela Jesucristo ju echi Buwé, echo'ná ripá riwigachi burúamiEchalí Jesusi jeaneli echi jaré mapu Binói binérali: Ketasi siwesi kétamo sulachí. Galá bichíisi Riosi. Tamí ayénachó galá bichíisi.
Echo'ná keni Onó bitélachi wikabé kalí nirú. A ketasi echirigá níisagá, Nijeni ma 'yemi mi echirigá anemi, mapujiti Nijeni echo'ná simea, 'yemi pirélachi a'láramiya.
A'lí mapalí Nijeni ma bachá a'láramiya simisáa 'yemi pirélachi, waminánomí Nijeni auchecho siné ku nolínama mapurigá Nijeni 'yemi mi echo'ná bayérama, mapurigá 'yémitamo ayena echo'ná muchibo mapo'ná Nijeni asimea.
A'lí 'yémitamo galá machí mapo'ná Nijeni simea, ayénachótamo galá machí echo'ná burúami.
Echalí echi Tomasi jeaneli: Walubela, tamujeta ketasi machí kumi mi simea. ¿Churigata biche machiboa echo'ná burúami?
Echalí Jesusi ku nijéwaga jeaneli: Nijeni ju echi buwé echo'ná ripá riwigachi burúami, ayénachó Nijeni ju echi ne bichíwali, ayénachó Nijeni nijá mapurigá echi pagótami sinibí pirélama. A'lí a ketasi tamí jiti simisáagá, ke wesi omérama echo'ná nawayá mapo'ná Onorúami atí.
Átamo tamí machisáagá, ayénachótamo machibói echi keni Onó. A'lí jipi jonsa 'yémitamo galá machí echi keni Onó, mapujítitamo ma tamí riwali.
Echalí echi Jiripi jeaneli: ¡Perikó risensia, tamujeta galá 'nebo Onorúami! Alíkota galá nilabo.
A'lí Jesusi jeaneli echi Jilipi: Mani wi'libé rawé asali 'yemi mi yuwa. ¿Kéchami cho tamí galá machí? ¡Echi mapu tamí ritiwako, échiko ma ritiwá Onorúami! ¿Churékola echaní mujé: Perikó risensia, tamujeta 'nebo Onorúami?
¿Kéchami bichíi mapu Nijé echi Onorúami yuwa ju, ayénachó mapu Onorúami tamí yuwa ju? Echirigá mapurigá Nijé 'yemi mi ra'icha, ketásini echirigá ra'icha, Nijé Binói chopi niráa. Echi Onorúami mapu tamí yuwa pachana Nijé sulálachi atí, Binói wabé omériga olá mapurigá Binói nakí.
Galá tamí bichíisi mapurigani anili mapu Nijeni echi Onorúami yuwa ju, ayénachó mapu Onorúami tamí yuwa pachana Nijé sulálachi atí. A'lí átamo ketasi galá tamí bichíisagá echi Nijé ra'íchala jiti mapurigá Nijeni ra'íchali, arigá tamí bichíisi mapujiti Nijeni ma wisabé wabé omériga olali mapurigá ke wesi auché jaré omero olayá.
Ne bichíwali Nijeni 'yemi mi jeané: Si'néami mapu ikí tamí bichíiko, abóniko achigórigá wabé omériga olama mapurigá Nijeni olá; ayénachó aboni waminabi simírami wabé omériga olama mapujiti Nijeni simea echo'ná mapo'ná Onorúami atí.
A'lí ne suwaba mapu yíripi 'yémitamo tánsagá Onorúami, mapujítitamo galá tamí bichíi, echirigá Nijeni olama mapurigá echirigá ologá Nijeni riwírama mapu Riosi Onorúami ne wabé Walubela ju.
Mapuyíripi 'yémitamo tánsagá Riosi mapujítitamo galá tamí bichíi, echirigani olama Nijé.
Jesusi bichíwaga anili mapu Binói julama echi Wabé Galabé Riosi Iwigala jena'í wichimóbachiÁtamo tamí galésagá, galá nijéwaga olasi mapurigá Nijeni 'yemi mi nuleli.
A'lí Nijeni we tánama Onorúami mapurigá Binói 'yemi mi yuwa julama auché Bilé wabé galéami Nigúurami, mapurigá échiko sinibí 'yemi mi yuwa asimea. Échiko echi Wabé Galabé Riosi Iwigala niima, mapu ne bichíwami ju.
Nijé ketasi 'yemi mi awínali waná ariwema. Auchecho sineni ku nolínama mapurigani 'yemi mi yuwa asimea.
Pe waminánomí echi auché jaré jena'í wichimóbachi piréami pagótami ma ketasi tamí riwimea, chopi 'yémitamo galá tamí riwiboa. A'lí 'yémitamo sinibí pirélabo mapujiti Nijeni sinibí bitéami ju.
Echalí rawé 'yémitamo galá machiboa mapu Nijé, echi keni Onó yuwa ju, ayénachótamo machiboa mapu 'yemi aboni tamí yuwa jútamo, ayénachótamo machiboa mapu Nijeni 'yemi mi yuwa pachana 'yemi sulálachi atí.
Si'néami mapu ikí ma galá machigá mapurigá Nijeni nulá, a'lí echirigá galá nijéwaga olako, abóniko echirigá ologá ne galá riwírata echi auché jaré mapu aboni ne bichíwali tamí galé. A'lí Keni Onó we galema echi jaré mapu tamí galeko, ayénachó Nijé Binói we galema aboni. A'lí Nijeni echo'ná aboni yuwa nawama mapurigá aboni galá tamí riwimea.
Echalí echi auché bilé Júrasi, ketasi echi Jiskarioti, jeaneli: Walubela, ¿churékola tamujé tamí yuwa nawama mapurigá tamujeta mi riwiboa, chópimi ketasi nawama echi auché jaré yuwa, si'néami mapu ikí ketasi mi galeko?
A'lí Jesusi ku nijéwaga jeaneli: Si'néami mapu ikí tamí galeko, aboni galá nijéwaga olá mapurigá Nijé aní. A'lí echi keni Onó wabé galema aboni. A'lí echi keni Onó, Nijeni ayénachó, okuaka nolínaga echo'ná pachana aboni sulálachi pirélabo.
Si'néami mapu ikí ketasi tamí galeko, abóni ketasi nijéwaga olá mapurigá Nijé aní. A'lí Nijé nawésawala, mapurigátamo jipi galá nama muchuwi, ketasi Nijé Binói nawésawala ju, chopi Onorúami nawésawala ju mapu tamí júuli jena'í wichimóbachi.
Jipi Nijeni 'yemi mi suwaba je'ná jerigá ané mapuyénasí Nijeni abijí 'yemi mi yuwa atí.
Chopi pe waminánomí Onorúami tamí jiti julama echi Wabé Galabé Riosi Iwigala echo'ná pachana 'yemi sulálachi, mapurigá echi Galabé Riosi Iwigala 'yemi mi wabé natimaga ku'wírama. Echalí Riosi Iwigala 'yemi mi binérama suwaba namuti; ayénachó Binói 'yemi mi auchecho galá ku machíratama mapu ikítamo ke newalali mapurigá Nijeni 'yemi mi aneli.
Mani 'yemi mi ripórama, chopi Nijeni 'yemi mi 'ya máputamo kilí niráa ologá pirélabo. A'lí Nijeni ketasi achigórigá nijá, mapurigá echi auché jaré jena'í wichimóbachi piréami 'yemi mi kanílatanali. Ketasi siwesi ketamo sulachí, nirapé majasi.
'Yemi mátamo námali mapurigá Nijeni 'yemi mi aneli, mapu Nijeni ma ku simea, ayénachó mapu pe waminánomí Nijeni auchecho siné ku nolínama jena'í mapo'ná 'yemi muchuwi. Átamo ne bichíwali tamí galésagá 'yémitamo ne wabé kanílabo, ma machigá mapu Nijeni simea Onorúami yuwa, mapujiti echi Onorúami ne wabé simírami Walubela ju, ketasi mapurigá Nijé.
Jipi ke cho echirigá ikíichi, Nijeni bachá niráa 'yemi mi aneli mapurigá pe waminánomí ne bichíwali echirigá ikimea, mapurigá echalí ma echirigá ikíichi, 'yémitamo galá tamí bichíibo.
Ma ketásini waminabi wi'lí ra'ichama 'yemi mi yuwa, mapujiti echi riablo, mapu we nulé jena'í wichimóbachi piréami pagótami, ma mulubé inaro. Chopi Nijeni waminabi wabé simírami omérami ju. Echi Riablo ketasi tamí omérama.
Chopi arigá 'wérali ju mapu echirigá ikimea, mapurigá jena'í wichimóbachi piréami pagótami galá machimea mapu Nijeni we galé Onorúami, ayénachó mapurigá aboni galá machimea mapu Nijé we olá mapurigá Onorúami tamí nuleli olánala. Ma jáasi. Mata simabo jena'í jonsa.
Echi uva anilíwami rakéami namutiEchalí Jesusi jeaneli: Nijeni ju echi ne bichíwali uva anilíwami rakéami namuti. A'lí echi Nijé Onorá mapurigá bilé rijói ju echi uva icháami.
A'lí echi keni Onó waminá ripuna ne suwaba echi jaré Nijé níwala uva otowala mapu ikí ketasi galá rakeko. Chopi mapalí echi auché jaré otowala galá rakeko, echi keni Onó waminá 'ye echi jaré wikabé napawika jáwami kúuchi otowala mapurigá ibili galá rakéami otowala echirigá jaré ibili 'yeka galabélatami níima, mapurigá suwaba echi jaré galabé otowala waminabi wikabé rakema.
'Yémitamo ma galabératami ju mapurigá echi jaré otowá mapu Nijé Onolá jaré ibili 'yeka galabérali, mapujítitamo echirigá galabélatami níili Nijé Ra'íchala jiti mapalí Nijeni 'yemi mi binérali.
Sinibí tamí yuwa napawika níisi, mapurigá Nijeni sinibí 'yemi mi yuwa napawika ju. Bilé otowá ketasi omérama rakéa bi'neli otowá niráa, a ketasi napawika níisagá echi ronola yuwa. Echirigá achigórigá 'yémitamo ketasi omérabo galabé olayá, átamo ketasi sinibí tamí yuwa napawika níisagá.
Nijeni ju echi uva anilíwami ronola. A'lí 'yémitamo echi jaré otowala ju. Si'néami 'yémi máputamo sinibí tamí yuwa napawika tibiko mapurigá echi jaré otowala napawika nachuka tibí echi uva ronola yuwa, 'yémitamo ne wabé galabé oláami níibo. A'lí 'yémitamo ketásirapé chirigá omérabo galabé olayá a ketásitamo tamí yuwa níisagá.
A'lí echi auché jaré mapu ketasi napawika tibiko tamí yuwa, abóniko waminá machí a'wátami níima. Echalí échiko waminá suwibama mapurigá echi jaré otowala ripunárami, mapu ma napabuka suwaba na'árami níima.
Átamo sinibí tamí yuwa napawika níisagá, ayénachó átamo sinibí galá 'natásagá mapurigá Nijeni 'yemi mi binérali, echalí tansi mapuyíripi 'yémitamo nakí, a'lí bichétamo echirigá 'yárami níibo.
Echi keni Onó waminabi wabé Walubela anérami níima mapalí 'yémitamo we galabé olá, ayénachótamo echirigá ologá galá machílatabo echi auché jaré mapu 'yémitamo ne bichíwali tamí yuwa binéami ju.
Nijeni 'yemi mi ne wabé galé achigórigá mapurigá Onorúami tamí wabé galé. Sinibí tamí yuwa níisi, mapujiti Nijeni 'yemi mi echirigá wabé galé.
Átamo nijiyásagá mapurigá Nijeni nulá, echalí Nijeni waminabi 'yemi mi galema mapurigani sinibí 'yemi mi galé, achigórigá mapurigá Nijeni sinibí nijéwaga olá mapurigá Keni Onó tamí nulé, a'lí keni Onó sinibí waminabi tamí galé.
Nijeni 'yemi mi je'ná jerigá ané mapurigátamo wabé kanílabo tamí yuwa, ayénachó mapurigátamo echirigá waminabi ne wabé simírami kanílabo.
Nijeni 'yemi mi je'ná jerigá nulé: Mapurigátamo a'nagupi ne wabé galebo, achigórigá mapurigá Nijé 'yemi mi galé.
Ke wesi waminabi wabé simírami galéami ju ketasi mapurigá bilé rijói mapu ku'wíraga mukuli mapujiti binói wabé galeli binói amígowala.
'Yémitamo Nijé amígowala ju, átamo galá nijéwaga olásagá mapurigá Nijeni 'yemi mi nulé.
Mani ketasi 'yemi mi anema pióntami niráa, mapujiti echi jaré pióntami ketasi galá machí mapurigá aboni walúrawala olá. Chopi Nijeni 'yemi mi anema Nijé amígowala niráa mapujiti Nijeni ma 'yemi mi machírali ne suwaba mapu ikí Nijé Onolá tamí aneli.
Je'ná ju mapurigá Nijeni 'yemi mi nulé: Mapurigátamo a'nagupi ne wabé galebo.
Jena'í wichimóbachi piréami ne wabé kichí echi JesusiA'lí a 'yemi mi kichísagá jena'í wichimóbachi piréami, galá machisí mapu bachá niráa aboni tamí wabé kichili.
Chopi a 'yémitamo achigórigá olásagá mapurigá echi auché jaré jena'í wichimóbachi piréami olá, echalí aboni 'yemi mi wabé galemi, mapujiti aboni ne wabé galé si'néami mapu ikí achigórigá olá mapurigá aboni olá. Nijeni ma 'yemi mi chapili ibili niráa mapalítamo piréali echi auché jaré jena'í wichimóbachi piréami yuwa, echijiti echi auché jaré jena'í wichimóbachi piréami 'yemi mi ne wabé kichí, mapujítitamo ketasi achigórigá olá mapurigá aboni olá.
Galá newalasi mapurigá Nijeni 'yemi mi jeaneli: Ke wesi pióntami ne wabé o'wéala ju, chopi echi nuláami mapu galá nulé echi jaré pióntami, échiko waminabi wabé walubela ju ketasi mapurigá echi jaré pióntami. A'lí mapujiti aboni ma tamí wabé kichiga a'najátali, echijiti aboni ayénachó 'yemi mi wabé kichiga a'najátama. A'lí mapujiti aboni ketasi tamí nijéwali mapurigá Nijeni binérali, echijiti aboni ketasi cho 'yemi mi nijéwama mapurigá 'yémitamo binérabo.
A'lí aboni 'yemi mi suwaba je'ná jerigá risúu olama mapujítitamo galá tamí bichíi, mapujiti aboni ketasi machí echi Onorúami mapu tamí júuli jena'í wichimóbachi.
A'lí a Nijeni ketasi nawásagá jena'í wichimóbachi ra'íchamiya aboni, echalí aboni ketasi chokila níima mapurigá aboni ma chati olali; chopi jipi aboni arigá chokila ju, mapurigá aboni chati olali.
A'lí si'néami mapu ikí tamí kichíko, aboni ayénachó we kichí echi keni Onó.
Ayénachó a Nijeni ketasi wisabé wabé omériga olásagá echo'ná bacháami aboni yuwa mapurigá ke wesi auché jaré omero olayá, echalí aboni ketasi wi'nijírami níimi mapurigá aboni chati olali, chopi aboni ma riwali mapurigá Nijeni olali. A'lí aboni arigá tamí wabé kichí, ayénachó aboni wabé kichí echi Nijé Onolá.
Chopi jipi echirigá ikí mapujiti arigá 'wérali níili mapu echirigá ikimea, achigórigá mapurigá bachá niráa je'ná jerigá osirúami níili echo'ná aboni nulalila oselíwalachi, jeanigá: Tarapé chibi yiri jiti, aboni wabé tamí kichili.
Chopi mapalí nolinsa echi ne bichíwami Galabé Riosi Iwigala, echi mapu 'yemi mi wabé ku'wíraga natimama, Échiko 'yemi mi ra'íchama tamí jiti rugá. A'lí Nijeni 'yemi mi yuwa julama echi Galabé Riosi Iwigala mapujiti Onorúami echirigá tamí nuleli.
Echalí 'yémitamo ayénachó tamí jiti rugá nawisabo, mapujiti 'yémitamo chabé chokichí jonsa tamí yuwa muchili.
Jipi Nijeni 'yemi mi je'ná jerigá ané mapurigátamo ketásirapé siwega 'natabo echalí echirigá ikíichi, chopi mapurigátamo arigá waminabi galá tamí bichíibo.
Echalí echi jaré Nijé sayela ketasi risénsia 'yama mapurigá 'yémitamo waminabi mo'wiboa echo'ná pachá aboni ri'obáwalachi; ayénachó pe waminánomí mapuyíripi aboni 'yemi mi waminá ko'wisáagá, we mayema mapu aboni chopi olá mapurigá Riosi nakí, mapalí aboni 'yemi mi ko'yá.
Echalí aboni echirigá olama mapujiti aboni ke siné machili Onorúami, nirapé tamí machili.
Chopi Nijeni 'yemi mi je'ná jerigá ané mapurigá mapalí seba echalí rawé 'yémitamo galá 'nátaga newalabo mapurigá Nijeni ma 'yemi mi bachá niráa aneli suwaba je'ná jeyiri.
Mapurigá echi Galabé Riosi Iwigala we oláChabé chokichí Nijeni ketasi 'yemi mi je'ná jerigá aneli mapujiti Nijeni 'yemi yuwa asali.Chopi Nijeni ma ku simea mapurigani Onorúami yuwa asimea, mapu tamí júuli jena'í wichimóbachi. A'lí ke wesi 'yemi tamí rukué mapu kúmini simea.
Chopi 'yémitamo ne wabé o'mónali mapujiti Nijeni 'yemi mi je'ná jerigá aneli.
Nijeni 'yemi mi ne bichíwali jeané: A Nijeni ku simisáagá, waminabi wabé galabé níima 'yemi 'nalina. Mapujiti a Nijeni ketasi ku simisáagá, echalí ketasi nolínama echo'ná 'yemi yuwa echi Wabé Galabé Riosi Iwigala, echi mapu 'yemi mi wabé ku'wíraga natimama; chopi a Nijeni ku simisáagá, echalí Nijeni julama echi wabé Galabé Riosi Iwigala echo'ná 'yemi yuwa.
A'lí mapalí echi Galabé Riosi Iwigala nawasa, échiko we galá machílatama echi jaré pagótami jena'í wichimóbachi piréami mapu aboni we chati oláami ju; ayénachó machílatama mapurigá Riosi nakí mápu aboni chopi galabé wachíniga ologá pirélama, ayénachó machílatama mapu Riosi pe waminánomí walú kastigo 'yama echi jaré chati oláami pagótami.
Aboni wabé chati oláami ju mapujiti aboni ketasi tamí bichíi.
A'lí aboni galá machimea mapurigá Nijeni galabé wachíniga ologá bité, mapujiti Nijeni ma ku simea mapo'ná Onorúami atí. A'lí 'yémitamo ma ketasi tamí auchecho riwiboa.
A'lí aboni galá machimea mapu Riosi walú kastigo 'yama echi jaré chati oláami pagótami mapujiti echi riablo mapu we nulé jena'í wichimóbachi piréami, ma ne bichíwali wi'nijírami ju.
Nijeni abijí waminabi wikabé namuti 'yemi mi anénali, chopi jípitamo 'yemi ketasi omérabo machiyá.
Pe waminánomí mapalí nolinsa echi ne bichíwali Wabé Galabé Riosi Iwigala, Échiko 'yemi mi binérama suwaba echi ne bichíwali, mapujiti Échiko ketasi ra'ichama mapurigá binói chopi nakí. Echi Wabé Galabé Riosi Iwigala chopi ra'ichama mapurigá Binói gala nami aníachi Onorúami, ayénachó Binói 'yemi mi galá machílatama suwaba mapu ikí ikimea waminánomí.
Echi Galabé Riosi Iwigala tamí waminabi walubéraga anema, mapujiti Binói ma tosá Nijé níwala namuti, 'yemi mi machílatama.
Ne suwaba namuti mapu ikí Onorúami níwala ju, échiko ne suwaba ayénachó Nijé níwala ju. Echijiti Nijeni anili mapu echi Galabé Riosi Iwigala ma tosá Nijé níwala namuti, 'yemi mi galá machílatama.
Echi jaré mapu o'mónami ju pe waminánomí we kanílatami níimaEchalí Jesusi waminabi jeaneli: Pe ke 'me ayó 'yémitamo ma ketasi tamí riwiboa, chópitamo auchecho ke 'me ayó yáati tamí riwibóatamo, mapujiti Nijeni echo'ná simea mapo'ná Onorúami atí.
Echalí jaré mapu Jesusi binérali a'nagupi rukueli jeanigá: ¿Chu aniwáami ju je'ná mapurigá Binói tamujé tamí ané? Mapujiti jeaní mapu pe ke 'me ayó tamujeta ma ketasi riwiboa echi Binói, ayénachó máputa auchecho ke 'me ayó yáati ku riwibóata, mapujiti Binói echo'ná simea mapo'ná Onorúami atí.
¿Chu aniwáami ju je'ná mapu Binói jeaní mapu ke 'me ayó tamujeta ma ketasi riwiboa Binói? Tamujeta ketasi machí mapu piri jiti Binói echirigá ra'icha.
Nijeni ne bichíwali 'yemi mi ané mapu 'yémitamo wabé nalákaka o'monabo, chopi echi auché jaré jena'í wichimóbachi piréami pagótami ne wabé kanílama. A'lí mapalí 'yémitamo echirigá o'monabo, pe waminánomí 'yémitamo auchecho wabé ku kanílatami níibo.
Echalí Jesusi waminabi jeaneli: Mapalí biré mukí ranamea bilé táa binói ranala, echalí echi mukí ne wabé okolá mapujiti ma sébali binói tétawala, chopi ma nawárasa echi táa múchali echalí echi mukí ma ketasi ku newalá mapurigá ne wabé okoli, chopi ne wabé kanílama mapujiti ma ranali binói ranala jena'í wichimóbachi.
'Yémitamo ayénachó echirigá achigórigá ne wabé risúu níilaga o'mona jipi, chopi Nijeni auchecho siné 'yemi mi ku riwimea. Echalí 'yémi ne wabé simírami kanílabotamo pachana 'yemi sulálachi niráa, mapuyénasí ke wesi omérama 'yee echi wabé kanílawami.
Echalí rawé 'yémi ma ketasi biyiri tamí rukuébotamo. Ne bichíwali Nijeni 'yemi mi jeané mapu Onorúami 'yemi mi 'yama ne suwaba mapu ikítamo taní mapujítitamo tamí bichíi.
Chopi jipi yénasí 'yémitamo ketasi cho biyiri echirigá tánali Onorúami mapujítitamo tamí bichíi. Jipi jonsa galá tansi echirigá, mapujítitamo ma galá tamí bichíi. A'lí bichétamo echirigá narepo, mapurigátamo ne wabé simírami kanílabo.
Jesucristo ketasi nijéwaga olali mapurigá jena'í wichimóbachi piréami olá, echijiti Binói ma niyúraliEchalí Jesusi waminabi jeaneli: Nijeni 'yemi mi je'ná jerigá irétaga nawésali, chopi pe waminánomí Nijeni ma ketasi 'yemi mi echirigá irétaga nawésama. Echalí Nijeni 'yemi mi ne galá machíami niráa ruyema Onorúami jiti rugá.
Echalí rawé 'yemi abónitamo we tánabo Onorúami mapujítitamo waminabi galá tamí bichíibo. Echijiti jipi Nijeni ketasi 'yemi mi ané mapu Nijé Binói waminabi tánama Onorúami 'yemi jiti.
Onorúami Binói 'yemi mi wabé galé, mapujiti 'yémitamo tamí galé, ayénachó mapujítitamo ma galá bichíili mapu Nijeni nawali echo'ná ripá riwigachi jonsa mapujiti Onorúami tamí júuli.
Mapalí Nijeni nawali jena'í wichimóbachi, Nijeni simili echo'ná ripá riwigachi jonsa, mapo'ná Onorúami atí. Jipi Nijeni ma ku simea jena'í wichimóbachi jonsa mapurigani auchecho ku simea mapo'ná Onorúami atí.
Echalí echi jaré mapu Jesusi binérali jeaneli: Jipi Mujemi ne bichíwali galá machíami niráa ra'icha. Mami ketasi chopi irétaga niráa ra'icha.
Jípita ne galá machí mapu Mujemi galá machíami ju ne suwaba namuti, ayénachóta galá machí mapu ketasi arigá 'wérali ju máputa mi rukuebo bilé namuti, mapujítimi ma bachá niráa galá machí mapurigá tamujeta mi rukuénali. Echijítita ma galá bichíi mápumi simili echo'ná ripá riwigachi jonsa mapo'ná Onorúami atí, mapalimi nawali jena'í wichimóbachi.
Echalí Jesusi rukueli jeanigá: ¿Áchatamo ne bichíwali echirigá bichíi jipi?
Jipi ma ke 'me ayó pe waminánomí 'yémitamo waminá chijanárami níibo. Echalí 'yémitamo ibili niráa a'nagú waná júmsaga, tamí bi'neli ariwebo; chopi Nijeni ketasi bi'neli atí, mapujiti Onorúami sinibí tamí yuwa atí.
Nijeni 'yemi mi ané suwaba je'ná jeyiri mapurigátamo galá tamí bichíiga, sinibí kilí ologá pirélabo; chopi mapuyénasítamo abijí pilé jena'í wichimóbachi 'yémitamo wabé risúu olárami níibo. Echalí arigá waminabi galá tamí bichíisi mapujiti Nijeni ma niyúrali, mapujiti Nijeni ketasi nijéwaga olali mapurigá jena'í wichimóbachi piréami olá.
Jesusi tániga ra'icha Riosi yuwa echi jaré mapu Binói binérali jitiMa bachá niráa je'ná jerigá anisáa, echalí Jesusi ripá riwigachi 'néniga, Riosi yuwa ra'íchaga jeaneli: Keni Onó ma sébali tétali. Nijeni bilepi Mujé Ranala ju. ¡Jipi ma tamí wabé Walubéraga ané, mapurigá Nijeni ayénachó mi ne wabé Walubéraga anema, mapu Nijeni bilepi Mujé Ranala ju!
Mapujiti Mujemi tamí wilali mapurigá Walubela niráa, si'néami echi auché jaré pagótami Walubélawala, mapujiti Nijeni bilepi Mujé Ranala ju. A'lí bichemi echirigá tamí wilali mapurigani 'yama mapurigá ne sinibí niráa pirélama si'néami echi jaré mapu ikí Mujemi tamí 'yali.
A'lí aboni ne sinibí pirélama mapujiti aboni galá mi machí mápumi echi Bilepi ne Bichíwali Riosi ju, ayénachó mapujiti aboni galá tamí machí mápuni Jesucristo ju, mapu Mujemi tamí júuli jena'í wichimóbachi.
Echalí Jesusi, Riosi yuwa ra'íchaga, waminabi jeaneli: Mapuyénasí Nijeni iyénali jena'í wichimóbachi, Nijeni mi wisabé Walubéraga niráa aneli. Ayénachóni ma suwaba galá nijéwaga olali mapu ikí Mujemi tamí nuleli olánala.
Keni Onó, jipi auchecho tamí wilá echo'ná Mujé yuwa mapurigá Walubela niráa, achigórigá mapurigani Walubela níili Mujé yuwa ki'yá bachá jonsa, mapalí je'ná kawí ketasi cho niwárami níili.
Mujemi ma chapili jaré jena'í wichimóbachi piréami pagótami, mapurigami tamí 'yama mapurigá Nijé níwala pagótami niráa. A'lí mani ruyeli aboni mapu Mujemi echi ne Walubela Riosi ju. Abóniko Mujé níwala níili, chopi Mujemi tamí 'yali. A'lí aboni galá nijéwaga olali mapurigá Nijeni nawésali Mujé Ra'íchala.
Jipi aboni ma galá machí mapu suwaba namuti mápumi tamí 'yali, ne suwaba echo'ná ripá riwigachi jonsa sili mapo'ná Mujemi atí.
Mapujiti Nijeni ma galá nawésali aboni, achigórigá mapurigá Mujemi tamí 'yali nawésanala. A'lí aboni ma galá bichíili mapurigá Nijeni nawésali; ayénachó aboni galá machili mapu Nijeni ne bichíwali nawali echo'ná ripá riwigachi jonsa mapo'ná Mujemi atí, ayénachó aboni ma galá bichíili mapu Mujemi tamí júuli jena'í wichimóbachi.
Nijeni mi tani mapurigami ku'wírama aboni. Ketásini mi tani mapurigá mi ku'wírama echi auché jaré jena'í wichimóbachi piréami. Nijeni mi chopi tani mapurigami ku'wírama echi jaré mapu Mujemi tamí 'yali, mapujiti aboni Mujé níwala ju.
Ne suwaba Nijé níwala ayénachó Mujé níwala ju. A'lí Mujé níwala ayénachó Nijé níwala ju. A'lí echi jaré Nijé níwala pagótami o'wéalatami ju mapujiti Nijeni ne Walubela ju.
Nijeni ma ketasi tibí jena'í wichimóbachi. Chopi aboni abijí jena'í tibí. A'lí Nijeni ma ku simea mapurigani Mujé yuwa asimea. Mujé wabé Galabé keni Onó, ne suwaba omérami jumi. Ne galá niseri si'néami echi jaré mapu Mujemi tamí 'yali, mapurigá si'néami aboni bilénapi napawika bichíyami níima, achigórigá mapurigá Nijeni napawika ju Mujé yuwa.
Mapuyénasí Nijeni asali aboni yuwa jena'í wichimóbachi, Nijé sinibí ne galá tibútaga niseli echi jaré mapu Mujemi tamí 'yali, mapujiti Mujemi tamí echirigá omératali. Ke wesi aboni waminá 'wigali, chopi echi bilé mapu ma bachá niráa wikáami níili. Échiko arigá wikali, achigórigá mapurigá bachá niráa osirúami níili echo'ná Riosi Ra'íchala oselíwalachi mapu echirigá ikimea.
Jipi Nijé ma simea echo'ná mapo'ná Mujemi atí. Chopi mapuyénasí Nijeni abijí jena'í wichimóbachi atí, Nijeni je'ná jerigá aní mapurigá aboni ne wabé simírami kanílama, achigórigá mapurigá Nijé ne wabé kanila.
Nijeni galá nawésali aboni Mujé Ra'íchala. Chopi echi auché jaré jena'í wichimóbachi piréami ne wabé kichí echi jaré aboni, mapujiti aboni ketasi chopi jena'í wichimóbachi piréami ju, achigórigá mapurigá Nijeni ketasi jena'í wichimóbachi bitéami ju.
Nijeni ketasi mi tani mapurigami ma ku tomea echi jaré aboni jena'í wichimóbachi jonsa, chopi nimí tani mapurigami tibútama aboni mapurigá echi riablo ketasi omérama sayera aboni.
Ne wabé galabé niráa niwá aboni, mapurigá Mujé níwala pagótami niráa, mapujiti aboni galá bichíi echi ne bichíwali. Mujé Ra'íchala echi ne Bichíwali ju.
Mujemi tamí júuli jena'í wichimóbachi, mapurigani asimea jena'í wichimóbachi piréami yuwa. Nijeni ayénachó echirigá achigórigá júuli echi jaré aboni, mapurigá aboni muchima echi auché jaré jena'í wichimóbachi piréami yuwa.
Mapujiti Nijeni we galé aboni, echijiti Nijeni waminabi galabé niráa nílini Nijé Binói niráa, mapurigá aboni ayénachó waminabi galabé niwárami níima, mapujiti aboni galá bichíima echi ne bichíwali.
Nijé ketasi chopi mi tani mapurigami ku'wírama je'ná jaré mapu ikí Mujé níwala ju jipi rawé. Nijé ayénachó tani mapurigami ku'wírama echi auché jaré, si'néami mapu ikí waminánomí galá tamí bichíima, mapalí aboni galá kipuma mapurigá je'ná jaré nawésama.
Nijeni mi tani mapurigá ne si'néami aboni bilénapi napawika bichíyami níima, mapurigá si'néami aboni chopi napawika níima Tamujé yuwa, Mujé Galabé Onorúami, achigórigá mapurigá Mujemi pachana tamí yuwa atí, ayénachó mapurigá Nijeni pachana Mujé yuwa atí. Ayénachóni nakí mapurigá aboni bilénapi napawika bichíyami níima mapurigá echi auché jaré jena'í wichimóbachi piréami galá bichíima mapu Mujemi tamí júuli jena'í wichimóbachi.
A'lí Nijeni 'yali aboni mapurigá aboni o'wéalatami níima, achigórigá mapurigá Mujemi tamí 'yali mapu Nijé wabé Walubératami níima, mapurigá si'néami aboni bilénapi napawika bichíyami níima achigórigá mapurigá Nijeni Mujé yuwa chopi napawika juta.
Nijeni pachana aboni yuwa atí. A'lí Mujemi pachana Nijé yuwa atí, mapurigá si'néami aboni napawika ayénachó bilepi niráa níima, mapurigá echi auché jaré jena'í wichimóbachi piréami echijiti ne galá machimea mapu Mujemi tamí júuli jena'í wichimóbachi, ayénachó mapurigá Mujemi ne wabé galé echi jaré napawika bichíyami, achigórigá mapurigami tamí galé.
Keni Onó, Mujemi tamí 'yali echi jaré aboni. Nijeni wabé nakí mapurigá aboni echo'ná tamí yuwa muchima, mapo'ná Nijeni asimea, mapurigá aboni galá riwimea mapurigá Mujemi tamí wabé walubérali, mapujiti Mujemi sinibí tamí wabé galeli kiyá jonsa mapalí je'ná kawí ketasi cho niwárami níili.
Mujé galabé oláami Onorúami, jena'í wichimóbachi piréami pagótami ketasi mi machí, chopi Nijeni mi ne galá machí. A'lí je'ná jaré bichíyami ma galá machí mapu Mujemi tamí júuli jena'í wichimóbachi.
Nijeni galá machírali aboni mapu Mujemi echi Bilepi Riosi ju. A'lí abijí Nijeni waminabi echirigá machíratama, mapurigá aboni a'nagupi ne wabé galema, achigórigá mapurigá Mujemi tamí galeli, ayénachó mapurigá Nijé Binói pachana aboni sulálachi asiméani.
Jesusi bologá tólati<TS3>(Mt. 26:47-56; Mr. 14:43-50; Lk. 22:47-53)Ma je'ná jerigá anisáa, echalí Jesusi ku machínali echo'ná pachá jonsa, waminá bo'ónala komichi Setrónachi anilíwachi simiyá. Echo'ná wikabé namuti rojuá olivo anilíwami jali. Echalí Jesusi echo'ná nasipa simili echi auché jaré yuwa mapu Binói binérali.
A'lí echi Júrasi mapu nijímiya nawali echi Jesusi mapurigá Binói waminá mi'lirúami níima, échiko ayénachó ma bachá ra'éami níili echo'ná, mapujiti chabénala niráa Jesusi wisabé echo'ná napawili echi jaré yuwa mapu Binói binérali.
Echirigá níili mapu echi Júrasi ayénachó echo'ná nawali, wikabé sontarsi yuwa, jaré kapitani yuwa ayénachó, mapu echo'ná walubé Juríosi ri'obáwalachi tibúami níili. Si'néami aboni echo'ná julárami níili echi jaré o'wéala sacerdote jiti, ayena echi jaré Bariseo anilíwami binériami jiti. Aboni i'wéali ripiyá kami níili, ayénachó chopé rajégami níili, auché jaré karúmati ayénachó.
Echalí Jesusi ma galá machigá suwaba mapurigá ikimea riwéali Binói, bachá natipámiya simigá jeanigá rukueli: ¿Chigátamo amí?
A'lí aboni ku nijéwaga jeaneli: Echi Jesúsita amí, echo'ná Nasarétachi bitéami. Echalí Jesusi Binói ku nijéwaga jeaneli: Nijé ju.A'lí echi Júrasi mapu echirigá nijiga olali, mapurigá Jesusi waminá mi'lirúami níima, echiko ayénachó echo'ná wi'lili echi jaré sontarsi yuwa.
Chopi mapalí Jesusi jeaneli: ¡Nijé ju! Echalí si'néami echi jaré sontarsi we yáati ri'ná bitíbali.
Echalí Jesusi auchecho siné jeanigá rukueli: ¿Chigá bichétamo amiko? A'lí aboni auchecho nijéwaga jeaneli: Echi Jesúsita amí, echo'ná Nasarétachi bitéami.
A'lí Jesusi ku nijéwaga jeaneli: Mani 'yemi mi aneli mapu Nijé ju. ¡Átamo tamí ásagá, ariwesi mapurigá je'ná jaré waminá ku simama!
Echalí je'ná jerigá ikili mapurigá ne sébali ikimea mapurigá Jesusi Binói bachá niráa jeanili: Echi jaré mapu Onorúami tamí 'yali, ke wesi 'wigali.
A'lí echi Simoni Pegro wi'lí ripiyá kami níili. Echalí échiko machí paka echi wi'lí ripiyá, wamina ripúnali bilé rijói, Malko riwéami, nakálachi watoná. Échiko echi walubela sacerdote piónawala níili.
Chopi Jesusi jeaneli echi Pegro: ¡Echo'ná wichibáchalachi ku wilá echi wi'lí ripiyá! ¿Kéchami mayé mapu arigá 'wérali ju mapu Nijeni risúu olárami níima, achigórigá mapurigá Onorúami bachá niráa nulali mapurigani echirigá olárami níima?
Jesusi pálati echo'ná bacháami echi ne walubela sacerdote yuwa<TS3>(Mt. 26:57-58; Mr. 14:53-54; Lk. 22:54)Echalí echi jaré wikabé sontarsi, aboni walúlawala yuwa, echi jaré Juríosi kapitánawala asíchiko, si'néamika chapigá buleli echi Jesusi.
Echalí Jesusi we yáati tólati echo'ná bilé rijói sacerdote Anasi riwéami bitélachi. A'lí echi Anasi auché bilé rijói, Kaijasi riwéami, si'alá níili. A'lí echalí bamíbali echi Kaijasi ne walubela sacerdote níili.
Ayénachó echi Kaijasi níili mapu chabénala aneli echi jaré Juríosi mapu waminabi galá níimako mapu pe bilé rijói waminá mukumea si'néami aboni Juríosi pagótami jiti.
Echi Pegro we 'yékaka aní mapu binói ketasi machili echi Jesusi<TS3>(Mt. 26:69-70; Mr. 14:66-68; Lk. 22:55-57)Echalí echi Simoni Pegro, auché bilé yuwa mapu Jesusi ayénachó binérali, okuánika jubáami najátasali echi Jesusi. A'lí echi auché bilé galá machirúami níili echi ne walula sacerdote jiti. Echijiti échiko we yáati bakili echo'ná pachá biléana ri'narátachi, echo'ná nasipa echi ne walula sacerdote bitélachi, mapo'ná Jesusi tólati.
Chopi echi Pegro echo'ná machímana 'yéachi tibili. Echijiti echi auché bilé mapu Jesusi binérali, echi mapu galá machirúami níili echi Anasi riwéami sacerdote jiti, échiko auchecho ku machínaga, galá ra'íchali echi tiwé pióntami yuwa echo'ná yéachi tibúami. Echalí echi bilé mapu Jesusi binérali echo'ná pachá bayérali echi Pegro.
Echalí echi tiwé pióntami echo'ná yéachi tibúami jeanigá rukueli echi Pegro: ¿Kéchami ayénachó Mujé bilé ju mapu je'ná Jesusi binérali? Echalí echi Pegro ku nijéwaga jeaneli: Ketasi nijé ju.
Echalí rokogó ne wabé ruráali, echijiti echi jaré pióntami, echi jaré kapitani yuwa, bachá niráa sawili na'ali. A'lí si'néami aboni echo'ná sokuala jali. Echalí echi Pegro ayénachó echo'ná sokuala wilili aboni yuwa.
Echi ne walula sacerdote we rukué echi Jesusi<TS3>(Mt. 26:59-66; Mr. 14:55-64; Lk. 22:66-71)A'lí echi ne walula sacerdote chótali rukué echi Jesusi mapu chu yiri níili mapu Binói binérali, ayénachó rukueli mapu piri níili mapu Binói binérali echi auché jaré.
Echalí Jesusi jeanigá rukueli: ¿Churékulami echirigá tamí rukué? Galá rukué echi jaré mapu tamí námali, mapu churigá Nijeni nawésali. Aboni galá machí suwaba mapu ikí Nijeni anili.
A'lí mapalí Jesusi je'ná jerigá anili, echalí bilé kapitani echo'ná walubé Juríosi ri'obáwalachi tibúami mapu echo'ná Jesusi yuwa wilili, échiko jeanigá waminá cho'nali: ¿Echirigáchami ku nijewa echi ne walula sacerdote?
Echalí Jesusi ku nijéwaga jeaneli: A Nijeni sití ra'ichásagá, tamí ku ruyé mapu churigá Nijeni sití ra'íchali; chopi a Nijeni arigá galabé niráa ra'ichásagá, ¿churékulami echirigá tamí cho'ná?
Echalí echi Anasi nuleli echi jaré sontarsi echirigá bulérami niráa tónala echi Jesusi echo'ná echi Kaijasi yuwa, echi mapu ne walubela sacerdote níili.
Echi Pegro auchecho siné 'yékaka anili mapu binói ketasi machili echi Jesusi<TS3>(Mt. 26:71-75; Mr. 14:69-72; Lk. 22:58-62)Echalí yénasí echi Pegro abijí sokuala wilili echo'ná na'írali. A'lí echi auché jaré echo'ná jáwami jeanigá rukueli: ¿Kecha ayénachó bilé ju mujé mapu echi Jesusi mi binérali? Echalí Pegro wabé 'yékaka jeanili: ¡Ketasi nijé ju!
A'lí bilé rijói echo'ná wilíami jeanigá rukueli: ¿Kecha nimí riwali echi Jesusi yuwa iyénami echo'ná mapo'ná wikabé namuti rojuá, Olivo anilíwami, jawi? Echi rijói echirigá rukueli mapujiti binói pée rijimala níili echi Malko riwéami rijói, ayénachó échiko echo'ná iyénali mapalí echi Pegro ripúnali echi Malko nakala. A'lí echi rijói ayénachó echi walubela sacerdote piónawala níili.
Echalí echi Pegro auchecho siné 'yékaka anili mapu binói ketasi machili Jesusi. A'lí we yáati kusuli bile tolí.
Jesusi tólati echo'ná bacháami echi walula silíami Pilato riwéami yuwa<TS3>(Mt. 27:1-2, 11-14: Mr. 15:1-5; Lk. 23:1-5)Echalí Jesusi tólati echo'ná echi Kaijasi bitélachi jonsa, echo'ná biléana walubé kalírali yénasí, mapo'ná echo'ná nuráami walula silíami bitélachi níili. Echalí ma chi'lásali, echalí omowálawachi rawé, echijiti echi jaré Juríosi ketasi mo'wili echo'ná pachá echi walula silíami bitélachi mapujiti aboni arigá nakili ko'náliya echi kúuchi bo'wá sapala mapurigá aboni omáwiga olali echalí rawé alí. Chopi echi silíami ketasi Juríosi pagótami níili, echijiti aboni mayeli mapu ma mo'wisáagá echo'ná pachá echi silíami bitélachi, ma ketasi risénsia níimi mapu aboni echirigá omowama echalí rawé.
Echijiti echi Pilato riwéami silíami waminá machínali echi jaré Juríosi pagotami ra'íchamiya. Echalí echi Pilato jeanigá rukueli: ¿Piri jítitamo wi'nijí je'ná rijói?
A'lí aboni ku nijéwaga jeaneli: ¡A Binói ketasi chati oláami níisagá, tamujeta ketasi mi 'yabi!
Echalí echi Pilato jeaneli: ¡Aboni niráa ku togá, waminá justicia olábasi 'yemi nulalila jiti! Echalí echi jaré Juríosi pagótami ku nijéwaga jeaneli: Tamujé aboni ketásita justicia olabo, mapujiti tamujé Juríosi pagótami ketasi risensia ju máputa nulabo bilé rijói mi'línala.
Aboni echirigá anéli mapujiti arigá 'wérali níili mapurigá achigórigá ikimea mapurigá Jesusi Binói bachá niráa anili, mapu Binói mi'lirúami níima echo'ná biléana kúrsichi michóniga, achigórigá mapurigá echi jaré Romano anilíwami pagótami sinibí echirigá ko'yali echi jaré chati oláami pagótami.
Echalí echi Pilato auchecho siné bakili echo'ná pachá echi walubé kalí binói bitélachi. A'lí auchecho bayegá echi Jesusi, echi Pilato jeanigá rukueli: ¿Mujecha ju echi jaré Juríosi pagótami walubela silínawala?
Echalí Jesusi ku nijéwaga jeanigá rukueli: ¿Mujecha echirigá tamí rukué mapujiti mujé binói nakí echirigá machináliya? ¿Auché jarecha echirigá mi ruyéliré omá, tamí jiti rugá?
Echalí echi Pilato ku nijéwaga jeanigá rukueli: ¿Áchami mayé mapu nijeni Juríosi pagótami ju? Echi jaré Mujé pagótamawala níili, echi jaré o'wéala sacerdote ayénachó, mapu wakiná mi nijili, mapurigá nijeni mi kastigo 'yama. ¿Pírimi wabé chati olali?
Echalí Jesusi ku nijéwaga jeaneli: Nijeni arigá nulama jena'í wichimóbachi mapurigá Walubela silíami niráa. Chópini ketasi achigórigá 'wérali nulama mapurigá echi auché jaré o'wéala silíami we nulá. A Nijeni echirigá nulásagá, echi jaré mapu tamí bichíyami ju ma wabé nakomi, tamí ku'wírasiya, mapurigá echi jaré Juríosi pagótami ketasi tamí omérama; chopi Nijeni ketasi 'wérali nulá mapurigá echi auché jaré o'wéala si'líami jena'í wichimóbachi piréami we nulá.
A'lí echi Pilato jeanigá rukueli: ¿Echirigacha ne bichíwali bilé walubela silíami jumi? Echalí Jesusi ku nijéwaga jeaneli: Ayena, Nijeni walubela silíami ju, mapurigá mujemi aní. Echijiti Nijeni ranarúami níili jena'í wichimóbachi; ayénachóni nawali jena'í wichimóbachi mapurigani nawisama echi ne Bichíwali. Si'néami mapu ikí galá nijéwaga olako mapurigá ne bichíwali ju, aboni galá kipú mapurigá Nijeni aní.
Echalí echi Pilato jeanigá rukueli: ¿Piri ju echi ne Bichíwali?
Ma nulálati mapurigá Jesusi waminá mi'lirúami níima<TS3>(Mt. 27.15-31; Mr. 15.6-20; Lk. 23.13-25)A'lí ma je'ná jerigá rukuesa, echi Pilato auchecho ku machínali echi jaré Juríosi pagótami yuwa ra'ichámiya. Echalí binói jeaneli: ¡Nijé ketasi biyiri namuti mapurigá chati oláami niráa, riwálini je'ná rijói!Sinibí bamíbali, jipi omowálawachi sébachi rawé, nijeni ku machí pama pe bilé 'yemi pagótamawala mapu pachá bachara atí. ¿Áchatamo nakí mápuni ku machí pásama echi Walubela, 'yemi Juríosi pagótami silínawala?
Echalí ne si'néami aboni auchecho o'weli ra'íchaka jeaneli: ¡Échiko ketasi ku machí pa! ¡Chopi ku machí pa echi Barabasi! A'lí echi Barabasi riwéami rijói we chigórami níili, echijiti pachá bachara asali.
Echalí echi Pilato nulali waminá wipisónala echi Jesusi.
A'lí echi jaré sontarsi so'uwá tega koyétali Jesusi mo'ólachi; ayénachó pe sitákami chomítawami napachátali, mapurigá bilé walubela silíami niráa.
Echalí si'néami echi jaré sontarsi mulubéanaga Jesusi yuwa tiníchaga jeaneli: ¡Walubela nílaga mujé walubela Juríosi silínawala! Ayénachó cho'nílati Binói banalachi.
A'lí echi Pilato auchecho ku machínaga jeaneli: ¡Galá 'nesi je'ná rijói! Mani auchecho siné ku machí pama, mapurigátamo ne galá machiboa mapu nijeni ketasi biyiri namuti riwali mapurigá chati oláami niráa.
Echalí Jesusi ku machínali echi so'uwá niwárami koyeka, ayénachó echi pe sitákami chomítuwami napáchaga. A'lí echi Pilato jeaneli echi jaré pagótami: ¡Jena'í wilí je'ná rijói!
Chopi mapalí echi jaré o'wéala sacerdote, echi jaré ri'obachi tibúami kapitani galá riwali, echalí si'néami aboni chótali o'weli ra'íchaga jeaneyá: ¡Echo'ná kúrsichi michoné! ¡Echo'ná kúrsichi michoné! Echalí echi Pilato jeaneli: 'Yemi togá, echo'ná kúrsichi michónasi, mapujiti nijeni ketasi biyiri riwali mapurigá chati oláami niráa.
Chopi echi jaré Juríosi pagótami ku nijéwaga jeaneli: Tamujeta ma nulélati. A'lí mapurigata nulérami níili, arigá 'wérali ju mapurigá je'ná rijói waminá mi'lirúami níima, mapujiti rijói ké, arigá jeaní mapu binói bilepi Riosi Ranala ju.
Echalí ma je'ná jerigá namsa echi Pilato waminabi wabé majali.
Echijiti echi Pilato auchecho siné pachá bakigá echo'ná walubé kalírali, jeanigá rukueli echi Jesusi: ¿Kumi jonsa nawali mujé? Chopi Jesusi ketásirapé namuti ku nijéwali.
A'lí Jesusi ku nijéwaga jeaneli: ¡Mujemi tarapé omérami tamí sayera, Riosi ke mi echirigá 'yásagá! Echijiti Nijé nimí ané mapu echi rijói mapu tamí nijili mapurigá mujemi tamí kastigo 'yama, échiko waminabi wabé chati oláami ju, ketasi mapurigá mujé.
Echalí jonsa echi Pilato chopi 'nátali mapu churigá omérama ku ni'yúbana echi Jesusi; chopi echi jaré Juríosi pagótami o'weli ra'íchaga jeaneli: ¡Ámi ku ni'yúbanasagá je'ná Jesusi, mujemi ketasi amígowala ju echi ne walubela silíami echo'ná Rómachi bitéami! Mapujiti mapuyíripi ne walubela silíami níliko, échiko we sayera echi ne walubela silíami echo'ná Rómachi bitéami.
Echalí echi Pilato ma je'ná jerigá namsa, auchecho siné nulali ku machí pánala Jesusi. A'lí echi Pilato asíbali echo'ná mapo'ná echi ne walubela silíami sinibí asíbali, mapo'ná echi Ebreo ra'íchala niráa Gabátachi anilíwachi níili, chopi Ralámuli ra'íchala niráa Rijibétachi anilíwachi ju.
Echalí ma nasipa rawé níili. A'lí ba'alínala rawé omowálawachi sébachi níili mapalí echi jaré kúuchi bo'wá ko'wílati. Echalí echi Pilato jeaneli echi jaré Juríosi pagótami jeanigá: ¡Jena'í wilí echi walubela 'yemi silínawala!
Chopi si'néami aboni o'weli ra'íchaga jeaneli: ¡Waminá mi'yá! ¡Echo'ná kúrsichi michoné! Echalí Pilato jeaneli: ¿Áchani nulama echo'ná kúrsichi michóniga mi'línala echi walubela 'yemi silínawala? Chopi echi jaré o'wéala sacerdote ku nijéwaga jeaneli: ¡Ketásita niwa auché bilé walubela silíami, chopi echi walubela silíami echo'ná Rómachi bitéami!
Echalí echi Pilato nijali echi Jesusi mapurigá aboni waminá mi'limea, echo'ná biléana kúrsichi michóniga. A'lí aboni ma waminá toli.
Jesusi clavo jiti michóntami níili echo'ná kúrsichi<TS3>(Mt. 27:32-44; Mr. 15:21-32; Lk. 23:26-43)Echalí Jesusi ma matóraga echi Binói níwala kursi, chótali echo'ná biléana simiyá mapo'ná chu'wí mo'ólachi anélati; ayénachó echi Ebreo anilíwami ra'íchala niráa echo'ná Gorótachi anilíwachi níili.
Echo'ná echi Walubela Jesusi clavo jiti michóntami níili Binói sikálachi, ayénachó Binói ronólachi, echo'ná biléana kúrsichi. A'lí Binói yuwa auché okuá rijói, ibílana niráa, echo'ná auché okoná kúrsichi echirigá michóntami níili. A'lí Jesusi Binói echo'ná nasipa wilíami kúrsichi michóntami níili.
Echalí echi walula Pilato nulali biléana táa tabla osogá uchánala echo'ná ripá kúrsichi kuwálachi. A'lí jerigá osirúami níili: Je'ná ju Jesusi, echo'ná Nasarétachi bitéami, echi Walubela Juríosi Silínawala.
Echalí wikabé echi jaré Juríosi pagótami galá 'nénali je'ná osirúami, mapujiti echo'ná mapo'ná Jesusi michónalati kúrsichi ne mulubé níili echo'ná Jerusalémachi anilíwachi walúlachi jonsa. A'lí echirigá osirúami níili echi Ebreo ra'íchala niráa, echi Griego ra'íchala niráa ayénachó, echi Latini ra'íchala niráa asíchiko.
Chopi echi jaré o'wéala Juríosi sakerdótawala jeaneli echi walula Pilato: Perikó ketasi echirigá osá: Je'ná ju echi Walubela Juríosi Silínawala. Chopi galá níima je'ná jerigá osisá: Je'ná rijói jeanili: Nijé ju echi Walubela Juríosi Silínawala.
Chopi echi Pilato ku nijéwaga jeaneli: Echi mápuni osáliko echirigá a tibima.
Echalí ma echo'ná kúrsichi michónsa Jesusi, echi jaré sontarsi ma chapigá suwaba namuti Binói níwala chiní, naóana niráa rojuánali mapurigá ibili sontarsi chapimea bilé niráa. A'lí Jesusi níwala wi'lí napacha, moba chukúami, ketasi sútami niili; chopi bilepi niráa amarúami tétami níili ripá jonsa, ri'lé yénasí.
Echijiti echi jaré sontarsi a'nagupi jeaneli: Ketásita naóana chi'wanabo, chopi galá níima rijibaka niráa ri'yékasa chigá 'nalí chapirá. A'lí echirigá olálati mapurigá ne sébali ikimea mapurigá bachá niráa osirúami níili echo'ná Riosi Ra'íchala oselíwalachi, mapo'ná je'ná jerigá osirúami ju:Aboni a'nagupi rojuánali suwaba namuti Nijé níwala chiní; ayénachó rijibaka ri'yékali, chigá 'nalí chapilá Nijé níwala wi'lí napacha moba chukúami.
A'lí echo'ná mulubé mapo'ná echi kursi wilili mapo'ná Jesusi michóntami níili, echo'ná wilili echi Jesusi iyela, auché bilé mukí yuwa, echi mapu Jesusi iyela rijimala níili, echi mapu ayénachó María riwéami níili, echi mapu echi Kleópasi riwéami rijói upila níili. A'lí auché bilecho mukí, María riwéami, ayénachó echo'ná wilili, echi mapu echo'ná Makatálachi bitéami níili.
Echalí mapalí Jesusi riwali echo'ná wilíami echi kepu iyé, Binói ayénachó riwali echi bilé mapu Binói binérali, mapu Jesusi Binói ne wabé galeli, mapu ayénachó echo'ná mulubé wilili Jesusi iyela yuwa. Echalí Jesusi jeaneli kepu iyé: Keni iyé, je'ná rijói mapurigá mujé binói ranala níima.
A'lí Jesusi ayénachó jeaneli echi bilé mapu Binói binérali: Echi Nijé iyela ma mapurigá mujé binói iyela níima. A'lí echalí jonsa echi bilé mapu Jesusi binérali, binói galá nareli echi Jesusi iyela echo'ná binói bitélachi mapurigá binói iyela niráa.
Jesusi ma mukuli<TS3>(Mt. 27:45-56; Mr. 15:33-41; Lk. 23:44-49)Ma je'ná jerigá anisáa, echalí Jesusi galá machili mapu ne suwaba ma sébali ikili mapurigá bachá niráa osirúami níili echo'ná Riosi Ra'íchala oselíwarachi mapurigá ikimea riwéali. Echijiti Binói jeanili: ¡Weni balami!
Echalí echo'ná manili bilé sikolí wabé chokóami uva ba'wila maníami. A'lí echo'ná jáwami we pakeli bilé namuti mapuyili bilé táa bo'osali echo'ná wabé chokóami uva ba'wílachi. A'lí echo'ná biléana kusírali ochogá, ne chumuchí ucheli mapurigá Jesusi chunugá bajima.
Echalí Jesusi ma chunugá bajisa echi we chokóami ba'wila, we yáati jeanili: Suwaba ma sébali ikili. A'lí yóraga, ma mukuli.
Bilé sontarsi waminá chi'wánali Jesusi wachigálachiA'lí ba'arínala omowálawachi rawé níili mapalí echi jaré kúuchi bo'wá ko'wílati. Echijiti echi jaré Juríosi pagótami ketasi nakili mapurigá echi bikiá rijói suwíami sapala waminabi echo'ná ripá kúrsichi uchuma mapujiti ba'alínala isábawachi rawé walú omowálawachi níili. Echijiti aboni tánali mapurigá echi Pilato nulama waminá ka'linánala echi jaré bikiyá rijói ronólachi mapurigá aboni we sapú waminá suwimea, mapurigá aboni suwíami sapala we yáati waminá rikibúrami níima mapurigá echi bikiyá suwíami sapala ketasi tibima echo'ná kúrsichi ba'alínala isábawachi rawé.
Echijiti echi jaré sontarsi simíbaga ka'línali echi bilé rijói ronólachi mapu ayénachó michónalati echo'ná biléana kúrsichi mapalí Jesusi mi'lílati; ayénachó ka'línali echi auché bilecho rijói ronólachi mapu ayénachó michónalati echo'ná auché biléana kúrsichi.
Chopi mapalí aboni mulubéanali mapo'ná Jesusi michóntami níili echo'ná auché biléana kúrsichi, aboni riwali mapu Jesusi ma mukúami níili, echijiti aboni ketasi ka'línali echi Walubela Jesusi ronólachi.
Chopi bilé sontarsi arigá chi'wánali Jesusi wachigálachi bilé wabé oláami silá jiti. Echalí we yáati walú lénali, ayénachó machínali ba'wí.
Echi rijói mapu je'ná jerigá ruyeko, mapurigá jena'í oselichi osirúami ju, echi ju bilé mapu galá riwali. A'lí binói ne bichíwaga aní. Échiko galá machí mapu binói bichíwaga aní, mapurigá 'yémitamo ayénachó galá bichíibo.
Mapujiti je'ná jerigá ikili mapurigá suwaba ne sébali ikimea mapurigá bachá niráa osirúami níili echo'ná Riosi Ra'ichala oselíwalachi mapo'ná jeaní: Aboni ketasi ka'linama ni bilé Binói ochilá.
Ayénachó je'ná jerigá osirúami ju echo'ná auché biléana osirúami echo'ná Riosi Ra'íchala oselíwalachi: Aboni auchecho ku riwimea Echi mapu aboni chi'wánali.
Jesusi chu'wirótami níili<TS3>(Mt. 27:57-61; Mr. 15:42-47; Lk. 23:50-56)Ma je'ná jerigá ikisáa, echalí echi José echo'ná Arimatéachi bitéami risénsia tánali echi Pilato, echi Jesusi mukúami sapala ku tomeya. Echalí echi Pilato risensia 'yali. A'lí echi José echo'ná simigá, waminá toli Jesusi mukúami sapala. Echi José echi Jesusi yuwa binéami níili, chopi échiko chiná niráa bineli mapujiti binói we majali echi auché jaré Juríosi pagótami jiti.
Auché bilé rijói Nikoremo riwéami ayénachó ku'wírimiya nawali. Échiko níili mapu chabénala, siné rokogó niráa, ra'ichámiya nawíili Jesusi yuwa. Je'ná Nikoremo pali jaré wabé su'weti júkami namuti, mira anilíwami, echi auché bilé áloe anilíwami nasówaga. Suwaba we bitéami níili mapuyena baisá makói kilo niráa.
A'lí echo'ná mapo'ná echi Walubela Jesusi echo'ná kúrsichi michóntami níili, mulubé niráa jali wikabé namuti rojuá, olivo anilíwami. A'lí echo'ná nasipa nirúali bilé risochí chu'wiróami, bukuli niwárami, mapo'ná ke cho wesi chu'wirótami níili.
Echo'ná we yáati chu'wirótami níili echi Walubela Jesusi ma mukúami sapala, mapujiti echo'ná ne mulubé níili, ayénachó mapujiti ma we yáati chotama riwéali ba'alínala isábawachi rawé, mapalí echi jaré Juríosi pagótami tarapé risensia níili mapu nochama.
Jesusi ku owínali mapalí ma mukúami níili<TS3>(Mt. 28:1-10; Mr. 16:1-8; Lk. 24:1-12)Echalí oméachi rawé, mapalí ne bachá rawé níili echalí tarali, echalí bi'yá abijí chónachi echi María echo'ná Makatálachi bitéami echo'ná risochí chu'wechi simili. Echalí binói riwali mapu echo'ná yéachi ma ketasi 'yératami níili echi walubé rité jiti.
A'lí echi María wabé 'maga simili echo'ná mapo'ná echi Simoni Pegro asali, echi auché bilé yuwa mapu Jesusi binérali, echi mapu Jesusi wabé galeli. Echalí echi María jeaneli: ¡Ma waminá tólati echi Walubela, echo'ná risochí chu'wechi jonsa! A'lí bichéta ketasi machí kumi 'nalí rikálati.
Echalí echi Pegro, echi auché bilé binéami ayénachó, okuánika ku 'machínaga, we yáati simíbali echo'ná risochí chu'wechi.
Echalí okuánika napawika júmali, chopi echi auché bilé binéami waminabi wabé walínaga 'mali, ketasi mapurigá echi Pegro. Echijiti echi auché bilé binéami ne bachá nawali echo'ná risochí chu'wechi.
A'lí échiko bunaka 'néniga, galá riwali echo'ná ri'lé pacháami, abijí mapurigá kabítami niráa tibíami, echi wi'libé chiní pe táa chipérami, chopi échiko ketasi cho bakili echo'ná pachá.
A'lí echi Simoni Pegro ayénachó we yáati pe jubáami nawali. Échiko we yáati bakigá echo'ná pachá, ayénachó galá riwali echi wilibé chiní pe táa chipérami echo'ná tibíami.
Ayénachó riwali mapurigá echi chiní mapuyiri wisibula, echi mapujiti Jesusi mo'ólachi chulubítalati, ketasi napawika tibili echi auché jaré chiní yuwa, chopi echi wisibula waminá waná kabita achárami tibili.
Echalí ayénachó pachá bakili echi auché bilé binéami mapu ne bachá nawali echo'ná risochí chu'wechi. Échiko galá riwisáa echi táa chipérami chiní echirigá tibíami, ne galá bichíili mapurigá Jesusi ne bichíwali ma ku owínami níili.
Mapujiti aboni ketasi cho galá machili chu aniwáami níili mapurigá osirúami níili echo'ná Riosi Ra'íchala oselíwalachi jeanigá mapu echi Walubela Jesusi auchecho siné ku owínama riwéali mapalí ma mukúami níisa.
Echalí echi okuá mapu Jesusi binérali ma ku simíbali echo'ná aboni pirélachi.
Jesusi Binói ke sayiná mulubé wilíbali echi María echo'ná Makatárachi bitéami yuwa<TS3>(Mr. 16:9-11)Chopi echi María echo'ná risochí chu'wechi machímana we nalaka tibili. A'lí echirigá abijí nalaka binói bunaga 'nénali echo'ná pachá risochí chu'wechi.
Echalí binói riwali okuá o'wéala Riosi kapitánawala, ne wabé tosákami napáchami, echo'ná muchúami mapo'ná Jesusi sapala chu'wirólati. Bilé echo'ná asali mapo'ná Jesusi mo'wéraga rikálati, chopi auché bilecho asali echo'ná mapo'ná Jesusi ronéraga rikálati.
A'lí echi okuá Riosi kapitánawala jeanigá rukueli: Mukí, ¿churékulami nalagá? Echalí echi María jeaneli: Mapujiti ma waminá tólati echi nijé Walubélawala. Jípini ketasi machí kumi 'nalina rikálati.
Chopi ma je'ná jerigá anisáa, echi María we yáati ku kuwana 'néniga ke sayiná riwali Jesusi echo'ná wilíami, chopi echi María ketasi machili mapu Jesusi Binói níili.
Echalí Jesusi jeanigá rukueli: Mukí, ¿churékulami nalagá? ¿Chigami amí? Chopi echi María mayega mapu echo'ná tibúami níili, echalí jeaneli: A mujemi níisagá mapu waminá toli, tamí galá ruyé mapo'nami rikali, mapurigá nijeni ku tomea.
Echalí Jesusi jeaneli: ¡María! A'lí echi María we yáati ku kuwana 'néniga, Ebreo ra'íchala niráa ra'ichaga, jeaneli: ¡Raboni! (echi mapu jerigá aniwáami ju: Binériami.)
Chopi Jesusi jeaneli: Ketasi cho tamí nochá, mapujiti Nijeni ketasi cho ku moyénali echo'ná ripá riwigachi mapo'ná Nijé Onolá atí. Chopi we yáati ku ruyémiya simigá echi jaré Nijé ritémawala, mapurigá Nijeni ripá munama mapo'ná echi Nijé Onolá atí, echi mapu ayénachó 'yemi Onolá ju. Nijeni munama echo'ná ripá riwigachi mapo'ná Nijé Riósawala atí, echi mapu ayénachó 'yemi Riósawala ju.
Echalí echi María echo'ná Makatálachi bitéami we yáati ruyémiya simili echi jaré mapu Jesusi binérali, mapurigá binói ma galá riwali ku bitéami niráa echi Walubela Jesusi, ayénachó echi María ruyeli mapurigá echi Walubela Jesusi ma je'ná jerigá aneli.
Jesusi Binói ke sayiná mulubé wilíbali echi jaré mapu Binói binérali yuwa<TS3>(Mt. 28:16-20; Mr. 16:14-18; Lk. 24:36-49)Echalí rawé mapalí Jesusi ku owínali, ne bachá rawé níili echalí tarali. Echalí rokogó echi jaré mapu Jesusi binérali, echo'ná pachá biléana kalírali napawika muchili. A'lí aboni ne suwaba 'yeli echo'ná kalírali 'yéachi mapujiti aboni we majali echi jaré Juríosi pagótami. Echalí Jesusi Binói ke sayiná echo'ná bakigá nasipa aboni yuwa wilíbali. A'lí Binói jeaneli: ¡Kuira! ¡Kilí niráa ologá pirélasi!
A'lí ma je'ná jerigá anisáa, Binói galá riwílari aboni Binói sikálachi, ayénachó riwírali Binói wachigálachi. Echalí echi jaré mapu Binói binérali ne wabé kaníili, echirigá galá 'nesa echi Walubela Jesusi.
Echalí Jesusi auchecho siné jeanéli: ¡Kilí niráa ologá pirélasi! Echirigá mapurigá Onorúami tamí júuli jena'í wichimóbachi, echirigá achigórigá Nijeni 'yemi mi jula.
A'lí echo'ná abónichi moba púchaga Jesusi jeaneli: ¡Galá naresi echi Wabé Galabé Riosi Iwigala!
Átamo ku wikawásagá mapurigá bilé rijói chati olali, échiko ma galá ku wikawárami ju. Ayénachó átamo ketasi ku wikawásagá mapurigá auché bilecho chati olali, échiko ketasi ku wikáwarami ju.
Echi Tomasi galá riwali echi Walubela Jesusi ma ku bitéami niráaChopi echi Tomasi mapu 'marachi anélati, bilé níili mapu Jesusi binérali, échiko ketasi aboni yuwa asali echalí mapalí Jesusi echo'ná nawali.
Pe wakinana echi auché jaré binéami jeaneli: ¡Tamujeta ma riwali ku bitéami niráa echi Walubela Jesusi! Chopi echi Tomasi ku nijéwaga jeaneli: ¡A nijeni ketasi cho riwisáagá echo'ná Binói sikálachi, mapo'ná Binói michónalati, ayénachó a nijeni ketasi cho bachásagá nijé makúsawala echo'ná Binói sikálachi iwáachi, mapo'ná clavo jiti michónalati, ayénachó a nijeni ketasi cho bachásagá nijé sikala echo'ná Binói wachigálachi iwáachi mapo'ná Binói chi'wanárami níili, echalí nijeni ketasi chirigá omérama bichíiya!
Echalí móbala oméachi rawé ne si'néami echi jaré makói miná bilé mapu Jesusi binérali, auchécho siné napawika muchíli echo'ná pachá kalírali. Echalí echi Tomasi ayénachó echo'ná echi auché jaré aboni yuwa asali. Echalí arigá 'yeta wilíachi suníami yéachi, echi Walubela Jesusi ke sayiná nawagá echo'ná pachá, ne nasipa wilíbali aboni yuwa. A'lí jeaneli: ¡Kuira! ¡Kilí niráa ologá pirélasi!
A'lí Binói we yáati jeaneli echi Tomasi: Jena'í wakiná bachá kemi makúsawa. Ne galá 'né Nijé sikala; ayénachó wakiná bachá kemi siká. Jena'í Nijé wachigálachi pachá bachá, mapo'nani chi'wanárami níili. Ketasi waminabi níili mapurigá ke bichíyami niráa, chopi ne galá bichíi.
A'lí Jesusi jeaneli: Mujemi tamí bichíi mapujítimi ma tamí riwali, chopi echi auché jaré wabé kaníliami níima mapu ketasi tamí riwisáa, arigá tamí bichíili.
Je'ná jerigá osirúami níili mapurigá jena'í wichimóbachi piréami pagótami galá bichíima Jesucristo niráaA'lí echalí mapalí Jesusi iyénali jena'í wichimóbachi, echi jaré yuwa mapu Binói binérali, echalí chokichí jonsa Binói wisabé wabé omériga olali mapurigá ke wesi auché jaré omero olayá; chopi suwaba ketasi suwaba osílati jena'í oselichi mapurigá Binói wisabé echirigá olali.
Chopi je'ná mapurigá jena'í osirúami ju, ne suwaba echirigá osirúami níili mapurigá 'yémitamo galá bichíibo mapu echi Jesusi, echi Walubela Cristo anilíwami ju, echi bilepi Riosi Ranala; ayénachó mapurigátamo echirigá bichíiga, ne sinibí piréami níibo, mapujítitamo galá bichíi Binói niráa.
Jesusi ke sayiná mulubé wilíbali kichao rijói yuwa mapu Binói binéraliPée wakinánokuá Jesusi auchecho siné ke sayiná mulubé wilíbali echi jaré yuwa mapu Binói binérali. Echalí je'ná jerigá ikili echo'ná walú ba'wirali suwé Tibériachi anilíwachi:
Echalí napawika muchili echi Simoni Pegro, echi Tomasi mapu 'marachi anélati ayénachó, echi Natanaeli echo'ná Kanachi, echo'ná Galiléachi anilíwachi kawírali bitéami ayénachó, echi okuá Sibireo kúchala ayénachó, auché okuá mapu Jesusi binérali asíchiko.
Echalí echi Simoni Pegro jeaneli: Nijeni simea rochí sirúmiya. A'lí echi auché jaré jeaneli: Tamujé ayénachóta mi yuwa simabo. Echalí aboni simíbaga mo'wili echo'ná biléana bárkochi. Chopi echalí rokogó aboni tarapé bilé rochí chapili.
A'lí ba'alínala bi'yá chónachi Jesusi Binói ke sayiná wilíbali echo'ná walú ba'wírali suwé, chopi echi jaré mapu Binói binérali ketasi machili mapu Binói Jesusi níili.
Echalí Jesusi jeaneli: 'Yemi rijói, ¿kéchatamo jaré machí a'wali rochí? Chopi aboni ku nijéwaga jeanili: Tarapé bilé.
Echalí Jesusi jeaneli: Echo'ná bárkochi watoná 'nalí pasi echi walú chipérami tétami chiní, echalítamo galá chapiboa. A'lí echirigá pasa, aboni chapili ne wikabé rochí echo'ná pachá echi walú chipérami tétami chiní. Echalí aboni ma ketasi omérali ku machí páa echi chiní, mapujiti echi wikabé rochí ne wabé bitéami níili.
A'lí echi bilé rijói mapu Jesusi binérali, mapu Binói ne wabé galeli, échiko jeaneli echi Pegro: ¡Echi rijói tamujé Walubélawala ju! A'lí mapalí echi Pegro námali mapu echi Walubela níili, echalí binói we yáati ku napachali mapujiti ketasi napacha iyénali. A'lí we yáati waminá ba'wichí pochili mapurigá we yáati simea echo'ná suwé mapo'ná echi Walubela Jesusi wilili.
Chopi echi auché jaré mapu Jesusi binérali arigá sili echo'ná suwé, echo'ná bárkochi ba'wichí moba iyénamichi muchiga, mapujiti mulubé níili, mapuyena bilé kiento metro niráa; ayénachó aboni banílasaga sili echi walú chipérami tétami chiní, ne wikabé rochí rakoka.
A'lí echo'ná wi'yérali suwé sisáa, sawíli na'árami riwali, bilé walú rochí yuwa echo'ná moba, echi pani ayénachó.
Echalí Jesusi jeaneli: Wakiná tosí jaré rochí máputamo bukulipi chapili.
Echalí echi Simoni Pegro 'moka echo'ná bárkochi, echo'ná wi'yérali suwé baníraga pali echi walú chipérami chiní tétami. A'lí ne wabé buchíami níili o'weli rochí. Bilé kiento waminá malisa makói, waminá bikiá níili. A'lí echikí wikabé níisa, arigá ketasi chi'wali echi walú chipérami chiní tétami.
Echalí Jesusi jeaneli: ¡Wakiná simasi, kopoa! A'lí echi jaré mapu Binói binérali ke wesi nakili rukuénala mapu chigá níili Binói, mapujiti ne si'néami ma galá machili mapu echi Walubela Jesusi níili.
Echalí Jesusi mulubéanaga aboni yuwa, ma chapigá echi pani, waminá nachútaga 'yali mapurigá aboni ko'mea. Echirigá achigórigá ayénachó nachútali echi rochí.
Echalí jonsa mapalí Jesusi ma mukuli, je'ná jerigá ma baisá chokéami níili mapu Binói ke sayiná mulubé wilíbali echi jaré binéami yuwa mapalí Binói ma ku owínali.
Jesusi ra'icha echi Simoni Pegro yuwaEchalí bi'yá mapalí aboni ma sunili ko'yá, echi Walubela Jesusi jeanigá rukueli echi Simoni Pegro: Mujé Simoni, mápumi echi Jonasi ranala ju, ¿áchami waminabi wabé tamí galé, ketasi mapurigá je'ná jaré? Echalí echi Pegro ku nijéwaga jeaneli: Ayena Walubela, Mujemi galá machí mapurigá nijé nimí we galé. Echalí Jesusi jeaneli: Gala ju, ¡kotúurami echi jaré Nijé pugula bo'wá!
A'lí Jesusi auchecho siné jeanigá rukueli: Mujé Simoni mápumi echi Jonasi ranala ju, ¿áchami tamí galé? Echalí echi Pegro ku nijéwaga jeaneli: Ayena Walubela, Mujemi galá machí mapurigá nijeni mi galé. Echalí Jesusi jeaneli: ¡Galá nisérami echi jaré Nijé pugula bo'wá!
Echalí auchecho baisá chokéami Jesusi jeanigá rukueli: Mujé Simoni mápumi echi Jonasi ranala ju, ¿áchami tamí galé? A'lí echi Pegro we siweli mapujiti ma baisá chokéami rukueli jeanigá: ¿Áchami tamí galé? Echijiti binói jeaneli: Walubela, Mujemi galá machí ne suwaba namuti. Mujemi ne galá machí mapu nijeni mi galé. Echalí Jesusi jeaneli: ¡Kotúurami echi jaré Nijé pugula bo'wá!
Echalí Jesusi waminabi jeaneli: Ne bichíwali Nijeni mi jeané: Mapalimi pée ri'malí níili, mujemi sinibí, binói niráa, napachasa simili kanápuromí mapo'nami nakili, chopi waminánomí mapalimi ma ochérami níima, echalí mujemi a'nagú ka'énala wachinama mujé sikala. A'lí auché bilé rijói mi napachátasa waminá tomea mapo'nami ketasi nakí simináliya.
Echalí Jesusi echirigá aneli mapurigá Pegro galá machimea churigá binói Pegro mi'lirúami níima, mapurigá Riosi Binói echijiti waminabi wabé walubéraga anérami níima. A'lí Jesusi waminabi jeaneli echi Pegro: ¡Tamí najató!
Echi bilé binéami mapu Jesusi wabé galeliA'lí echi Pegro ku kuwana 'néniga riwali najátami echi auché bilé rijói mapu Jesusi ayénachó binérali, echi mapu Jesusi wabé galeli. A'lí echi rijói níili mapu mulubé Jesusi yuwa asali echalí rokogó mapalí si'néami aboni napawika ko'yá muchili. Echi níili mapu jeanigá rukueli: Walubela, ¿chigá ju mapu mi nijima mapurigá echi jaré mujé sayela mi mi'limea?
Echalí mapalí Pegro echirigá riwali echi auché bilé binéami, echalí echi Pegro jeanigá rukueli echi Jesusi: Walubela, je'ná rijóirú, ¿churigá ikimea?
Echalí Jesusi ku nijéwaga jeaneli: A Nijeni nakisáagá mapu je'ná auché bilé rijói waminabi bitélama echalí rawé yénasí mapalí Nijeni ku nawama, ¿chu chireko mujé? ¡Mujé chopi tamí najató!
Echijiti echi auché jaré ritémtami a'nagupi aneli mapu echi bilé rijói mapu Jesusi binérali ke siné mukumea. Chopi Jesusi ketasi anili mapu ke siné mukumea, chopi jeanili: A Nijeni nakisásagá mapu waminabi bitélama echalí rawé yénasí mapalí Nijeni ku nawama, ¿chu chireko mujé?
Nijé Juani juni mápuni ne galá bichíwaga aní je'ná jaré namuti, ayénachó nijeni osali je'ná jaré namuti. A'lí si'néamita galá machí mapu nijeni ne bichíwali aní.
A'lí chabénala mapalí echi Walubela Jesusi iyénali jena'í wichimóbachi, Binói wabé simírami wisabé wabé omériga olali mapurigá ke wesi auché jaré omero olayá; chopi ne suwaba mapurigá Binói olali ketasi suwaba osirúami ju jena'í oselichi. A'lí a ne suwaba ibílipi niráa osirúami níisagá, nijeni mayé mapu ne wabé simírami wikabé oselí echirigá osirúami níimi. Echalí suwaba buchimi ne suníami jena'í wichimóbachi echi kúuti ne wabé wikabé oselí jiti, chopi abijí tibimi auché jaré wabé wikabé oselí. A'lí ma ketasi nirúlama ne suníami jena'í wichimóbachi mapo'mí muchuwárami níimi echi auché jaré ne wikabé oselí mapu echirigá osirúami níimi. ¡Echirigá níilaga!
Riosi bachá niráa bichíwaga anili mapu echi Wabé Galabé Riosi Iwigala nawama riwéali echi jaré napawika bichíiyami yuwaJipi nimí auchecho siné osé, mujé Tiójilo. Chabénala nijé nimí oseli suwaba namuti jiti rugá mapu ikí Jesusi olali, ayénachó nimí oseli suwaba namuti jiti rugá mapu ikí Binói binérali ne chokichí jonsa.
A'lí mapalí Jesusi ma mi'lirúami níili, pe kinana Binói ku owínali. A'lí echalí jonsa, nawosa makói rawé yénasí, Jesusi Binói wisabé niráa ke sayiná wilíbali echo'ná bacháami echi jaré mapu Binói binérali yuwa. A'lí Jesusi echirigá riwíratali aboni mapu Binói ne bichíwali auchecho ku bitéami níili. A'lí Jesusi nawésaga aneli mapu Riosi ne galá nuléami ju echi jaré pagótami.
Chopi mapalí Jesusi abijí iyénali aboni yuwa, echalí Binói nuleli mapurigá aboni ketasi cho waminá si'wina simama echo'ná Jerusalémachi jonsa. A'lí Binói jeaneli: Abijí jena'í buwesi mapuyénasí echirigá ikimea mapurigá Nijé Onolá ne bichíwaga anili mapu ikimea riwéali, mapujiti echo'ná Riosi Ra'íchala oselíwalachi osirúami ju mapurigá Riosi bichíwaga anili mapurigá echi Galabé Riosi Iwigala pachana echi jaré bichíiyami yuwa nawama riwéali. A'lí Jesusi Binói ayénachó jeaneli: Nijé ayénachó 'yemi nimí echirigá achigórigá ruyeli.
Ne bichíwali ju mapu echi Juani ba'wí jiti pagoli echi pagótami, chopi ke 'me ayó rawé echi we Galabé Riosi Iwigala 'yemi mi nulema echo'ná pachana 'yemi sulálachi niráa.
Jesusi ku moyénali echo'ná ripá riwigachiMapalí echi jaré binéami echo'ná Jesusi yuwa muchili echalí aboni jeanigá rukueli: Walubela, ¿áchami ke 'me ayó rawé katiwama mapurigá echi auché jaré isena pagótami ma ketasi waminabi tamujé tamí nulema, máputa Isaeli pagótami ju?
Echalí Jesusi ku nijéwaga jeaneli: Ketásitamo risénsia ju máputamo machiboa chu kilíbuko echi Walubela Onorúami ne sébali olama mapurigá chopi Binói risénsia niwa mapu olama.
Chopi mapalí echi Wabé Galabé Riosi Iwigala 'yemi mi yuwa moba nawama, echalí Riosi Iwigala 'yemi mi suwaba nulema. A'lí bichétamo jiwératami níibo echo'ná 'yemi sulálachi niráa. A'lí bichétamo ne suníami niráa nawisásiya simabo Nijé Ra'íchala, chópitamo bachá niráa nawésabo jena'í Jerusalémachi. A'lí bichétamo ayénachó nawésabo ne suníami echo'ná Juréachi anilíwachi kawírali. Ayénachótamo nawésabo echo'ná Samáriachi anilíwachi kawírali. Ayénachótamo nawésabo echo'ná suníami ne wabé mikabéana jena'í wichimóbachi.
A'lí mapalí Jesusi ma sunili je'ná jerigá ra'icha, echalí Binói ke sayiná ku torúami níili echo'ná ripá riwigachi. Chopi aboni abijí wabé 'nigá jali mapuyénasí Jesusi echirigá ku torúami níili. Echalí Jesusi echo'ná ripá riwigachi biléana nolírali ku bokowili. A'lí aboni ma ketasi auchecho siné riwali.
Chopi okuá rijói ne wabé tosákami napáchami ke sayiná jábali echo'ná aboni yuwa, mapalí aboni abijí wabé 'nigá jali mapalí Jesusi echirigá ku muyénali.
Echalí echi okuá rijói jeaneli: 'Yemi pagótami, máputamo echo'ná Galiléachi piréami ju, ¿churékulátamo echirigá wabé 'neni echo'ná ripá riwigachi? ¡Je'ná Jesusi mapu jena'í 'yémichi jonsa ku torúami níili echo'ná ripá riwigachi, échiko pe waminánomí achigórigá ku nolínama mapurigátamo riwali ku simíami echo'ná ripá riwigachi!
Echi Matíasi chapirúami níili mapurigá binói bilé níima echi auché jaré makói miná bilé yuwaEchalí aboni ku simíbali echo'ná ripá rabó jonsa mapo'ná Olíbochi anilíwachi níili, mapo'ná pe mulubé ju echo'ná Jerusalémachi jonsa, mapuyena risénsia níili bilé rijói simea siné isábawachi rawé. A'lí aboni ku sili echo'ná walúlachi Jerusalémachi anilíwachi.
Echalí si'néami aboni echo'ná osánamótami ripá kalírali sili mapo'ná aboni kochili. Echi Pegro níili mapu echo'ná kochili, echi Jakobo ayénachó, echi Juani asíchiko, echi Antresi ayénachó, echi Jilipi asíchiko, echi Tomasi ayénachó, echi Batalomé ayénachó, echi Mateo asíchiko, echi Jakobo ayénachó mapu echi Alibeo riwéami rijói ranala níili, echi Simoni asíchiko mapu ayénachó Selote rijílati, echi Júrasi asíchiko, echi mapu echi Jakobo rijimala níili.
Echalí si'néami je'ná sinibí bilénapi niráa Riosi yuwa tániga ra'ichábiya napawili, echi jaré muguí bichíiyami yuwa, echi Jesusi iyela, María riwéami yuwa ayénachó, echi jaré Jesusi ritémawala yuwa asíchiko.
A'lí echalí rawé echi jaré mapu galá bichíiyami níili mapuyena bilé kiento miná osá makói níili. A'lí echi Pegro echo'ná nasipa aboni yuwa wiliska jeaneli:
'Yemi ritémtami, arigá 'wérali níili mapu suwaba achigórigá ikimea mapurigá bachá niráa osirúami níili echo'ná Riosi Ra'íchala oselíwalachi. A'lí ki'yánala niráa echi Rabiri riwéami rijói echo'ná osali mapurigá echi Galabé Riosi Iwigala binérali osoyá. A'lí binói osali mapurigá ikimea riwéali echi Júrasi jiti, echi mapu bayérali echi jaré sontarsi mapurigá aboni bologá chapimea echi Jesusi.
A'lí echi Júrasi chabénala tamujé yuwa iyénali. A'lí échiko ayénachó 'yárami níili mapurigá binói achigórigá nochama mapurigá tamujé aboni nocha, Riosi Ra'íchala nawésiya.
A'lí echi Júrasi galá natétarami níili mapujiti binói echirigá chati olali. A'lí echi wenomí natétarami chapirúami níili mapurigá biléana uchíi kawí ralirúami níima. Chopi echi Júrasi a binói niráa wijaga, ne nasipa chi'wali. A'lí suwaba 'machínali binói siwala.
A'lí mapalí echo'ná Jerusalémachi piréami galá machili je'ná jeyiri, echalí aboni Asélamachi anilíwachi riwali echi kawí. A'lí echo'ná je'ná jerigá anilíwachi ju, Ralámuli ra'íchala niráa: Kawí léami.
A'lí je'ná jerigá osirúami ju echo'ná Riosi Ra'íchala oselíwalachi, echo'ná Salmo anilíwachi:Miná bi'neli ariwesi binói bitélachi.Ke wesi pirélasi echo'ná.A'lí auché biléana, je'ná jerigá osirúami ju:Galá níima auché bilé rijói chapisáa binói nóchala.
Galá níima bilé chapisuwa je'ná jaré rijói bichíiyami mapu chabé chokichí jonsa sinibí rawé 'yénali tamujé yuwa, mapalí echi Walubela Jesusi tamujé tamí yuwa iyénali.
A'lí echi rijói nawésami níima tamujé tamí yuwa mapurigá echi walubela Jesucristo ma ku owínali mapalí Binói ma mukúami níili. A'lí echi rijói galá omérama echirigá nawésiya mapujiti binói bilé níima mapu tamujé tamí yuwa iyénali chabé chokichí jonsa mapalí echi Juani galá pagoli echi Jesusi, echalí yénasí mapalí echi Walubela Jesusi ku torúami níili echo'ná ripá riwigachi.
A'lí aboni okuá jáwali mapu aboni yuwa 'yénali. Echi bilé, José riwéami níili, echi mapu Barsabasi rijírami níili. A'lí échiko ayénachó Justo riwéami níili. A'lí echi auché bilé rijói Matíasi riwéami níili.
A'lí aboni Riosi yuwa ra'íchaga je'ná jerigá aneli: Walubela Riosi, Mujé bi'nélipi galá machí mapurigá ibili tamujé 'nata pachana tamujé sulálachi niráa. Jipi tamujé tamí galá machili chu yiri 'nalina mi nakí chapínala je'ná okuá rijói.
A'lí echi bilé, tamujé tamí yuwa nochama mapurigá mujé tamujé tamí júuli nochánala. A'lí échiko echirigá chapimea echi Júrasi nóchala, mapujiti echi Júrasi achigórigá julárami níili nochánala mapurigá tamujé julárami níili. Chopi echi Júrasi wabé chati olali. Echijiti binói ketasi waminabi julárami níili echirigá nochánala. A'lí echi Júrasi wamí chakena simili, mapo'ná binói kastigo 'yárami níima riwéali, mapujiti échiko chabé chokichí jonsa wabé chati oláami níili.
A'lí Riosi galá machírali aboni mapurigá echi Matíasi echirigá chapirúami níima. A'lí echalí jonsa echi Matíasi anérami níili, Riosi jiti julárami niráa, achigórigá mapurigá echi auché jaré makói miná bilé anérami níili.
Echi Wabé Galabé Riosi Iwigala nawali jena'í wichimóbachiA'lí mapalí ma sébali echi jaré Juríosi anilíwami pagótami omáwalachi, echi mapu Pentikostesi anilíwami níili, echalí bilénapi napawika muchili si'néami echi jaré mapu bichíiyami níili Jesucristo niráa.
A'lí ke sayiná echo'ná ripá riwigachi jonsa, galá námalati mapuyiri bilé wabé iwéami iká. A'lí ne wabé ná chaneli echo'ná pachá kalírali mapo'ná echi jaré bichíiyami muchili.
A'lí ke sayiná aboni riwali kúuchi na'í rajáami echo'ná moba ibílana aboni mo'ólachi muchíbami.
A'lí ke sayiná echi Wabé Galabé Riosi Iwigala galá nuleli ne si'néami aboni echo'ná pachana aboni sulálachi niráa. A'lí ibili aboni chótali bilé si'nú ra'íchali ra'icha, mapurigá echi Wabé Galabé Riosi Iwigala echirigá galá ra'ichárali ibili aboni.
A'lí echalí rawé jaré Juríosi echo'ná Jerusalémachi napawili, mapu ne suníami jena'í wichimóbachi jonsa auchecho ku sili. A'lí si'néami aboni chopi bichíiyami níili mapurigá echi jaré Juríosi pagótami chopi bichíili.
Echijiti echi jaré wikanáami piréami Juríosi we majaga 'néniga, a'nagupi jeanigá rukueli: ¿Kecha echo'ná Galiléachi piréami ju si'néami je'ná jaré mapu ra'icha?
¿Churigata galá nami tamujé ibili ra'íchala ra'íchachi aboni, echi máputa tamujé ibílika kúuchika ra'íchali?
Jaré tamujé echo'ná Pátiachi piréami ju. Auché jaré tamujé echo'ná Méliachi piréami ju. Auché jaré tamujé echo'ná Elámachi piréami ju. A'lí auché jaré tamujé jena'í Juréachi piréami ju. Auché jaré tamujé echo'ná Kaparósiachi piréami ju. Auché jaré tamujé echo'ná Póntochi piréami ju. A'lí auché jaré tamujé echo'ná Ásiachi piréami ju.
A'lí auché jaré tamujé echo'ná Príjiachi piréami ju. Auché jaré tamujé echo'ná Pampíliachi piréami ju. Auché jaré tamujé echo'ná Ejíptochi piréami ju. Auché jaré tamujé echo'ná Ábrikachi piréami ju, mapo'nata wikanáami piré echo'ná Sirénachi pe waminana. A'lí auché jaré tamujé echo'ná Rómachi piréami ju. A'lí jaré echo'ná Rómachi piréami, Juríosi pagótami niráa ranarúami níili. Auché jaré isena pagótami ju, chopi aboni ma binératami níili bichíiya mapurigá echi jaré Juríosi bichíi.
A'lí auché jaré tamujé echo'ná Krétachi piréami ju. Auché jaré tamujé echo'ná Arábiachi piréami ju. Chopi ne si'néamita galá nami echi jaré aboni galá ra'íchachi tamujé aboni ra'íchawala niráa, mapurigá tamujé wikabé isena ra'íchala ra'íchata. A'lí aboni we nawesa jeanigá mapu Riosi ne wabé Walubela ju.
A'lí si'néami echi jaré wikanáami piréami Juríosi ne wabé majali. A'lí aboni tarapé chirigá machili churigá echi jaré Jesucristo jiti bichíiyami galá omérali echirigá ra'icha, echi wikabé isena ra'íchali. Echijiti aboni a'nagupi jeanigá rukueli: ¿Churigá aniwáami ju suwaba je'ná?
A'lí auché jaré aboni we kachigá jeanili: Aboni chopi we tékuli ju.
Pegro we nawesa echi pagótamiA'lí echi Pegro we yáati wilísali, echi auché jaré makói miná bilé yuwa. A'lí binói o'wali ra'íchaga, jeanigá nawésali echi jaré pagótami: 'Yemi Juríosi pagótami, ayénachó si'néami 'yemi máputamo jena'í Jerusalémachi piré, galá machisí suwaba je'ná jeyiri. Ne galá namsi mapurigá nijé 'yemi nimí anema.
Je'ná wikabé rijói ketasi tékuli ju mapurigá 'yémitamo mayé, mapujiti ke 'me cho rawéwachi ju.
Je'ná jeyiri chopi sébachi ju mapurigá echi walula Riosi jiti nawésami, Joeli riwéami rijói, chabé ki'yá osali mapurigá ikimea riwéali. Échiko je'ná jerigá osali:
Je'ná jerigá aní Riosi:Echalí ne jubá rawé Nijeni 'yama Nijé wabé Galabé Iwigala mapurigá pachana asimea echo'ná echi jaré pagótami sulálachi.A'lí echi jaré 'yemi kúchala kúrowi galá nawisama Riosi Ra'íchala niráa,echi jaré 'yemi kúchala iwé ayénachó.A'lí Nijeni wikabé namuti machíratama echi jaré 'yemi kúchala temali.A'lí Nijeni 'yama mapurigá echi jaré 'yemi níwala ochérami wikabé namuti rimuma.
A'lí Riosi ayénachó jeaní:Echalí rawé Nijeni 'yama Nijé wabé Galabé Iwigala mapurigá échiko echo'ná pachana asimea echi jaré pagótami sulálachi,si'néami mapu ikí tamí bichíiga nijéwa.A'lí aboni galá nawisama Nijé Ra'íchala.
Echalí Nijeni wabé omériga olama karúmati namuti echo'ná ripá riwigachi, mapurigá jena'í wichimóbachi piréami pagótami galá riwimea; ayénachó Nijeni wabé omériga olama jena'í wichimóbachi mapurigá ke wesi pagótami omero echirigá olayá.A'lí jena'í wichimóbachi Nijeni niwama walú leínami, walú na'í rajáami ayénachó, walú molí asíchiko,mapurigá jena'í wichimóbachi piréami pagótami galá machimea mapurigá Nijeni ne Walubela Riosi ju.
A'lí ke cho sébachi echalí echi Walubela Riosi walubé rawéwalachi,mapalí Riosi waminabi walubélaga anérami níima,echalí rawé echi rayénali waminá chona wilibama.A'lí echi michá mapurigá lá najítama.
A'lí si'néami mapu ikí tániko mapurigá echi Walubela Riosi ku'wírama aboni, ne si'néami aboni galá ku wikáwarami níima.
'Yemi Isaeli pagótami, ne galá namsi nijé ra'íchala: Riosi ne galabé nirali echi Jesusi, echi mapu echo'ná Nasarétachi bitéami níili. A'lí mapalí echi Jesusi iyénali echo'ná 'yémichi, Binói ne wabé omériga olali wikabé namuti mapurigá ke wesi pagótami omero echirigá olayá. A'lí Riosi echirigá omératali echi Jesusi mapurigá 'yémitamo ma galá riwisá mapurigá Binói wabé omériga olali, máputamo ne galá bichíibo mapu echi Jesusi echi bilepi Walubela Riosi Ranala ju.
A'lí mapalí 'yémitamo 'yárami níili echi Jesusi, echalítamo arigá nuleli auché jaré chati oláami pagótami bologá chapigá mi'línala. A'lí aboni arigá mi'yali echi Walubela Jesusi, echo'ná biléana kúrsichi michóniga. A'lí 'yémitamo nakili mapu echirigá olárami níima, chopi Riosi chabé ki'yánala, bachá niráa arigá echirigá 'nátaga katéwali mapurigá echirigá olárami níima.
A'lí Riosi arigá ku owíntali echi Walubela Jesusi mapalí Binói ma mukúami níili, mapujiti tarapé chirigá níili mapu echi Jesusi waminabi mukúami niráa níima.
A'lí echi Rabiri, echi Jesusi jiti rugá, je'ná jeanigá osali:Sinibini riwali echi Walubela bacháami tamí yuwa atíami.A'lí Binói sinibí mulubé tamí yuwa atí mapurigá ke wesi tamí chibi ologá nokératama.
Echijiti nijeni ne wabé kaníili sulachí niráa, ayénachóni wabé kanílaga ra'íchali.A'lí bicheni ayénachó galá bichíiga bitélama rijói niráa,
mapujítimi ketasi tamí ariwema mukúami niráa echo'ná chu'wechi.A'lí bichemi nirapé ariwema mapurigá nijé sapala miná bikamea mapujítimi tamí ne wabé galeli.
Mujemi tamí galá machírali mapurigani sinibí niráa bitéami níima.A'lí bichemi wabé simírami tamí kanílatama mapalimi tamí yuwa iyénama.
Pagótami, keni ritémawa: Echi ki'yá bitéami Rabiri riwéami rijói mapurigá tamujé onolá níili, si'néami tamujé Juríosi pagótami yuwa. A'lí si'néami 'yémitamo galá machí mapurigá echi Rabiri miná mukugá, chu'wirótami níili, mapujiti mulubé tamujé tamí yuwa abijí chukú mapo'ná binói chu'wirólati.
Chopi mapalí echi Rabiri abijí bitéali jena'í wichimóbachi, echalí echi Rabiri we nawésami níili mapurigá Riosi nuleli binói nawisánala. Echijiti echi Rabiri ne galá machili mapurigá Riosi ne bichíwaga aneli mapu minánomí Riosi Binói wilama riwéali bilé binói Rabiri kúchala kúchuwala mapurigá Walubela Ku'wíriami niráa. A'lí échiko Cristo anérami níima riwéali. A'lí echi Cristo wilárami níima riwéali mapurigá Binói sinibí niráa nulama Walubela Silíami niráa mapurigá echi Rabiri walula silíami níili.
A'lí echi Rabiri echirigá bachá niráa machigá nawésali mapurigá echi Cristo ma mukusáa, ku owínama riwéali. A'lí echi Rabiri ayénachó nawésali mapurigá echi Cristo ketasi ariwérami níima riwéali mukúami niráa, ayénachó mapurigá echi Cristo sapala nirapé bikáami niráa níima riwéali.
A'lí Riosi ne bichíwali ku owíntali je'ná Jesusi. A'lí si'néami tamujé ne bichíwaga nawesa mapurigata ma riwali echi Binói ma ku bitéami niráa.
A'lí echi Jesusi ku torúami níili echo'ná ripá riwigachi. A'lí Binói ma asíbali echo'ná watoná Riosi yuwa, ne Walubela niráa. A'lí Riosi Onorúami ma 'yali echi Jesusi echi Wabé Galabé Riosi Iwigala, mapurigá Riosi bachá niráa bichíwaga aneli mapu Binói echirigá 'yama riwéali. A'lí echi Jesusi ma tamujé tamí 'yali echi Wabé Galabé Riosi Iwigala. Echijiti jipi rawé echi Jesusi iwériga olá ne suwaba je'ná jaré namuti mapu ikítamo galá námiga ritiwá oluwáwachi.
A'lí echalí rawé echi Rabiri ketasi cho ku torúami níili echo'ná ripá riwigachi. Chopi Rabiri binói jeanigá osali mapurigá osirúami ju echo'ná Riosi Ra'íchala oselíwalachi:Echi Walubela Riosi je'ná jerigá aneli echi tamujé Walubélawala:Asagá jena'í keni watonachi,
mapuyénasí Nijeni suwaba omérama ne si'néami echi jaré mapu ikí mi asayera.
A'lí mapalí echi jaré wikabé pagótami ma námali je'ná jeyiri, a'lí aboni we yáati ne wabé o'mónali sulachí niráa. A'lí aboni jeanigá rukueli echi Pegro, echi auché jaré julárami ayénachó: 'Yemi, tamujé ritémawala, ¿churigá galá níima olásata tamujé?
A'lí echi Pegro ku nijéwaga jeaneli: Si'nú, galabé niráa 'nátaga, wikáwali ku tansi Riosi. Ayénachó ba'wí jiti pagótami nílasi ibili 'yemi máputamo galá bichíi Jesucristo niráa, mapurigá 'yémitamo ma ku wikáwarami níibo mapurigátamo chati olali. A'lí átamo echirigá olásagá, Riosi 'yemi mi 'yama echi Wabé Galabé Riosi Iwigala.
A'lí Riosi ne bichíwaga anili mapurigá Binói echirigá 'yemi mi 'yama riwéali echi Galabé Riosi Iwigala, átamo galá bichíisagá Jesucristo niráa. A'lí Riosi ayénachó bichíwaga anili mapurigá Binói achigórigá 'yama riwéali echi jaré 'yemi kúchuwala, ayénachó mapurigá Binói achigórigá 'yama riwéali wikabé echi auché jaré isena pagótami mapu mikabé niráa muchuwi Riosi yuwa. Ayénachó Riosi achigórigá 'yama riwéali ne si'néami echi auché jaré mapu ikí Riosi Binói nakili bayénala.
A'lí echi Pegro ayénachó auché jaré wikabé ra'íchaga jeanigá nawésali aboni: Galá bichíisi Jesucristo niráa, mapurigátamo ketasi wi'káami níibo mapurigá echi auché jaré jena'í wichimóbachi piréami pagótami.
A'lí si'néami echi jaré mapu ikí galá bichíiga nijéwali mapurigá echi Pegro nawésali, aboni we yáati ba'wí jiti pagótami níili. A'lí echalí rawé echi jaré bichíiyami yuwa muwéwarami níili mapuyena bikiyá mili pagótami, si'néami echi jaré mapu ayénachó ma galá bichíiyami níili.
A'lí si'néami mapu ikí bichíiyami níili, sinibí waminabi galá bichíili mapurigá echi jaré mapu Riosi júuli nawesánala galá binérali aboni. A'lí ne si'néami aboni a'nagupi wabé galigá piréali echi auché jaré bichíiyami yuwa. A'lí sinibí rawé aboni galá napawili mapalí aboni rojuániga ko'wali pe táa pani, ayénachó mapalí aboni Riosi yuwa tániga ra'íchali.
Si'néami echi jaré bichíiyami napawika muchiliA'lí ne si'néami pagótami ne wabé majaga 'nátali. A'lí echi jaré mapu julárami níili nawisánala wisabé wabé omériga olali mapurigá ke wesi auché jaré pagótami echirigá omérali olayá. A'lí wikabé auché jaré karúmati 'nératami níili echi pagótami mapurigá aboni galá machimea mapu Riosi ne Walubela ju.
A'lí si'néami mapu ikí galá bichíiliko, aboni napawika muchili. A'lí aboni bilénapi niráa napawika muchúwali ne suwaba aboni níwala namuti mapurigá ke wesi newalema jaré namuti.
A'lí mapalí jaré mapu bichíiyami níili we newaleli ko'wáami, chiní keremá, a'lí echi auché jaré bichíiyami miná ralinéali aboni níwala namuti, aboni kawíwala ayénachó. A'lí aboni rojuániga nachútali echi wenomí, karúmati natigala, ibili niráa mapu ikí aboni echirigá newaleli.
A'lí sinibí rawé si'néami aboni napawili echo'ná echi walubé Juríosi ri'obáwalachi. A'lí echo'ná aboni kalílachi aboni rojuániga ko'wali echi pe táa pani, ayénachó aboni a'nagupi galigá, wabé kaníliga ko'wali aboni ko'wámawala.
A'lí si'néami aboni sinibí rawé waminabi walubélaga aneli Riosi. A'lí si'néami echi auché jaré pagótami ne galabé nirali echi jaré mapu bichíiyami níili Jesucristo niráa. A'lí sinibí rawé echi Walubela waminabi muwéwali aboni yuwa si'néami echi auché jaré mapu galá bichíiga ku wikáwarami níiliko.
Bilé rijói ke akáanami ku sa'wárami níiliA'lí siné rawé mapuyénako sébali nasipa alíwachi, mapalí Riosi yuwa ra'ichálawachi níili, echalí echi Pegro, echi Juani napawika simíbali echo'ná ripáami echi walubé Juríosi ri'obáwalachi.
A'lí sinibí rawé bilé rijói párami níili echo'ná walubé ri'obachi, echi mapu ke akáanami níili chokichí mapalí binói ranálati jonsa. A'lí sinibí rawé échiko achálati echo'ná walubé ri'obachi, biléana yéachi mapo'ná Wabé Simati Yéachi anérami níili, mapurigá binói kóliga tánama echi jaré pagótami echo'ná mo'wíami.
A'lí mapalí echi rijói ke akáanami riwali echi Pegro, echi Juani yuwa, mapalí aboni echo'ná walubé ri'obachi mo'wimea riwéali, echalí binói risúu anigá kóliga tánali aboni.
A'lí echi Pegro, echi Juani ayénachó, galá riwali echi rijói. A'lí echi Pegro jeaneli: ¡Tamujé tamí galá 'ne!
A'lí echi rijói wabé kaníliga 'nénali aboni, mapujiti binói mayeli mapu aboni kówiga 'yama riwéali jaré wenomí.
A'lí echi Pegro jeaneli: Tarapeni niwa echi wenomí plata, nirapeni niwa echi wenomí oro. Chopi mápuni nijé niwa nimí 'yama. Echi Walubela Jesucristo echo'ná Nasarétachi bitéami. Binói mi jeanigá nulé: ¡Ku wiliska! ¡Ku simigá!
A'lí echi Pegro chapigá echi rijói sikálachi watonachi, ku wilásali. A'lí we yáati ma galá ku sa'wárami níili echi rijói echo'ná binói ronólachi.
A'lí echi rijói mapu ke akáanami níili wabé kaníliga pochika wilíbali. A'lí biché binói ma galá ku iyénali. A'lí binói ayénachó bakili aboni yuwa echo'ná pachá echi walubé Juríosi ri'obáwalachi. A'lí binói wabé kaníliga pochika iyénali, jeanigá mapu Riosi ne Walubela ju.
A'lí si'néami pagótami riwali echi rijói ma galá ku iyénami. A'lí si'néami aboni ayénachó galá námali mapurigá echi rijói waminabi walubélaga aneli Riosi.
A'lí si'néami pagótami galá machili mapu echi níili echi rijói ke akáanami mapu chabénala niráa echo'ná walubé Juríosi ri'obáwalachi yéwalachi kóliga táa asali, mapo'ná Wabé Simati Yéachi anérami níili. A'lí si'néami aboni wabé majaga 'nátali mapurigá ikili echi rijói yuwa.
Echi Pegro galá nawésali echi pagótamiA'lí echi rijói mapu ma ku sa'wárami níili abijí chapigá iyénali echi Pegro, echi Juani sikálachi mapalí si'néami echi jaré wikabé pagótami wabé júmaga napawili aboni yuwa echo'ná machímana echi walubé Juríosi ri'obáwalachi mapo'ná Salomoni níwalachi anélati. A'lí si'néami echi jaré pagótami ne wabé majaga 'nátali mapujiti aboni riwali mapurigá echi rijói mapu ke akáanami níili ma galá ku sa'wárami níili.
A'lí echi Pegro je'ná jerigá 'néniga jeaneli: 'Yemi Isaeli pagótami, ¿churékulátamo echirigá wabé majaga 'nata? 'Yémitamo tamujé tamí wabé 'néniga jawi mapujítitamo mayé mapu tamujé aboni ku sa'wali je'ná rijói. A'lí 'yémitamo mayé mapu tamujé echirigá omérali mapujítita wabé omérami ju, mapujítita wabé galabé o'wikéami ju Riosi keremá. Chopi tamujé aboni ketasi omérali echirigá auchecho ku iyéntiya je'ná rijói.
Chopi si'winárigá Riosi Binói ma ku sa'wali je'ná rijói, mapu ke akáanami níili. Échiko ne Walubela Riosi ju. Échiko ayénachó echi jaré ki'yá piréami tamujé pagótamawala Riósawala ju. A'lí Échiko ayénachó echi Abrami níwala Riosi ju, echi Isaka níwala ayénachó, echi Jakobo níwala asíchiko. A'lí jipi rawé Riosi je'ná jerigá ologá, waminabi walubélaga wilali Binói Ranala Jesusi, echi mapu 'yémitamo 'yali echi jaré o'wéala mapurigá Binói miná mi'lirúami níima. A'lí mapalí echi walula silíami Pilato riwéami nakili ku machí pánala echi Jesusi, echalí 'yémitamo ketasi nakili mapu Binói ku machí pátami níima.
Echalí 'yémitamo ketasi nakili mapurigá echi Wabé Galabé Wachínaga Oláami Rijói ku machí pátami níima. 'Yémitamo chopi nakili mapurigá ku machí pátami níima bilé wabé chati oláami rijói, mapu wabé nikóami níili.
A'lí 'yémitamo echirigá miná mi'yali echi Galabé Rijói mapu omérami ju nijáa mapurigá echi pagótami sinibí niráa pirélama. Chopi Riosi ma ku owíntali echi Jesusi, mapalí Binói ma mukúami níili. A'lí tamujé ne bichíwaga nawesa máputa ma riwali echirigá ku bitéami echi Walubela Jesusi.
Tamujé ne galá bichíi echi Walubela Jesucristo Ra'íchala. Echijiti je'ná rijói ma ku sa'wárami níili. 'Yémitamo galá machí mapu je'ná rijói chabénala ke akáanami níili, mapujítitamo echirigá galá machí binói. Tamujé ne galá bichíi Jesucristo Ra'íchala, echijiti je'ná rijói ma ku sa'wárami níili. 'Yémitamo ma galá ritiwá mapurigá binói ma ku sa'wíami ju.
'Yemi keni pagótawa, nijeni galá machí mapu 'yémitamo ketasi galá machigá olali, mapalítamo nulali mi'línala echi Walubela Jesusi. A'lí echi jaré 'yemi o'wéalawala nirapé galá machili mapurigá aboni olali, mapalí aboni nulali echirigá olánala.
Chopi Riosi ariweli mapu echirigá olárami níima, mapujiti Riosi Binói chabé ki'yá nulali nawisánala mapurigá echi Cristo arigá wabé risúu olálami níima riwéali. Chopi Riosi arigá wilali echi Cristo mapurigá Walubela Ku'wíriami niráa. A'lí echi jaré Riosi níwala nawésami, chabénala niráa, echirigá nawésali mapalí echi Cristo ketasi cho ranarúami níili jena'í wichimóbachi.
mapalí Binói auchecho ku julama echi Walubela Jesusi echo'ná 'yémichi. A'lí Riosi wilali echi Walubela Jesusi mapurigá Walubela Ku'wíriami niráa, echi mapu Cristo anérami ju. A'lí Riosi chabé ki'yá jonsa echirigá julama riwéali echi Cristo, echo'ná 'yemi Juríosi pagótamichi.
Chopi jipi arigá 'wérali ju mapu echi Walubela Jesucristo asimea echo'ná ripá riwigachi mapuyénasí Riosi a'lárama ne suwaba namuti. A'lí echi jaré ki'yá piréami Riosi jiti nawésami bachá niráa anili mapu echirigá ikimea riwéali.
A'lí echi ki'yá bitéami Moisesi galá nawésali echi jaré ki'yá piréami tamujé pagótamawala jeanigá: Echi Walubela Riosi minánomí wilama bilé 'yemi pagótamawala mapurigá Walubela Riosi jiti Nawésami niráa, mapurigá Binói ayénachó tamí wilali. A'lí arigá 'wérali níima máputamo galá nijéwaga olabo ne suwaba mapu ikí Binói 'yemi mi nuleko,
mapujiti mapuyíripi 'yemi a ketasi galá nijéwaga olásagá mapurigá echi Walubela Riosi jiti Nawésami 'yemi mi nulé, échiko miná mi'lirúami níima. A'lí échiko ma ketasi waminabi asimea echi auché jaré 'yemi pagótamawala yuwa.
A'lí ne si'néami echi jaré ki'yá piréami o'wéala Riosi jiti nawésami bachá niráa nawésali jipi rawé jiti rugá. A'lí echi ki'yá bitéami Samueli ne bachá niráa echirigá nawésali. A'lí ne si'néami echi auché jaré Riosi jiti nawésami peé wakinánokuá piréami ayénachó echirigá nawésali.
'Yémitamo echi jaré o'wéala Riosi jiti nawésami pagótamawala ju. A'lí Riosi galá katéwaga ra'íchali echi jaré ki'yá piréami 'yemi pagótamawala yuwa, mapalí Binói jeaneli echi ki'yá bitéami Abrami jeanigá: Ne si'néami echi jaré pagótami mapu ikí minánomí pirélama jena'í wichimóbachi galá ku'wíratami níima echi bilé Rijói jiti mapu minánomí ranarúami níima, mujé pagótamawala Ranala niráa.
A'lí mapalí Riosi ku owíntali Binói Ranala mapalí échiko ma mukúami níili, echalí Riosi bachá niráa júuli Binói Ranala echo'ná 'yémichi mapurigá 'yémitamo galá ku'wíratami níibo, mapurigátamo ketasi waminabi chati olabo, chopi mapurigátamo ibili niráa ku ro'wibo Riosi yuwa.
Echi Pegro, echi Juani wabé wi'nijírami níiliA'lí mapalí echi Pegro, echi Juani ayénachó abijí je'ná jerigá ra'íchiya jali echi jaré pagótami, echalí ke sayiná echo'ná aboni yuwa sili echi jaré o'wéala sacerdote echo'ná walubé Juríosi ri'obáwalachi nuláami, echi walula kapitani echo'ná ri'obachi tibúami ayénachó, echi auché jaré Juríosi mapu Saruseo anilíwami níili asíchiko.
A'lí ne si'néami echi jaré o'wéala Juríosi ne wabé na'áwali mapujiti echi Pegro, echi Juani binérali echi jaré pagótami jeanigá mapu ne si'néami echi jaré suwíami waminánomí ku owíntarami níima, mapujiti echi Walubela Jesusi ma ku owínali mapalí Binói ma mukúami níili.
A'lí echi jaré o'wéala júuli chapínala echi Pegro, echi Juani ayénachó. A'lí aboni echo'ná pachá kumurachi mo'wárami níili, ba'alínala rawé yénasí, mapujiti echalí ma we alíwachi níili.
A'lí ne wikabé echi jaré pagótami galá bichíili mapalí aboni echirigá nawésarami níili echi Galabé Riosi Ra'íchala. A'lí echi jaré rijói mapu bichíili, ne wikabé, mapuyena malí mili rijói níili.
A'lí ba'alínala rawé echo'ná Jerusalémachi napawili echi jaré Juríosi o'wéalawala, echi jaré o'wéala ochérami ayénachó, echi jaré nulalíwami binériami asíchiko.
A'lí echi Anasi ayénachó echo'ná nawali. Échiko ne walubela sacerdote níili echalí bamíbali. A'lí echi Kaijasi ayénachó echo'ná nawali, echi auché bilé Juani ayénachó, echi Lijanto ayénachó. A'lí ne si'néami echi auché jaré ayénachó napawili mapu ikí ritémtami níili echi walubela sacerdote ritémawala niráa.
A'lí aboni júuli 'nolánala echi Pegro, echi Juani ayénachó. A'lí echo'ná nasipa abónichi jáwika, jeanigá rukuélati: ¿Chigá 'yemi mi nuleli je'ná jerigá olánala?
A'lí echi Wabé Galabé Riosi Iwigala ne galá nuleli echi Pegro mapalí binói jeanigá nawésali echi pagótami: 'Yemi Isaeli pagótami o'wéalawala, ayénachó 'yemi o'wéala ochérami,
'yémitamo tamujé tamí rukué mapu churigá galabé olíirami níili echi bilé rijói mapu ke akáanami níili. A'lí bichétamo tamujé tamí rukué mapu churigá ku sa'wárami níili echi rijói.
'Yemi aboni galá ritiwá mapurigá je'ná rijói ma ku sa'wárami níili. A'lí nijé 'yemi nimí ruyée mapu echi Walubela Jesucristo níili mapu iwériga ku sa'wali je'ná rijói. A'lí nijé 'yemi nimí je'ná jerigá ruyée mapurigá ne si'néami echi auché jaré Isaeli pagótami ayénachó galá machimea mapurigá Jesucristo mapu echo'ná Nasarétachi bitéami níili, echirigá iwériga ku sa'wali je'ná rijói. 'Yémitamo nuleli echo'ná kúrsichi mi'línala echi Walubela Jesucristo, chopi Riosi Binói ma ku owíntali Jesucristo mapalí Binói ma mukúami níili.
'Yémitamo mapurigá jaré rijói kalí niwáami ju mapu miná chakena pali bilé we galabé rité, echi mapu echo'ná ri'lé sitochi bachá tigótami níima riwéali, mapujítitamo achigórigá olali mapalítamo waminá kichili echi Walubela Jesucristo. Échiko wilárami níili mapurigá Walubela Ku'wíriami niráa.
A'lí ke wesi auché bilé rijói galá omero tamujé tamí ku wikáwiya mapurigata chati olali. A'lí Riosi chopi júuli echi Walubela Jesucristo jena'í wichimóbachi mapurigá Binói tamujé tamí ku wikáwama.
A'lí echi jaré o'wéala námali mapurigá echi Pegro, echi Juani echirigá tarapé majaga nawésali. A'lí echi jaré o'wéala wabé 'nátaga muchili mapujiti aboni ketasi machili churigá echi Pegro, echi Juani galá omérali echirigá machíami niráa ra'icha. Echi jaré o'wéala galá machili mapurigá echi Pegro, echi Juani ketasi binératami níili echi jaré nulalíwami binériami jiti. A'lí aboni chopi galá machili mapurigá echi Pegro, echi Juani chabénala echi Jesusi yuwa 'yénami níili.
A'lí aboni riwali echo'ná aboni yuwa wilíami echi rijói mapu ma ku sa'wárami níili. A'lí aboni tarapé namuti omérali kastigo 'ayá echi Pegro, echi Juani, mapujiti si'néami pagótami riwali mapu echi rijói ne bichíwali ma ku sa'wárami níili.
Chopi echi jaré o'wéala peé teli miná machí júuli echi Pegro, echi Juani echo'ná napawíkowachi jonsa. A'lí echi jaré o'wéala a'nagupi nakaréwaga ra'íchali,
jeanigá: ¿Churigata olabo je'ná okuá rijói? Ne si'néami jena'í Jerusalémachi piréami pagótami ma galá machí mapurigá aboni wabé omériga olali mapurigá ke wesi auché jaré pagótami omero olayá, mapalí aboni ku sa'wali echi rijói mapu ke akáanami níili. A'lí tamujeta ketasi omérabo aniyá mapu echirigá ketasi bichíwali ju.
Chópita galá ra'ámabo mapurigá jipi jonsa aboni ketasi waminabi je'ná jerigá nawesáma echi auché jaré pagótami, mapurigá echi auché jaré pagótami ketasi bichíima je'ná jerigá nawésalawami.
Echalí echi Pegro, echi Juani auchecho siné bayélati. A'lí echi jaré o'wéala wabé ra'ámaga nuleli mapurigá aboni ketásirapé waminabi nawésaga binérama echi Jesucristo Ra'íchala jiti.
Chopi echi Pegro, echi Juani ku nijéwaga jeaneli: 'Yemi aboni galá 'nátaga machisí, acha risénsia ju Riosi yuwa máputa nijéwaga olabo mapurigá 'yémitamo tamujé tamí nulé, mapalí Riosi Binói si'winárigá tamujé tamí nuléachi.
Echijiti tamujeta tarapé chirigá ariwebo nawésiya mapurigata ma námali, ayénachó mapurigata ma riwali.
A'lí echi jaré o'wéala bachá niráa galá ra'ámasa echi Pegro, echi Juani, a'lí waminá ku júuli. A'lí echi jaré o'wéala tarapé kastigo 'yali aboni, mapujiti echi jaré o'wéala wabé majali mapujiti echi auché jaré pagótami, si'néami chopi waminabi walubélaga aneli Riosi, mapujiti Riosi echirigá omératali echi Pegro, echi Juani echiyena wabé omériga olayá mapurigá ke wesi auché jaré pagótami omero olayá,
mapujiti echi rijói mapu echirigá wabé omériga ku sa'wárami níili, nawosa makói minárapé bamíbami níili.
A'lí ma echirigá namsa, ne si'néami aboni napawika jeanigá ra'íchali Riosi yuwa: Tamujé Walubélawala, Mujé bilepi ju Riosi, mápumi niwáli echo'ná ripá riwigachi, je'ná wichimoba ayénachó. Mujé ayénachó niwáli echi walubé ba'wí, ne suwaba namuti mapu ikí nirú asíchiko.
Mujé wabé Galabé Iwigala ne galá nuleli echi Rabiri. A'lí echi Rabiri mapurigá Mujé piónawala niráa níili. Echijiti Mujé wabé Galabé Iwigala ne galá nuleli mapalí echi Rabiri jeanigá osali:¿Churékulá napawisa o'weli sinákaka na'áwali echi wikabé pagótami?Jena'í wichimóbachi piréami pagótami sinibí wikabé namuti wabé 'yékaka chopi 'nata.
A'lí echi jaré o'wéala silíami jena'í wichimóbachi nuláami si'néami napawika sayérsali echi Walubela Riosi.A'lí si'néami aboni ayénachó sayérsali echi Cristo mapu Riosi wilali Walubela Ku'wíriami niráa.Ne si'néami echi jaré pagótami o'wéalawala echirigá yóniga sayérsali Riosi, echi Cristo ayénachó.
Mapujiti jena'í walúlachi ne bichíwali napawili echi walula Erorsi, echi auché bilé walula Pónkio Pilato riwéami ayénachó, echi auché jaré si'wina piréami pagótami ayénachó, echi jaré Isaeli pagótami asíchiko. A'lí ne si'néami aboni napawili echi we galabé Mujé Ranala Jesusi sayérsiya, echi mapu Mujé Binói wilali mapurigá Walubela Ku'wíriami niráa.
A'lí aboni echirigá olali ne suwaba mapurigá Mujé Binói ki'yá chokichí jonsa galá 'nátaga katéwali mapurigá olárami níima riwéali wakinánala.
Tamujé Walubélawala, jipi galá kipú Mujé mapurigá aboni tamujé tamí sayéraga ra'icha. Tamujé tamí jiwérata mapurigata sinibí tarapé majaga nawésabo Mujé galabé Ra'íchala, mapujítita chopi mapurigá mujé piónawala niráa ju.
Ayénachó tamujé tamí jiwérata mapurigá tamujé galá omérabo echi jaré nayúkami ku sa'wayá, ayénachó mapurigata omérabo olayá echi jaré karúmati mapurigá ke wesi auché jaré pagótami omero olayá. Tamujé we galá bichíi echi we Galabé Mujé Ranala Ra'íchala. Echijiti echirigá wabé omériga olá Mujé mapurigá aboni galá bichíima tamujé nawésawala.
A'lí mapalí aboni ma sunili Riosi yuwa ra'icha, a'lí ke sayiná wabé nokali echi kalí echo'ná mapo'ná aboni napawika muchili. A'lí echi Wabé Galabé Riosi Iwigala ke sayiná ne galá nuleli ne si'néami echi jaré bichíiyami. A'lí aboni waminabi galá bichíiga nawésali Riosi Ra'íchala.
Echi jaré bichíiyami rojuánaga nachútali aboni níwala namuti echi auché jaré wabé tisúati bichíiyami yuwaA'lí echi jaré bichíiyami si'néami chópirigá 'nátali; ayénachó aboni a'nagupi galeli. A'lí ke wesi aboni mayeli mapu echi jaré namuti aboni níwala, mapurigá aboni níwala chopi níili. A'lí ke wesi aboni newaleli, mapujiti ibili aboni a'nagupi kóliga olali.
A'lí jaré aboni julárami níili nawisánala. A'lí aboni wabé galá bichíiga waminabi nawésali echi auché jaré pagótami jeanigá mapu echi Walubela Jesusi ma ku owínali mapalí Binói ma mukúami níili. A'lí Riosi wabé galigá ku'wírali ne si'néami echi jaré bichíiyami.
A'lí ke wesi aboni newaléami níili, mapujiti si'néami echi jaré bichíiyami mapu ikí níwali jaré kawí, jaré kalí keremá, aboni miná ralinéali ne suwaba.
A'lí aboni 'yali suwaba echi natigala echi jaré o'wéala mapu julárami níili nawisánala. A'lí biché aboni rojuániga nachútali echi jaré tisúati bichíiyami mapurigá ke wesi newalema.
A'lí echo'ná aboni yuwa asali bilé rijói José riwéami echi mapu aboni ayénachó Benabé rijili (echi mapu je'ná jerigá aniwáami ju: Binói we kanílatiyami ju echi auché jaré.) A'lí echi José ku'wírali echo'ná walubé Juríosi ri'obáwalachi mapujiti binói bilé níili echi jaré Levita anilíwami. A'lí echi José ranarúami níili echo'ná Chíprechi anilíwachi kawírali, echo'ná nasipa walubé ba'wechi nirúami kawí.
A'lí je'ná José ralinéali bilé kawí binói níwala. A'lí binói 'yali ne suwaba echi kawí natigala echi jaré bichíiyami mapu julárami níili nawisánala, mapurigá aboni echirigá rojuániga nachútama echi jaré bichíiyami mapu wabé tisúati ju.
Echi Ananíasi, echi Sajira, we chati olaliChopi echalí auché bilé rijói Ananíasi riwéami, binói upila Sajira riwéami yuwa, aboni ayénachó ralinéali bilé kawí.
Chopi je'ná rijói ketasi echirigá 'yali ne suwaba echi kawí natigala echi auché jaré mapu julárami níili nawisánala. Je'ná rijói wabé 'yékaka ologá, pe okuabi 'yali, chopi binói nakili mapurigá aboni mayema mapu binói ne suwaba nijili. A'lí binói upila ayénachó galá machili suwaba je'ná jeyiri.
A'lí echi Pegro jeaneli: Mujé, Ananíasi, ¿churékulami nijéwaga olali mapurigá echi Satanasi riwéami riablo mi nuleli? Mujé chopi wabé 'yékali echi Wabé Galabé Riosi Iwigala mapalimi arigá tamujé tamí 'natárali mapurigami ne suwaba 'yali echi kawí natigala, chópimi pe okuabi nijali.
Ke cho ralinéasa echi kawí, ¿kecha mujé níwala níili? A'lí ma ralinéarami níisa, ¿kecha mujé níwala níili echi kawí natigala? ¿Churékulá mi 'nátali mapurigami echirigá 'yékaka olama? Mujé ketasi chopi tamujé tamí 'yékali, chópimi ayénachó wabé 'yékaka olali Riosi Binói.
A'lí echi Ananíasi je'ná jerigá namsa, we yáati miná bu'wíbaka mukuli. A'lí si'néami pagótami ne wabé majali mapu ikí je'ná jerigá námaliko.
A'lí jaré témali echo'ná 'nigá muchili. A'lí aboni we yáati jaska, bilé chiní kimílachi kabili echi mukúami. A'lí aboni togá chu'wiroli.
A'lí pe wilibeko echi Ananíasi upila nawagá, echo'ná pachá bakili mapo'ná aboni muchili. A'lí échiko ketasi cho machili mapurigá ikili kepu kuná.
A'lí echi Pegro jeaneli: Tamí ruyée ne bichíwaga, ¿áchatamo echikí niráa ralinéali echi 'yemi níwala kawí? A'lí echi mukí ku nijéwaga jeaneli: Ayena, echikí niráata ralinéali.
A'lí echi Pegro jeaneli: ¿Churékulátamo echirigá nakaréwali mapurigátamo 'yékabo echi Walubela Riosi Iwigala? Echo'ná machíami ku sira echi jaré mapu ma chu'wiroli mujé kunala. ¡Jipi ma ayénachó mi chu'wiroma!
A'lí echi mukí we yáati echo'ná bacháami bu'wíbaka mukuli. A'lí echi jaré témali pachá mo'wisáa riwali echi mukí ma mukugá bu'wíami. A'lí aboni ayénachó machí paka, binói kunala yuwa chu'wiroli.
A'lí ne wabé majali si'néami mapu ikí napawika bichíiyami níili, ayénachó ne si'néami echi auché jaré mapu ikí je'ná jerigá námaliko.
Echi jaré bichíiyami wikabé namuti omériga olali mapurigá ke wesi auché jaré pagótami omérali olayáA'lí echi jaré mapu julárami níili nawisánala, aboni ayénachó 'yárami níili mapurigá aboni wikabé namuti wabé omériga olama mapurigá echi auché jaré pagótami echirigá galá riwimea. A'lí si'néami mapu ikí galá bichíili, abóniko sinibí napawili echo'ná echi walubé Juríosi ri'obáwalachi machímanamí mapo'ná echi Salomoni níwalachi anérami níili.
A'lí echi auché jaré pagótami mapu ke cho galá bichíiyami níili ketasi galá napawili echi jaré bichíiyami yuwa, mapujiti aboni ne wabé majali. Chopi echi auché jaré pagótami arigá we galá nirali echi jaré bichíiyami.
A'lí wikabé pagótami chótali bichíisiya echi Walubela Jesucristo niráa. A'lí wikabé rijói echirigá galá bichíili, wikabé muguí ayénachó.
A'lí echi jaré pagótami machí buwánali echi jaré nayúkami. A'lí echo'ná machímana perichi ro'wálati, echo'ná kimachí ayénachó, mapurigá echi Pegro káluala moba simíraga ku sa'wama jaré aboni.
Echi Pegro, echi Juani sayériga a'najátarami níiliA'lí echi ne walula sacerdote ke 'me niraka kichili echi jaré Jesucristo niráa bichíiyami mapu julárami níili nawisánala. A'lí ne si'néami echi auché jaré Juríosi mapu ikí Saruseo anilíwami níili, aboni ayénachó chópirigá oláami níili mapurigá echi ne walula sacerdote. A'lí ne si'néami aboni echijiti wabé na'áwaga kichili echi jaré Jesucristo niráa bichíiyami.
A'lí aboni bologá togá echi jaré mapu julárami níili nawisánala, a'lí echo'ná pachá kumurachi mo'wali.
Chopi rokogó niráa bilé walubela Riosi kapitánawala echo'ná kumurachi ku irápaga, machí u'luli aboni, jeanigá:
Auchecho ku simíbaga echo'ná walubé Juríosi ri'obáwalachi. Echo'ná pachá jaga ne galá nawésasi echi auché jaré pagótami mapurigá aboni galá omérama bukulíwami niráa ku piréliya Jesucristo yuwa.
A'lí je'ná jerigá ma namsa, ba'alínala bi'yá aboni auchecho mo'wili echo'ná pachá echi walubé Juríosi ri'obáwalachi. A'lí aboni auchecho binériga nawésali echi jaré pagótami.A'lí mapuyénasí echi jaré bichíiyami echirigá ologá 'yénali, echalí echi ne walula sacerdote, echi auché jaré binói apanérawala yuwa, nulali napabúnala ne si'néami echi jaré Juríosi mapu ikí o'wéala níili. A'lí aboni júuli jaré kapitani 'nolánala echi jaré bichíiyami mapu pachá mo'wárami níili echo'ná kumurachi.
A'lí mapalí echi jaré kapitani ma sili echo'ná kumurachi, echalí aboni tarapé riwali echo'ná pachá echi jaré mapu echo'ná mo'wárami níili. A'lí echi jaré kapitani wabé 'nátaga ku simíbali, je'ná jeyiri ku ruyébiya:
Ne bichíwalita riwali ne galá 'yeta wilíami echo'ná kumurachi. Ayénachóta riwali echi jaré tibúami mapu echo'ná yéachi tibuya muchili. Chopi mapalita galá irápali, tarapé wésita riwali echo'ná pachá.
A'lí mapalí echi walula sacerdote je'ná jerigá námali, echi auché bilé walula echo'ná ri'obachi nuláami ayénachó, echi auché jaré o'wéala sacerdote asíchiko, echalí si'néami aboni tarapé machili churigá echirigá ikili. A'lí aboni chopi jeanigá 'nátaga muchili: ¿Jipi, churigá waminabi echirigá ikiméaré?
A'lí echalí bilé rijói echo'ná nawagá jerigá aneli: Echi jaré rijói mapu 'yémitamo echo'ná pachá kumurachi mo'wali, jipi aboni echo'ná pachá echi walubé Juríosi ri'obáwalachi nawésiya jawi echi auché jaré pagótami.
A'lí echi walula echo'ná ri'obachi nuláami ku simili echo'ná echi walubé Juríosi ri'obáwalachi, echi jaré binói kapitánawala yuwa. A'lí aboni ku bayénoali echi jaré bichíiyami mapu echo'ná nawésiya jali. A'lí echi jaré kapitani tarapé chibi olali echi jaré bichíiyami, mapujiti echi jaré wikabé pagótami ne galá nirali echi jaré bichíiyami. A'lí echi jaré kapitani ne wabé majali, mayega mapurigá echi pagótami riteti basibuma riwéali, a aboni chibi olásagá echi jaré bichíiyami.
A'lí echi jaré bichíiyami ma 'nolásuwa, a'lí biché aboni echo'ná bacháami jawálati echi jaré o'wéala Juríosi yuwa. A'lí echi walula sacerdote jeaneli:
Tamujé ma 'yemi mi wabé iwéami nuleli máputamo ma ketasi waminabi nawésabo Jesucristo Ra'íchala, chopi ne suníami jena'í Jerusalémachi 'yémitamo arigá waminabi nawésali mapurigá 'yemi aboni galá bichíi. A'lí bichétamo chopi nakí nawisánala mapu tamujé aboni nulali mi'línala echi Rijói.
A'lí echi Pegro, ayénachó echi auché jaré mapu julárami níili nawisánala, aboni ku nijéwaga jeaneli: Arigá 'wérali ju mapu tamujé bachá niráa galá nijéwabo mapurigá Riosi tamujé tamí nulé, chopi ketasi arigá 'wérali ju máputa nijéwaga olabo mapurigá 'yemi pagótami tamujé tamí si'winárigá nulé.
Echi Walubela Riosi, echi jaré ki'yá piréami tamujé pagótamawala Riósawala ju. Échiko ku owíntali echi Walubela Jesucristo, echi mapu 'yémitamo echo'ná biléana kúrsichi ochogá mi'yali.
Chopi Riosi ne wabé ripabé wilali echi Jesucristo. A'lí Riosi echo'ná watoná Binói yuwa wilali echi Jesucristo mapurigá Walubela niráa. A'lí Jesucristo wilárami níili mapurigá Walubela Ku'wíriami niráa mapurigá 'yemi Juríosi pagótami galá ku'wíratami, níibo, átamo galá bichíisagá, ayénachó átamo ku ro'wísagá Riosi yuwa mapurigátamo ku wikáwarami níibo mapurigátamo chati olali.
Tamujé 'yemi mi ne bichíwaga nawesa je'ná jaré namuti jiti rugá. A'lí echi Wabé Galabé Riosi Iwigala ayénachó achigórigá nawesa mapujiti Échiko galá bichíira echi jaré pagótami. A'lí Riosi ma 'yali mapurigá echi Galabé Riosi Iwigala pachana asimea echo'ná echi jaré pagótami sulálachi, si'néami mapu ikí galá nijéwaga olako mapurigá Riosi nulá.
A'lí mapalí echi jaré o'wéala je'ná jerigá námali, a'lí aboni ne wabé na'áwaga ko'wináali echi jaré bichíiyami mapu julárami níili nawisánala.
Chopi echalí rawé bilé rijói Gamalieli riwéami ayénachó kusíwami níili echi auché jaré o'wéala yuwa. Échiko we Bariseo níili, ayénachó binói binériami níili Riosi nulalila. A'lí ne si'néami echi jaré Juríosi pagótami ne galá nirali echi Gamalieli. Échiko echo'ná aboni yuwa wiliska, nulali peé téeli niráa ku machí a'wánala echi jaré mapu julárami níili nawisánala.
A'lí echi Gamalieli nawésali echi auché jaré o'wéala jeanigá: 'Yemi Isaeli pagótami, ne galá majaga 'natasi mapu churigátamo kastigo 'yabo je'ná jaré rijói.
Mapujiti 'yémitamo ne galá newalá mapurigá chabénala bilé rijói Teúrasi riwéami a binói niráa nakili walubela nílanala. A'lí mapuyena naó kiento rijói ayénachó nakili mapu echi Teúrasi aboni walúlawala níima; chopi echi rijói miná mi'lirúami níili. A'lí echi jaré naó kiento si'néami suwaba miná chijáami níili. A'lí tarapé namuti biyiri ikili.
A'lí pe wakinana mapalí ne si'néami pagótami oselichi ro'ogá tarárami níili, echalí auché bilé rijói, Júrasi riwéami, echo'ná Galiléachi bitéami níili. A'lí échiko ayénachó a binói niráa nakili walubela nílanala. A'lí wikabé pagótami ayénachó nakili wilánala echi rijói mapurigá aboni walúlawala niráa. Chopi échiko ayénachó mi'lirúami níili. A'lí suwaba miná chijali echi jaré mapu binói yuwa níili.
A'lí echi Gamalieli waminabi jeaneli: Ariwesi je'ná jaré rijói. Ketasi waminabi ra'íchaga anesi aboni, mapujiti a je'ná binéraga oluwáwami chopi jaré pagótami níwala níisagá, a'lí peé minánomí suwaba suwaba suwábarami níima.
Chopi a je'ná binéraga oluwáwami Riosi níwala níisagá, a'lí 'yémitamo ketasi omérabo suwábiya. Galá 'nátaga olasi mapurigátamo ketasi sayéraga olabo, siné káachi, Riosi Binói.
A'lí si'néami echi jaré o'wéala galá nirali mapurigá binói aneli. A'lí aboni ku bayeli echi jaré mapu julárami níili nawisánala. A'lí echi jaré o'wéala nulali wipisónala echi jaré mapu julárami níili nawisánala. A'lí echi jaré o'wéala waminabi wabé jiwéami nuleli aboni mapurigá aboni ma ketasi waminabi nawisama Jesucristo Ra'íchala niráa. A'lí pe wilibeko echi jaré nawésami ku julárami níili echo'ná aboni pirélachi.
A'lí echi jaré mapu Riosi júuli nawisánala ma ku simíbali echo'ná echi jaré o'wéala napawílachi jonsa. A'lí aboni galá kaníili mapujiti Riosi ma galá nirali mapurigá aboni echirigá wabé riwélatarami níima mapujiti aboni galá bichíili Jesucristo niráa.
A'lí aboni tarapé siné ariweli binéraga nawésiya Jesucristo Ra'íchala; chopi sinibí rawé aboni galá nawésali echo'ná echi jaré Juríosi pagótami ri'obáwalachi, echo'ná ibílana kalílachi ayénachó.
Kichao rijói jawárami níili mapurigá nigúurami niráaA'lí echalí rawé mapalí wikabé muweli echi jaré napawika bichíiyami, echalí echi jaré bichíiyami mapu Griego anilíwami ra'íchami níili a'nagupi nakaréwaga ra'íchali echi auché jaré bichíiyami yuwa mapu Ebreo anilíwami ra'íchami níili mapujiti echi jaré Griego ra'íchami níwala muguí kunámami ke 'me nirárami níili sinibí rawé mapalí echi ko'wáami nachutárami níili.
A'lí echi jaré makói miná okuá mapu julárami níili nawisánala, aboni bayeli echi auché jaré wikabé napawika bichíiyami, a'lí jeaneli: Ketasi galá ju mapu tamujeta ariwebo je'ná Riosi Ra'íchala nawésalawami mapurigata nachútaga chopi nochabo echi ko'wáami.
'Yemi ritémawa, echijiti echo'ná 'yémichi jawasi kichao galabé 'nátami rijói. A'lí bichétamo chopi jawabo kichao rijói mapu ne galá nulérami ju echi Wabé Galabé Riosi Iwigala jiti, ayénachótamo chopi jawabo echi jaré mapu galá nirárami ju echi auché jaré pagótami jiti.
A'lí echi wikabé pagótami bichíiyami ne galá nirali mapurigá aboni anili. A'lí aboni wilali echi Siteba. A'lí echi Siteba galá bichíiyami níili, ayénachó binói galá nulérami níili echi Wabé Galabé Riosi Iwigala jiti. A'lí aboni ayénachó jáwali echi Jilipi, echi Prókoro ayénachó, echi Nikanori riwéami ayénachó, echi Timoni riwéami ayénachó, echi Paramena riwéami ayénachó, echi Nikolasi asíchiko. A'lí echi Nikolasi ketasi Juríosi pagótami níili. Échiko echo'ná Antiokíachi bitéami níili. Chabénala chótali bichíiya mapurigá echi jaré Juríosi bichíi, chopi ma galá bichíiyami níili Jesucristo niráa.
A'lí echi jaré kichao párami níili echo'ná bacháami echi jaré yuwa mapu Riosi júuli nawisánala. A'lí echi jaré julárami tánali Riosi mapurigá Binói ku'wírama echi jaré kichao, echi nóchali olayá. A'lí echi jaré julárami sikati moba uchúchaga jáwali echi jaré kichao mapurigá nigúurami niráa, mapurigá aboni nachútama echi ko'wáami.
A'lí wikabé echi jaré sacerdote mapu ke 'me o'wéala níili, abóniko ayénachó bichíili Jesucristo niráa.
Echi Siteba chapirúami níiliA'lí Riosi ne galá omératali echi Siteba mapurigá binói wikabé karúmati wabé omérawami olama bacháami echi auché jaré pagótami yuwa. A'lí echi auché jaré pagótami ketasi chirigá machili churigá echi Siteba omérali echirigá olayá, chopi Riosi echirigá omératali Siteba mapujiti Riosi Binói wabé galeli echi Siteba.
A'lí jaré rijói chótali sayéraga ra'icha echi Siteba. A'lí jaré aboni biléana Juríosi ri'obáwalachi napawika bichíiyami yuwa níili mapo'ná anélati echi jaré ku machí a'wátami ri'obáwalachi. A'lí auché jaré aboni echo'ná Sirénachi anilíwachi kawírali piréami níili, auché jaré echo'ná Alejantríachi piréami níili, auché jaré echo'ná Silísiachi anilíwachi kawírali piréami níili, auché jaré echo'ná Ásiachi anilíwachi kawírali piréami níili.
Chopi aboni tarapé omérali niyúraga ra'íchiya echi Siteba yuwa, mapujiti echi Wabé Galabé Riosi Iwigala ne galá nuleli echi Siteba. A'lí binói echijiti ne galá machíami niráa ra'íchali.
A'lí echi jaré wikabé rijói mapu sayérami níili echi Siteba, abóniko natétali auché jaré mapurigá aboni 'yékaka jeanigá nawisama: Tamujeta ne bichíwali námali echi Siteba Riosi nulalila sayéraga ra'íchami, mapurigá osirúami ju echo'ná Moisesi oselíwalachi. Ayénachóta námali echi Siteba Riosi sayéraga ra'íchami.
A'lí aboni echirigá na'áwatali echi auché jaré pagótami, echi jaré o'wéala ochérami ayénachó, echi jaré nulalíwami binériami asíchiko. A'lí ne si'néami aboni echirigá ne wabé na'áwaga, ne wabé iwéami echirigá chapigá toli echi Siteba echo'ná mapo'ná ne si'néami echi jaré Juríosi o'wéalawala muchili.
Ayénachó jaré 'yékami rijói bayélati, echi mapu 'yékaka niráa jeanili: Je'ná rijói tarapé ariwé sayéraga ra'icha je'ná wabé galabé ri'obá, nirapé ariwé echi Riosi nulalila sayériya.
A'lí aboni ayénachó 'yékaka niráa jeanili: Tamujé wisabé námali je'ná rijói jeaníami: Mapu echi Jesusi mapu echo'ná Nasarétachi bitéami níili suwaba najunama je'ná walubé ri'obá; ayénachó mapurigá echi Jesusi suwaba miná nakulíwama mapurigá echi chabé ki'yá bitéami Moisesi riwéami rijói tamujé tamí nuleli olánala.
A'lí ne si'néami echi jaré o'wéala echo'ná muchúami galá 'néniga riwali mapurigá echi Siteba akálachi ne wabé ratábali mapuyiri bilé walubela Riosi kapitánawala akalá niráa.
Echi Siteba ne bichíwaga nawésaliA'lí echi ne walubela sacerdote jeanigá rukueli echi Siteba: ¿Acha ne bichíwali ju mapurigá aboni mi sayéraga aní?
A'lí echi Siteba ku nijéwaga, je'ná jerigá nawésali: 'Yemi pagótami mapurigá keni ritémawa ju. Galá namsi mapurigá nijé 'yemi nimí nawesáma: Echi Abrami mapurigá tamujé Juríosi pagótami onolá níili. A'lí echi Abrami ne galá riwali Riosi mapalí binói bitéali echo'ná Mesopotámiachi anilíwachi kawírali, mapalí binói Abrami ke cho simili bitélasiya echo'ná Aránachi anilíwachi.
Echalí Riosi jeaneli echi Abrami: Waminá simigá jena'í mujé kawíwalachi jonsa, mapo'ná si'néami mujé ritémawala piré; chopi waminá simigá echo'ná auché biléana kawírali mapo'ná Nijé nimí bayérama.
A'lí echi Abrami ku simili echo'ná Mesopotámiachi anilíwachi kawírali jonsa mapo'ná piréali echi jaré Kaleo anilíwami pagótami. A'lí binói simírali echo'ná Aránachi anilíwachi walúlachi mapo'ná binói wi'libé bitéali. A'lí echi Abrami onolá miná mukuli. A'lí Riosi wakiná pali echi Abrami mapurigá binói bitélama jena'í kawírali mapo'ná 'yemi Juríosi pagótami abijí piré jipi rawé yénasí.
Chopi echalí Riosi tarapé cho 'yali jena'í kawírali mapurigá echi Abrami níwala niráa. Nirapé pe uchíi 'yali mapuyénasí echi Abrami abijí bitéali; chopi Riosi ne bichíwaga aneli mapu ne suwaba jena'í kawírali 'yárami níima riwéali echi jaré Abrami kúchala kúchuwala, ma mukusáa echi Abrami. A'lí mapalí Riosi echirigá aneli echi Abrami, echalí echi Abrami tarapé bilé cho kúchuwami níili.
A'lí Riosi ayénachó aneli echi Abrami mapu binói kúchala kúchuwala echo'ná biléana si'wina kawírali piréami niráa níima wi'libé bamíbali niráa. A'lí Riosi ayénachó aneli echi Abrami mapu binói kúchala kúchuwala mapurigá pióntami niráa niwárami níima, ayénachó mapu aboni ne wabé risúu olárami níima naó kiento bamíbali yénasí.
Chopi Riosi ayénachó jeaneli echi Abrami: Nijeni arigá walú kastigo 'yama echi auché jaré pagótami mapu echirigá risúu olama echi jaré mujé kúchala kúchuwala. A'lí echi jaré wikabé mujé kúchala kúchuwala ku 'machínama echo'ná kawírali jonsa. A'lí aboni pirélama jena'í kawírali mapurigá Nijé pagótamawala niráa.
A'lí Riosi ne bichíwaga aneli echi Abrami mapu binói kúchala kúchuwala mapurigá Riosi pagótamawala niráa níima riwéali. A'lí Riosi echijiti nuleli mapu ne si'néami echi Abrami kúchala kúchuwala kúruwi noligá sikirétami níima. A'lí echi Abrami echi Isaka onolá níili. A'lí osá naó rawé yénasí sébachi echi Abrami noligá sikireli echi táa towí Isaka riwéami. A'lí echi Isaka, ma ochérasa, echi Jakobo onolá níili, echi mapu ayénachó echirigá noligá sikirétami níili. A'lí echi Jakobo, ma ochérasa, kúchali echi jaré makói miná okuá binói kúchuwala kúruwi. A'lí aboni, ma 'ochérasa, mapurigá 'wéntami niráa níili echi jaré Isaeli pagótami yuwa. A'lí ne si'néami echi jaré Abrami kúchala kúchuwala kúruwi echirigá noligá sikirétami níili.
A'lí echi jaré Jakobo kúchuwala kúruwi mapurigá tamujé Isaeli pagótami 'wénawala niráa níili. A'lí aboni wabé kichiga, miná ralinéali aboni rijimala, José riwéami, mapurigá binói si'wina torúami níima echo'ná Ejíptochi anilíwachi kawírali; chopi Riosi sinibí galá tibútali echi José.
A'lí Riosi galá ku'wírali echi José mapalí binói risúu olárami níili. A'lí Riosi ayénachó 'yali echi José mapurigá Binói wabé 'nátami níima. A'lí Riosi ayénachó olali mapurigá echo'ná Ejíptochi nuláami walula silíami, Baraoni anilíwami, ne wabé galá nirama echi José. Echijiti echi Baraoni wilali echi José mapurigá walula nuláami echo'ná Ejíptochi anilíwachi kawírali. Ayénachó echi José wilárami níili mapurigá walula nuláami niráa echo'ná walubé binói Baraoni kalílachi.
A'lí ne wabé lowálati suníami kawírali echo'ná Ejíptochi anilíwachi, echo'ná Kanánachi anilíwachi ayénachó. A'lí echo'ná piréami pagótami echijiti ne wabé tisúati níili. A'lí echi jaré tamujé pagótamawala, echalí ki'yá piréami, tarapé riwali ko'wáami.
Chopi mapalí echi Jakobo námali mapu ayena nirúali turío echo'ná Ejíptochi anilíwachi kawírali, echalí echi Jakobo echo'ná júuli echi jaré binói kúchuwala kúruwi, echi turío ralínala. A'lí aboni tamujé aboni pagótamawala níili mapu ki'yá piréali. Echalí níili mapalí aboni bachá niráa simíbali echo'ná Ejíptochi.
A'lí mapalí aboni osánala chokéami echo'ná simíbali, echalí echi jaré José ritémawala galá machili echi José. A'lí echi walula silíami Baraoni riwéami ayénachó echirigá galá machili echi auché jaré José ritémawala.
A'lí echi José echalí nulali echo'ná Ejíptochi anilíwachi pánala binói onolá, Jakobo riwéami, echo'ná Kanánachi jonsa. A'lí echi José ayénachó nulali echo'ná pánala echi auché jaré Jakobo kúchuwala, echi jaré wikabé Jakobo apalóchawala ayénachó. A'lí si'néami aboni mapuyena kicháosa makói miná malí níili.
A'lí echi Jakobo echirigá simili bitélasiya echo'ná Ejíptochi anilíwachi kawírali. A'lí echi Jakobo echo'ná mukuli. A'lí echi jaré Jakobo kúchuwala ayénachó echo'ná suwili. A'lí aboni tamujé pagótamawala níili mapu echalí ki'yá piréali.
A'lí pe wakinánokuá jaré aboni sapala suwíami echo'ná Sikémachi anilíwachi ku torúami níili, mapo'ná echo'ná Kanánachi anilíwachi kawírali níili. A'lí aboni echo'ná biléana risochí chu'wirótami níili mapo'ná echi Abrami chabé ki'yá ralali. A'lí echi jaré Amora riwéami rijói kúchuwala echo'ná Sikémachi piréami níili mapu ralinéali echo'ná risochí. A'lí echi Abrami galá natétali aboni, winomíwala jiti.
A'lí chabé ki'yánala Riosi ma ne bichíwaga aneli echi Abrami mapurigá Riosi Binói 'yama riwéali echo'ná Kanánachi anilíwachi kawírali mapurigá echi jaré Abrami kúchala kúchuwala kawíwala niráa. A'lí mapalí ma mulubé sébachi níili mapurigá Riosi echirigá 'yama riwéali, echalí echi jaré Abrami pagótamawala ne wabé wikabé níili, chopi aboni abijí echo'ná Ejíptochi muchili.
A'lí echo'ná Ejíptochi anilíwachi kawírali auché bilé si'nú rijói ma wilárami níili mapurigá walubela silíami niráa. A'lí échiko tarapé siné machíami níili echi José.
A'lí echalí rawé echi Moisesi ranálati. A'lí Riosi ne wabé galeli echi táa towí Moisesi. A'lí echi táa towí 'wénawala ne galá ochébanali binói echo'ná aboni kalílachi bikiyá michá yénasí.
Chopi mapalí arigá 'wérali níili mapurigá aboni miná waná ariwema echi táa towí, echalí echi walubela silíami Baraoni riwéami malala arigá wabé galigá chapili echi táa towí. A'lí ne galá ochébanali echi towí mapurigá binói ranala niráa.
Echijiti echi Moisesi wabé galá binératami níili ne suwaba mapurigá echo'ná Ejíptochi piréami pagótami echirigá galá binéami níili.
A'lí mapalí echi Moisesi nawosa makói bamíbami níili, echalí binói wabé nakili ku 'nénala echi jaré binói pagótamawala, echi jaré Isaeli anilíwami pagótami.
A'lí echi Moisesi riwali mapalí bilé rijói Ejíptochi bitéami ne wabé risúu olali auché bilé rijói mapu echi bilé Moisesi pagótamawala níili. A'lí echi Moisesi we nakili ku'wíranala echi bilé rijói mapu risúu olárami níili; ayénachó echi Moisesi we nakili kastigo 'yánala echi bilé rijói Ejíptochi bitéami mapu wabé risúu olali echi auché bilé rijói, echijiti echi Moisesi wabé yoga miná mi'yali echi rijói echo'ná Ejíptochi bitéami.
A'lí echi Moisesi echirigá olali mapujiti binói mayeli mapu echi auché jaré binói pagótamawala, Isaeli anilíwami, ne galá machimea riwéali mapurigá Riosi júuli binói Moisesi echi jaré Isaeli pagótami ku'wíranala; chopi aboni ketasi machili echirigá.
A'lí ba'alínala rawé echi Moisesi auchecho siné echo'ná nawali echi jaré Isaeli pagótami yuwa. Echalí echi Moisesi riwali mapu okuá aboni na'áwaga nakówali. A'lí echi Moisesi ra'ámaga jeaneli: Pagótami, 'yemi ritémtami jútamo. ¿Churékulátamo echirigá a'nagupi wabé na'áwaga nakowa?
A'lí echi mapu wabé kichiga olali echi auché bilé, échiko tarapé nirali echi Moisesi, chopi wabé kichiga jeaneli: ¡Mujé ketasi wilárami níili mapurigá tamujé silínowala niráa, mapurigami echijiti tamujé tamí wi'nijima!
Rapako mujemi mi'yali bilé Ejíptochi bitéami rijói. ¿Áchami ayénachó tamí echirigá mi'linali?
A'lí mapalí Moisesi je'ná jerigá námali, a'lí binói ne wabé majaga, miná 'másali. A'lí binói echo'ná biléana si'wina kawírali, Mariánachi anilíwachi simili, mapo'ná binói wi'libé rawé bitéali. A'lí binói ma upesa, okuá kúruwi kúchali.
A'lí ma simírasa nawosa makói bamíbali, echo'ná biléana waná kawichí mapo'ná mulubé ju echo'ná ripá rabó Sinaíchi anilíwachi, echo'ná siné rawé Riosi Binói ke sayiná ra'íchali echi Moisesi yuwa, mapo'ná echi Moisesi riwali biléana ku'wíchalachi rajínami.
Echalí echi Moisesi ne wabé majaga 'nénali echi ku'wíchali rajáami, mapujiti tarapé suwíbali rajina. Chopi ke sayiná echi Moisesi galá námali mapalí echi Walubela Riosi Binói ra'íchaga jeanili:
Nijé ju Riosi, echi jaré ki'yá piréami 'yemi pagótamawala Riósawala. Nijé ju echi Abrami Riósawala, echi Isaka Riósawala ayénachó, echi Jakobo Riósawala asíchiko. Echalí echi Moisesi ne wabé sayilúmaga majajali; ayénachó binói echijiti ketasi omérali waminabi 'néniya.
Echalí echi Walubela Riosi jeaneli: ¡Akarapi! mapujiti jena'í mapo'nami wilí, wabé galabéalachi ju, mapujiti Nijé Binói jena'í atí.
Echalí Riosi waminabi jeaneli: Nijeni ne bichíwali riwali mapurigá echi jaré Nijé níwala Isaeli anilíwami pagótami ne wabé simírami risúu olárami níili echo'ná Ejíptochi anilíwachi kawírali; ayénachó Nijeni námali aboni ne wabé o'weli ri'íkami. Jipi Nijeni ma rikínali ku'wírimiya echi jaré aboni. Echalí Riosi waminabi jeaneli echi Moisesi: Wakiná simí. Nijé nimí julama echo'ná Ejíptochi kawírali.
Echirigá níili mapu echi Walubela Riosi wilali echi Moisesi mapurigá nigúurami niráa, mapurigá binói ku'wírama echi jaré Isaeli pagótami, chopi aboni chabénala niráa wabé kichiga jeaneli echi Moisesi: ¡Mujé ketasi wilárami níili mapurigá tamujé silínowala niráa, mapurigami echijiti tamujé tamí wi'nijima! Chopi Riosi echirigá wilali echi Moisesi mapalí Riosi Binói ra'íchali echi Moisesi echo'ná echi ku'wíchali rajáamichi.
Je'ná binói Moisesi ku machí a'wali echi jaré ki'yánala piréami tamujé pagótamawala echo'ná Ejíptochi anilíwachi kawírali jonsa; ayénachó echi Moisesi 'yárami níili mapurigá binói wabé omériga olama mapurigá ke wesi auché jaré pagótami omérali olayá. Binói echirigá olali echo'ná Ejíptochi, echo'ná walú ba'wírali Sitánachi anilíwachi ayénachó, echo'ná waná kawírali ayénachó mapo'ná echi jaré Isaeli pagótami 'yénali nawosa makói bamíbali.
Je'ná Moisesi binói jeaneli echi jaré Isaeli pagótami: Waminánomí rawé echi Walubela Riosi wilama bilé 'yemi ritémawala mapurigá Walubela Nawésami, achigórigá mapurigá Riosi tamí wilali. ¡Echalí ne galá nijéwaga olasi mapurigá echi Walubela Nawésami 'yemi mi anema!
Je'ná Moisesi ayénachó níili mapu echo'ná waná kawichí iyénali nawosa makói bamíbali niráa, echi jaré tamujé pagótamawala yuwa. Binói níili mapu Riosi Binói ra'íchali echo'ná ripá rabó, Sinaíchi anilíwachi. Echi Moisesi iyénali echi jaré ki'yánala piréami tamujé pagótamawala yuwa, si'néami mapu ikita Isaeli pagótami ju. Échiko ayénachó nareli Riosi Ra'íchala, echi sinibí pirélawami nawésala niráa, mapurigá binói echirigá tamujé tamí 'yama.
Chopi echi jaré tamujé pagótamawala ki'yánala piréami wabé kichiga ketasi nakili nijéwiya echi Moisesi, chopi aboni nakili ku ro'wínala echo'ná Ejíptochi anilíwachi kawírali.
Echalí aboni jeaneli echi Aroni: Tamujeta nakí mápumi tamujé tamí niwíilama bilé namuti niwárami mapuyiri bisero niráa máputa amachíkabo, mapurigá echi namuti máputa amachika, tamujé tamí bayérama, mapujítita ketasi machí chu ikili echi Moisesi, echi mapu tamujé tamí wakiná bayérali, echo'ná Ejíptochi jonsa.
Echalí aboni niwáli bilé namuti mapuyiri bisero; ayénachó aboni amachika niráa ko'yali jaré namuti echi bisero niwárami 'yánala. Echirigá aboni o'wikeli echi bisero mapurigá aboni riósawala niráa. Ayénachó aboni echirigá wabé kanílaga o'wikeli echi namuti mapu aboni niwáli.
Echalí Riosi ariweli mapurigá aboni chopi bichíima mapurigá aboni nakili, mapurigá aboni amachíkama echi rayénali, echi michá ayénachó, echi wikabé sopolí asíchiko. Echirigá ikili mapurigá chabé ki'yánala je'ná jerigá osirúami níili echo'ná Riosi Ra'íchala oselíwalachi:'Yemi Isaeli pagótami ketasi tamí waminabi walubélaga aneli mapalítamo wikabé namuti ko'yali, mapuyénasítamo echo'ná waná kawichí 'yénali nawosa makói bamíbali niráa.
Si'winárigá 'yémitamo chopi o'wikeka toli bilé namuti niwárami, Moloka kalila anilíwami, máputamo amachíkali mapurigá 'yemi riósawala niráa;ayénachótamo o'wikeka toli auché bilé namuti niwárami mapuyiri bilé sopolí niráa, echi mapu 'yémitamo aneli 'yemi riósawala niráa, Rempa anilíwami.Echalítamo chopi amachika o'wikeli echi jaré namuti mapu 'yemi aboni niwáli. Echalí Riosi Binói 'yemi mi jeaneli: Echijiti Nijé 'yemi nimí julama waminabi waná mikabé echo'ná Babilóniachi.
Echalí mapalí tamujé pagótamawala chabé ki'yánala piréami 'yénali echo'ná waná kawichí, aboni níwali bilé ri'obá, karúmati teka niwárami, mapo'ná aboni nisérali echi okuá o'weli chibérami rité mapo'ná Riosi nulalila osirúami níili. A'lí suwaba echi ri'obá achigórigá niwárami níili mapurigá Riosi aneli echi Moisesi; mapujiti bachá niráa Riosi nuleli niwánala echi ri'obá, achigórigá mapurigá Riosi Binói 'nérali echi Moisesi.
Echirigá níili mapu echi jaré tamujé pagótamawala abijí níwali echi ri'obá, karúmati teka niwárami, mapalí aboni sili jena'í kawírali echi Josué riwéami yuwa, mapujiti echi jaré aboni kúchala kúchuwala echirigá nisérali wi'libé bamíbali niráa. A'lí mapalí tamujé pagótamawala wakiná sili aboni chapili auché jaré pagótami kawíwala, mapujiti Riosi echirigá ku machí a'wali auché jaré chati oláami pagótami, mapurigá echi jaré ki'yánala piréami tamujé pagótamawala echo'ná pirélama. A'lí echi ri'obá jena'í tibili mapuyénasí echi walula Rabiri riwéami rijói bitéali.
Echi Walubela Riosi wabé galeli echi Rabiri. Échiko we nakili niwánala bilé walubé ri'obá mapo'ná Riosi Binói bitélama riwéali. A'lí echi Rabiri riwéami rijói pagótamawala waminabi walubélaga aneli Riosi ki'yá chokichí jonsa mapalí echi Jakobo riwéami rijói bitéali, echi mapu ayénachó waminabi walubélaga aneli Riosi.
Chopi Riosi ketasi risénsia 'yali mapu echi Rabiri niwama Riosi ri'obáwala. Wakinánokuá echi Rabiri ranala, Salomoni riwéami, níili mapu galá niwáli Riosi ri'obáwala.
A'lí echi ripabé atíami Walubela Riosi ketasi chopi bité echo'ná pachá jaréana ri'obachi, pagótami jiti niwárami, mapujiti je'ná jerigá osirúami ju echo'ná Riosi Ra'íchala oselíwalachi, mapo'ná echi walula Riosi jiti nawésami je'ná jerigá osali, mapurigá Riosi Binói jeanili:
Ayénachó Riosi jeanili: Nijé Binói niwáli ne suwaba namuti mapu ikí nirú.
Echalí echi Siteba binói waminabi jeaneli: 'Yémitamo sinibí ne wabé biwárami suléami níili. Ayénachó 'yémitamo ketasi nakili bichíinala Riosi Ra'íchala. Echirigá 'yémitamo achigórigá ju mapurigá echi auché jaré ke bichíiyami pagótami. 'Yémitamo sinibí wabé sayera echi Wabé Galabé Riosi Iwigala, achigórigá mapurigá echi auché jaré 'yemi pagótawala chabénala olali.
Echi jaré chabénala piréami 'yemi pagótawala arigá risúu olali si'néami echi jaré Riosi jiti nawésami rijói. 'Yemi pagótawala arigá ko'yali echi auché jaré mapu Riosi bachá júuli ruyénala, mapurigá echi Galabé Oláami Cristo nolínama riwéali jena'í wichimóbachi; chopi pe bukulíi, mapalí Jesucristo jena'í iyénali, 'yemi aboni wabé wi'nijili Binói echo'ná bacháami echi jaré o'wéala yuwa, ayénachótamo mi'yali echo'ná kúrsichi michóniga.
Echi jaré o'wéala Riosi kapitánawala 'yemi mi 'yali Riosi nulalila, chópitamo ketasi nijéwaga olali mapurigá Riosi 'yemi mi nuleli.
Echi Siteba mi'lirúami níiliEchalí mapalí echi pagótami je'ná jerigá námali, aboni ne wabé simírami na'áwali; ayénachó aboni ne wabé na'áwaga ki'lákali aboni ramilá, echi Siteba sayéraga.
Chopi echi Siteba galabé nulérami níili echi Wabé Galabé Riosi Iwigala jiti. Echalí binói echo'ná ripá riwigachi 'nénaga, galá riwali mapurigá Riosi ne wabé simírami ratábami ju; ayénachó binói riwali echi Walubela Jesusi echo'ná ripá riwigachi Riosi yuwa watoná atíami.
Echalí echi Siteba jeanili: Galá 'nesi. Nijeni ritiwá echo'ná ripá riwigachi mapurigá iráparami niráa; ayénachóni ritiwá echo'ná Riosi yuwa watoná atíami echi Walubela Jesusi. Échiko wilárami níili mapurigá Ku'wíriami niráa.
Chopi aboni na'ómali kepu nakálachi mapujiti aboni ketasi nakili waminabi kipuma mapurigá echi Siteba ra'íchali. Echalí si'néami aboni ne wabé o'weli sinaka, ne wabé na'áwaga chapili echi Siteba.
Echalí aboni echo'ná walúlachi jonsa machí pali echi Siteba. A'lí binói waminá basibúlati. A'lí bachá niráa echi jaré rijói mapu echirigá basibuli, aboni bujesa aboni kimala, a bilé ri'malí tibútali, echi mapu Saulo riwéami níili.
Chopi abijí echirigá riteti basibúkowachi, echalí echi Siteba, Jesucristo yuwa ra'íchaga, jeaneli: ¡Walubela Jesusi, ma ku chapí nijé aliwala!
Echalí echi Siteba ma chokoba wiligá, o'weli ra'íchaga jeaneli: ¡Walubela Jesusi, ketasi wi'nijí je'ná jaré rijói mapujiti aboni je'ná jerigá chati olá! Echalí ma je'ná jerigá anisáa, echi Siteba waminá mukuli, mapujiti binói echirigá basibúlati.
Echi Saulo wabé risúu ologá a'najátali echi jaré napawika bichíiyamiEchalí echi Saulo ayénachó wabé nakili mapurigá echi Siteba echirigá mi'lirúami níima. Echalí rawé jonsa echi jaré napawika bichíiyami echo'ná Jerusalémachi piréami ne wabé risúu ologá a'najátarami níili wi'libé rawé niráa. A'lí ne si'néami echi jaré napawika bichíiyami echirigá waminá chijanárami níili ne buchuwíami echo'ná Juréachi anilíwachi kawírali, ne buchuwíami echo'ná Samáriachi anilíwachi kawírali ayénachó. Echalí echi jaré makói miná okuá mapu julárami níili nawisánala, aboni chopi ripili echo'ná Jerusalémachi.
A'lí jaré galabé bichíiyami rijói chu'wiroli echi Siteba. Echalí aboni wabé nalákali mapujiti aboni mayeli mapu binói wabé galabé oláami níili.
Echalí echi Saulo abijí wabé risúu ologá suwábanali echi jaré napawika bichíiyami. Échiko ne buchuwímana kalírali bakigá, chuwé baníraga, waminá toli echi jaré bichíiyami rijói, echi jaré bichíiyami muguí ayénachó. Echalí aboni pachá mo'wárami níili.
Echi we galabé Riosi Ra'íchala nawisárami níili echo'ná SamáriachiChopi echi jaré bichíiyami mapu ikí ma chijanárami níili echo'ná Jerusalémachi jonsa, aboni galá nawésali Riosi Ra'íchala chuwé wikanáami mapo'ná aboni sírali.
Echalí echi Jilipi riwéami rijói echo'ná biléana walúlachi, echo'ná Samáriachi anilíwachi kawírali simigá, galá nawésali echo'ná piréami echi Cristo jiti rugá.
Ayénachó si'néami echo'ná piréami pagótami galá kilí kipuga napawili mapalí echi Jilipi echirigá nawésali. Echalí aboni ayénachó riwali mapurigá echi Jilipi wikabé namuti wabé omériga olali mapurigá ke wesi auché jaré omérali olayá.
Mapujiti binói ku machí a'wali wikabé wabé chati riablo aliwala echo'ná pachana echi jaré pagótami sulálachi jonsa, ayénachó echi jaré riablo aliwala ne sinákaka ku 'machínali. A'lí echi Jilipi ku sa'wali auché jaré wikabé mapu ketasi omérali muchísiya, auché jaré wikabé ke akáanami ayénachó.
Echijiti si'néami echo'ná walúlachi piréami ne wabé kaníili.
Chopi echo'ná bitéali bilé rijói, Simoni riwéami, echi mapu chabénala olali mapurigá sukurúami niráa. Echirigá binói we 'yékali echo'ná Samáriachi piréami pagótami, jeanigá mapu binói bilé walula níili.
Ne si'néami pagótami echo'ná Samáriachi piréami ne galá bichíili mapurigá echi Simoni olali. Echi jaré kuchípala echirigá bichíili, echi auché jaré o'wéala ayénachó. A'lí aboni jeanili: Je'ná Simoni ne wabé walula ju mapujiti Riosi Binói 'yali mapurigá binói echirigá ne wabé walula níima.
Ne si'néami echo'ná piréami galá nijéwaga olali mapurigá echi Simoni aneli, mapujiti wi'libé jonsa binói wabé 'yékali aboni, mapalí binói olali mapurigá sukurúami niráa.
Chopi mapalí echo'ná piréami galá bichíili mapurigá echi Jilipi nawésali, jeanigá mapu Riosi galá nulema si'néami pagótami mapu ikí bichíima Jesucristo niráa, echalí echi jaré rijói ba'wí jiti pagótami níili, echi jaré muguí ayénachó.
Echalí echi Simoni binói bichíili; ayénachó binói ba'wí jiti pagótami níili. Echalí jonsa echi Simoni chótali echi Jilipi yuwa iyena mapujiti binói ne wabé nakili achigórigá olánala mapurigá echi Jilipi wabé omériga olali.
Echalí echi jaré makói miná bilé mapu Riosi júuli nawisánala abijí tibili echo'ná Jerusalémachi. Chopi mapalí aboni námali mapu echo'ná Samáriachi piréami ma galá bichíili Riosi Ra'íchala, echalí aboni echo'ná júuli echi Pegro, echi Juani ayénachó.
A'lí mapalí aboni sili echo'ná Samáriachi, echalí aboni tánali Riosi mapurigá echi jaré bichíiyami galá 'yárami níima echi Wabé Galabé Riosi Iwigala.
Mapujiti echalí echi Wabé Galabé Riosi Iwigala ketasi cho nawali echo'ná moba nibilé abónichi. Echalí aboni chopi ba'wí jiti pagótami níili mapujiti aboni bichíili echi Walubela Jesusi niráa.
Echalí echi Pegro, echi Juani yuwa galá moba nochali echi jaré bichíiyami. A'lí aboni ma nareli echi Wabé Galabé Riosi Iwigala.
A'lí mapalí echi Simoni riwali mapurigá echi Wabé Galabé Riosi Iwigala nawali echo'ná moba echi jaré bichíiyami, mapalí echi jaré julárami nochali aboni sikala jiti, echalí echi Simoni wenomí natétanali.
Echalí echi Pegro jeaneli: ¡Galá níima echi mujé níwala wenomí waminá suwibasa mujé yuwa, mapujítimi mayé mapurigami omero ralayá wenomí jiti, echi jaré namuti mapu Riosi chopi kóniga nijá!
¡Mujemi ketasi echo'ná así ju, nirapé cho risénsia ju mapurigami je'ná jerigá olama, mapujiti mujemi ketasi galá bichíi sulachí niráa mapurigá Riosi nakí!
¡Waminá ariwé je'ná chati oluwáwami mapurigá mujemi we chati olá! ¡Wikáwali táni Riosi! Siné káachi Riosi mi ku wikáwama mapurigami chati 'nátali echo'ná mujé sulálachi niráa.
Mapujiti nijeni machí mapu mujemi wabé ne chipúlaga kichíimi jumi, ayénachó mujemi ketasi ariwénali chati olayá, mapujiti echi riablo mi wabé nulé echirigá chati olánala.
Echalí echi Simoni ku nijéwaga jeaneli: ¡Tansi echi Walubela Riosi mapurigá tarapebi yiri tamí yuwa echirigá ikimea mapurigátamo anili!
Echalí mapalí echi jaré mapu julárami níili nawisánala ma sunili echirigá ruyea echo'ná walúlachi piréami pagótami, echalí aboni ayénachó nawésali Riosi Ra'íchala auché jaréana wikanáami rijówachi echo'ná Samáriachi anilíwachi kawírali. A'lí pe wakinana aboni ku sili echo'ná Jerusalémachi.
Echi Jilipi ra'icha bilé rijói yuwa echo'ná Etiopíachi bitéamiPe wakinana bilé Riosi kapitánawala jeanigá ra'íchali echi Jilipi: Wiliska, echo'ná tu ka'yé simigá, mapo'ná Jerusalémachi jonsa burú, echo'ná tu Gásachi anilíwachi burúami, mapo'ná biléana waná kawichí ju mapo'ná ke wesi piré.
Echalí echi Jilipi echirigá wiliska simili. A'lí echo'ná buwichí binói riwali bilé rijói echo'ná Etiopíachi anilíwachi bitéami. Echi rijói nigúurami níili echo'ná Etiopíachi nuláami mukí yuwa, mapujiti echi mukí walula silíami níili echo'ná kawírali, a'lí je'ná rijói níili mapu tibútali echi walula silíami mukí níwala wenomí. A'lí je'ná rijói echo'ná Jerusalémachi iyénali mapujiti binói wabé nakili chokoba wiligá waminabi walubélaga anénala Riosi.
Échiko ma ku kuwana inárali, echo'ná binói kawíwalachi ku simiyá, echo'ná biléana karro anilíwami, kawé baníralachi moba asagá. Echalí echi rijói 'néniga inárali Riosi Ra'íchala oselíwalachi mapurigá osali echi Riosi jiti nawésami rijói Isaíasi riwéami.
Echalí echi Wabé Galabé Riosi Iwigala ra'íchaga jeaneli echi Jilipi: Mulubéanaga simigá echi karro yuwa.
A'lí mapalí echi Jilipi mulubéanali echi karro yuwa, echalí binói námali mapurigá echi rijói oselí 'néniga ra'íchali mapurigá osali echi Riosi jiti nawésami, Isaíasi riwéami. Echalí Jilipi jeanigá rukueli: ¿Áchami galá machí mapurigami 'neni echo'ná oselichi?
Echalí echi rijói ku nijéwaga jeanigá rukueli: ¿Churigá bicheni machimea? mapujiti ke wesi rijói tamí ruyée mapu churigá aniwáami ju. A'lí echi rijói bayegá aneli echi Jilipi mapurigá ripá mosa asagá así simea binói yuwa.
Echo'ná Riosi Ra'íchala oselíwalachi mapo'ná echi rijói 'nénali, je'ná níili:Binói waminá torúami níili mi'liboya mapurigá echi jaré pagótami mi'liboya to bilé bo'wá;ayénachó mapurigá echi jaré bo'wá ketasi kusú mapalí echi jaré sikáami we chapí, echirigá ayénachó Binói tarapé ku nijéwaga ra'íchali.
Binói tarapé chati oláami níili, chopi Binói arigá wabé risúu olárami níili.Echirigá Binói ketasi justicia olálati. Échiko ketásirapé kúchali, chopi Binói waminá mi'lirúami níili.
Echalí echi rijói ku nijéwaga jeaneli echi Jilipi: Perikó tamí ruyée: ¿Chigá 'nalina jiti rugá echirigá osali echi walula Riosi jiti nawésami? ¿Acha binói jiti echirigá rugá osali? ¿Acha auché bilé jiti rugá osali, keremá?
Echalí echi Jilipi chótali ra'icha mapurigá osirúami ju echo'ná oselichi mapo'ná echi rijói 'nénali. A'lí Jilipi ayénachó suwaba galá ruyeli mapurigá osirúami ju echi Walubela Jesusi jiti rugá echo'ná ne suníami Riosi Ra'íchala oselíwalachi.
A'lí echirigá 'yénaga echo'ná buwichí, aboni sébali biléana mapo'ná walú ba'wéali. Echalí echi rijói jeaneli: Nibira, jena'í walú ba'wé ¿Kecha galá níima mapurigá nijé ba'wí jiti pagótami níisa?
Echalí echi Jilipi jeaneli: Ami ne galá bichíisagá, ne sulachí niráa, ne galá níima. Echalí echi rijói ku nijéwaga jeaneli: ¡Galani bichíi mapu echi Walubela Jesucristo bi'nélipi ju Riosi Ranala!
Echalí echi rijói nulali uchábanala echi karro anilíwami. A'lí okuánika ri'lé tiguíinali echo'ná ba'wechi yénasí. Echalí echi Jilipi ba'wí jiti pagoli echi rijói.
Mapalí aboni ma ku 'machínali echo'ná ba'wírali jonsa, echalí echi Wabé Galabé Riosi Iwigala ke sayiná 'wísali echi Jilipi. A'lí echalí jonsa echi rijói ketasi waminabi riwali echi Jilipi, chopi echi rijói wabé kaníliga ku simili echo'ná buwichí mapo'ná binói inárali.
Chopi echi Jilipi ke sayiná auché biléana mikabé nawali mapo'ná Asótochi anilíwachi ju. A'lí echo'ná jonsa binói nawesa inárali ibílana rijówachi simíraga echo'ná Sesaréachi anilíwachi walúlachi yénasí.
Echi Saulo galá bichíiga ku ro'wili echi Walubela Jesucristo yuwa<TS3>(Hch. 22:6-16; 26:12-18)Echalí echi Saulo abijí wabé yóniga ra'íchali jeanigá mapu binói we yáati ko'wimea echi jaré bichíiyami, si'néami mapu ikí galá bichíili echi Walubela Jesucristo niráa. Echijiti echi Saulo 'nésiya simili echi ne walula sacerdote.
A'lí echi Saulo oselí osirúami risénsia tali mapurigá binói simea echo'ná Ramáskochi anilíwachi walúlachi, mapurigá echo'ná suníami echi jaré Juríosi ri'obáwalachi binói 'yasa chapimea si'néami echi jaré Jesucristo jiti bichíiyami, mapurigá binói bologá tomea echiyiri bichíiyami echo'ná Jerusalémachi, mapurigá ibili aboni waminá kastigo 'yárami níima. Ayénachó echi Saulo wabé nakili echirigá bologá tónala echi jaré muguí bichíiyami, achigórigá mapurigá binói nakili bologá tónala echi jaré rijói bichíiyami.
Chopi echi Saulo abijí inárachi echo'ná buwichí, mapalí binói ma mulubé inárali echo'ná Ramáskochi anilíwachi walúlachi simiyá, echalí ke sayiná ne wabé simírami ratábali echo'ná ripá riwigachi jonsa ne noligá binói yuwa.
Echalí echi Saulo we yáati akaná chukúbali; ayénachó binói námali bilé Ra'íchami mapu je'ná jerigá anili: Mujé Saulo, ¿churékulami wabé tamí kichiga a'najata?
Chopi echi Saulo ku nijéwaga jeanigá rukueli: ¿Chigá ju Mujé Walubela? Echalí echi Ra'íchami ku nijéwaga jeaneli: ¡Nijé ju Jesusi mapu mujemi tamí wabé kichiga a'najata! Mujemi a binói niráa ne wabé okota, achigórigá mapurigá echi bóisi mapu ku kuwana sayéraga rité mapalí bilé rijói kusiti iché echo'ná ralálachi.
Echalí echi Saulo ne wabé sayilúmaga majaga jeanigá rukueli: Walubela, ¿churigami nakí mapu nijeni olama? Echalí echi Walubela Jesusi jeaneli: Wiliska, echo'ná walúlachi simigá. Echo'ná mujemi ruyérami níima mapurigá 'wérali ju mapu mujemi olama.
Echalí echi auché jaré rijói mapu Saulo yuwa sírali echo'ná buwichí, si'néami ne wabé majajali mapujiti aboni galá námali ra'icháchanachi echi Walubela Jesusi, chopi aboni ke wesi riwali.
A'lí echi Saulo ku wilísali, chopi ku 'néniga tarapé machíili. Echijiti echi auché jaré, chapigá binói sikálachi, echo'ná Ramáskochi pali.
A'lí bilé rijói bichíiyami bitéali echo'ná Ramáskochi echi mapu Ananíasi riwéami níili. Échiko rimuga niráa riwali echi Walubela Jesucristo. Echalí echi Walubela bayegá jeaneli: ¡Ananíasi! A'lí echi Ananíasi ku nijéwaga jeaneli: ¡Walubela, jena'ini atí!
Echalí echi Walubela waminabi jeaneli: Wiliska simigá echo'ná biléana ri'narátachi mapo'ná Watoná anilíwachi ju. A'lí echo'ná echi Júrasi riwéami rijói bitélachi rukué acha echo'ná atí bilé rijói, echo'ná Társochi bitéami, echi mapu Saulo riwéami ju. Echi Saulo tamí yuwa we tániga ra'icha.
Ayénachó echi Saulo rimuga niráa ma riwali mapurigá mujé Ananíasi echo'ná nawama, mapurigami moba nochama mujé sikala jiti, mapurigá echi Saulo auchecho galá ku machíliami níima.
A'lí je'ná jerigá namsa, echi Ananíasi ku nijéwaga jeaneli: Walubela, wikabé ma tamí ruyeli mapurigá echi rijói chati olá. Aboni tamí ruyeli mapurigá binói ne wabé risúu olali echi jaré bichíiyami echo'ná Jerusalémachi piréami, si'néami mapu ikí galá bichíi Mujé niráa.
Ayénachó echi Ananíasi waminabi jeaneli: ¡Jipi echi Saulo ma nawali jena'í mapujiti echi jaré o'wéala sacerdote wakiná júuli mapurigá binói bologá tomea mo'wámiya si'néami tamujé máputa galá bichíiga, mi yuwa tániga ra'icha!
Chopi echi Walubela jeaneli: Arigá simigá, mapujiti Nijeni chapili echi Saulo mapurigá binói tamí jiti ra'íchama echi auché jaré isena pagótami, aboni o'wéalawala ayénachó, echi jaré Isaeli pagótami asíchiko.
Ayénachó echi Walubela jeaneli: Nijeni machírama echi Saulo mapu chu yena binói ne wabé risúu nílama mapujiti binói tamí galá bichíi.
Echalí echi Ananíasi simigá bakili echo'ná kalírali mapo'ná echi Saulo asali. A'lí binói sikala jiti moba nochogá jeaneli: Rijimala Saulo, echi Walubela Jesusi tamí júuli mapurigami auchecho ku machíliami níima, ayénachó mapurigami galá nulérami níima echi Wabé Galabé Riosi Iwigala jiti. Echi Walubela Jesusi Binói níili mapu mujemi riwali echo'ná buwichí mapo'nami inárali.
Echalí we yáati jaré namuti mapuyiri rochí kajela rujuili echo'ná echi Saulo busílachi jonsa, ayénachó binói ke sayiná ma galá ku machíliami níili. Echalí binói ku wilísali; ayénachó binói ba'wí jiti pagótami níili.
A'lí mapalí echi Saulo ma ko'wali, echalí binói galá ku jiwérali. A'lí binói wikabé chi'leli echo'ná piréami bichíiyami yuwa.
Echi Saulo chota Riosi Ra'íchala nawésiyaEchalí echi Saulo chótali Riosi Ra'íchala nawésiya echo'ná buchuwíami echi jaré Juríosi pagótami ri'obáwalachi; ayénachó echi Saulo nawésali jeanigá mapu echi Jesusi bilepi ju Riosi Ranala.
Echalí echi jaré pagótami mapu ikí námali echi Saulo echirigá nawésami, si'néami ne wabé cha nílaga 'nátaga jeanigá rukueli: ¿Kecha je'ná rijói ju mapu wabé risúu olali echo'ná Jerusalémachi piréami bichíiyami, si'néami mapu ikí galá bichíiga, Jesusi yuwa tániga ra'íchali? ¿Kecha binói níili mapu ayénachó jena'í nawali mapurigá binói bologá tomea echi jaré echiyiri bichíiyami echo'ná echi jaré o'wéala sacerdote yuwa?
Chopi echi Saulo waminabi ne galá bichíiga nawésali Riosi Ra'íchala. Echirigá echi Saulo galá machírali echi jaré pagótami mapu echi Jesusi níili echi Cristo anilíwami, mapu Riosi julama riwéali jena'í wichimóbachi. Echijiti echi jaré Juríosi echo'ná Ramáskochi piréami ma ke newalárali.
Echi Saulo miná ni'yúsaliA'lí mapalí ma simírali wi'libé rawé echi jaré Juríosi pagótami a'nagupi niráa ra'íchaga, a'láraga anili mapurigá aboni waminá mi'limea echi Saulo.
Chopi echi Saulo ruyérami níili mapurigá aboni echirigá mi'lináali binói. Echalí aboni sinibí rawé, sinibí rokogó, echo'ná buwichí iwigá muchili, mapujiti aboni echirigá mi'lináali echi Saulo mapalí binói ku machínama riwéali echo'ná walúlachi jonsa.
Chopi echi auché jaré bichíiyami, rokogó niráa, simérali echi Saulo echo'ná ripáami echo'ná walúlachi noligá tigótachi. A'lí aboni echo'ná biléana walubé walírali achagá, wiya jiti bulugá, ri'lé wichí rikibuli echo'ná machímana. A'lí echi Saulo echirigá ku simili echo'ná jonsa.
Echi Saulo ku nawali echo'ná JerusalémachiEchalí mapalí echi Saulo ku nawali echo'ná Jerusalémachi, binói we nakili napawínala echi auché jaré bichíiyami yuwa; chopi si'néami aboni ne wabé majali mapujiti aboni ketasi mayeli mapu echi Saulo ne bichíwali galá bichíiyami níili.
A'lí echi Benabé bayéraga toli echi Saulo echo'ná echi jaré makói miná bilé yuwa mapu julárami níili nawisánala Riosi Ra'íchala. Echalí echi Benabé aneli aboni mapurigá echi Saulo galá riwali echi Walubela Jesusi echo'ná buwichí, ayénachó mapurigá echi Walubela Jesusi ra'íchali binói Saulo yuwa; ayénachó binói aneli aboni mapurigá echi Saulo tarapé majaga nawésali Jesucristo Ra'íchala echo'ná Ramáskochi.
Echalí echi Saulo echo'ná Jerusalémachi tibili. A'lí binói sinibí iyénali echi auché jaré yuwa mapu julárami níili nawisánala.
Echalí echi Saulo wabé galá bichíiga nawésali Jesucristo Ra'íchala, mapalí binói ra'íchali echi jaré Juríosi yuwa, si'néami mapu ikí Griego anilíwami ra'íchami níili. Chopi aboni wabé nakili mi'lináliya echi Saulo.
Chopi mapalí echi jaré wikabé bichíiyami galá machili mapurigá echi auché jaré echirigá mi'lináali echi Saulo, echalí aboni toli echi Saulo echo'ná auché biléana, Sesaréachi anilíwachi. A'lí echo'ná jonsa aboni júuli echi Saulo echo'ná Társochi anilíwachi.
Echalí suníami piréami napawika bichíiyami echo'ná Juréachi anilíwachi kawírali piréami ma ketasi waminabi kichiga a'najátarami níili, chopi si'néami aboni waminabi wabé galá bichíili Riosi Ra'íchala. A'lí echirigá ayénachó ikili echi auché jaré napawika bichíiyami echo'ná Galiléachi anilíwachi kawírali piréami yuwa, echi auché jaré yuwa ayénachó, si'néami mapu ikí piréali echo'ná Samáriachi anilíwachi kawírali.
Echi Enéasi riwéami rijói galá ku sa'wárami níiliEchalí mapalí echi Pegro echo'ná suníami piréami ritémtami pirélachi 'néniya iyénali, echalí binói ayénachó 'némiya simili echo'ná Lírachi piréami ritémtami.
Echo'ná Lírachi echi Pegro riwali bilé rijói, Enéasi riwéami, echi mapu tarapé omérali wilísiya. Échiko chopi bu'wíami níili echo'ná biléana pechi chabé osá naó bamíbali jonsa.
Echalí Pegro jeaneli: ¡Mujé Enéasi! ¡Echi Walubela Jesucristo mi galá ku sa'wá! ¡Ku wilísika, ku a'lari kemi perí! Echalí echi Enéasi we yáati galá ku wilísali.
A'lí si'néami pagótami echo'ná Lírachi piréami riwali mapurigá echi rijói ma galá ku sa'wárami níili. Si'néami pagótami echo'ná Sarónachi piréami ayénachó echirigá riwali. Echalí ma ariwesa mapurigá aboni chabénala bichíili, si'néami aboni galá bichíili echi Walubela Jesucristo niráa.
Bilé mukí mukúami, ku owíntarami níiliEchalí rawé echo'ná Jópechi anilíwachi bitéali bilé mukí bichíiyami echi mapu Tabita riwéami níili, chopi echi Griego anilíwami ra'íchali niráa, échiko Rorka riwéami níili. Je'ná mukí sinibí galabé ologá iyénali, ayénachó binói sinibí ku'wírali echi jaré tisúati pagótami.
Echalí rawé echi mukí nayúnaga mukuli. A'lí echi auché jaré bichíiyami ma pabákasa echi mukúami sapala, echalí echo'ná biléana kalírali, osá a'namótachi rikali.
Echo'ná Lírachi anilíwachi mulubé níili echo'ná Jópechi anilíwachi jonsa, mapo'ná echi Pegro asali. A'lí mapujiti echi jaré bichíiyami echo'ná Jópechi piréami galá machili mapu echi Pegro echo'ná Lírachi asali, echijiti aboni okuá rijói jeanénala júuli: ¡We yáati wakiná Jópechi simí!
Chopi echi Pegro si'néami machí a'wasa, echalí chokóbaga wiligá tániga ra'íchali Riosi yuwa. A'lí galá 'néniga echi mukúami mukí, echi Pegro jeaneli: ¡Mujé Tabita, ku asísaka! Echalí echi mukí mapu mukúami níili, auchecho ku bitéali. A'lí ma ku 'néniga, galá riwali echi Pegro. Echalí echi mukí ku asísali.
Echalí echi Pegro chapigá echi mukí sikala, galá ku wilásali. Echalí ma ku bayegá echi auché jaré ritémtami, echi jaré muguí kunámami ayénachó, a'lí binói riwírali echi Rorka ma ku bitéami niráa.
Echalí ne si'néami pagótami echo'ná Jópechi piréami ruyélati mapu je'ná jerigá ikili; ayénachó wikabé aboni galá bichíili echi Walubela Jesucristo niráa.
A'lí echi Pegro wikabé chi'leli echo'ná Jópechi, mapo'ná binói tibili echo'ná bilé rijói bitélachi, echi mapu Simoni riwéami níili, echi mapu baketa niwáami níili.
Pegro bayérami níili echo'ná Kornelio bitélachiEcho'ná Sesaréachi anilíwachi walúlachi bitéali bilé rijói Kornelio riwéami, echi mapu walula sontarsi níili, mapu ayénachó nuléami níili bilé kiento kuchípala sontarsi, echi jaré mapu kala napawika niráa, Italiano anilíwami níili.
A'lí echi Kornelio, binói upila ayénachó, binói kúchuwala asíchiko, si'néami galá majaga o'wikeli Riosi. A'lí binói sinibí galá kówali mapu ikí newaleli echi jaré Juríosi pagótami, ayénachó binói sinibí Riosi yuwa tániga ra'íchali.
Siné rawé ma peé ko'náanachi rayénali, echi Kornelio rimuga niráa galá riwali mapu bilé walula Riosi kapitánawala nawagá echo'ná pachá mapo'ná binói asali, echalí jeaneli: ¡Kornelio!
Echalí echi Kornelio ne wabé majaga 'néniga, jeanigá rukueli: ¿Pírimi nakí mujé walubela? Echalí echi walula Riosi kapitánawala jeaneli: Riosi ma galá námali mapurigami Binói yuwa tániga ra'íchali, ayénachó Riosi galá nirali mapurigami kówaga olali echi jaré newaléami.
¡Jipi julá jaré rijói echo'ná Jópechi, bilé rijói Simoni riwéami wakiná bayénala, echi mapu ayénachó Pegro riwarárami ju!
Échiko echo'ná auché bilé rijói Simoni riwéami kalílachi atí. Echi rijói baketa niwáami ju, ayénachó echo'ná mulubé walú ba'wírali suwé kaliwa. Echi Simoni Pegro mi galá anema mapurigá arigá 'wérali ju mápumi olama.
Mapalí echi walula Riosi kapitánawala ku simili, echalí echi Kornelio bayeli okuá binói piónawala, ayénachó bayeli bilé sontarsi mapu galá bichíiyami níili Riosi, echi rijói mapu echi Kornelio mayeli mapu galabé oláami níili.
Echalí echi Kornelio galá suwaba ruyesa mapurigá ikili, a'lí echo'ná Jópechi júuli.
Ba'alínala rawé mapalí je'ná jaré rijói echo'ná buwichí 'yénali, mapalí ma ne mulubé sébachi níili echo'ná Jópechi, echalí ne nasipa rawé níili. A'lí echo'ná mapo'ná echi Pegro tibili, binói ripá moba kalírali 'moli, Riosi yuwa ra'ichámiya.
Echalí echi Pegro we 'lochega, ne wabé ko'náali, chopi mapuyénasí echi jaré muguí abijí a'lárali ko'wáami, echi Pegro we kochinálaga rimuli.
Echalí echi Pegro rimuga riwali mapu echo'ná ripá riwigachi iráparami niráa níili; ayénachó rimuga riwali mapu echo'ná ripá riwigachi jonsa rikínali bilé namuti mapurigá bilé ne walubé chipérami chiní mapu echo'ná naóana suwilachi bologá, ri'lé wi'yérali rikibúrami níili.
A'lí echo'ná walubé chipérami chinírali moba nirúali ibili niráa suwaba namuti naó ronéami jena'í wichimóbachi nirúami, suwaba namuti ibili niráa echi jaré sinowi ayénachó, suwaba namuti ibili niráa echi jaré o'weli chuluguí ayénachó.
Echalí echi Pegro galá námali mapalí echi Walubela echo'ná ripá riwigachi atíami ra'íchaga jeaneli: ¡Mujé Pegro, wiliska ko'wigá jaré namuti, galá ko'wá!
Chopi echi Pegro ku nijéwaga jeaneli: ¡Walubela, ketásini echirigá ko'mea, mapujiti nijeni ke siné ko'wá echi we chati sitíi namuti mapu ketasi risénsia ju ko'mea!
Echalí echi Walubela auchecho ra'íchaga jeaneli: ¡Ketasi ané mujé mapu we sitíi ju echi jaré namuti, suwaba mapu ikí Riosi ma galá bi'wali!
Je'ná jerigá ikili baisá chokéami niráa. Echalí echi walubé chipérami chiní auchecho ku torúami níili echo'ná ripá riwigachi.
A'lí mapuyénasí echi Pegro abijí we 'nátaga asali mapu churigá aniwáami níili mapurigá binói rimuga riwali, echalí echi jaré rijói mapu echi Kornelio júuli ma sébali echo'ná yéachi, mapo'ná aboni rukueli acha echi Simoni kalílachi níili.
Ayénachó ma sébachi echo'ná yéachi aboni o'weli ra'íchaga rukueli acha echo'ná asali bilé rijói, Simoni riwéami mapu ayénachó Pegro riwéami níili.
A'lí mapalí echi Pegro abijí 'nátaga asali mapurigá binói rimuga riwali, echalí echi Wabé Galabé Riosi Iwigala jeaneli: ¡Bikiyá rijói mi amí!
¡Wiliska ku rikina! Tarapé majaga simigá aboni yuwa, mapujiti Nijeni júuli aboni.
Echalí echi Pegro ku rikínaga nawali echi jaré rijói yuwa mapu echi Kornelio jiti julárami níili. A'lí Pegro jeaneli: Nijeni ju mapu 'yémitamo amí. ¿Piri jítitamo sili?
Echalí aboni ku nijéwaga jeaneli: Echi walula kapitani Kornelio riwéami tamujé tamí júuli. Échiko galá bichíwaga oláami ju, ayénachó binói galá majaga walubélaga ané Riosi, ayénachó echi jaré Juríosi wabé galé echi binói Kornelio. Bukulí bilé walula Riosi kapitánawala nawagá binói yuwa, jeaneli mapurigá mi bayema echo'ná binói bitélachi, mapurigá binói námama mapurigami anema.
A'lí echi Pegro echo'ná pachá kalírali mo'wali. Echalí aboni echo'ná chi'lébali echi Pegro yuwa.A'lí ba'alínala rawé echi Pegro ku simili aboni yuwa. Echalí auché jaré ritémtami echo'ná Jópechi piréami ayénachó apanéraga simíbali.
Waniwínala rawé aboni auchecho ku sili echo'ná Sesaréachi. Echalí echi Kornelio buwé asali, ayénachó buwé muchili jaré echi Kornelio ritémawala, jaré binói galabé amígowala ayénachó, si'néami mapu ikí binói bachá bayeli.
A'lí mapalí echi Pegro nawali echo'ná Kornelio bitélachi, echalí echi Kornelio naripámiya machínali, ayénachó binói echo'ná bacháami Pegro yuwa, wéemi raweka, chokoba wilíbali, wabé walubélaga anémiya.
Echalí echi Pegro echi Kornelio yuwa ra'íchaga, echo'ná pachá kalírali bakili. Echo'ná pachá binói riwali wikabé pagótami napawika muchúwami.
Echalí echi Pegro jeaneli: 'Yémitamo galá machí mapu nijeni bilé Juríosi rijói ju, ayénachótamo machí mapu tamujé Juríosi pagótami mayé mapu ketasi risénsia ju mapu bilé Juríosi rijói napawika 'yena 'yemi isena pagótami yuwa, nibilé mapurigá bilé Juríosi rijói bakimea jena'í pachá 'yemi pirélachi. Chopi Riosi bukulí tamí ruyeli mapu ketasi galá ju mapu nijeni we chati sitíi anema auché jaré pagótami, nibilé mapurigá nijeni animea mapu ketasi risénsia ju mapu nijeni bakimea echo'ná aboni pirélachi.
Echijiti mapalítamo tamí bayeli, nijeni ketasi anigá, we yáati wakiná simili. Jipi tamí ruyesi: ¿Piri jítitamo tamí bayeli?
Echalí echi Kornelio ku nijéwaga jeaneli: Ma naó rawé simírali, achigórigá mapuyénako jipi, mapalí nijeni jena'í pachá nijé kalílachi asali. Echalí alíwachi nijeni wi'libé niráa tarapé namuti kosá, chópini Riosi yuwa ra'icha asali. Echalí ke sayiná bacháami tamí yuwa wilíbali bilé walula Riosi kapitánawala, echi mapu ne wabé simírami ratábami napáchami níili.
A'lí echi walula Riosi kapitánawala tamí jeaneli: Mujé Kornelio, Riosi ma galá námali mapurigami Riosi yuwa ra'íchali, ayénachó Riosi galá machí mapurigami karúmati kówaga olali echi jaré wabé tisúati.
¡Jipi julá jaré rijói echo'ná Jópechi, bilé rijói Simoni riwéami wakiná bayénala, echi mapu ayénachó Pegro riwarárami ju! Échiko echo'ná auché bilé rijói, Simoni riwéami, kalílachi atí. Echi Simoni baketa niwáami ju, ayénachó binói echo'ná mulubé walú ba'wírali suwé kaliwa. Echi Simoni Pegro mi galá ra'íchama mapalí binói wakiná nolínasa.
Echirigá nijeni we yáati júuli mi bayénali. Jípita we kaníili mapujítimi ma nawali, ayénachó Riosi galá machí máputa jena'í napawika muchuwi mapurigata galá kipubo suwaba mapu echi Walubela Riosi mi nuleli tamujé tamí ruyénala.
Pegro galá nawesa echo'ná Kornelio bitélachiEchalí echi Pegro ra'íchaga jeaneli: Mani galá machí mapu Riosi ne bichíwali galé echi auché jaré isena pagótami, achigórigá mapurigá Binói galé echi jaré Isaeli pagótami, mapujiti Riosi si'néami chopi ayiri niráa olá echi auché jaré isena pagótami yuwa, achigórigá mapurigá Binói olá tamujé Isaeli pagótami yuwa.
Ayénachó Riosi galá naré mapuyíripi pagótami mapu galá bichíiga majá Binói Riosi, si'néami mapu ikí galabé olako.
Riosi júuli jaré rijói nawesánala echi jaré wikabé Isaeli pagótami, jeanigá mapurigá echi jaré pagótami jena'í wichimóbachi piréami galá kilí niráa ologá pirélama mapalí aboni galá bichíima Jesucristo niráa, echi mapu ne Walubela ju si'néami pagótami yuwa.
'Yémitamo ma galá machí mapurigá echi Walubela Jesusi olali echo'ná ne suníami mapo'ná echi jaré Juríosi pagótami piré. Binói chótali echirigá olayá echo'ná Galiléachi anilíwachi kawírali, pe wakinana mapalí echi Juani ma nawésali mapurigá si'néami pagótami wikáwali tánaga ku ro'wima Riosi yuwa, ayénachó mapurigá aboni ba'wí jiti pagótami níima.
'Yémitamo galá machí mapurigá Riosi 'yali mapurigá echi Jesusi echo'ná Nasarétachi bitéami wabé omériga nulérami níima echi Wabé Galabé Riosi Iwigala jiti. Ayénachótamo machí mapurigá echi Jesusi sinibí galabé ologá iyénali, ayénachó mapurigá Binói ku sa'wali si'néami echi jaré pagótami mapu ikí nayúkami níili mapujiti echi riablo echirigá wabé risúu olali. Echi Jesusi galá omérali echirigá olayá mapujiti Riosi sinibí Binói yuwa níili.
A'lí tamujeta galá riwali suwaba mapu Jesusi olali ne suníami echo'ná Juréachi anilíwachi kawírali, echo'ná Jerusalémachi anilíwachi walúlachi ayénachó, echijítita nawesa echi jaré pagótami. A'lí echi Walubela Jesusi echo'ná biléana kúrsichi michóniga mi'lirúami níili.
Chopi Riosi ku owíntali echi Jesusi ma bikiyá chi'ligá, ayénachó Riosi galá olali mapurigá tamujé riwiboa echi Jesusi ma ku bitéami niráa.
Echalí ketasi ne si'néami pagótami riwali echi Walubela Jesucristo, chopi tamujeta galá riwali. Chabénala Riosi tamujé tamí chapili mapurigata galá riwiboa echi Walubela Jesucristo ma ku bitéami niráa, mapurigata galá bichíiga nawésabo echi auché jaré pagótami. A'lí ayénachó ko'wali Binói yuwa mapalí Binói ma ku bitéami níili mapalí Binói chabénala mukúami níili.
Ayénachó Binói tamujé tamí júuli nawesánala echi pagótami mapurigata ruyebo aboni mapurigá Riosi wilali je'ná Jesusi mapurigá Binói justicia olama si'néami pagótami yuwa mapu ikí abijí piréami níima jena'í wichimóbachi echalí ne jubá rawé, ayénachó mapurigá Binói justicia olama si'néami pagótami yuwa mapu ikí ma suwíami níima echalí ne jubá rawé.
Ayénachó echi jaré ki'yá piréami Riosi jiti nawésami, ne si'néami echi Jesusi jiti rugá osali, jeanigá mapu si'néami pagótami mapu ikí galá bichíiko Binói Jesusi niráa, abóniko galá ku wikáwarami níima mapurigá aboni chati olali.
Echi Wabé Galabé Riosi Iwigala nawali pachana jaré pagótami sulálachi mapu ketasi Juríosi pagótami níiliA'lí mapalí echi Pegro abijí echirigá ra'íchali, echalí ke sayiná echi Wabé Galabé Riosi Iwigala nawali echo'ná pachana si'néami aboni sulálachi mapu ikí námali mapurigá echi Pegro nawésali.
Echalí echi jaré galá bichíiyami Juríosi pagótami mapu echi Pegro yuwa sili, si'néami ne chami nílaga ikili mapujiti echi Galabé Riosi Iwigala nawali echo'ná pachana echi auché jaré isena pagótami sulálachi, mapu ketasi Juríosi pagótami níili.
Mapujiti echi jaré Juríosi námali mapalí echi jaré isena pagótami mapu ikí bichíili we ra'íchali auché jaré isena ra'íchali mapu ketasi níili aboni ra'íchala niráa, ayénachó echi jaré isena pagótami echirigá ra'íchaga wabé walubélaga aneli Riosi.
Echalí Pegro jeanili: Galá risénsia ju mapurigá aboni ba'wí jiti pagótami níima, mapujiti aboni ma niwa echi Wabé Galabé Riosi Iwigala achigórigá mapurigá tamujé niwa. Ke wesi omérama aniyá mapu ketasi risénsia ju mapurigá aboni echirigá pagótami níima.
Echalí echi Pegro nulali mapurigá aboni ba'wí jiti pagótami níima mapujiti aboni ma galá bichíili Jesucristo niráa. A'lí mapalí aboni ma echirigá pagótami níili, aboni tánali echi Pegro mapurigá binói echo'ná aboni yuwa tibima pe teli rawé.
Echi Pegro galá ruyeli echi jaré napawika bichíiyami echo'ná Jerusalémachi piréamiA'lí echi jaré mapu Riosi júuli nawisánala, si'néami galá námali mapurigá echi auché jaré isena pagótami ayénachó galá bichíili Riosi Ra'íchala. A'lí echi jaré ritémtami echo'ná Juréachi anilíwachi kawírali piréami ayénachó echirigá námali.
A'lí mapalí echi Pegro ma ku nawali echo'ná Jerusalémachi, echalí echi jaré Juríosi pagótami mapu galá bichíiyami níili, aboni we sayéraga, yóniga ra'íchali echi Pegro yuwa,
jeanigá: ¿Churékulami bakili echo'ná auché jaré isena pagótami kalílachi, mapurigami ko'mea aboni yuwa?
A'lí echi Pegro galá ku ruyeli ne suwaba namuti mapu ikí ikili chabénala chokichí jonsa, mapalí jonsa binói chótali nawésiya echi auché jaré isena pagótami. Echalí binói jeaneli:
Chabé nijeni Riosi yuwa ra'icha asali echo'ná Jópechi anilíwachi walúlachi. Echalí nijeni kochináliga rimuga riwali bilé namuti mapurigá bilé walubé chiní, mapu naóana suwilachi bologá, ripá riwigachi jonsa, ri'lé wi'yérali rikibúrami níili. A'lí mulubé tamí yuwa nawali.
A'lí mapalí nijeni galá 'nénali echo'ná pachana, nijeni riwali karúmati naó ronéami namuti jena'í wichimóbachi nirúami, jaré jobátami namuti ayénachó, jaré sinowi ayénachó, jaré o'weli i'nika 'yénami namuti ayénachó.
Echalí nijeni námali bilé Ra'íchami mapu tamí jerigá aneli: Pegro, wiliska, jaré je'ná namuti mi'agá, galá ko'wá.
Echalí echi Ra'íchami auchecho siné tamí ra'íchali echo'ná ripá riwigachi jonsa mapalí tamí jeaneli: ¡Ketásimi chati sitíi ané echi jaré namuti mapu Riosi ma galá risénsia nulali mapu 'yemi pagótami ko'mea!
A'lí je'ná jerigá baisá chokéami olálami níili. Echalí suwaba karúmati ku torúami níili echo'ná ripá riwigachi.
Echalí we yáati bikiyá rijói sili echo'ná kalírali mapo'ná nijeni asali. Aboni echo'ná Sesaréachi jonsa julárami níili tamí bayénala.
A'lí echi Wabé Galabé Riosi Iwigala tamí nuleli mapurigani tarapé majaga simea aboni yuwa. Echalí je'ná usani ritémtami ayénachó tamí yuwa simíbali. A'lí si'néami tamujé mo'wili echo'ná bilé rijói bitélachi,
echi mapu tamujé tamí ruyeli mapurigá binói riwali bilé walula Riosi kapitánawala echo'ná pachá binói bitélachi wilíami, echi mapu jeaneli: Jaré rijói julá echo'ná Jópechi, wakiná bayénala auché bilé rijói Simoni riwéami, echi mapu ayénachó Pegro rijíkowami ju.
Échiko mi ruyema mapu churigá mujemi galá ku wikáwarami níima, mujé upila ayénachó, mujé kúchuwala asíchiko.
A'lí mapalí nijeni chótali ra'íchiya, echalí echi wabé Galabé Riosi Iwigala echo'ná moba abónichi nawali, achigórigá mapurigá moba tamujé yuwa nawali chabé chokichí.
Echalí nijeni 'nátali mapurigá echi Walubela Jesusi jeanili: Echi Juani ne bichíwali ba'wí jiti pagoli echi pagótami, chopi 'yémitamo pagótami níibo echi wabé Galabé Riosi Iwigala jiti.
A'lí mapujiti Riosi echirigá 'yali echi wabé Galabé Riosi Iwigala echo'ná abónichi, achigórigá mapurigá Binói tamujé tamí 'yali máputa galá bichíili echi Walubela Jesucristo niráa, echijiti nijeni ketasi nakili sayéranala Binói Riosi.
A'lí mapalí echi jaré bichíiyami echo'ná Jerusalémachi piréami je'ná jerigá námali, echalí aboni ketasi waminabi sayéraga ra'íchali. Chopi aboni waminabi walubélaga aneli Riosi mapalí aboni jeanili: ¡Ne bichíwali Riosi ayénachó 'yali mapurigá echi auché jaré isena pagótami ayénachó omérama ku ro'wiya Riosi yuwa, mapurigá aboni ne sinibí piréami níima!
Echi jaré napawika bichíiyami echo'ná Antiokíachi piréamiMapalí echi Siteba mi'lílati echalí echi jaré Juríosi ke bichíiyami ayénachó chótali risúu ologá a'najátasiya echi auché jaré mapu galá bichíili Jesucristo niráa. Echijiti jaré bichíiyami mikabé júmsali echo'ná Jinísiachi anilíwachi yénasí. Auché jaré júmsali echo'ná Chíprechi anilíwachi kawírali. Auché jaré júmsali echo'ná Antiokíachi anilíwachi walúlachi. A'lí aboni chopi nawésali Riosi Ra'íchala echi auché jaré Juríosi echo'ná piréami. Aboni ketasi nawésali echi auché jaré isena pagótami.
Chopi jaré aboni echo'ná Chíprechi piréami níili. Auché jaré aboni echo'ná Sirénachi anilíwachi piréami níili. Echalí mapalí aboni sili echo'ná Antiokíachi anilíwachi walúlachi, aboni ayénachó ra'íchali echi auché jaré isena pagótami mapu ketasi Juríosi níili. Echalí aboni galá nawésali echi Walubela Jesucristo Ra'íchala echi auché jaré isena pagótami, mapurigá aboni galá bichíiga ku wikáwarami níima.
A'lí echi Walubela 'yali jiwérawala mapurigá aboni ne galabé nawesáma Riosi Ra'íchala. Echijiti wikabé pagótami echo'ná Antiokíachi piréami ma ariweli mapurigá aboni chabénala bichíiga olali, a'lí aboni galá bichíili echi Walubela Jesucristo niráa.
A'lí mapalí echi jaré napawika bichíiyami echo'ná Jerusalémachi piréami je'ná jerigá námali, echalí aboni júuli echi Benabé echo'ná Antiokíachi.
A'lí mapalí echi Benabé echo'ná nawali, echalí binói riwali, mapurigá Riosi ma galá ku'wírali echi jaré aboni. Echijiti echi Benabé ne wabé kaníili. A'lí binói galá ruyeli si'néami mapurigá aboni ne sulachí niráa sinibí galá bichíima echi Walubela Jesucristo niráa.
Mapujiti echi Benabé we galabé rijói níili. Binói galá bichíiyami níili, ayénachó binói galá nulérami níili echi wabé galabé Riosi Iwigala jiti. Echalí rawé wikabé pagótami galá bichíiga muweli echi Walubela Jesucristo yuwa.
A'lí pe wakinánokuá echi Benabé simili echo'ná Társochi anilíwachi walúlachi, echi Saulo ásiya. A'lí ma riwisáa, echo'ná Antiokíachi bayébali.
A'lí aboni echo'ná muchili bilé bamíbali yénasí, echi jaré napawika bichíiyami yuwa. Echalí aboni galá binérali wikabé pagótami. A'lí echo'ná Antiokíachi níili mapo'ná echi jaré bichíiyami ne bachá niráa Kristiano anélati.
Echalí rawé jaré rijói, Riosi jiti nawésami, echo'ná Jerusalémachi jonsa simasa, echo'ná Antiokíachi simíbali.
A'lí bilé aboni Agabo riwéami níili. Échiko ne nasipa wilíbaga, echi auché jaré bichíiyami yuwa, ne galá nawésaga ruyeli mapurigá echi wabé Galabé Riosi Iwigala binérali binói. A'lí echirigá nawésaga jeanili mapu ne wabé nirúlama 'lówali ne suníami jena'í wichimóbachi. A'lí echirigá ne bichíwali ikili mapalí echi Kláurio riwéami ne walubela silíami níili jena'í wichimóbachi.
Echalí echi jaré napawika bichíiyami echo'ná Antiokíachi piréami, ibili niráa nakili wenomí 'yánala echi jaré ritémtami echo'ná Juréachi piréami, mapuyena ibili aboni omérama 'ayá.
A'lí aboni echirigá olali; ayénachó aboni júuli echi Benabé echi Saulo yuwa, echi wenomí 'yánala echi jaré o'wéala ochérami bichíiyami echo'ná Juréachi piréami.
Echi Jakobo waminá mi'lirúami níili, ayénachó echi Pegro pachá bachárami níiliEchalí rawé echi walula silíami Erorsi riwéami nulali risúu ologá a'najátanala jaré mapu napawika bichíiyami níili.
Échiko nulali wi'lí ripiyá jiti mi'línala echi Jakobo, echi mapu Juani rijimala níili.
A'lí galá machisá mapu echi auché jaré Juríosi wabé kaníili mapujiti binói echirigá nulali mi'línala echi Jakobo, echalí echi Erorsi ayénachó nulali bulínala echi Pegro. Je'ná jerigá ikili echalí omowálawachi rawé mapalí ko'wálati echi jaré pani ke nasówarami echi levadura anilíwami mapu echijiti galabé niwaliwa echi pani.
A'lí mapalí echi Pegro ma echirigá bologá pálati, echalí echi walula Erorsi nulali pachá kumurachi bachánala; ayénachó nuleli naóana niráa rojonárami sontarsi, naó niráa, echi Pegro tibúnala. A'lí echi Erorsi we nakili mapu pe waminánomí ku machí paka mi'limea echi Pegro, bacháami echi wikabé Juríosi pagótami yuwa, mapalí aboni ma sunisa echirigá omáwiya.
Echirigá echi Pegro ne galá tibútarami níili echo'ná pachá kumurachi achagá, chopi echi auché jaré napawika bichíiyami sinibí wabé tániga ra'íchali Riosi yuwa, echi Pegro jiti.
Riosi ku machí pali echi Pegro echo'ná pachá kumurachi jonsaEchalí rokogó mapalí echi walula Erorsi ma ku machí pama riwéali echi Pegro ba'alínala niráa, mapurigá échiko ma mi'lirúami níima echo'ná bacháami echi wikabé pagótamichi, echalí rokogó echi Pegro kochigá bu'wili echo'ná nasipa okuá sontarsi yuwa, ayénachó binói galá bulérami níili okuá jiero wiya jiti. A'lí auché jaré sontarsi we galá tibuka jali echo'ná kumurachi yéachi.
Echalí we yáati bilé walula Riosi kapitánawala ke sayiná wilíbali echo'ná pachá kumurachi, ayénachó echo'ná pachá ne wabé ratábali mapurigá walú rajáami niráa. Echalí echi walula Riosi kapitánawala echo'ná Pegro wachigálachi nochogá, busurébanaga jeaneli: ¡We sapú ku asísaka! Echalí echi jaré jiero wiya we yáati rujuili echo'ná Pegro sikálachi jonsa.
Echalí echi Pegro najátaga echi walula Riosi kapitánawala, waminá machínali echo'ná kumurachi jonsa. A'lí binói ketasi machili acha bichíwali níili mapurigá echi walula Riosi kapitánawala olali, chopi mayeli mapu rimúkowami niráa níili mapurigá binói riwali.
A'lí mapalí aboni ma simárali mapo'ná bachá tibúami jali echi jaré sontarsi, echalí aboni ayénachó simárali mapo'ná okoná niráa tibúlati. A'lí aboni sili echo'ná jiero 'yétachi mapo'ná ma echo'ná machímana ri'narátachi simiwáami níili. Echalí echi 'yera bi'neli niráa irápatali. Echalí aboni ku 'machínali echo'ná kumurachi jonsa. A'lí mapalí aboni ma pe téelimi sírali, echalí echi walula Riosi kapitánawala ma waminá bi'neli ariweli echi Pegro.
A'lí echi Pegro ma galá ku 'nátaga jeanili: Jípini galá machí mapu echi Walubela Riosi ne bichíwali júuli kepu kapitánawa tamí ku ku'wíranala mapurigá echi walula Erorsi ketasi tamí mi'limea, echi jaré Juríosi pagótami ketasi cho.
A'lí je'ná jerigá 'natasa, echi Pegro simili echo'ná echi María bitélachi, echi mapu echi Juani iyela níili. A'lí echi Juani ayénachó Marko ayénachó riwéami níili. A'lí echo'ná kalírali ne wikabé echi jaré bichíiyami napawika muchili, Riosi yuwa ra'icha.
A'lí mapalí echi Pegro chanérali echo'ná machímana yéachi, echalí bilé tiwé Rore riwéami 'némiya machínali mapu chigá níili.
Chopi mapalí echi tiwé galá machili echi Pegro ra'íchala, echalí binói ketasi we yáati irápali, chopi ne wabé kanílaga echo'ná pachá ku 'mali, ku ruyésiya mapu echi Pegro ma wilili echo'ná machímana yéachi.
Echalí aboni jeaneli: ¡Mujé ke newalite ju! Chopi binói waminabi aneli mapu ne bichíwali níili. Echalí aboni jeaneli: ¡Ketasi echi Pegro ju, chopi bilé walula Riosi kapitánawala níima, echi mapu echi Pegro tibúami ju!
Chopi mapalí aboni abijí echirigá ra'íchali, echalí echi Pegro waminabi chanérali echo'ná yéachi. A'lí mapalí aboni ma irápali, echalí ma riwisáa echi Pegro, aboni ne wabé majajali.
Chopi echi Pegro, binói sikala jiti ra'ámaga, mapurigá ketasi ra'icháma, a'lí ruyeli mapurigá echi Walubela Riosi ku machí pali binói echo'ná pachá kumurachi jonsa. A'lí waminabi jeaneli: Je'ná jerigá ruyesi echi Jakobo, echi auché jaré ritémtami ayénachó. Echalí binói ku machínaga, auché biléana simili.
Chopi mapalí ma rawéawali echi jaré sontarsi ne wabé majaga buchuwí anili mapujiti aboni ketasi chirigá machili chu ikili echi Pegro.
A'lí echi walula Erorsi júuli ánala echi Pegro, chopi ketasi riwali. Echalí ma galá rukugá echi jaré sontarsi mapu tibúami níili, a'lí nulali mapurigá aboni waminá ko'wirúami níima, mapujiti echi Pegro ma ku 'másali. Pe wakinánokuá echi Erorsi ku simili echo'ná Juréachi jonsa. A'lí echo'ná Sesaréachi anilíwachi walúlachi bitélamiya simili.
Echi Erorsi ma mukuliEchalí rawé echi walula Erorsi wabé yoli echo'ná Tírochi piréami sayéraga, echo'ná Sirónachi piréami sayéraga ayénachó. Chopi si'néami aboni anili mapu galá níima ku katiwasa binói yuwa, mapujiti aboni kawíwalachi piréami sinibí ralali echi ko'wáami echo'ná echi Erorsi kawíwalachi. Echalí aboni bachá niráa katéwali echi Blasto riwéami rijói yuwa, echi mapu walula nigúurami níili echi Erorsi yuwa. A'lí aboni echirigá katéwaga ra'ichánali echi Erorsi yuwa.
Echalí siné rawé echi walula Erorsi bayeli aboni napawínala. A'lí wabé simati napáchaga mapurigá walubela silíami niráa, echi walula Erorsi asíbali echo'ná binói níwala walula asíbalachi. Echalí binói galá ra'íchali aboni.
A'lí echi wikabé pagótami galá kipuga, o'weli ra'íchaga jeanili: ¡Je'ná mapu ra'icha ketasi bilé rijói ju, chopi bilé riosi ju!
Echalí we yáati bilé walula Riosi kapitánawala wabé nayútali echi Erorsi mapujiti binói ketasi anili mapu Riosi waminabi simírami wabé Walubela ju. Echalí echi Erorsi we yáati mukuli mapujiti kúuchi mapuyiri sa'í jiti suwálati.
Chopi waminabi wikabé pagótami bichíili Riosi Ra'íchala. A'lí aboni ne suníami 'yénali Riosi Ra'íchala nawésiya.
A'lí mapalí echi Benabé, echi Saulo ma sunili aboni nóchala echo'ná Jerusalémachi, echalí aboni ku sili echo'ná Antiokíachi, ayénachó bayegá echi Juani, echi mapu ayénachó Marko riwéami níili.
Echi Benabé echi Saulo ma chota nawésiyaA'lí echi jaré napawika bichíiyami echo'ná Antiokíachi piréami wikabé níili. Jaré aboni o'wéala Riosi jiti nawésami níili. Auché jaré Riosi Ra'íchala binériami níili. Je'ná jaré Benabé níili, echi Simoni ayénachó, echi mapu Chókami anélati, echi Lukio ayénachó, echi mapu echo'ná Sirénachi anilíwachi kawírali bitéami níili, echi Manaeni ayénachó, echi mapu echi walula silíami Erorsi yuwa ochébanarami níili, echi Saulo ayénachó.
Siné rawé mapalí je'ná malí rijói Riosi yuwa ra'icha muchili, ayénachó mapalí aboni ketásirapé namuti ko'wali wi'libé niráa, echalí echi wabé Galabé Riosi Iwigala jeaneli: Echo'ná auché jaréana julasi echi Benabé, echi Saulo, mapurigá aboni echo'ná nawésiga nochama mapurigá Nijeni bayeli aboni.
A'lí mapalí aboni ma Riosi yuwa ra'íchali, ayénachó mapalí ma wi'libé niráa ketasi ko'wali, echalí aboni nochali kepu siká jiti moba echi Benabé, echi Saulo mo'ólachi. A'lí ripórali echi okuá mapurigá aboni nawesásia simama.
Echi jaré mapu julárami níili, galá nawesa echo'ná Chíprechi anilíwachi kawíraliPe wakinánokuá echi Benabé, echi Saulo ma echirigá julásuwa echi wabé Galabé Riosi Iwigala jiti, a'lí simíbali echo'ná tu walú ba'wírali suwé, Selúsiachi anilíwachi. A'lí echo'ná jonsa, ba'wichí simáraga, echo'ná biléana bárkochi muchiga, aboni simíbali echo'ná Chíprechi anilíwachi kawírali, echo'ná nasipa walubé ba'wírali nirúami.
A'lí ma sisáa echo'ná Salamínachi anilíwachi suwé walúlachi, echalí aboni chótali nawésiya echi we galabé Riosi Ra'íchala echo'ná suníami echi jaré Juríosi pagótami ri'obáwalachi. A'lí echi Juani ayénachó aboni yuwa simili mapurigá nigúurami niráa.
A'lí ne buchuwíana a'nagú 'yénaga echo'ná nasipa walubé ba'wírali nirúami kawírali, echalí aboni sili echo'ná Pájochi anilíwachi walúlachi. A'lí echo'ná aboni riwali bilé rijói Juríosi, echi mapu Barjesusi riwéami níili. Échiko sukurúami níili, ayénachó wabé 'yékaka nawésami níili.
A'lí echi sukurúami echi silíami yuwa iyénali mapu echo'ná bitéami níili. Echi silíami Serjio Paulo riwéami níili, echi mapu ne wabé galá 'nátami rijói níili. Echalí echi silíami júuli bayénala echi Benabé, echi Saulo ayénachó, mapujiti binói we nakili Riosi Ra'íchala námanala.
Chopi echi sukurúami ayénachó Elima riwéami níili. Échiko wabé sayérali mapurigá aboni nawésali. Echijiti binói ketasi nakili mapurigá echi silíami galá bichíima.
Echalí echi Saulo mapu ayénachó Pablo riwéali ne galá nulérami níili echi wabé Galabé Riosi Iwigala jiti. Échiko ne busuchí niráa 'néniga echi sukurúami,
jeaneli: ¡Mujé we 'yékami ju! ¡We chati oláami jumi! ¡Riablo ranala jumi! ¡Mujemi we sayérami ju suwaba echi galabé oluwáwami! Riosi buwilá ne galá wachíami ju, chopi mujemi we binera mapurigá echi pagótami ketasi najátama echo'ná Riosi yuwa, mapujítimi binera mapurigá Riosi Ra'íchala ketasi bichíwali ju. ¿Kéchami siné ariwema echirigá binériya?
Jipi biché echi Walubela Riosi mi kastigo 'yama. Jipi jonsa mujemi pe wi'libé ke machíliami níima, ayénachómi pe wi'libé ketasi omérama 'néniya echi rayénali. A'lí echalí we yáati echi rijói ke machíliami niwálati. A'lí binói iyénali mapurigá echo'ná wabé rokowárali niráa. Echijiti binói nakili ánala bilé mapu sikachí niráa banírama, mapujiti tarapé machíili.
A'lí mapalí echi silíami riwali mapu echirigá ikili, echalí binói ne galá bichíili echi Walubela Jesucristo niráa, mapujiti binói we galabé mayeli mapurigá echi Pablo binériga nawésali echi Walubela Riosi Ra'íchala.
A'lí pe wakinánokuá aboni simárali echo'ná Pérjechi jonsa, echo'ná auché biléana Antiokíachi anilíwachi yénasí, echo'ná Pisíriachi anilíwachi kawírali. A'lí echalí isábawachi rawé aboni mo'wisáa muchíbali echo'ná pachá echi jaré Juríosi pagótami ri'obáwalachi, echo'ná nirúami.
Echalí mapalí echo'ná ri'obachi nuláami o'wéala ma sunili o'weli ra'íchaga 'néniya pe okuá mapurigá osirúami ju echo'ná Riosi nulalila oselíwalachi, ayénachó echo'ná mapo'ná osali echi jaré Riosi jiti nawésami, echalí aboni júuli jeanénala echi Pablo, echi Benabé: 'Yemi ritémtami átamo nakisáagá pe okuá ra'íchali ruyénala echi pagótami, jipi nawésasi.
Echalí echi Pablo wiliska, binói sikala jiti niráa ra'ámaga jeaneli: 'Yemi Isaeli pagótami galá kipusi mapurigá nijé 'yemi nimí anema, si'néami 'yemi máputamo galá majá Riosi ayénachó:
Chabé ki'yá mapalí echi jaré ki'yá piréami tamujé pagótamawala abijí si'wina niráa piréali echo'ná Ejíptochi anilíwachi kawírali, echalí echi Walubela Riosi, tamujé Isaeli pagótami Riósawala, chapili aboni mapurigá wikabé muwema, ayénachó mapurigá aboni Riosi níwala pagótami níima. A'lí pe wakinánokuá Riosi wabé omériga ologá ku machí a'wali aboni echo'ná kawírali jonsa.
A'lí mapalí aboni 'yénali echo'ná waná kawichí nawosa makói bamíbali niráa echi Walubela Riosi arigá anáchali mapurigá aboni wabé si'winárigá olali.
A'lí Riosi suwaba suwábali kicháona rojuáami wikabé pagótami echo'ná Kanánachi anilíwachi kawírali piréami mapurigá Binói echirigá omérama 'ayá aboni kawíwala echi jaré chabé ki'yá piréami tamujé pagótamawala.
Wakinánokuá Riosi ayénachó galá nuleli aboni naó kiento miná malisa makói bamíbali niráa, mapalí Binói júuli aboni yuwa jaré o'wéala nuláami. A'lí aboni nuleli echi Isaeli pagótami mapuyénasí nawali echi walula Riosi jiti nawésami, Samueli riwéami.
Echalí echi jaré tamujé pagótamawala tali bilé walula silíami mapurigá aboni echi jiti nulérami níima. A'lí Riosi 'yali echi Saulo, echi Siso riwéami rijói ranala, mapurigá echi aboni silínawala níima nawosa makói bamíbali yénasí. Échiko bilé níili echi jaré Benjamini pagótamawala.
Echalí pe wakinánokuá Riosi miná 'yeli echi Saulo mapurigá aboni silínawala. A'lí Riosi wilali echi Rabiri mapurigá aboni silínawala niráa; ayénachó Riosi echijiti jeanili: Mani riwali echi Rabiri, echi Isaí ranala. Échiko bilé rijói ju mapu suwaba galá olama mapurigá Nijeni nakí.
A'lí echi Jesusi bilé níili echi binói Rabiri kúchala kúchuwala, ayénachó Riosi wilali echi Jesusi mapurigá Binói ku wikáwama echi jaré Isaeli pagótami, mapurigá Riosi Binói bichíwaga aneli chabé ki'yá.
Chopi chabénala mapalí Jesusi ke cho chótali binériya echi pagótami, echalí echi Juani bachá niráa nawésali si'néami echi jaré Isaeli pagótami. Echalí echi Juani aneli mapurigá aboni ba'wí jiti pagótami níima, ayénachó mapurigá aboni galá ologá, ku ro'wima Riosi yuwa.
A'lí mapalí echi Juani ma ne mulubé sebárali binói tétala, echalí jeanili: 'Yémitamo mayé mapu nijeni ju echi Cristo, chopi ketásini ju. Binói pe waminánomí nolínama. Binói waminabi galabé oláami ju ketasi mapurigá nijé. Nijeni ketasi galá ju echi Cristo akalá akarápiya.
'Yemi ritémawala máputamo Abrami pagótamawala ju, 'yemi máputamo galá bichíiga majá Riosi, 'yémitamo ma nawésarami ju je'ná galabé nawésawala, máputamo ku wikáwarami níibo átamo galá bichíisagá.
Mapujiti echi jaré pagótami echo'ná Jerusalémachi piréami ketasi machili chigá níili echi Jesusi. A'lí aboni o'wéalawala ketasi cho machili. Nibilé cho machili aboni mapurigá osirúami ju echo'ná Riosi Ra'íchala oselíwalachi mapurigá osali echi jaré Riosi jiti nawésami, mapurigá o'weli ra'íchaga 'nékowami ju echo'ná aboni ri'obáwalachi sinibí isábawachi rawé. Echijiti aboni arigá olali mapurigá chabé ki'yá bachá niráa osirúami níili mapurigá echirigá ikimea riwéali. A'lí aboni echirigá olali mapalí aboni aneli mapu echi Walubela Jesusi waminá mi'lirúami níima echo'ná kúrsichi.
Ayénachó tarapé biyiri riwisáa mapurigá echi Walubela Jesusi echijiti waminá mi'lirúami níima riwéali, echalí aboni arigá tánali echi Pilato mapurigá Jesusi waminá mi'lirúami níima.
A'lí mapalí aboni echo'ná kúrsichi michóniga mi'yali echi Jesusi, echalí aboni echirigá sunili suwaba olayá Binói mapurigá bachá niráa Binói jiti rugá osirúami níili echo'ná Riosi Ra'íchala oselíwalachi mapurigá ikimea riwéali. Echalí echo'ná ripá kúrsichi jonsa ku wichí paka, a'lí echo'ná biléana risochí chu'wirólati.
Chopi Riosi ku owíntali echi Jesusi, mapalí Binói ma mukúami níili.
A'lí echalí jonsa, wikabé rawé yénasí echi Jesusi wisabé ku riwirúami níili echi jaré jiti mapu chabénala niráa Binói yuwa simíbali echo'ná Jerusalémachi, mapalí aboni echo'ná Galiléachi jonsa simíbali. A'lí echi jaré aboni ju mapu jipi rawé echi Jesusi jiti galá nawésaga ruyée echi auché jaré pagótami.
Ayénachó tamujé ma 'yemi mi ruyée je'ná galabé ra'íchali, mapurigá echi jaré ki'yá piréami tamujé pagótamawala ne bichíwaga anélati mapurigá ikimea riwéali.
Jipi rawé Riosi ma echirigá sébali olali tamujé jiti máputa aboni kúchala kúchuwala ju, mapujiti Riosi ma ku owíntali echi Jesusi mapurigá ayénachó bachá niráa osirúami níili echo'ná Riosi Ra'íchala oselíwalachi, echo'ná okoná Sálmochi anilíwachi, mapo'ná je'ná jerigá aní: Mujé ju Keni Raná. Jipi Nijé nimí wilali mapurigá si'néami pagótami machimea mapu Mujé bilepi ju Nijé Ranala.
Chabénala niráa Riosi ne bichíwaga aneli mapu ku owíntama riwéali echi Jesusi, mapalí Binói ma mukúami níisa, mapurigá Binói sapala ketasi bikamea. Echalí Riosi Binói je'ná jerigá anili mapurigá osirúami ju echo'ná Riosi Ra'íchala oselíwalachi: Nijé 'yemi nimí wabé ku'wírama mapurigá Nijeni bichíwaga aneli mapurigani ku'wírama riwéali echi Rabiri.
Echijiti ayénachó echi Rabiri jeaní: Mujemi ketasi ariwema mapurigá echi Galabé Mujé Ranala sapala waminá bikamea. Echirigá osirúami ju echo'ná auché biléana Riosi Ra'íchala oselíwalachi, Sálmoni anilíwachi.
Chabé ki'yá mapalí echi Rabiri bitéali jena'í wichimóbachi binói ne bichíwali ku'wírali echi auché jaré pagótami jena'í wichimóbachi piréami mapurigá Riosi nuleli olánala. Echalí binói ayénachó chu'wirótami níili echo'ná mapo'ná echi auché jaré binói pagótamawala chu'wirótami níili. A'lí binói sapala waminá bikali.
Chopi echi Walubela Jesusi sapala ketasi bikali, mapujiti Riosi ku owíntali Binói.
Galá machisí 'yemi pagótami mapurigá tamujé 'yemi mi ruyée, mapu Riosi chopi ku wikawa mapurigá 'yemi chati olali mapujiti je'ná Jesusi mukuli 'yemi chati olalila jiti.
Ayénachó ne si'néami echi jaré mapu ikí echi Jesusi jiti bichíiko ne galá ku wikáwarami ju ne suwaba aboni chati olalila jiti. Chopi aboni ketasi chirigá ku wikáwarami níili mapujiti aboni galá nijéwaga olali mapurigá echi Moisesi osogá nulali.
Echijiti ne galá bichíisi 'yemi, mapurigá ketasi echirigá ikimea 'yemi yuwa mapurigá echi jaré o'wéala Riosi jiti nawésami anili mapalí je'ná jerigá osali:
Galá 'nesi 'yemi máputamo wabé tiníchiami ju. We cha nílaga, galá majaga suwisí;mapujiti Nijé, mápuni Walubela Riosi ju, ne wabé simírami si'winárigá olama echalí mapalí 'yémitamo piré jena'í wichimóbachi.Echijiti 'yemi ketasi bichíwali mayébotamo mapurigá Nijeni echirigá wabé omériga olama, mapalí auché jaré arigá 'yemi mi ruyée.
A'lí mapalí echi Pablo ku simili echo'ná echi jaré Juríosi pagótami ri'obáwalachi jonsa, echi auché jaré binói apanérawala ayénachó, echalí echi auché jaré isena pagótami mapu ketasi Juríosi pagótami níili, arigá we tánali mapurigá wakinánala isábawachi rawé aboni ayénachó galá nawésarami níima mapurigá echi Pablo nawésali Riosi Ra'íchala.
A'lí wakinana bilé tarali, echalí isábawachi rawé, ne noguí si'néami napawili echo'ná walúlachi piréami, Riosi Ra'íchala kipúbiya.
Chopi mapalí echi jaré Juríosi pagótami riwali mapu echiyena ne wikabé pagótami napawili echi Pablo nawésawala kipúbiya, echalí aboni ne wabé na'áwali. A'lí aboni chótali echi Pablo nawésawala sayera; ayénachó aboni ne wabé sitíi aneli echi Pablo.
Echalí echi Pablo, echi Benabé tarapé majaga jeaneli: Arigá 'wérali níili máputa bachá niráa 'yemi mi nawésabo Riosi Ra'íchala, 'yemi máputamo Juríosi pagótami ju. Chópitamo ma ketasi nakili bichíinala, ayénachótamo ketasi mayeli mapu galá níima máputamo sinibí niráa pirélabo Riosi yuwa. Echijiti jípita galá nawésabo echi auché jaré isena pagótami mapu ketasi Juríosi ju.
Mapujiti echi Walubela Riosi echirigá tamujé tamí nuleli mapurigá je'ná jerigá osirúami ju echo'ná Riosi Ra'íchala oselíwalachi mapurigá Riosi je'ná jerigá anili:Nijé nimí wilali mapurigá rajéami niráa, mapurigami galá rajéelama ne si'néami echi auché jaré isena pagótami jena'í wichimóbachi piréami.Ayénachó mapurigami nawésaga ruyema ne buchuwíami jena'í wichimóbachi piréami mapurigá aboni ku wikáwarami níima a galá bichíisagá Nijé Ra'íchala.
A'lí echi jaré isena pagótami je'ná jerigá namsa, ne wabé kaníili. Echalí aboni chótali jeanísiya mapu echi Walubela Jesucristo Ra'íchala ne wabé galabé níili; ayénachó si'néami aboni galá bichíili mapu ikí Riosi bachá niráa machili mapu aboni galá bichíima riwéali, mapurigá aboni sinibí niráa pirélama.
Echirigá galá nawisárami níili echi Walubela Jesucristo Ra'íchala ne suníami echo'ná kawírali.
Chopi echi jaré Juríosi na'áwataga bayeli jaré o'wéala amachíami muguí, echi jaré o'wéala igúsuwami echo'ná walúlachi nuláami ayénachó, mapurigá ne si'néami aboni sayéraga, kichiga a'najátama echi Pablo, echi Benabé, mapurigá aboni ku machí a'wátami níima echo'ná kawírali jonsa.
A'lí echi Pablo, echi Benabé suwaba bi'wali echo'ná walúlachi nirúami napisó echo'ná aboni ronólachi chukúbami. Echirigá ologá aboni galá 'nérali mapurigá echo'ná piréami ketasi galabé oláami níili mapujiti aboni ketasi bichíili echi Pablo, echi Benabé nawésawala. A'lí echi Pablo, echi Benabé auché biléana simíbali, echo'ná Ikóniachi anilíwachi walúlachi.
Chopi echi jaré galá bichíiyami ne wabé kaníili, ayénachó aboni galá nulérami níili echi Wabé Galabé Riosi Iwigala jiti.
Echi Pablo, echi Benabé we 'yena echo'ná IkóniachiEcho'ná Ikóniachi anilíwachi walúlachi echi Pablo, echi Benabé napawika mo'wili echo'ná pachá echi jaré Juríosi pagótami ri'obáwalachi. A'lí aboni wabé galabé niráa nawésali Riosi Ra'íchala mapuyénasí wikabé echi jaré Juríosi pagótami ne galá bichíili, ne wikabé echi auché jaré isena pagótami ayénachó mapu ketasi Juríosi níili.
Chopi echi auché jaré ke bichíiyami Juríosi pagótami ne wabé na'áwatali echi auché jaré isena pagótami, mapuyénasí aboni chopi 'nátali mapu echi jaré bichíiyami ritémtami wabé chati oláami níili.
A'lí ne suwaba je'ná jerigá ikíachi, echi Pablo, echi Benabé arigá echo'ná tibili pe wi'libé rawé niráa. Echalí aboni tarapé majaga nawésali Riosi Ra'íchala mapujiti aboni galá bichíili echi Walubela Jesucristo niráa. A'lí echi Walubela ayénachó 'yali mapurigá aboni wisabé wabé omériga olama mapurigá ke wesi auché jaré pagótami omero olayá. A'lí aboni echirigá 'yárami níili mapurigá echi auché jaré pagótami galá machimea mapu aboni ne bichíwali nawésali mapalí aboni anili mapu Riosi ne wabé galéami ju.
A'lí echo'ná walúlachi piréami pagótami okoná rojuáami níili. Jaré aboni bichíili mapurigá echi jaré Juríosi nawésali, chopi auché jaré bichíili mapurigá echi Pablo, echi Benabé nawésali.
Echalí echi jaré Juríosi pagótami nakaréwaga ra'íchali echi auché jaré isena pagótami yuwa, echi jaré aboni igúsuwala yuwa ayénachó, mapurigá echi Pablo, echi Benabé wabé chibi olárami níima, ayénachó mapurigá aboni basibuka ko'wirúami níima.
Chopi echi Pablo, echi Benabé ma galá ikíisa mapurigá echi jaré pagótami olánali, echalí aboni echo'ná Lístrachi anilíwachi walúlachi júmsali, echo'ná Rérbechi anilíwachi walúlachi ayénachó, echo'ná Likaóniachi anilíwachi kawírali, echo'ná auché jaréana noligá kawírali ayénachó.
Echo'ná aboni ayénachó nawésali echi Galabé Riosi Ra'íchala.
Pablo riteti basibúrami níili echo'ná LístrachiEcho'ná Lístrachi bitéali bilé rijói ke akáanami mapu tarapé omérali simiyá. Échiko chopi echo'ná asali mapujiti ke akáanami níili binói ronólachi chabé chokichí jonsa mapalí binói ranálati. A'lí échiko tarapé siné iyénali.
Je'ná rijói galá kipúu asali mapurigá echi Pablo nawésali. Echalí echi Pablo galá 'nesa, riwali mapurigá echi rijói ne galá bichíiyami níili. Echijiti echi Pablo galá machili mapurigá echi rijói galá bichíili mapu Riosi ku sa'wama riwéali echi binói.
A'lí echi Pablo o'weli ra'íchaga jeaneli: ¡Ne wachí wilíbaga! Echalí echi rijói we yáati pochika, auchecho wachí wilíbaga, galá ku iyénali.
A'lí echo'ná piréami pagótami mayeli mapu wikabé nirúali riosi. Echijiti ma riwisáa mapurigá echi Pablo olali, echalí aboni o'weli ra'íchaga jeanili: ¡Je'ná jaré riosi mapuyiri rijói niráa ma tiguínali jena'í tamujé yuwa! Chopi aboni echirigá ra'íchaga anili echo'ná Likaóniachi piréami ra'íchala niráa.
A'lí echo'ná piréami pagótami jeanili mapu echi Benabé bilé riosi níili, echi mapu aboni aneli Júpite niráa; ayénachó aboni jeanili mapu echi Pablo auché bilé riosi níili echi mapu aboni aneli Merkúrio niráa. A'lí aboni echirigá anili mapujiti echi Pablo we nawésaga ra'íchali. A'lí aboni mayeli mapu echi Merkúrio riwéami riosi wabé ra'íchami níili.
A'lí echo'ná walúlachi mapo'ná echo'ná piréami sinibí simáraga sili mapalí aboni ku sili echo'ná aboni walúlawachi, echo'ná wilili aboni ri'obáwala mapo'ná aboni sinibí amachika o'wikeli aboni riósawala, echi mapu aboni aneli Júpite niráa. Echalí echi walula echo'ná aboni ri'obáwalachi nuláami, echo'ná pali jaré wáasi, wikabé siwáchali ayénachó. A'lí si'néami aboni nakili o'wikénala echi Pablo, echi Benabé, mapurigá jaré aboni riósawala niráa. Echalí aboni nakili ko'wináliya echi jaré wáasi, echi Pablo, echi Benabé 'yábiya, mapujiti aboni mayeli mapu echi Pablo, echi Benabé jaré aboni riósawala níili.
Echi Benabé, echi Pablo, echi Walubela Riosi jiti julárami níili. A'lí mapalí aboni galá machili mapurigá echi pagótami olánali, echalí aboni we chi'wánali aboni napáchala mapurigá ne wabé o'mónami niráa. Echi Pablo, echi Benabé ketasi nakili mapurigá aboni o'wikérami níima echi pagótami jiti, mapurigá Riosi niráa. Echijiti echo'ná nasípomí ujúmaga echi wikabé pagótamichi aboni o'weli ra'íchaga jeaneli:
Pagótami, ¿churékulátamo echirigá olá? Tamujeta ayénachó pagótami ju, mapuyiri 'yemi aboni. Tamujeta chopi nawésibiya sili máputamo ariwebo je'ná jaré namuti mapu ketasi 'yemi mi ku'wira; ayénachóta 'yemi mi ruyée máputamo bichíibo echi sinibí bitéami Riosi, echi mapu niwáli echo'ná ripá riwigachi, jena'í wichimóbachi ayénachó, echo'ná walubé ba'wí ayénachó, ne suwaba namuti echo'ná nirúami ayénachó.
Chabé ki'yá Riosi ariweli mapurigá si'néami jena'í wichimóbachi piréami pagótami olama mapurigá aboni nakili.
Chopi Riosi arigá 'nérali echi pagótami mapu Binói, echi Walubela Riosi níili, mapujiti Riosi sinibí galabé olali echi pagótami. Riosi sinibí nijá echi ukuí, ayénachó nijá mapurigá echi pagótami 'wima karúmati namuti. Echirigá Riosi sébali tamujé tamí 'ya máputa kopoa, ayénachó máputa echijiti galá kanílabo.
Chopi echi Pablo, echi Benabé echirigá nawésaga, perikó ariwérali mapurigá echi pagótami ketasi ko'wimea echi jaré namuti, mapurigá aboni echirigá o'wikema echi Pablo, echi Benabé mapurigá jaré riosi niráa.
Echalí echo'ná Lístrachi sili jaré Juríosi pagótami, echo'ná Antiokíachi jonsa simíbami, echo'ná Ikóniachi jonsa simíbami ayénachó. A'lí echi jaré Juríosi ne wabé na'áwatali echo'ná Lístrachi piréami pagótami, echi Pablo sayériga. Echalí aboni mi'linálaga basibuli echi Pablo. A'lí mayega mapu echi Pablo ma mi'lirúami níilo, aboni machí banírali echi Pablo echo'ná aboni walúlawachi jonsa.
Chopi mapalí echi auché jaré napawika bichíiyami noligá jábali mapo'ná echi Pablo bu'wili, echalí ke sayiná echi Pablo ku wilísali. A'lí binói auchecho ku simili echo'ná walúlachi. A'lí ba'alínala rawé binói ku simili echo'ná Rérbechi anilíwachi walúlachi, echi Benabé yuwa.
A'lí echo'ná ibílana aboni waminabi wabé nílaga bichíirali echi jaré mapu ma galá bichíili; ayénachó aboni aneli mapurigá sinibí waminabi galá bichíima. A'lí aneli mapu arigá 'wérali ju máputa wabé risúu olárami níibo echi jaré ke bichíiyami jiti mapalita sébali olá mapurigá Riosi tamujé tamí nulé.
A'lí echo'ná ibílana napawika bichíiyamichi echi Pablo, echi Benabé galá chapigá jáwali jaré rijói mapurigá o'wéala ochérami niráa. A'lí wi'libé niráa ketasi kosá, echalí aboni tánali mapurigá echi Walubela Riosi galá tibútama echi jaré mapu ikí galá bichíili Riosi.
Echi Pablo, echi Benabé auchecho ku sili echo'ná Antiokíachi echo'ná Síriachi anilíwachi kawíraliPe wakinánokuá aboni simárali echo'ná Pisíriachi anilíwachi kawírali. A'lí aboni sili echo'ná Pampíliachi anilíwachi kawírali.
A'lí echo'ná Pampíliachi anilíwachi kawírali aboni galá nawésali Riosi Ra'íchala echo'ná walúlachi Pérgechi anilíwachi. A'lí aboni ku simíbali echo'ná walú ba'wírali suwé Atáliachi anilíwachi.
A'lí echo'ná jonsa pachá biléana bárkochi muchiga, echo'ná walú ba'wírali moba simáraga, aboni ku sili echo'ná bo'ónala Antiokíachi anilíwachi. Echo'ná níili mapo'ná jonsa aboni chabénala simíbali, mapalí jonsa aboni chótali nawésabiya simiba. Chabénala mapalí aboni echirigá simíbali, echi auché jaré ritémtami echo'ná piréami bachá niráa tánali mapurigá Riosi sinibí wabé galigá ku'wírama mapuyénasí aboni echirigá nawesa 'yénama. Chopi aboni ma ku sili mapujiti ma sébali nawésali Riosi Ra'íchala echo'ná buchuwíana mapo'ná aboni 'yénali.
A'lí mapalí aboni ma ku sili echo'ná Antiokíachi, echalí aboni napabuli echi auché jaré napawika bichíiyami ritémtami. A'lí ne galá ku ruyeli ne suwaba namuti mapu ikí Riosi olali aboni yuwa; ayénachó ruyeli mapurigá echi Walubela Riosi galá bichíirali echi auché jaré isena pagótami mapu ketasi Juríosi pagótami níili mapurigá aboni ayénachó galá bichíima Riosi Ra'íchala.
A'lí echi Pablo, echi Benabé echo'ná tibili wi'libé rawé echi auché jaré bichíiyami yuwa.
Echi jaré napawika bichíiyami napawili echo'ná JerusalémachiEchalí rawé echo'ná Antiokíachi sili jaré Juríosi rijói echo'ná Juréachi anilíwachi kawírali jonsa simíbami. A'lí abóniko chótali binérasiya echi jaré ritémtami bichíiyami jeanigá mapu arigá 'wérali níili mapurigá aboni noligá sikirétami níima, achigórigá mapurigá echi Moisesi nuleli ki'yá echi jaré Juríosi pagótami; ayénachó binérali mapu a ketasi echirigá noligá sikirétami níisa, echalí aboni ketasi chirigá ku wikáwarami níima riwéali.
Echalí echi Pablo, echi Benabé waminá sayéraga ra'íchali echi auché jaré rijói yuwa mapujiti aboni ketasi nakili mapurigá echi auché jaré echirigá binérama echi pagótami. A'lí echi Pablo, echi Benabé jawálati, auché jaré yuwa mapurigá si'néami aboni echo'ná Jerusalémachi ra'ichábiya simama echi auché jaré o'wéala yuwa mapu Riosi nawesánala júuli. Ayénachó aboni ra'icháma riwéali echi jaré o'wéala ochérami yuwa, si'néami mapu ikí echo'ná Jerusalémachi piréami napawika bichíiyami o'wéalawala níili.
Echalí echi jaré napawika bichíiyami echo'ná Antiokíachi piréami ripórali echi Pablo, echi Benabé, echi auché jaré ritémtami mapu aboni yuwa jawálati ayénachó. A'lí si'néami aboni echo'ná Jinísiachi anilíwachi kawírali simárali, echo'ná Samáriachi anilíwachi kawírali ayénachó. A'lí echo'ná buchuwímana mapo'ná aboni 'yénali, aboni nawésaga ruyeli echi pagótami mapurigá echi auché jaré isena pagótami ma suwaba ariweli mapurigá aboni chabénala ologá piréali, mapurigá aboni sinibí waminabi galá bichíima Riosi. A'lí ne si'néami echi jaré galá bichíiyami ritémtami ne wabé kaníili mapalí aboni je'ná jerigá námali.
A'lí mapalí echi Pablo echi Benabé ma sili echo'ná Jerusalémachi, echalí echo'ná piréami napawika bichíiyami ne galá nareli aboni, echi jaré o'wéala mapu Riosi júuli nawisánala ayénachó, echi jaré o'wéala ochérami ayénachó. A'lí echi Pablo, echi Benabé ne galá nawésaga ruyeli suwaba mapurigá Riosi galá olali aboni yuwa.
Chopi jaré Bariseo anilíwami binériami ma galá bichíiyami níili Jesucristo niráa. Je'ná jaré jaska jeanili: Arigá 'wérali ju mapu echi jaré isena pagótami ayénachó noligá sikirétami níima, si'néami mapu ikí bichíili Jesucristo niráa, ayénachó 'wérali ju máputa nulebo aboni ne suwaba galá nijéwaga olánala mapurigá echi walula Moisesi osogá nulali.
Echalí echi jaré mapu Riosi júuli nawisánala ma napawili echi auché jaré o'wéala ochérami bichíiyami yuwa, mapurigá si'néami a'nagupi ra'íchaga galá katewama chuyiri 'nalí olárami níima.
A'lí mapalí aboni ma a'nagupi niráa pe wi'libé ra'íchali, echalí echi Pegro wiliska jeaneli: Keni ritémawa, 'yémitamo ma galá machí mapurigá chabénala Riosi tamí wilali, mápuni bilé níili 'yemi napawika bichíiyami yuwa, mapurigá nijeni bachá niráa galá nawesáma echi jaré isena pagótami mapurigá aboni galá bichíima echi Galabé Riosi Ra'íchala.
Echi Walubela Riosi ne galá machí mapurigá echi jaré pagótami 'nata echo'ná pachana aboni sulálachi niráa. A'lí Riosi Binói ma galá 'nérali mapurigá Binói galá nirali echi jaré isena pagótami, si'néami mapu ikí galá bichíili, mapujiti Riosi ma 'yali aboni echi Wabé Galabé Riosi Iwigala achigórigá mapurigá Binói ayénachó tamujé tamí 'yali chabénala mapalita galá bichíili.
Echalí Riosi achigórigá olali aboni yuwa mapurigá Binói olali tamujé tamí yuwa mapujiti Riosi Binói ayénachó galá bi'wali aboni sulálachi mapalí aboni galá bichíili.
Jipi biché, ¿churékulátamo ke bichíili mapurigá Riosi Binói olali echi auché jaré isena pagótami yuwa, si'néami mapu ikí galá bichíili? 'Yémitamo chopi we nakí mapurigá echi jaré isena pagótami galá nijéwaga olama wikabé namuti mapurigá tamujé pagótamawala nulérami níili. A'lí echi jaré ki'yánala piréami tamujé pagótamawala ketasi omérali echirigá nijéwaga olayá; ayénachó tamujé aboni ketasi omérali echirigá nijéwaga olayá.
Si'winárigá tamujeta mayé máputa tarapé yiri natétaga ma ku wikáwarami ju, chopi mapujítita ma galá bichíili echi Walubela Jesucristo niráa, ayénachóta mayé mapu aboni ayénachó ku wikáwarami ju mapujiti aboni echirigá bichíili.
Echalí ne si'néami aboni ne galá kilí kipuga muchili. A'lí echi Pablo, echi Benabé nawésaga ruyeli mapurigá aboni wikabé namuti wabé omériga olali echo'ná echi jaré isena pagótami pirélachi, mapurigá ke wesi auché jaré pagótami omero olayá; ayénachó aneli mapu Riosi echirigá 'yali mapurigá aboni omérama echirigá oloyá.
A'lí mapalí si'néami echi auché jaré ma sunili ra'icha, echalí echi Jakobo jeaneli: Keni ritémawa, galá tamí kipusi.
Echi Simoni Pegro ma 'yemi mi nawésaga ruyeli mapurigá Riosi bachá nawíili echi jaré isena pagótami yuwa; ayénachó mapurigá Riosi chapili jaré aboni mapurigá binói níwala niráa.
Echirigá achigórigá osali echi jaré mapu Riosi jiti nawésami níili. Aboni je'ná jerigá osali:
Riosi jeaní: Waminánomí Nijeni ku nawama mapurigani ku'wírama echi jaré Rabiri kúchala kúchuwala.Jipi ke wesi aboni waminá nulá mapurigá walubela silíami niráa; chopi Nijeni wilama Bilé echi jaré Rabiri kúchala kúchuwala mapurigá ne Walubela niráa.
Echirigani olama mapurigá ne si'néami echi auché jaré isena pagótami ayénachó nakimea tamí bichíinala mapurigá ne Walubela niráa,ayénachó mapurigá ne suníami piréami pagótami mapu ikí tamí bichíima riwéali, ma galá tamí bichíima.
Echi Walubela Riosi echirigá aní. Ki'yá chokichí jonsa Binói galá machírali echi jaré pagótami suwaba je'ná jeyiri.
Echalí echi Jakobo waminabi jeaneli: Echijiti nijeni aní máputa ketasi kumebo echi jaré isena pagótami, si'néami mapu ikí ma ariwesa mapurigá aboni chabénala niráa bichíiga piréali, ma galá bichíili echi Walubela Riosi.
Jipi chópita osebo mapurigá aboni ketasi ko'mea echi sapá mapu bachá niráa wijáwaga uchárami níili echo'ná mulubé echi jaré amachíkalawami namuti yuwa, mapurigá echi jaré ke bichíiyami pagótami sinibí o'wikeka olá; ayénachó osebo mapurigá ke wesi rijói kochimea bilé mukí yuwa mapu ketasi binói upila ju, ayénachó mapu ke wesi mukí kochimea bilé rijói yuwa mapu ketasi binói kunala ju, ayénachó osebo mapurigá aboni ketasi ko'mea bilé namuti sapala mapu kusébanaga mi'lirúami níili, ayénachó mapurigá aboni ketasi ko'mea echi jaré namuti lalá.
Mapujiti echo'ná suníami o'wéalachi, echo'ná echi jaré Juríosi pagótami ri'obáwalachi, sinibí isábawachi rawé aboni galá 'néniga nawesa mapurigá echi walula Moisesi chabé ki'yá osogá nulali mapurigá aboni olama.
Echalí echi jaré o'wéala mapu Riosi júuli nawisánala, ayénachó echi jaré o'wéala ochérami, ayénachó ne si'néami echi jaré napawika bichíiyami echo'ná Jerusalémachi piréami ma chapili jaré aboni mapurigá echi Pablo, echi Benabé yuwa simama echo'ná Antiokíachi. Echirigá julárami níili echi Júrasi mapu ayénachó Barsabasi riwéami níili, echi Sila ayénachó, echi okuá mapu bachá o'wéala níili echi auché jaré ritémtami yuwa.
Tamujé ma galá machili mapu jaré rijói jena'í tamujechi jonsa simíbami ma 'yemi mi ra'íchaga kumeli, ayénachó aboni 'yemi mi ke newalábanali mapujiti aboni 'yemi mi aneli mapu arigá 'wérali ju máputamo noligá sikirétami níibo, ayénachó máputamo suwaba galá nijéwaga olabo mapurigá nulalíwami ju, mapurigá echi walula Moisesi osogá nulali, chopi tamujeta ketasi echirigá anénala júuli.
Echijiti ma galá 'nátaga, a'nagupi ra'íchaga, galata nirali máputa jawabo okuá rijói tamujé yuwa 'yénami, mapurigá aboni ayénachó simama echo'ná 'yemi mi 'nébiya, tamujé ritémawala, echi Benabé, echi Pablo yuwa, mapu tamujeta wabé galé.
A'lí echi Benabé, echi Pablo, ma wisabé 'yénali Jesucristo Ra'íchala nawésiya, mapalí aboni echijiti ne noguí ko'wirúami níima riwéali.
Echirigata ma echo'ná 'yemi yuwa julabo echi Júrasi, echi Sila ayénachó. Aboni 'yemi mi galá ra'íchaga ruyema suwaba je'ná jeyiri.
A'lí echi Wabé Galabé Riosi Iwigala tamujé tamí galá 'natárali mapalí tamujeta galá nirali máputa ketasi 'yemi mi waminabi wikabé namuti nulebo, chopi máputa 'yemi mi nulebo je'ná namuti mapu arigá 'wérali ju máputamo galá nijéwaga olabo:
Ketasi kopoa echi sapá mapu bachá niráa wijáwaga uchárami níili echo'ná mulubé echi jaré amachíkalawami namuti yuwa, mapurigá echi jaré ke bichíiyami pagótami sinibí o'wikeka olá. Nibilé cho kopoa echi jaré namuti lalá. Nibilé cho kopoa echi jaré namuti mapu kusébanaga ko'wirúami níili. Ke wesi rijói si'nú mukí yuwa kochimea mapu ketasi binói upila ju. Nibilé wesi mukí si'nú rijói yuwa kochimea mapu ketasi binói kunala ju. A'lí átamo je'ná jerigá galá nijéwaga olásagá, echalítamo galá oláami níibo. ¡Ne galabé ologá pirélasi!
A'lí mapalí aboni ma echirigá julárami níili, echalí aboni ku simíbali echo'ná Antiokíachi. A'lí ma sisáa, aboni si'néami napabuli echi jaré napawika bichíiyami echo'ná Antiokíachi piréami. A'lí we yáati 'yali echi oselí osirúami.
A'lí mapalí echo'ná Antiokíachi piréami ritémtami galá 'neli mapurigá osirúami níili, echalí aboni echijiti wabé kanílatami níili.
A'lí echi Júrasi, echi Sila ayénachó we galá nawésami níili Riosi Ra'íchala. Echijiti aboni wabé galá kaníilataga, waminabi bichíirali echi jaré ritémtami mapalí aboni nawésali Riosi Ra'íchala.
A'lí echi Júrasi, echi Sila pe wi'libé rawé tibili echo'ná Antiokíachi, chopi echo'ná piréami ritémtami ma ku ripórali aboni, mapalí aboni anili mapu ma ku simama riwéali echo'ná Jerusalémachi, echi jaré ritémtami yuwa mapu chabénala júuli aboni nawesánala.
Chopi echi Sila waminá 'nátaga, arigá nakili mapu binói echo'ná aripima.
A'lí echi Pablo, echi Benabé ayénachó echo'ná Antiokíachi tibili. Echalí aboni waminabi galabé nawésaga binérali echi Walubela Jesucristo nawésawala. A'lí auché jaré wikabé echo'ná Antiokíachi piréami ritémtami ayénachó echirigá nawésaga binérali.
Pablo auchecho siné osáala 'yénali Riosi Ra'íchala nawésiyaPe wakinánokuá echi Pablo aneli echi Benabé jeanigá: Ma auchecho simabo 'nébiya acha galá ju echi jaré ritémtami echo'ná suníami o'wéalachi piréami mapo'ná tamujeta chabénala nawésiya 'yénali echi Walubela Jesucristo Ra'íchala.
Echalí echi Benabé nakili echi Juani tonáliya aboni yuwa, echi mapu ayénachó Marko riwéami níili.
Chopi echi Pablo ketasi galá nirali mapurigá echi Marko así torúami níima aboni yuwa, mapujiti chabénala echi Marko ma ariwesa aboni, echalí ku ro'wili echo'ná Pampíliachi anilíwachi kawírali jonsa. Echalí binói ketasi waminabi simili aboni yuwa mapalí aboni 'yénali Riosi nóchala olayá.
A'lí echi Pablo, echi Benabé a'nagupi we ra'íchali, chopi arigá ketasi galá a'lárali. Echalí aboni a'nagú rojuali. A'lí echi Benabé arigá toli echi Marko. Echalí aboni echo'ná walubé ba'wírali moba simáraga, echo'ná biléana bárkochi muchiga echo'ná Chíprechi simíbali.
Chopi echi Pablo chapili echi Sila mapurigá binói yuwa simea. A'lí mapalí echi auché jaré napawika bichíiyami ma Riosi yuwa ra'íchaga, tánali mapurigá Riosi wabé galigá ku'wírama okuánika, echalí echi Pablo, echi Sila ma ku simíbali.
A'lí aboni simárali echo'ná Síriachi anilíwachi kawírali, ayénachó echo'ná Silísiachi anilíwachi kawírali. Echalí aboni waminabi bichíilataga simárali echi jaré napawika bichíiyami kanápuromí piréami mapo'ná aboni simíbali.
Echi Timoteo, echi Pablo, echi Sila yuwa apanéraga similiPe wakinana echi Pablo, echi Sila sili echo'ná Rérbechi anilíwachi walúlachi, echo'ná Lístrachi anilíwachi walúlachi ayénachó. Echo'ná aboni riwali bilé ri'malí, Timoteo riwéami, echi mapu ne galá bichíiyami níili Jesucristo niráa. A'lí echi Timoteo iyela Juríosi pagótami níili, ayénachó galá bichíiyami níili Jesucristo niráa, chopi echi Timoteo onolá si'nú pagótami níili.
Ne si'néami echi jaré ritémtami echo'ná Lístrachi piréami sinibí anili mapu echi Timoteo we galá oláami níili. Echo'ná Ikóniachi piréami ritémtami ayénachó echirigá anili.
Echalí echi Pablo nakili mapu echi Timoteo ayénachó simea binói yuwa; chopi Pablo nuleli mapurigá noligá sikirétami níima. Echirigá nuleli olánala mapurigá echi jaré Juríosi pagótami echo'ná piréami ketasi sayérama echi Timoteo, mapujiti ne si'néami aboni galá machili mapu binói onolá ketasi Juríosi pagótami níili.
A'lí echo'ná ibílana o'wéalachi mapo'ná echi Pablo, echi Sila simárali, echo'ná aboni nawésaga ruyeli echi jaré ritémtami ne suwaba mapurigá echi jaré o'wéala echo'ná Jerusalémachi piréami oseli ruyénala. A'lí echi jaré o'wéala mapu Riosi júuli nawisánala Binói Ra'íchala, aboni níili mapu echirigá oseli ruyénala echi jaré ritémtami, ayénachó níili echi auché jaré o'wéala ochérami mapu echirigá oseli ruyénala.
Echirigá níili mapu suníami piréami napawika bichíiyami waminabi galá bichíili Riosi Ra'íchala, ayénachó sinibí rawé auché jaré galá bichíisali Jesucristo niráa. A'lí sinibí rawé niráa, auché jaré galá bichíiga muwésali echi jaré napawika bichíiyami.
Pablo rimuga niráa riwali bilé rijói echo'ná Maseróniachi bitéamiA'lí echi Wabé Galabé Riosi Iwigala ketasi nakíili mapurigá echi Pablo, echi Sila nawesáma Riosi Ra'íchala echo'ná Ásiachi anilíwachi kawírali. Echijiti aboni simárali echo'ná Príjiachi anilíwachi kawírali, echo'ná Kalásiachi anilíwachi kawírali ayénachó.
A'lí aboni sili echo'ná mapo'ná ne noligá chótali Mísiachi anilíwachi kawírali ayénasí. A'lí echo'ná jonsa aboni auché biléana kawírali Bitíniachi anilíwachi simánali. Chopi echi Wabe Galabé Jesusi Iwigala ketasi risénsia 'yali mapurigá aboni echo'ná simama.
A'lí mulubé mapo'ná yénasí suwiba echo'ná Mísiachi anilíwachi kawírali, echo'ná mulubé simáraga, aboni tiguínali echo'ná biléana walú ba'wírali suwé, Tróachi anilíwachi, mapo'ná wabé sili echi o'weli barko anilíwami, echo'ná walú ba'wírali moba 'yénami.
A'lí mapalí aboni echo'ná muchili, echi Pablo rimuga niráa riwali bilé rijói echo'ná Maseróniachi anilíwachi kawírali bitéami mapu jeanigá taga bacháami wilíbali: Wakiná Maseróniachi simiró. Tamujé tamí ku'wiro.
A'lí mapalí echi Pablo echirigá rimuga riwali, echalí tamujé we yáati kariweli echo'ná Maseróniachi simábiya, mapujítita ne bichíwali mayeli mapu Riosi echirigá tamujé tamí bayeli mapurigata galá ra'íchabo echo'ná piréami pagótami echi Galabé Riosi Ra'íchala.
Echi Pablo, echi Sila echo'ná Jilípochi 'yénaliA'lí echo'ná Tróachi jonsa tamujeta mo'wili echo'ná pachá biléana bárkochi echo'ná walú ba'wírali moba simíami. A'lí echo'ná muchiga tamujeta ne wachínaga simíbali echo'ná biléana kawírali, Samotrásiachi anilíwachi, echo'ná nasipa walú ba'wírali nirúami. A'lí bicheta ba'alínala rawé echo'ná Niápolichi anilíwachi sili.
Pe wakinana siné isábawachi rawé tamujeta echo'ná walúlachi jonsa machímana simíbali echo'ná bakochi yénasí, mapo'ná jaré Juríosi pagótami Riosi yuwa ra'ichábiya napawili. A'lí bicheta echo'ná muchíbaga, nawésali Riosi Ra'íchala echi jaré muguí mapu ikí echo'ná napawili.
A'lí bilé mukí, Líria riwéami, echo'ná asali. Échiko echo'ná auché biléana, Tiatírachi anilíwachi bitéami níili, ayénachó binói ralinewa iyénali we sitákami chomítuami chiní. Je'ná mukí bichíili Riosi mapurigá echi jaré Juríosi pagótami bichíili; chopi mapalí binói galá námali Riosi Ra'íchala mapurigá echi Pablo nawésali, echalí Riosi 'yali mapurigá binói galá bichíima mapurigá echi Pablo nawésali.
Echalí echi Líria ba'wí jiti pagótami níili, ne si'néami binói kúchuwala ayénachó. A'lí binói tamujé tamí jeaneli: Átamo mayésagá mapurigá nijeni galá bichíiyami ju echi Walubela Jesucristo niráa, jipi echo'ná nijé bitélachi tibisi. A'lí binói echirigá we 'wérali anili máputa atibibo.
Siné rawé mapalita simiba sírali echo'ná mapo'ná echi pagótami Riosi yuwa ra'ichábiya napawili, echalí tamujeta natépali bilé tiwé pióntami, echi mapu wabé chati riablo aliwala aliwéami níili. A'lí echi tiwé bachá niráa machírali echi pagótami mapurigá ikimea riwéali waminánomí. Echijiti echi jaré rijói mapu echi tiwé níwami níili wabé meli wenomí, mapujiti auché jaré pagótami galá natétali mapurigá echi tiwé animea mapurigá ikimea riwéali pe waminánomí.
Je'ná tiwé najátali echi Pablo yuwa. Ayénachó tamujé tamí najátali. A'lí o'weli ra'íchaga jeanigá iyénali: Je'ná jaré rijói echi Ripabé Atíami Riosi piónawala ju. Aboni 'yemi mi nawésaga ané mapu churigá 'yémitamo ku wikáwarami níibo.
A'lí echi tiwé wi'libé rawé echirigá olali mapuyénasí echi Pablo wabé kumérami níili. Echalí binói ma ku ro'wiga ra'íchali echi wabé chati riablo aliwala jeanigá: Nijé nimí nulé mápumi we yáati ku machínama echo'ná pachana echi tiwé sulálachi jonsa, mapujiti echi Walubela Jesucristo waminabi wabé simírami jiwérami ju, ketasi mapurigá mujé. Echalí we yáati echi riablo aliwala ma ku machínali echo'ná pachana echi tiwé sulálachi jonsa.
A'lí mapalí echi jaré rijói, echi tiwé níwami, ma galá machili mapu echi tiwé ma ketasi waminabi mema riwéali wenomí, mapujiti binói ma ketasi omérali bachá niráa 'nériya mapurigá waminánomí ikimea riwéali, echalí aboni chapigá banírali echi Pablo, echi Sila echo'ná kumurachi mapo'ná echo'ná nuláami igúsuwami muchili.
A'lí echirigá pásawa bacháami echi jaré komisario yuwa, echalí jeaneli: Je'ná jaré Juríosi rijói wabé tamujé tamí na'áwata máputa jena'í walúlachi piré.
Aboni wabé nawésaga binera mapu tamujeta wabé si'winárigá olabo; chopi ketasi risénsia ju máputa echirigá olabo, mapujítita Romano anilíwami pagótami ju.
Echalí echo'ná piréami pagótami ne wabé simírami na'áwali echi Pablo, echi Sila sayéraga. A'lí echi jaré komisario nulali aboni napáchala 'yesa, kusiti wipisónala.
A'lí ma wisabé wabé wipisosa, echalí echo'ná pachá kumurachi mo'wálati, ayénachó echo'ná kumurachi tibúami wabé nulélati galabé niráa tibúnala.
A'lí mapalí echo'ná kumurachi tibúami je'ná jerigá nulélati, echalí binói echo'ná biléana waná wabé pachánala mo'wali; ayénachó ma mo'ogá aboni ralala echo'ná naóana kusí iwarátachi, echirigá cha'íbanaga muchúwali.
Chopi ne nasipa rokogó echi Pablo, echi Sila Riosi yuwa ra'icha muchili; ayénachó aboni we kaníliga nawajili Riosi nawajíwala. A'lí echi auché jaré echo'ná mo'wárami galá kipua muchili.
Echalí ke sayiná ne wabé jiwéami nokuali kawí, mapuyénasí echo'ná kumurachi ne wabé nokuali ri'lé tigótamichi jonsa, ayénachó echalí we yáati irápatali suwaba echo'ná kumurachi 'yérala, ayénachó echi jiero wiya, echi mapujiti si'néami bulérami níili, suwaba ke sayiná ku botali.
Echalí echo'ná kumurachi tibúami we yáati ku busureli. A'lí mapalí binói riwali mapu ma irápara jali suwaba echo'ná kumurachi yéachi, echalí binói machí paga binói níwala wi'libé ripiyá, a binói mi'lináali, mapujiti binói mayeli mapu echi jaré mapu pachá mo'wárami níili ma waminá júmsali.
Chopi echi Pablo o'weli ra'íchaga jeaneli: ¡Ketasi mi'yá binói niráa! ¡Si'néamita abijí jena'í muchuwi!
Echalí echo'ná kumurachi tibúami ma tasa bilé na'í rajérami, wabé 'maga bakili echo'ná pachá kumurachi. A'lí echo'ná bacháami echi Pablo echi Sila yuwa wabé sayilúmaga chokóbaga wilíbali.
Echalí we sapú ku machí a'waga, jeanigá rukueli: Keni amígowa, ¿chúrigani olama mapurigá nijeni galá ku wikáwarami níima?
Echalí aboni ku nijéwaga jeaneli: Galá bichíi echi Walubela Jesucristo niráa, a'lí bichemi galá ku wikáwarami níima; ayénachó echi auché jaré echo'ná mujé bitélachi piréami ku wikáwarami níima a echirigá galá bichíisagá.
A'lí aboni galá nawésaga ruyeli Riosi Ra'íchala; ayénachó aboni echirigá nawésali ne si'néami echo'ná binói bitélachi muchúami.
A'lí echalí a rokogó niráa, echo'ná kumurachi tibúami galá ku bi'wali aboni ripogálachi mapo'ná aboni wabé wipisótami níili. A'lí echi rijói we yáati ba'wí jiti pagótami níili, si'néami echo'ná binói bitélachi muchúami ayénachó.
Echalí echi rijói bayérali aboni echo'ná pachá binói bitélachi. A'lí ne galá kówali. Echalí echi rijói ma galá kaníili, echi auché jaré echo'ná binói bitélachi piréami ayénachó, mapujiti si'néami ma galá bichíili Riosi.
Ba'alínala bi'yá echi jaré komisario júuli echi jaré kapitani jeanénala echo'ná kumurachi tibúami mapu ku machí a'wama echi Pablo, echi Sila.
Echalí echo'ná kumurachi tibúami jeaneli echi Pablo: Echi jaré komisario tamí nuleli 'yemi mi ku machí a'wánala. Echijiti 'yémitamo ma risénsia ju máputamo we kaníliga ku simabo.
Chopi echi Pablo jeaneli: Tamujé Romano anilíwami pagótami ju, chopi echi jaré o'wéala komisario arigá nulali mapu tamujé waminá wipisótami níibo mapalí aboni ketasi bachá niráa tamujé tamí justicia olasa. A'lí aboni tamujé tamí pachá mo'wali. Jipi aboni tamujé tamí we chiná niráa ku machí a'wánali. Ketásita echirigá ku 'machínabo, chopi ariwebo mapu aboni niráa wakiná nolínama mapurigá aboni tamujé tamí ku machí a'wama.
Echalí echi jaré kapitani echirigá ku ruyeli echi jaré o'wéala komisario. A'lí echi komisario ne wabé majali mapalí aboni machili mapu echi Pablo, echi Sila, Romano pagótami níili.
Echalí echi jaré komisario sili echo'ná kumurachi. A'lí aboni wabé tánali mapurigá echi Pablo, echi Sila ku wikáwama mapujiti aboni pachá mo'wárami níili mapalí echi jaré komisario ketasi bachá niráa justicia olasa. Echalí ma ku machí a'wali echi Pablo, echi Sila. A'lí echi jaré komisario risúu anigá tánali mapurigá echi Pablo, echi Sila, ma ku simama echo'ná walúlachi jonsa.
A'lí echi Pablo, echi Sila ma ku buyasa echo'ná pachá kumurachi jonsa, echalí aboni sili echo'ná echi Líria riwéami mukí bitélachi. A'lí ma galá 'nesa echi auché jaré ritémtami, aboni galá nawésaga ruyeli mapurigá waminabi galá bichíima. A'lí ma ku simíbali.
Echo'ná Tesalónachi piréami ne buchuwí anigá na'áwaliEcho'ná jonsa echi Pablo, echi Sila simárali echo'ná Anpípolichi anilíwachi, echo'ná Apolóniachi anilíwachi ayénachó. A'lí aboni sili echo'ná walúlachi Tesalónachi anilíwachi mapo'ná nirúali bilé ri'obá, echi jaré Juríosi pagótami ri'obáwala.
Echalí echi Pablo galá machírataga ruyeli mapurigá osirúami ju echo'ná Riosi Ra'íchala oselíwalachi mapu arigá 'wérali níili mapurigá echi Walubela Jesucristo wabé risúu olárama nílasa, waminá mi'lirúami níima; ayénachó mapu ma mukúami níisa, Binói auchecho siné ku owínama. A'lí echi Pablo jeaneli: Je'ná Jesusi, echi mapu nijé 'yemi nimí nawésali Binói jiti, je'ná ju echi Walubela Cristo.
Echalí jaré Juríosi pagótami galá bichíili Jesucristo niráa. A'lí aboni galá napawili echi Pablo, echi Sila yuwa, ayénachó bichíili wikabé echi auché jaré isena, Griego anilíwami pagótami, mapu chabé jonsa bichíili Riosi mapurigá echi jaré Juríosi pagótami bichíili. A'lí wikabé muguí mapu peé bachá o'wéalatami níili, ma galá bichíili Jesucristo niráa.
Echijiti echi auché jaré Juríosi pagótami mapu ketasi bichíiyami níili Jesucristo niráa, abóniko ne wabé kichili echi Pablo, echi Sila. Echalí aboni napabuka bayérali jaré chati oláami rijói mapu wepi 'yénami níili. A'lí si'néami aboni ne wabé na'áwatali echo'ná walúlachi piréami pagótami, echi Pablo, echi Sila sayéraga. Echalí echi wikabé pagótami ne wabé na'áwaga, ne buchuwí anigá, chuwé mo'wili echo'ná echi Jasoni riwéami rijói bitélachi. Aboni we ali echi Pablo, echi Sila, mapurigá aboni ku machí a'waga, chibi olama.
Chopi ketasi riwisáa echi Pablo, echi Sila, echo'ná pachá kalírali, echalí aboni chuwé banírali echi Jasoni, auché jaré ritémtami ayénachó. A'lí aboni tólati mapo'ná echi jaré igúsuwami echo'ná nuláami muchili. Echalí si'néami wabé o'weli ra'íchaga jeaneli: ¡Je'ná jaré rijói mapu ma wabé na'áwataga kumeli buchuwíana jena'í wichimóbachi piréami pagótami, ayénachó ma sili jena'ibi!
A'lí aboni waminabi jeanili: Echi Jasoni ma galá nareli aboni, echo'ná binói bitélachi. A'lí ne si'néami je'ná jaré wabé sayéraga olá, echi walubela silíami Sésara riwéami nulalila sayéraga. Aboni chopi nawésaga aní mapu auché bilé nirú walubela silíami, echi mapu Jesusi riwé.
A'lí je'ná jerigá namsa, echo'ná piréami pagótami ne wabé buchuwí anigá na'áwali, echo'ná piréami o'wéala igúsuwami ayénachó.
Chopi echi Jasoni echi auché jaré yuwa bichíwaga aneli echi jaré igúsuwami mapurigá aboni ketasi na'áwatama echi pagótami; ayénachó aboni nijili wenomí jeanigá mapu aboni ketasi ku chapimea echi wenomí, a aboni ne bichíwali na'áwatasagá echi pagótami. Echalí echi jaré igúsuwami perikó ni'yúbanali.
Echi Pablo, echi Sila 'yénali echo'ná Beréachi anilíwachiEchalí we yáati rokogó niráa echi jaré ritémtami júuli echi Pablo, echi Sila echo'ná auché biléana walúlachi, Beréachi anilíwachi. A'lí mapalí echi Pablo, echi Sila ma sili echo'ná Beréachi, echalí aboni simíbali echo'ná echi jaré Juríosi pagótami ri'obáwalachi.
A'lí echo'ná Beréachi piréami Juríosi pagótami waminabi wabé galá ra'íchaga galéami níili, ketasi mapurigá echo'ná Tesalónachi piréami pagótami, mapujiti echo'ná Beréachi piréami ne wabé galá kaníliga kipuli mapurigá echi Pablo, echi Sila nawésali. Ayénachó aboni sinibí rawé 'yasa, galá 'neli mapurigá osirúami ju Riosi Ra'íchala, mapujiti aboni nakili machiboya acha bichíwali níili mapurigá echi Pablo, echi Sila nawésaga aneli.
Echirigá níili mapu wikabé Juríosi pagótami, echo'ná Beréachi piréami, ne galá bichíili Jesucristo niráa. Jaré echi auché jaré isena Griego anilíwami pagótami ayénachó bichíili. A'lí jaré mapu echirigá bichíili peé bachá o'wéalapala níili. Jaré aboni muguí níili, auché jaré rijói níili.
Chopi mapalí echi jaré Juríosi pagótami echo'ná Tesalónachi piréami galá machili mapurigá echi Pablo nawésaga iyénali Riosi Ra'íchala echo'ná Beréachi, echalí aboni echo'ná simasa ne wabé buchuwí anigá na'áwatali echi jaré Beréachi piréami mapu ikí ke cho bichíili Riosi Ra'íchala.
Chopi echi jaré ritémtami we yáati júuli jaré rijói echi Pablo bayéranala echo'ná mikabé walú ba'wírali suwé; chopi echi Sila, echi Timoteo abijí tibili echo'ná Beréachi.
A'lí echi jaré rijói toli echi Pablo echo'ná Aténachi anilíwachi walúlachi. A'lí mapalí aboni ku ro'wili echi Pablo ku kuwana júuli jeanénala echi Sila, echi Timoteo mapurigá aboni ayénachó we yáati simama echo'ná Aténachi mapo'ná Pablo asali.
Pablo echo'ná Aténachi iyenaA'lí mapuyénasí echi Pablo abijí buweli mapurigá echi Sila, echi Timoteo ayénachó sebama echo'ná Aténachi, echalí echi Pablo ne wabé siweli mapujiti riwali mapurigá echo'ná walúlachi piréami pagótami wabé amachíkiami níili wikabé karúmati niwárami.
Echijiti echi Pablo we nawésaga ra'íchali echi jaré Juríosi pagótami yuwa, echo'ná aboni ri'obáwalachi; ayénachó ra'íchali echi auché jaré isena pagótami yuwa, si'néami mapu ikí anili mapu aboni Riosi yuwa ra'íchaga waminabi walubélaga aneli, achigórigá mapurigá echi jaré Juríosi pagótami olali. A'lí echi Pablo sinibí rawé we ra'íchali echi auché jaré yuwa, si'néami mapu ikí sili echo'ná ri'narátachi mapo'ná echo'ná piréami napawili.
Echalí jaré rijói chótali echi Pablo yuwa ra'ichásiya. Jaré aboni binéami níili mapurigá echi jaré Epikúrio anilíwami pagótami binérali. Auché jaré binéami níili mapurigá echi auché jaré Estoiko anilíwami binérali. A'lí jaré aboni jeanili: ¿Churigá tamujé tamí anema je'ná rijói mapu wabé ra'íchaga aní echirigá? Auché jaré jeanili: ¡Je'ná rijói we nawésami ju auché jaré isena riosi jiti rugá! A'lí aboni echirigá anili mapujiti echi Pablo we nawésali Jesucristo jiti rugá, ayénachó mapujiti binói ruyeli mapurigá echi jaré suwíami auchecho ku o'wínama waminánomí rawé.
Echalí Pablo bayéralati echo'ná Areópagochi anilíwachi, mapo'ná echo'ná Aténachi piréami o'wéala sinibí galá rugá nawésali. A'lí jeanélati: Tamujé tamí ruyée mapu churigá aniwáami ju je'ná mapurigami bukulíwami binera echi pagótami.
Mapujiti mujemi tamujé tamí wiká karúmati si'winárigá ané. A'lí bicheta we nakí máputa galá machiboa churigá aniwáami ju suwaba.
A'lí aboni echirigá anili mapujiti echo'ná Aténachi piréami pagótami, ayénachó echi jaré si'wina piréami pagótami mapu echo'ná muchili, ne si'néami chopi nakili námanala jaré bukulíwami namuti. A'lí aboni we nakili a'nagupi ruyénala echi jaré bukulíwami namuti.
Echalí echi Pablo echo'ná Areópagochi nasipa aboni yuwa wilíbaga jeaneli: 'Yemi pagótami jena'í Aténachi piréami nijeni ritiwá mapu 'yémitamo ne wabé amachíkiami ju wikabé karúmati.
Mapujiti mapalí nijeni 'néniga simírali echo'ná wikanáami mapo'ná 'yémitamo wabé amachika olá, echalí nijeni riwali biléana mapo'nátamo we amachike, mapo'ná je'ná jerigá osirúami ju: ¡Jena'ita amachike bilé riosi mapu ketasi machirúami ju! A'lí je'ná bilé Riosi mapu 'yémitamo ketasi machigá, arigátamo galá amachike, je'ná echi Walubela Riosi ju, mapu nijé 'yemi nimí ruyée echi Binói jiti.
Echi Walubela Riosi mapu niwáli jena'í wichimóbachi, echi mapu ayénachó niwáli suwaba namuti mapu jena'í wichimóbachi nirú, échiko ne Walubela ju echo'ná ripá riwigachi, ayénachó ne Walubela ju jena'í wichimóbachi. A'lí echi Walubela Riosi ketasi chopi bité echo'ná jaléana ri'obachi mapu echi pagótami niwáli.
Ayénachó echi Walubela Riosi ketasi newalé nibilé namuti mapu echi pagótami niwá. Echi Binói ju mapu si'néami tamujé tamí 'ya máputa pirélabo jena'í wichimóbachi, ayénachó máputa galá iwipo. Echi Walubela Riosi ju mapu tamujé tamí 'ya suwaba namuti.
Ayénachó echi Walubela Riosi chopi léami niráa niwáli ne si'néami pagótami mapu ikí nirú jena'í wichimóbachi, mapurigá aboni pirélama ne suníami jena'í wichimóbachi. Echi Walubela Riosi ayénachó bachá niráa machigá nulali mapalí ibili niráa pirélama riwéali, ayénachó Binói bachá niráa machigá nulali mapo'ná ibili niráa pirélama riwéali jena'í wichimóbachi.
A'lí echi Walubela Riosi muchúwali echi pagótami jena'í wichimóbachi mapurigá aboni galá aga machimea Binói Riosi. Chopi ne bichíwali Riosi ketasi mikabé atí tamujé yuwa.
Mapujiti Binói Riosi jítita piré jena'í wichimóbachi, ayénachó Binói jítita 'yena. A'lí Riosi jítita olá ne suwaba mapu ikita olá. A'lí jaré 'yemi níwala o'wéala osáami achigórigá anili, mapalí aboni jeanigá osali: Tamujeta Riosi kúchuwala ju.
Ata ne bichíwali Riosi kúchuwala níisagá, echijítita ketasi mayebo mapu echi Walubela Riosi mapurigá bilé namuti amachíkalawami niráa ju. Mapujiti echi jaré amachíkalawami namuti chopi echi wabé natéami oro anilíwami jiti niwárami ju. Auché jaré amachíkalawami namuti echi wabé natéami plata anilíwami jiti niwárami ju. Auché jaré chopi rité jiti niwárami ju. A'lí ibili amachíkalawami namuti chopi niwárami ju mapurigá jaré pagótami 'nátaga nakili.
Echalí ki'yánala rawé Riosi ketasi kastigo 'yali echi pagótami, mapujiti aboni ketasi cho machili Binói Ra'íchala. Chopi jipi rawé Riosi nulé ne si'néami pagótami, ne suníami jena'í wichimóbachi piréami mapurigá aboni si'nú bukulíwami galabé 'natama, ayénachó mapurigá aboni chopi olama mapurigá Binói nakí.
Mapujiti Riosi ma galá tétali bilé rawé mapalí si'néami jena'í wichimóbachi piréami pagótami ibili niráa ne galá justicia olárami níima, mapujiti Riosi ma nuleli bilé Rijói mapu suwaba namuti ne galá machigá, justicia olíima echi pagótami. A'lí Riosi ma ne bichíwaga machírali si'néami pagótami mapurigá Binói ma chapili echi bilepi rijói, mapujiti Riosi Binói ma ku owíntali echi bilé Rijói mapalí échiko ma mukúami níili.
Echalí echi Pablo waminá ariwesa, ku simili echo'ná abónichi jonsa.
Chopi jaré galá bichíili mapurigá echi Pablo nawésali. A'lí bilé rijói, Rionísio riwéami, echirigá bichíili. Échiko bilé níili echi jaré o'wéala yuwa mapu sinibí napawili echo'ná Ariópagochi anilíwachi; ayénachó bilé mukí, Rámari riwéami, galá bichíili; auché jaré pe okuáa ayénachó bichíili.
Pablo iyena echo'ná KoríntochiPe wilibeko, je'ná jerigá ma simírasa, echi Pablo ma ku simili echo'ná Aténachi jonsa. A'lí binói simili echo'ná auché biléana walúlachi Koríntochi anilíwachi.
Echo'ná Koríntochi echi Pablo riwali bilé rijói Juríosi, echi mapu Akila riwéami níili, echi mapu echo'ná auché biléana Póntochi anilíwachi kawírali bitéami níili. Echalí ke 'me wikabé rawé níili mapalí jonsa echi Akila nawali echo'ná Koríntochi, echo'ná Itáliachi anilíwachi kawírali jonsa simisá. A'lí echi binói upila, Priskila riwéami ayénachó binói yuwa nawali. A'lí arigá 'wérali níili mapu aboni ku simama echo'ná Itáliachi jonsa, mapujiti echi walula silíami, Kláurio riwéami, we nulali mapurigá si'néami Juríosi pagótami waminá simama echo'ná Rómachi anilíwachi walúlachi jonsa. A'lí echi Pablo echo'ná aboni pirélachi simili 'nésiya.
A'lí echi Pablo galá machíami níili achigó yiri olayá mapurigá aboni nóchali, mapujiti aboni teka niwáami níili echi jaré o'weli chibérami mapuyiri kalí niwalíwami. Echijiti echi Pablo echo'ná aboni yuwa tibili, mapujiti binói nakili napawika nochama aboni yuwa.
A'lí sinibí isábawachi rawé echi Pablo simili echo'ná echi jaré Juríosi pagótami ri'obáwalachi mapo'ná binói bichíiraga ra'íchali echi jaré Juríosi pagótami yuwa, ayénachó echi auché jaré isena yuwa mapu echo'ná napawili.
A'lí mapalí echi Sila, echi Timoteo ma sili echo'ná Koríntochi, echo'ná Maseróniachi anilíwachi kawírali jonsa simasa, echalí echi Pablo chótali ne galá bichíiga nawésiya Riosi Ra'íchala; ayénachó binói ne galá machíami niráa ruyeli echi jaré Juríosi pagótami, echo'ná Koríntochi piréami, jeanigá mapu echi Jesusi ne bichíwali níili echi Walubela Cristo anilíwami. Mapujiti echi jaré Juríosi ayénachó mayeli mapu Riosi julama riwéali echi Walubela Cristo anilíwami jena'í wichimóbachi.
Chopi echi jaré Juríosi chótali wabé chati anigá sayérasiya mapurigá echi Pablo nawésali. Echalí binói wabé asápali binói napáchala. A'lí echirigá ologá, echi Pablo galá machírali echi jaré Juríosi pagótami mapurigá binói ma ariwema riwéali echi aboni. Ayénachó echi Pablo jeaneli: 'Yemi aboni chópitamo chokila níibo, átamo ketasi siné ku wikáwarami níisagá mapurigátamo chati olali. Nijé ma 'yemi nimí galá nawésali Riosi Ra'íchala, chópitamo ketasi bichíinali. Echijiti nijeni ketasi chokila níima, átamo ketasi siné ku wikáwarami níisagá. A'lí jipi jonsa nijeni chopi nawesáma echi auché jaré isena pagótami, mapu ketasi Juríosi ju.
Echalí echi Pablo ma ku machínali echo'ná echi jaré Juríosi pagótami ri'obáwalachi jonsa. A'lí binói echo'ná bilé rijói kalílachi simili, echi mapu Justo riwéami níili. A'lí echi Justo galá bichíiyami níili Riosi, ayénachó echo'ná binói bitélachi jonsa pe mulubé níili echo'ná echi jaré Juríosi pagótami ri'obáwalachi.
A'lí echi Krispo riwéami rijói ne galá bichíili Jesucristo niráa, binói upila, echi jaré binói kúchuwala ayénachó. A'lí echi Krispo ne bachá walula níili echo'ná echi jaré Juríosi pagótami ri'obáwalachi. A'lí ne wikabé pagótami echo'ná Koríntochi piréami galá námaga mapurigá echi Pablo nawésali, ne galá bichíili; ayénachó aboni ba'wí jiti pagótami níili.
A'lí siné rokogó mapalí echi Pablo kochigá rimuli, echalí binói námali echi Walubela Jesucristo mapalí Binói ra'íchaga niráa jeaneli: ¡Ketasi majá! Arigá waminabi nawesá Nijé Ra'íchala. Ketásirapé majá echirigá nawésiya.
Mapujiti Nijé sinibí nimí yuwa atí. Echijiti ke wesi omérama mi risúu olayá. Nijeni niwa wikabé pagótami jena'í walúlachi piréami mapu galá tamí bichíi.
Echalí echi Pablo echo'ná Koríntochi anilíwachi walúlachi tibili bilé bamíbali waminá nasipa. A'lí binói we galá binériga nawésali echo'ná piréami, echi Galabé Riosi Ra'íchala.
Chopi mapalí echi Kalioni riwéami rijói ne walula silíami níili echo'ná Akáyachi anilíwachi kawírali, echalí rawé echi jaré Juríosi pagótami echo'ná piréami ne wabé na'áwali echi Pablo sayériya. A'lí aboni chapigá banírali echi Pablo echo'ná mapo'ná echo'ná piréami igúsuwami muchili.
Echalí aboni jeaneli echi silíami: Je'ná rijói we bichíiraga nawesa si'néami pagótami, jeanigá mapurigá aboni si'winárigá o'wikema Riosi; chopi a echirigá olásagá, aboni we sayérama echi nulalíwami.
Echalí echi Pablo ma ku nijéwaga ra'icháma riwéali, chopi echi Kalioni we yáa jeaneli echi jaré Juríosi: A jaré karúmati chibi yiri oluwáwami níisagá, a jaré namuti wabé simírami chati oluwáwami mapurigá nakówami niráa níisagá, echalí galá níima mapurigá nijé 'yemi nimí justicia olíimi, 'yemi Juríosi pagótami, achigórigá mapurigá tamujé nulérami ju.
A'lí 'yémitamo chopi wiká karúmati namuti jiti ra'ichánali, ayénachótamo jaré riwá jiti katéwaga ra'ichánali, echi 'yemi nulalila jiti omá. Echijiti 'yemi aboni niráa galá a'lárasi, mapujiti nijeni ketasi nakí justicia olánala je'ná jaré namuti jiti.
Echalí echi walula silíami waminá chakena júuli ne si'néami echi jaré Juríosi pagótami echo'ná justicia oluwáwamichi jonsa.
A'lí ne si'néami echi auché jaré isena Griego anilíwami pagótami waminá chapigá, wisabé chiwali echi Sóstini riwéami rijói, echi mapu ne walula níili echo'ná echi jaré Juríosi pagótami ri'obáwalachi. A'lí aboni echirigá chiwali echi Sóstini echo'ná bacháami echi walula silíami Kalioni riwéami yuwa; chopi echi Kalioni ketasi chokila mayeli suwaba je'ná jeyiri jiti.
Echi Pablo auchecho ku nawali echo'ná Antiokíachi, chopi pe wakinánokuá binói auchecho ku simili echo'ná wikanáami iyénaga, Riosi Ra'íchala nawésiyaEchalí echi Pablo abijí echo'ná Koríntochi aripili wi'libé rawé; chopi pe wakinana, ma ripórasa echi jaré ritémtami, binói echo'ná pachá biléana bárkochi asagá, echo'ná ba'wichí moba simíraga ku simili, echo'ná Síriachi anilíwachi kawírali simiyá. A'lí echi Priskila, echi Akila ayénachó simíbali. Chopi ke cho simiyá, mapalí echi Pablo echo'ná walú ba'wírali suwé, Senkréachi anilíwachi asali, echalí binói nulali suwaba sikínala binói mo'ola. A'lí binói echirigá ologá machírali mapurigá binói ma sunili olayá mapurigá binói bachá niráa ne bichíwaga aneli Riosi mapu binói olama riwéali.
A'lí mapalí aboni sili echo'ná Ejésochi anilíwachi walúlachi, echalí echi Akila, echi Priskila echo'ná tibili. A'lí echi Pablo simili echo'ná echi jaré Juríosi pagótami ri'obáwalachi. A'lí binói galá binéraga nawésali Riosi Ra'íchala echi jaré Juríosi pagótami echo'ná napawíami.
Echalí echi jaré Juríosi we tániga aneli echi Pablo mapurigá binói auché pe wi'libé rawé tibima echo'ná aboni yuwa; chopi binói ketasi nakili.
Echalí echi Pablo ku ripórali aboni. A'lí jeaneli: Arigá 'wérali juni mápuni asimea echo'ná Jerusalémachi pe waminánomí rawé mapalí omowálawachi sébachi níima. Chopi a Riosi nakisáagá, mápuni ku nawama 'yemi mi yuwa, echalí pe waminánomí nijeni ne bichíwali ku nawama 'yemi mi 'némiya. A'lí echi Pablo echo'ná Ejésochi jonsa ku simili, echo'ná pachá biléana bárkochi asagá.
Chopi auchecho ku nawasa echo'ná bo'ónala walú ba'wírali suwé, Sesaréachi anilíwachi, echalí echi Pablo ku machínali echo'ná bárkochi jonsa. A'lí echo'ná ripáami Jerusalémachi ku simili. Echalí ma narepasa echo'ná piréami ritémtami, a'lí echi Pablo waminá tu Antiokíachi ku simili.
A'lí mapalí echi Pablo ma wikabé rawé yénasí asali, echo'ná Antiokíachi, echalí binói auchecho siné ku simili echo'ná jonsa. Echalí binói echo'ná Kalásiachi anilíwachi kawírali, ibílana rijówachi simírasagá, waminabi galá nawésaga bichíirali echi jaré mapu ma galá bichíili Jesucristo niráa, echo'ná Príjiachi anilíwachi kawírali ayénachó.
Echi Apolo we nawesa echo'ná EjésochiEchalí rawé echo'ná Ejésochi nawali bilé rijói Juríosi, Apolo riwéami, echi mapu echo'ná Alejantríachi anilíwachi bitéami níili. A'lí echi Apolo we galá nawésami níili; ayénachó binói suwaba we galá machili Riosi Ra'íchala osirúami.
A'lí echi Apolo péebi machili mapurigá tamujé Walubélawala Jesucristo nulá olánala. Echalí binói tarapé majaga nawésali Jesucristo jiti rugá, ayénachó binói ne galá machíami niráa binérali Jesucristo jiti. Chopi echalí echi Apolo chopi machíami níili mapurigá echi Juani chabé chokichí binéraga nawésali mapalí binói galá pagoli echi jaré pagótami.
Echalí rawé echi Apolo tarapé majaga owínali nawésiya echo'ná pachá echi jaré Juríosi pagótami ri'obáwalachi. Chopi mapalí echi Priskila, echi Akila galá námali echirigá nawésachi, echalí aboni waná bayéraga, waminabi galá binérali echi Apolo, mapurigá binói ne galá machimea mapurigá Riosi tamujé tamí nulé olánala.
A'lí mapalí echi Apolo nakili echo'ná Akáyachi anilíwachi kawírali simínala, echalí echi auché jaré ritémtami galá ku'wírali; ayénachó aboni oseli echo'ná Akáyachi piréami ritémtami, jeanigá mapu aboni ne galá narema echi Apolo. A'lí mapalí echi Apolo ma nawali echo'ná Akáyachi, binói waminabi bichíirali si'néami mapu ikí Riosi ma we kaligá bichíirali.
Echi Pablo echo'ná Ejésochi iyenaMapuyénasí echi Apolo echo'ná Koríntochi asali, echalí echi Pablo wikanáami echo'ná ripáami wérachi simíraga, ma ku nawali echo'ná tu Ejésochi anilíwachi walúlachi. A'lí binói echo'ná riwali jaré rijói mapu bichíiyami níili Riosi.
Echalí echi Pablo jeanigá rukueli: ¿Áchatamo nareli echi Wabé Galabé Riosi Iwigala mapalítamo bichíili? A'lí aboni ku nijéwaga jeaneli: ¡Nirapeta siné námali je'ná, mapu nirú bilé Wabé Galabé Riosi Iwigala!
Echalí echi Pablo jeanigá rukueli: ¿Churigátamo pagótami níili ba'wí jiti? A'lí aboni ku nijéwaga jeaneli: Tamujeta chopi pagótami níili mapurigá echi Juani pagoli.
A'lí echi Pablo jeaneli: Echi Juani galá pagoli echi pagótami ba'wí jiti, mapalí aboni si'nú, galabé niráa 'nátali, ayénachó mapalí aboni ma ku ro'wili Riosi yuwa. Chopi echi Juani ayénachó jeaneli mapu aboni galá bichíima echi auché Bilé mapu pe waminánomí nolínama riwéali. Je'ná jerigá aniwáami níili mapu aboni galá bichíima echi Jesusi jiti, echi mapu Walubela Cristo ju.
A'lí mapalí aboni ma námali je'ná jeyiri, echalí aboni aneli echi Pablo mapurigá binói ayénachó pagoma aboni, mapujiti aboni ma galá bichíili echi Walubela Jesusi niráa.
A'lí mapalí echi Pablo, binói sikala jiti, nochali echo'ná abónichi, echalí echi Wabé Galabé Riosi Iwigala nawali echo'ná pachana aboni sulálachi. A'lí aboni chótali isena ra'íchali ra'icha, ayénachó aboni we galá nawésali Riosi Ra'íchala, mapurigá Riosi Binói 'yali nawisánala.
A'lí echi jaré rijói mapuyena makói miná okuá níili.
Echalí echi Pablo sinibí tarali, bikiyá michá yénasí iyénali echo'ná echi jaré Juríosi pagótami ri'obáwalachi, mapo'ná binói tarapé majaga nawésali echi jaré pagótami echo'ná piréami. A'lí binói galá bichíiranali aboni mapurigá Riosi we galá nulema riwéali jena'í wichimóbachi piréami pagótami.
Chopi jaré aboni waminabi wabé biwárami suléami níilasali, a'lí aboni ketasi nakili bichíinala Riosi Ra'íchala. A'lí aboni wabé chati aneli echi Wabé Galabé Riosi Ra'íchala, mapalí aboni ra'íchali echi auché jaré pagótami yuwa. Echalí echi Pablo waminá waná simili echo'ná abónichi jonsa. Ayénachó binói waminá auché biléana bayérali echi jaré mapu ma galá bichíili Jesucristo niráa. A'lí echo'ná mapo'ná echi Pablo bayérali aboni, biléana eskuélachi níili, bilé rijói Tirano riwéami níwala. A'lí echi Pablo echo'ná galá nawésali Riosi Ra'íchala sinibí rawé.
A'lí echi Pablo sinibí echirigá olali, okuá bamíbali yénasí. Echijiti ne si'néami echi jaré Juríosi pagótami echo'ná Ásiachi anilíwachi kawírali piréami galá námali echi Walubela Jesucristo Ra'íchala. Ayénachó si'néami echi auché jaré isena pagótami galá námali.
Ayénachó Riosi 'yali mapurigá echi Pablo wikabé namuti wabé omériga olama mapurigá ke wesi auché jaré omérali olayá.
A'lí mapalí echi Pablo echirigá wabé omériga olali, echalí echi auché jaré pagótami toli echi jaré wisibuli, echi auché jaré namuti Pablo napáchala ayénachó, suwaba mapu ikí nachútarami níili echi Pablo jiti, a'lí moba uchélati echi jaré nayúkami. A'lí je'ná jiti ne si'néami echi jaré nayúkami ku sa'wili, ayénachó echi jaré chati isena riablo aliwala ma ku 'machínali echo'ná pachá aboni sulálachi jonsa.
Echalí jaré Juríosi pagótami mapu mikabé wikanáami 'yénami níili ayénachó ku machí a'wánali echi jaré chati isena riablo aliwala echo'ná pachá echi jaré pagótami sulálachi jonsa. A'lí aboni ayénachó nakili echi Walubela Jesusi riwalá jiti ra'íchaga ku machí a'wánala echi jaré riablo aliwala, chopi aboni ketasi galá bichíiyami níili Jesucristo niráa. Echalí aboni nuleli echi jaré riablo aliwala jeanigá: ¡Nijé 'yemi nimí nulé máputamo ma ku 'machínabo echo'ná pachá echi pagótami sulálachi jonsa, mapujiti echi Jesusi riwalá ne wabé omérami ju, echi mapu echi Pablo we nawesa Binói jiti!
Echirigá olali echi kichao rijói mapu bilé Juríosi rijói, Iseba riwéami, kúchuwala níili. Échiko ne walula níili echi auché jaré sacerdote yuwa.
Chopi mapalí aboni echirigá olánali, echalí echi wabé chati riablo aliwala ku nijéwaga jeaneli: Galani machí echi Jesusi, ayénachóni machí echi Pablo, chopi 'yemi, ¿chigátamo ju?
A'lí ma echirigá anisáa, echalí echi rijói mapu we chati riablo aliwala aliwéami níili, ne wabé 'maga ko'wísali echi kichao najirémami. Échiko galá omérali si'néami echi jaré aboni, ayénachó binói ne wabé jiwériga chibi olísali si'néami aboni, mapuyénasí aboni ne wabé chi'wanárami niráa, machí sabélaga, ku júmsali echo'ná kalírali jonsa.
A'lí ne si'néami echi jaré Juríosi pagótami echo'ná Ejésochi piréami ne galá ikíili suwaba je'ná jeyiri, ne si'néami echi auché jaré isena pagótami ayénachó. Echijiti si'néami pagótami ne wabé majali, ayénachó aboni waminabi walubélaga aneli echi Walubela Jesucristo.
Ayénachó wikabé echi jaré mapu galá bichíili Jesucristo niráa, suwaba ku nawésali mapurigá aboni chabénala wabé chati ologá piréali.
Ayénachó wikabé mapu chabénala bachá niráa, wabé olali mapurigá sukurúami niráa, ma galá bichíili Jesucristo Ra'íchala. Echalí jonsa aboni ma ketasi waminabi olánali mapurigá sukurúami niráa; ayénachó aboni pali aboni níwala oselí, mapo'ná aboni bineli sukurúami niráa. A'lí suwaba waminá ikósali echo'ná bacháami si'néami echi auché jaré pagótami yuwa. A'lí ma taraga suwaba echi jaré oselí natigala, echalí aboni riwali mapurigá suwaba wabé natéami níili, mapuyena malisa makói mili peso plata natéami niráa.
Echirigá níili mapu waminabi wikabé pagótami bichíili echi Walubela Riosi Ra'íchala. A'lí si'néami pagótami riwali mapu Riosi Ra'íchala ne wabé omérami níili.
A'lí pe wakinánokuá, je'ná jerigá ma ikisáa, echalí echi Pablo we simináali echo'ná Maseróniachi anilíwachi kawírali, echo'ná Akáyachi anilíwachi kawírali ayénachó, mapurigá binói galá 'nema echo'ná piréami bichíiyami. A'lí binói ayénachó nakili echo'ná Jerusalémachi simináliya; ayénachó binói jeanili: Pe waminánomí mapalini ma echo'ná Jerusalémachi asisáa, echalí arigá 'wérali juni mapurigani ayénachó simea echo'ná Rómachi anilíwachi.
A'lí echi Pablo bachá júuli okuá rijói, binói yuwa nigúurami, mapurigá aboni bachá simama echo'ná Maseróniachi anilíwachi kawírali. Echi Timoteo, echi Erasto níili mapu julálati, chopi echi Pablo binói abijí pe wikabé rawé ripili echo'ná Ásiachi anilíwachi kawírali.
Wikabé pagótami echo'ná Ejésochi piréami ne wabé na'árami níiliEchalí rawé wikabé pagótami echo'ná Ejésochi piréami ne wabé na'áratami níili, mapujiti auché jaré wikabé galá bichíisali Riosi Ra'íchala.
A'lí bilé rijói, Remétrio riwéami, níili mapu ne wabé na'áwatali echi auché jaré pagótami. Échiko echi plata anilíwami jiti niwagá ralinéwami níili wikabé kúuchi mapuyiri ri'obá, achigó yiri mapurigá echi walubé ri'obá mapu echo'ná nirúali, mapo'ná echo'ná Ejésochi piréami níwali echi Riana anilíwami amachíkalawami namuti. A'lí echi Remétrio we galá natétiami níili echi auché jaré binói yuwa nóchami mapu echi jaré namuti niwáami níili.
Echalí échiko si'néami napabuli echi auché jaré mapu binói yuwa nóchali; ayénachó napabuli auché jaré achigó yiri nóchami, echo'ná piréami. A'lí jeaneli: 'Yémitamo galá machí máputa je'ná jiti nóchaga ne wabeta galá mebo.
Chopi 'yémitamo ma galá machí mapurigá je'ná Pablo nawésaga aní. 'Yémitamo ma námali mapurigá binói anili, mapu echi jaré amachíkalawami namuti mapu jaré rijói jiti niwárami níili, ketasi tamujé Riósawala ju. A'lí binói ma bichíirali wikabé pagótami, ketasi chopi jena'í Ejésochi piréami, chopi ayénachó binói bichíirali wikabé pagótami ne suníami Ásiachi anilíwachi kawírali piréami.
Je'ná jerigá ketasi galá ju, mapujiti siné káachi tamujeta wikawabo tamujé nóchala. A'lí siné káachi ma ketasi waminabi o'wikérami níima echi walula Riana anilíwami amachíkalawami namuti mapu si'néami jena'í Ásiachi piréami galá amachike, ne suníami jena'í wichimóbachi piréami ayénachó.
A'lí mapalí ma námali je'ná, echalí aboni ne wabé na'áwali. A'lí aboni wisabé niráa o'weli ra'íchaga jeanili: ¡Arigá wabé walubela nílaga echi Riana, mapu tamujé jena'í Ejésochi piréami níwala ju!
A'lí si'néami pagótami echo'ná walúlachi piréami ne buchuwí echirigá anigá na'áwasali. A'lí aboni chapili echi Kayo riwéami rijói, echi Aristarko riwéami ayénachó, mapu echo'ná Maseróniachi anilíwachi kawírali piréami níili. Okuánika echi Pablo yuwa 'yénami níili. Echalí echo'ná piréami pagótami chapigá banírali echi okuá rijói echo'ná kumurachi mapo'ná ne si'néami echo'ná piréami pagótami napawísali.
Ayénachó jaré o'wéala echo'ná Ásiachi anilíwachi kawírali nuláami echi Pablo amígowala níili. Echalí aboni jaré júuli ruyénala echi Pablo mapurigá binói ketasi simea echo'ná mapo'ná echi pagótami napawili.
Chopi mapuyénasí echirigá ikili, echalí echo'ná mapo'ná echi wikabé pagótami napawili, jaré wanacho niráa ra'íchaga sinákali. A'lí auché jaré wabé si'winá cho anigá sinákali, mapujiti echi wikabé pagótami ne buchuwí anigá na'áwali; chopi wikabé simírami ketásirapé machili mapu piri jiti napawili aboni.
Ayénachó echo'ná 'yénali jaré Juríosi pagótami mapu ketasi bichíiyami níili Jesucristo niráa. Aboni chapili bilé rijói Alejandro riwéami mapurigá binói ra'íchaga anema echi auché jaré pagótami echo'ná Ejésochi piréami mapu jaré Juríosi pagótami arigá ketasi bichíiyami níili Jesucristo niráa, mapurigá echi Pablo bichíili. Echalí echi Alejandro, binói sikala jiti ra'ámaga aneli mapu kilí jama, mapujiti binói nakili ra'íchama echi wikabé pagótami mapurigá aboni ketasi waminabi sayérama echi jaré Juríosi pagótami.
Chopi mapalí aboni machili mapu bilé Juríosi rijói níili, echalí si'néami, sinepi niráa, wi'libé niráa wisabé ra'íchaga sinákali jeanigá: ¡Arigá wabé walubela nílaga echi Riana, mapu tamujé jena'í Ejésochi piréami níwala ju!
A'lí mapalí echo'ná walúlachi bitéami komisario perikó kilí, ke anigá, jawábali echi wikabé pagótami, echalí binói jeaneli: 'Yemi pagótami jena'í Ejésochi piréami, ne si'néami jena'í wichimóbachi piréami pagótami galá machí mapurigá tamujé jena'í Ejésochi piréami galá tibuta echi walubela Riana ri'obáwala, ayénachó mapurigata tibuta echi Riana anilíwami amachíkalawami namuti, echi mapu echo'ná ripá riwigachi jonsa rikíinali.
A'lí mapujiti ke wesi omero aniyá mapu je'ná jerigá ketasi bichíwali ju, echijiti galá kilí muchisi. Ketasi bilé namuti olasi mapalítamo ketasi cho bachá niráa ne galá 'nata.
Mapujiti je'ná rijói máputamo wakiná pali ketasi biyiri chati olali, nibilé chati anigá ra'íchali echi 'yemi níwala amachíkalawami namuti sayéraga.
A'lí a echi Remétrio, ayénachó echi auché jaré binói yuwa nóchami nakisáagá wi'nijínala echi auché jaré, galá níima wi'nijisa echo'ná bacháami echi jaré o'wéala komisario yuwa mapalí aboni justicia olama. Echalí aboni galá omérama echirigá wi'nijiya echi auché jaré mapu aboni sayela ju.
Chopi a tásagá aboni auché si'nú namuti, galá níima suwaba katiwasa mapalí ne si'néami pagótami napawí.
A'lí jipi rawé siné káachita wabé wi'nijírami níibo mapurigá nakówami niráa mapujiti je'ná jerigá ma ikili. A'lí tarapebi yiri nirú mapurigá tamujé omérabo ku ruyée, mapalí echi jaré o'wéala tamujé tamí rukuema mapu piri jítita je'ná jerigá buchuwí anigá na'áwaga napawili jipi rawé.
A'lí ma je'ná jerigá anisáa, echi walula komisario ku ripórali echi wikabé pagótami.
Echi Pablo iyénali echo'ná Maseróniachi anilíwachi kawírali, echo'ná Krésiachi anilíwachi kawírali ayénachóA'lí mapalí ma ku kilírali echi wikabé pagótami buchuwí aníami, echalí echi Pablo bayegá galá nawésali echi jaré bichíiyami. A'lí binói ne galá matochi cho'nogá naripasa, ma ku simili, echo'ná Maseróniachi anilíwachi kawírali simiyá.
A'lí echi Pablo buchuwímana 'némiya iyénali echo'ná Maseróniachi anilíwachi kawírali piréami bichíiyami. Ayénachó binói galá ruwigá nawésali echi jaré bichíiyami. A'lí pe wakinánokuá binói nawali echo'ná Krésiachi anilíwachi kawírali.
A'lí mapalí echi Pablo ma bikiyá micheli echo'ná asagá, echalí binói nakili ku simínala echo'ná bo'ónala Síriachi anilíwachi kawírali, echo'ná pachá biléana bárkochi asagá, ba'wichí moba 'yénami. Chopi mapalí binói ke 'me ayó bakimea riwéali echo'ná bárkochi, echalí binói ruyérami níili mapurigá echi jaré Juríosi wabé kichiga mi'lináali echi binói, echo'ná bárkochi inárachi. Echijiti echi Pablo anili mapu binói wichí wiligá ku simea, echo'ná Maseróniachi anilíwachi kawírali auchecho siné ku simíraga.
A'lí auché jaré ritémtami ayénachó apanériga simíbali echi Pablo yuwa. Echi Sópate riwéami rijói mapu echo'ná Beréachi bitéami níili ayénachó simili, echi Aristarko, echi Sekunto ayénachó, okuánika mapu echo'ná Tesalónachi piréami níili. A'lí echi Kayo ayénachó simili, echi mapu echo'ná Rérbechi bitéami níili. A'lí echi Timoteo ayénachó simili, echi Tíkiko ayénachó, echi Trójimo ayénachó, okuánika mapu echo'ná Ásiachi piréami níili.
A'lí je'ná ritémtami bachá simíbali echo'ná walúlachi Tróachi anilíwachi yénasí, mapo'ná aboni buwigá muchili mapuyena tamujeta echo'ná sili.
A'lí mapalí ma simírali echalí omowálawachi rawé mapalí echi jaré Juríosi pagótami ko'wali echi pani, ketasi nasówarami echi levadura anilíwami, echalí tamujé ku simíbali echo'ná Jilípochi jonsa, echo'ná pachá biléana bárkochi muchiga. A'lí tamujeta malí chi'ligá sili echo'ná Tróachi mapo'ná aboni buwigá muchili. A'lí bicheta echo'ná muchili kichao rawé.
Pablo we nawesa echo'ná Tróachi piréami bichíiyamiA'lí echalí tarali, ne bachá rawé, echo'ná Tróachi piréami galá bichíiyami we napawili mapurigá aboni rojuániga ko'mea echi pani. A'lí echi Pablo galá binérali aboni; chopi mapujiti ba'alínala rawé binói ma ku simea riwéali, echijiti echi Pablo ne wabé wi'libé ra'íchali, ne nasipa rokogó arigá.
Echalí echi jaré bichíiyami napawika muchili echo'ná pachá biléana kalírali wabé ripabé mapo'ná wikabé na'í rajáami nirúali.
Echalí bilé ri'malí, Eútiko riwéami echo'ná ripabé asali mapo'ná biléana yéachi níili. A'lí échiko ne wabé kochili mapujiti echi Pablo wi'libé niráa ra'íchali. A'lí mapujiti echi ri'malí we kochili, echijiti binói echo'ná ripabé bisiánamótami kalírali jonsa ri'lé wichíbali. A'lí ma mukúami ku mutúlati.
Echalí echi Pablo ku ri'lé rikínali mapo'ná echi ri'malí bu'wili. A'lí binói echo'ná moba bunaga niráa, chukúbali. A'lí binói jeaneli echi auché jaré ritémtami: Ketasi majasi. ¡Binói ma ku bitéami ju!
A'lí echi Pablo auchecho ku ripá simili echo'ná kalírali. Echalí binói ma rojonasa, ko'wali echi pani, echi auché jaré ritémtami yuwa. A'lí ma kosáa, binói pe wi'libé niráa ra'íchali, ma chi'láachi yénasí. Echalí binói ma ku simili echo'ná jonsa.
A'lí echi ri'malí ma ku bitéami tólati. Echijiti ne si'néami echi auché jaré ritémtami ne wabé kanílatami níili.
Mapurigá aboni simíbali echo'ná Tróachi jonsa echo'ná Milétachi yénasíEchalí tamujeta bachá simíbali, echo'ná pachá biléana bárkochi muchiga, ba'wichí moba iyénami, echo'ná Asónachi anilíwachi yénasí, mapurigata echo'ná ku napawipo echi Pablo yuwa, mapujiti binói echirigá tamujé tamí aneli, mapujiti binói nakili wichí wiligá simínala echo'ná yénasí.
A'lí mapalita natépali echi Pablo echo'ná Asónachi, echalí binói bakili echo'ná bárkochi tamujé yuwa. A'lí bicheta ba'wichí moba simíbali echo'ná Mitilénachi anilíwachi yénasí.
A'lí bicheta echo'ná jonsa ku simíbaga, ba'alínala rawé tamujeta mulubé suwé simárali echo'ná Chíochi anilíwachi kawírali, echo'ná nasipa walubé ba'wírali nirúami. A'lí bicheta ba'alínala rawé sili echo'ná Sámochi anilíwachi suwé mapo'ná echi barko chukúbali. Echalí rokogó tamujeta chi'lébali echo'ná biléana mapo'ná Trojíliochi anilíwachi níili. A'lí ba'alínala rawé tamujeta sili echo'ná Milétachi anilíwachi.
Echalita ketasi sili echo'ná Ejésochi mapujiti echi Pablo ketasi nakili mapu wikabé chi'lema echo'ná Ásiachi anilíwachi kawírali. Binói chopi nakili mapu we yáati nawama echo'ná Jerusalémachi mapujiti binói nakili echo'ná asináliya mapalí sebama riwéali echi jaré Juríosi pagótami omáwala omowálawachi, Pentikostesi anilíwami, a echirigá omérasagá binói.
Echi Pablo galá nawesa echo'ná Ejésochi piréami napawika bichíiyami o'wéala ochéramiEchalí mapalí echi Pablo asali echo'ná Milétachi, binói júuli bayénala echo'ná Ejésochi piréami napawika bichíiyami o'wéala ochérami.
A'lí mapalí aboni echo'ná binói yuwa sili, echalí echi Pablo jeaneli: 'Yémitamo galá machí mapu chúrigani sinibí olali 'yemi yuwa, echalí ne chokichí rawé jonsa mapalini nawali jena'í Ásiachi anilíwachi kawírali.
Chopi nijeni tarapé siné ariweli 'yemi mi nawésiya suwaba echi Galabé Riosi Ra'íchala, mapurigátamo galá ku'wíratami níibo. A'lí nijeni sinibí echirigá 'yemi mi nawésali echo'ná wikabé pagótami napawílachi, ayénachóni sinibí 'yemi mi nawésali awínala niráa, echo'ná pachá 'yemi aboni pirélachi.
A'lí nijeni 'yemi mi nawésali, 'yemi máputamo Juríosi pagótami ju, máputamo si'nú, galabé niráa 'natabo, ayénachó máputamo ku ro'wibo Riosi yuwa, ayénachó máputamo galá bichíibo echi Walubela Jesucristo niráa. A'lí bicheni echirigá achigórigá nawésali 'yemi máputamo auché jaré isena pagótami ju, 'yemi máputamo ketasi Juríosi pagótami ju.
Jípini arigá simea echo'ná Jerusalémachi, mapujiti echi wabé galabé Riosi Iwigala echirigá tamí nulé; chópini ketasi machí mapu chúrigani risúu olárami níima echo'ná.
Chopi nijeni machí mapurigá echo'ná suníami o'wéalachi mapo'nani iyénali, echi jaré ritémtami echo'ná piréami nulérami níili echi Wabé Galabé Riosi Iwigala jiti mapurigá aboni tamí anema mápuni pachá bachárami níima, ayénachó mápuni wabé risúu olárami níima, ani ku simisáagá echo'ná Jerusalémachi.
Chópini tarapé majáratami níili mapujiti aboni echirigá tamí aneli. Nirapeni mayé mapu arigá 'wérali ju mapu nijé binói waminabi bitélama jena'í wichimóbachi. Chópini nakí mapurigani galá kanílaga sunima nijé nóchala, ayénachó mapurigani suwaba olama mapurigá echi Walubela Jesucristo tamí nuleli, mapurigani nawesáma echi Galabé Riosi Ra'íchala jeanigá mapu Riosi ne wabé galéami ju.
Ayénachó jipi nijeni ne bichíwali mayé mapu ke wesi 'yemi auchecho siné tamí ku riwiboa. Nijeni 'yemi mi nawésali echi Wabé Galabé Ra'íchali, jeanigá mapu Riosi ne galabé nuléami ju echi jaré pagótami, chópitamo ma ketasi auchecho siné tamí riwiboa.
Echijiti jipi nijeni 'yemi mi ne bichíwaga ané mapu Riosi ketasi tamí wi'nijima a bilé 'yemi ketasi galá bichíisagá Riosi Ra'íchala.
Mapujiti nijeni sinibí 'yemi mi nawésaga ruyeli ne suwaba mapurigá Riosi nakí máputamo olabo. Sinibini suwaba galá nawésali Riosi Ra'íchala. Ke sineni majaga ichípali.
Echijiti ne galá 'nátaga tibusi 'yemi aboni niráa. Ayénachó galá 'nátaga tibusi ne si'néami echi auché jaré napawika bichíiyami, mapujiti echi Wabé Galabé Riosi Iwigala ma 'yemi mi nuleli tibúnala aboni, mapurigátamo galá nisebo si'néami echi auché jaré mapu ikí galá bichíi echi Walubela Jesucristo niráa. Echi Wabé Galabé Riosi Iwigala ma 'yemi mi nuleli tibúnala ne si'néami echi auché jaré napawika bichíiyami, mapujiti Jesucristo ma ku ralali aboni, mapalí a Binói nijali, mapurigá Binói lalá ma ku'luwárami níili.
Mapujiti nijeni galá machí mapurigá mapalí nijeni ma ku simisá, echalí auché jaré nolínama suwábanala jena'í piréami napawika bichíiyami, mapurigá echi wabé jobátami nalíwali wabé suwaba echi jaré bo'wá.
Ayénachó pe waminánomí jaré 'yemi arigá wabé nakimea 'yékaka binéranala echi auché jaré 'yemi. A'lí echi jaré ketasi binérama echi ne bichíwali, mapujiti aboni wabé nakimea mapu si'néami 'yemi galá bichíiyami arigá bichíima mapurigá aboni wabé 'yékaka nawesa.
Echijiti galá 'nátaga tibusi 'yemi aboni. Ne galá 'natasi mapurigá bikiyá bamíbali yénasí, sinibí rawé, ayénachó sinibí rokogó, nijeni sinibí ne nalaka niráa 'yemi mi galá nawésaga ruyeli ibili niráa.
A'lí jipi, 'yemi keni ritémawa, nijeni chopi nakí mapurigá Riosi 'yemi mi ku'wírama, ayénachó máputamo bichíibo mapurigátamo nawésarami níili jeanigá mapu Riosi ne wabé galéami ju, mapujiti echi Galabé Riosi Ra'íchala wabé omérami ju 'yemi mi waminabi galá bichíiriya. A'lí átamo echirigá bichíisagá, echalítamo napabúrami níibo ne si'néami echi auché jaré yuwa mapu ikí Riosi wabé galabérali mapalí aboni galá bichíili Jesucristo niráa.
Nijeni ketasi siné koruli ni bilé 'yemi níwala wenomí, nirapeni koruli nibilé 'yemi níwala napacha.
Si'winárigá 'yémitamo galá machí mapurigá nijé wabé nóchali nijé binói sikala jiti, mapurigani echirigá mema echi jaré namuti mapu ikini newaleli, ayénachó mapurigani echirigá mema suwaba mapu ikí newaleli echi auché jaré mapu tamí yuwa muchili.
Sinibí nijé 'yemi nimí binérali mapurigata echirigá nochabo, ayénachó mapurigata ku'wírabo echi auché jaré, si'néami mapu ikí newaléami ju; ayénachóni 'yemi mi binérali máputamo galá 'natabo mapurigá echi Walubela Jesucristo jeanili: Waminabi wabé kaníliami ju echi mapu galá kowa auché jaré, ketasi mapurigá echi mapu wepi chopi naré.
A'lí ma je'ná jerigá anisáa, echalí echi Pablo chokoba wilíbali, ne si'néami aboni yuwa. A'lí si'néami aboni tániga ra'íchali Riosi yuwa.
A'lí ne si'néami aboni echi Pablo matóchawala cho'nogá, we nalákaka, wabé kaligá, natimaka ripórali.
Echalí aboni ne wabé o'mónali mapujiti echi Pablo bachá jeaneli: 'Yémitamo ma ketasi auchecho siné tamí riwiboa. A'lí ne si'néami aboni apanéraga simíbali echi Pablo yuwa echo'ná bárkochi yénasí.
Pablo iyena echo'ná JerusalémachiEcho'nata ariwesa echi jaré ritémtami, mata mo'wili echo'ná bárkochi. A'lí bicheta ba'wichí moba simáraga ne wachínaga simíbali echo'ná Kósachi anilíwachi uchíi kawírali, echo'ná walú ba'wírali nasipa nirúami. A'lí bicheta ba'alínala rawé sili echo'ná Rórachi anilíwachi kawírali echo'ná walú ba'wírali nasipa nirúami. A'lí bicheta echo'ná jonsa sili echo'ná Pátarachi anilíwachi walúlachi.
Echo'ná Pátarachi tamujeta riwali auché bilé barko echo'ná Jenísiachi anilíwachi kawírali simíami. Echalita echo'ná pachá mo'wisáa ku simíbali.
A'lí bicheta ba'wichí moba simáraga riwali echi walú kawí Chíprechi anilíwachi echo'ná nasipa walú ba'wírali nirúami. A'lí mikabé simáraga o'winata ariwesa sili echo'ná Síriachi anilíwachi kawírali. A'lí bicheta sébali echo'ná walú ba'wírali suwé mapo'ná Tírochi anilíwachi walúlachi níili, mapujiti echo'ná bárkochi nóchami echo'ná suwé ku wichí ariwema riwéali jaré namuti muruka.
A'lí bicheta ma riwisá echi jaré echo'ná piréami ritémtami bichíiyami, echalita echo'ná tibili aboni yuwa kichao rawé yénasí. A'lí aboni ayénachó ruyérami níili echi Wabé Galabé Riosi Iwigala jiti mapurigá aboni anema echi Pablo mapu ketasi galá níima mapurigá binói ku simea echo'ná Jerusalémachi.
Chopi ma simírasa kichao rawé, echalita ma ku simíbali. A'lí ne si'néami echo'ná piréami bichíiyami rijói pe téeli niráa tamujé yuwa apanéraga 'yénali mapalita ku simíbali echo'ná walúlachi jonsa, echo'ná bárkochi ku simiba. Echalí aboni jubila ayénachó simíbali, aboni kúchuwala ayénachó. A'lí echo'ná walú ba'wírali suwé satérali si'néamita chokoba jábaga ra'íchali Riosi yuwa.
A'lí ma a'nagupi matochi cho'nogá ripóraga, tamujeta echo'ná bárkochi mo'wili. A'lí aboni ku bitichí simíbali.
A'lí bicheta echo'ná Tírochi jonsa ku simasa, echo'ná Tolemáirachi anilíwachi 'yénasáta sili. Echirigata ma sunili ba'wichí moba echo'ná pachá bárkochi 'yena. A'lí mata naripasa echo'ná piréami napawika bichíiyami, echo'nata aboni yuwa tibili pe bilé rawé.
Ba'alínala rawé tamujeta ma ku simíbali echi Pablo yuwa. Echalita sili echo'ná Sesaréachi anilíwachi walúlachi. Echo'nata mo'wili echi Jilipi bitélachi, echi mapu we nawésami níili Riosi Ra'íchala. Échiko ayénachó bilé níili echi auché jaré kichao nigúurami yuwa, riákono anilíwami. A'lí bicheta echo'ná tibili binói yuwa.
A'lí echi Jilipi naó maléali, ke cho kunéami. A'lí naóanika ayénachó we nawésami níili Riosi Ra'íchala.
A'lí mapalita ma echo'ná pe wi'libé rawé muchili, echalí echo'ná nawali bilé rijói Riosi Ra'íchala nawésami, echo'ná Juréachi jonsa simíami, echi mapu Agabo riwéami níili.
A'lí mapalita ma je'ná jerigá námali, echalita wabé risúu anigá aneli echi Pablo mapurigá ketasi simea echo'ná Jerusalémachi. A'lí echi auché jaré echo'ná Sesaréachi piréami ayénachó achigórigá aneli.
Echalí echi Pablo ku nijéwaga jeaneli: ¿Churékulátamo echirigá nalákaka, tamí o'monára sulachí niráa? Tarapé chiré mápuni arigá bulirúami níisa echo'ná Jerusalémachi. Nirapé chiré mápuni arigá mi'lirúami níisa mapujítini bichíi echi Walubela Jesucristo niráa.
A'lí mapujítita ketasi omérali echirigá anée mapurigá echi Pablo ketasi simea, echalita waminá ariweli jeanigá: Galá níima mapurigá olárami níisa mapurigá echi Walubela Jesucristo chopi nakí.
A'lí pe wilibeko je'ná jerigá ma ikisáa, echalita ma kariwesa simíbali echo'ná Jerusalémachi.
Echalí jaré ritémtami echo'ná Sesaréachi piréami ayénachó apanéraga simíbali tamujé yuwa. Ayénachó aboni yuwa iyénali bilé rijói Manasoni riwéami mapu chabé bachánala echo'ná Chíprechi bitéami níili, chopi échiko ma bitéami níili echo'ná Jerusalémachi. A'lí wi'libé bamíbali jonsa échiko galá bichíiyami níili Jesucristo niráa. A'lí bicheta echo'ná echi rijói bitélachi chi'lébali.
Pablo 'némiya simili echi JakoboMapalita ma sili echo'ná Jerusalémachi, echalí echo'ná piréami ritémtami wabé kaníliga tamujé tamí nareli.
A'lí ba'alínala rawé echi Pablo simili echi Jakobo 'némiya. Echalí tamujeta ayénachó simíbali. A'lí echi auché jaré o'wéala ochérami bichíiyami echo'ná Jerusalémachi piréami ayénachó echo'ná muchili echi Jakobo yuwa.
Echalí echi Pablo galá narépali si'néami aboni. A'lí binói ibílipi niráa ruyeli suwaba namuti mapurigá Riosi olali echi auché jaré isena pagótami yuwa, mapalí binói nawésali aboni echi Galabé Riosi Ra'íchala, si'néami mapu ikí ketasi Juríosi pagótami níili.
A'lí mapalí aboni echirigá námali, echalí aboni waminabi wabé walubélaga aneli Riosi. A'lí aboni jeaneli echi Pablo: Galá ju rijimala, chópimi ma galá machí mapu wikabé simírami Juríosi pagótami ma galá bichíili Jesucristo niráa. A'lí ne si'néami aboni 'wérali aní mapu arigá 'wérali ju máputa nijéwaga olabo mapurigá echi Moisesi osogá nulali.
A'lí aboni ruyérami níili mapurigá mujemi binera si'néami echi auché jaré Juríosi pagótami si'wina piréami, jeanigá mapurigá aboni ma ketasi nijéwaga olama mapurigá Moisesi osogá nulali, ayénachó mápumi aní mapu ma ketasi 'wérali ju mapurigá aboni noligá sikirema echi jaré aboni kúchuwala kúruwi, nibilé mapurigá aboni waminabi olama mapurigá tamujé pagótamawala sinibí olali.
¿Jipi churigata olabo? Ne bichíwali echi wikabé pagótami napawima mapujiti aboni námama mapurigami ma ku nawali.
Galá níima mujemi je'ná jerigá olasa, mapurigá tamujé mi ané: Jena'í tamujé yuwa muchuwi naó rijói mapu arigá olánali mapurigá aboni chabénala aneli Riosi mapurigá aboni ne bichíwali olama.
Jipi mujé binói yuwa bayéraga togá echi jaré naó rijói. A'lí mujé a binói niráa ayénachó ne galá bi'wá mapurigá aboni olama, achigórigá mapurigá si'néami echi jaré Juríosi pagótami olá echo'ná aboni ri'obáwalachi. Mujé binói suwaba natéti mapu ikí aboni newalé. Mujé binói arigá ralá echi jaré bo'wá mapu ko'wirúami níima. A'lí aboni galá omérama sikayá aboni kupala, mapurigá echi jaré Juríosi olá mapalí aboni ma suní olayá mapurigá aboni ne bichíwaga aneli Riosi mapu aboni olama. A'lí ne si'néami echi jaré Juríosi pagótami galá machimea mapu ketasi bichíwali níili mapurigá aboni ruyérami níili mapurigá mujemi olá, chopi mapurigá mujé ayénachó ne galá nijéwaga olá mapurigá Moisesi osogá nulali.
Chopi mata oseli echi auché jaré isena pagótami, si'néami mapu ikí galá bichíiyami ju Jesucristo niráa. A'lí bicheta jeanigá oseli mapu tamujeta mayé mapu ketasi 'wérali ju mapurigá aboni je'ná jerigá nijéwaga olama, chopi mapurigá aboni ketasi ko'mea echi sapá mapu bachá niráa wijáwaga uchárami níili echo'ná mulubé echi jaré amachíkalawami namuti yuwa; ayénachó mapurigá aboni ketasi ko'mea echi lá. Nirapé mapurigá aboni ko'mea echi jaré namuti sapala mapu kusébanaga ko'wirúami níili. A'lí bicheta oseli mapurigá echi jaré rijói mapu ma jubéami ju ketasi kochimea auché jaré isena muguí yuwa, ayénachó mapurigá echi jaré muguí ketasi kochimea auché jaré isena rijói yuwa mapu ketasi aboni kunala ju.
Echi Pablo chapirúami níili echo'ná pachá echi walubé Juríosi pagótami ri'obáwalachiEchalí echi Pablo binói yuwa bayérali echi naó rijói. A'lí ba'alínala rawé binói chótali a binói niráa bi'wayá, si'néami aboni yuwa, mapurigá echi jaré Juríosi pagótami we olá echo'ná aboni ri'obáwalachi. Echalí we yáati echi Pablo ruyémiya bakili echo'ná pachá ri'obachi mapu kicháopi rawé niráa aboni ma sunima riwéali echirigá bi'wayá, ayénachó mapu echalí ibili aboni nijima riwéali echi jaré namuti mapu arigá 'wérali níili mapurigá aboni nijima.
Chopi mapalí ma mulubé suwibama ariwéali kichao rawé, echalí jaré Juríosi pagótami echo'ná Ásiachi anilíwachi kawírali piréami ma riwisá echi Pablo echo'ná pachá echi walubé Juríosi ri'obáwalachi, echalí aboni buchuwí anigá na'áwatali si'néami echi auché jaré Juríosi pagótami. A'lí si'néami aboni chapili echi Pablo.
A'lí aboni o'weli ra'íchaga jeanili: ¡'Yemi Isaeli pagótami tamujé tamí ku'wírasi! Ma mi'liboa je'ná rijói mapu ne suníami iyena na'áwitiya si'néami pagótami, jeanigá mapurigá aboni tamujé tamí sayérama máputa Juríosi pagótami ju; ayénachó binói we sayéraga binera Riosi nulalila, ayénachó binói we binera je'ná ri'obá sayéraga. A'lí jipi ayénachó binói ma bayébali jaré isena pagótami jena'í pachá Riosi ri'obáwalachi. A'lí binói echirigá ne wabé sitíi niwáli je'ná wabé galabé Riosi ri'obáwalachi.
Echalí aboni echirigá anili mapujiti chabénala aboni riwali echi Pablo echo'ná walúlachi iyénachi echi Trójimo riwéami rijói yuwa, echi mapu echo'ná Ejésochi bitéami níili. A'lí aboni mayeli mapu echi Pablo ma bayébali echi Trójimo echo'ná pachá echi walubé Juríosi ri'obáwalachi, chopi ketasi bichíwali níili.
Echalí ne si'néami pagótami echo'ná walúlachi piréami ne wabé buchuwí anigá na'áwaga, ne wabé sapú júmaga napawísali. A'lí ma chapigá echi Pablo, aboni wichí rikagá banírali echo'ná ri'obachi machímana. A'lí we yáati ku 'yélati echo'ná ri'obachi yéachi.
A'lí aboni wabé yáati nakili mi'lináliya echi Pablo, chopi echalí we yáati ruyérami níili echi walula mapu wikabé sontarsi nuléami níili mapurigá ne si'néami pagótami echo'ná Jerusalémachi piréami echirigá ne wabé buchuwí anigá na'áwatalami níili.
Echalí echi ne walula wikabé sontarsi nuléami we yáati napabuli wikabé binói níwala sontarsi, jaré aboni kapitánawala yuwa. A'lí si'néami aboni wabé sapú júmaga sili echo'ná mapo'ná echi wikabé pagótami napawili. A'lí mapalí echi wikabé pagótami riwali echo'ná síami echi ne walula wikabé sontarsi nuléami, echi wikabé kuchípala sontarsi yuwa, echalí aboni wabé majaga, we yáati ariweli echirigá wabé risúu ologá cho'nali echi Pablo.
Echalí echi ne walula wikabé sontarsi nuléami mulubé nawali mapo'ná echi wikabé pagótami waminá mi'linálaga cho'nali echi Pablo. Echalí binói nulali chapigá bulínala echi Pablo okuá jiero wiya jiti. A'lí binói rukueli mapu chigá níili, ayénachó rukueli mapu piri olali.
Chopi echi wikabé pagótami o'weli sinákaka buchuwí anili. Jaré o'weli ra'íchaga anili mapu echi Pablo wabé chati oláami níili, chopi auché jaré o'weli ra'íchaga si'winárigá cho anili. Echijiti echi ne walula wikabé sontarsi nuléami ketasi omérali ne galá machíami niráa nama mapujiti echi wikabé pagótami echirigá ne o'weli niráa buchuwí anili. Echijiti binói nulali tónala echi Pablo echo'ná pachá walubé kalírali, echi wikabé sontarsi pirélachi.
Chopi mapalí aboni echirigá togá sili echo'ná ripáami mapo'ná teka simárawa echo'ná walubé kalírali mo'wiyá, echalí arigá 'wérali níili mapurigá echi jaré sontarsi mutútaga tomea echi Pablo mapujiti echi wikabé pagótami wabé chapinálaga jubáami chibi nokuísali.
Mapujiti si'néami aboni echirigá jubáami najátaga, o'weli ra'íchaga jeanili: ¡Waminá mi'lisí!
Echi Pablo ni'yúranalaga ra'íchali bacháami echi wikabé pagótami yuwaEchalí mapalí aboni maá pachá bachánala járali echi Pablo echo'ná walubé kalírali, echalí echi Pablo rukueli echi walula wikabé sontarsi nuléami jeanigá: ¿Acha risénsia ju mapu nimí pe téeli ra'íchama? Echalí echi walula wikabé sontarsi nuléami ku nijéwaga jeanigá rukueli: ¿Áchami machí echi jaré Griego anilíwami ra'íchala ra'icha?
¿Kéchami ju mujé echi rijói echo'ná Ejíptochi anilíwachi kawírali bitéami, echi mapu chabénala we sayérali echi jaré igúsuwami jena'í nuláami? ¿Kéchami mujé níili mápumi echo'ná biléana waná kawichí bayérali echi jaré naó mili rijói, si'néami aboni mapu wabé nakówami níili?
Echalí echi Pablo ku nijéwaga jeaneli: Ketásini ju. Nijeni bilé Juríosi rijói ju, mápuni echo'ná Társochi anilíwachi walúlachi ranarúami níili. Echijiti nijeni chopi bitéami ju echo'ná biléana wabé walúlachi echo'ná Silísiachi anilíwachi kawírali nirúami. Jipi nimí táni mapurigami tamí risénsia 'yama mapurigani ra'íchama echi wikabé pagótami.
Echalí echi walula wikabé sontarsi nuléami risénsia 'yali. A'lí Pablo echo'ná mapo'ná tega simárawa wilíbaga, binói sikala jiti ra'ámaga kilí jawábali echi wikabé pagótami. A'lí mapalí aboni ma kilí jábali, echalí echi Pablo, echi Ebreo anilíwami ra'íchala ra'íchaga jeaneli:
A'lí mapalí aboni námali mapurigá binói ra'íchali echi Ebreo ra'íchala niráa, echalí aboni waminabi wabé kilí jábali. A'lí Pablo jeaneli:
Nijeni we Juríosi pagótami ju. Nijé ranarúami níili echo'ná Társochi anilíwachi, echo'ná Silísiachi anilíwachi kawírali, chópini jena'í Jerusalémachi ochérali. A'lí echi Gamalieli riwéami rijói tamí binérali suwaba Riosi nulalila. Echirigani galá bineli suwaba tamujé pagótamawala nulalila. Sinibini ne sulachí niráa nakili olánala mapurigá Riosi nakí, achigórigá mapurigá ne si'néami 'yemi ayénachó nakí olánala jipi rawé.
Chabénala nijeni wabé risúu olánalaga a'najátali si'néami echi auché jaré mapu ikí bichíili echi Walubela Jesucristo niráa. Nijeni wabé ko'winálaga kichili aboni, ayénachó nijeni bologá toli echi jaré rijói, ayénachó echi jaré muguí, je'ná jerigá bichíiyami, mapurigá aboni pachá mo'wárami níima echo'ná kumurachi.
Echi ne walula sacerdote galá omérama ruyée, ne si'néami echi auché jaré o'wéala ochérami ayénachó, mapurigá aboni oselí osogá tamí 'yali risénsia tamujé pagótamawala yuwa echo'ná Ramáskochi piréami. A'lí nijeni echo'ná ásiya simili si'néami echi jaré mapu ikí bichíiyami níili Jesucristo niráa, mapurigani bologá pama jena'í Jerusalémachi, mapurigá aboni kastigo 'yárami níima.
Echi Pablo ruyée mapu churigá binói galá bichíili Jesucristo niráa<TS3>(Hch. 9:1-19, 26:12-18)A'lí mapalí nijeni echo'ná buwichí inárali, mapalini ma mulubé nawama riwéali echo'ná Ramáskochi, echalí nasipa rawé yena, ke sayiná ne noligá tamí yuwa ne wabé ratábali echo'ná ripá riwigachi jonsa.
Echalí nijeni ri'lé wichí bu'wíbaka námali bilé Walubela Ra'íchami mapu tamí jeaneli: Mujé Saulo, ¿churékulami tamí wabé kichiga a'najata?
Echalí nijeni ku nijéwaga rukueli: ¿Chigami ju Mujé Walubela? A'lí Binói tamí jeaneli: Nijé ju Jesusi, echo'ná Nasarétachi bitéami. Mujemi tamí wabé kichiga a'najata.
A'lí echi auché jaré mapu tamí yuwa sírali, ne bichíwali riwali mapalí echirigá ne wabé ratábali. Echalí aboni ne wabé majajali, chopi aboni ketasi námali echi Walubela Ra'íchami mapu tamí yuwa ra'íchali.
Echalí nijeni ku nijéwaga jeanigá rukueli: Walubela, ¿piri 'nalina galá níima mapurigá nijeni olama? A'lí echi Walubela Jesucristo tamí jeaneli: Ma ku wiliska, waminá Ramáskochi simigá. A'lí echo'ná mi ruyérami níima ne suwaba mapurigami nulérami níima olánala.
A'lí mapalí nijeni riwali echirigá ne wabé simírami ratábami, echalí nijeni tibili mapurigá ke machíliami niráa, echijiti arigá 'wérali níili mapurigá echi auché jaré tamí yuwa sírami tamí sikachí chapigá banírali echo'ná Ramáskochi yénasí.
A'lí echo'ná asali bilé rijói Ananíasi riwéami echi mapu ne wabé galá nijéwami níili Riosi nulalila. A'lí ne si'néami echi auché jaré Juríosi pagótami echo'ná Ramáskochi piréami sinibí anili mapu echi Ananíasi wabé galabé oláami rijói níili.
Echalí echi Ananíasi tamí 'némiya nawali, a'lí binói tamí jeaneli: Rijimala Saulo, ¡ma ku galá machílaga! A'lí echalí nijeni we yáati galá ku machíili, ayénachóni ma galá ku 'nénali echi binói.
Echalí echi Ananíasi tamí jeaneli: Chabé ki'yá jonsa echi Walubela tamujé pagótamawala Riósawala, mi chapili mapurigami galá machimea mapurigá Binói nakí mapurigami olama. Echi Walubela Riosi ayénachó mi chapili mapurigami galá riwimea echi Walubela Jesucristo, mapu ne wabé galabé oláami ju, ayénachó mapurigami galá námama mapurigá echi Walubela mi ra'íchama.
Mapujítimi Binói jiti ruwigá nawesáma ne suníami jena'í wichimóbachi piréami pagótami. Echirigami suwaba ruyema mapurigami riwali, ayénachó mapurigami námali.
Jipi ma galá ju. ¡Ku wiliska! Nijeni ma mi pagoma ba'wí jiti. ¡Táni mapurigá echi Walubela Jesucristo mi ku wikáwama mapurigami chati olali!
Echi Pablo ruyée mapurigá binói julárami níili nawesánala echi auché jaré isena pagótami mapu ketasi Juríosi níiliA'lí mapalini ku nawali echo'ná Jerusalémachi, echalini Riosi yuwa ra'ichámiya bakili echo'ná pachá echi walubé Juríosi pagótami ri'obáwalachi. Echalí Riosi tamí riwírali echi Walubela Jesucristo.
Echalí echi Walubela Jesucristo tamí jeaneli: ¡Wabé sapú ku simigá jena'í Jerusalémachi jonsa, mapujiti jena'í piréami ketasi bichíima mapurigá mujemi tamí jiti rugá nawesa!
Echalí nijeni jeaneli: Walubela, aboni galá machí mapurigá nijeni echo'ná ne suníami aboni ri'obáwalachi iyénali mapurigani echo'ná pachá kumurachi togá mo'wama si'néami mapu ikí galá bichíili Mujé niráa, ayénachó aboni galá machí mapurigani wipisoli echi jaré bichíiyami.
A'lí chabénala echi Mujé piónawala, Siteba riwéami, we nawésali Mujé Ra'íchala, chopi mapalí binói mi'lirúami níili, echalí nijé binói ayénachó echo'ná wilili, ayénachó nijeni nakili mapurigá echi binói waminá mi'lirúami níima. Echalí nijeni tibuli aboni kimala, mapalí aboni basibuka mi'yali echi binói.
Chopi echi Walubela Jesucristo tamí jeaneli: Arigá ku simigá, mapujiti Nijé nimí ne wabé mikabé julama, mapurigami nawesáma echi auché jaré isena pagótami, mapu ketasi Juríosi ju.
Echi walula wikabé sontarsi nuléami nulali bulénala echi PabloA'lí echi wikabé pagótami galá kilí kipuli echalí yénasí; chopi mapalí Pablo ra'íchali echi auché jaré isena pagótami jiti rugá, echalí ne si'néami echi jaré Juríosi pagótami chótali o'weli ra'íchaga jeanigá: ¡Mi'lisí echi rijói! ¡Ketasi galá ju mapurigá waminabi bitélama!
Chopi mapujiti aboni waminabi wabé buchuwí anigá sinákasali, ayénachó mapujiti aboni wabé ripá a'wali aboni napáchala, ayénachó mapujiti ripá pali echi wi'yé wabé napisóami,
echijiti echi ne walula wikabé sontarsi nuléami ma nulali pachá bachánala echi Pablo echo'ná pachá walubé kalírali, echi wikabé sontarsi pirélachi. Ayénachó nulali waminá wipisónala echi Pablo, mapurigá binói ku rumea mapurigá binói chati olali, ayénachó mapu piri jiti echi wikabé pagótami echirigá ne wabé simírami na'áwali binói sayéraga.
A'lí mapalí aboni ma bologá achali wipisópiya, echalí echi Pablo jeaneli bilé pe tabéala nuláami sontarsi echo'ná wilíami: ¿Áchatamo risénsia ju máputamo chuwé wipisopo bilé rijói Romano pagótami, mapalítamo nirapé cho bachá niráa justicia olasa?
Chopi ma je'ná jerigá namsa, echi pe tabéala nuláami sontarsi simigá jeaneli echi ne walula wikabé sontarsi nuléami jeanigá: ¡Ne galá 'natá mapurigami olama, mapujiti echi rijói Romano anilíwami pagótami ju!
Echalí echi walula wikabé sontarsi nuléami mulubéanaga echi Pablo yuwa jeanigá rukueli: ¿Acha bichíwali ju mapu mujé Romano pagótami ju? A'lí echi Pablo jeaneli: Ayena.
Echalí echi ne walula wikabé sontarsi nuléami jeaneli: Nijeni wikabé wenomí natétali mapurigani anérami níima Romano pagótami niráa. A'lí echi Pablo jeanili: Chopi nijeni Romano pagótami ju, mapujiti nijé 'wénawala ayénachó Romano pagótami níili.
A'lí ma je'ná jerigá namsa, echalí echi jaré mapu wipisoma riwéali echi Pablo, ma ariweli echi binói. A'lí echi ne walula wikabé sontarsi nuléami we majali mapalí binói ma machili mapurigá echi Pablo echi Romano pagótami níili, mapujiti echi walula sontarsi bachá niráa nulali bulénala echi Pablo, mapalí binói ke cho bachá niráa justicia olárami níili.
Echi Pablo pálati echo'ná bacháami mapo'ná echi jaré o'wela ochérami Juríosi napawiliA'lí ba'alínala rawé echi ne walula wikabé sontarsi nuléami pe téeli niráa auchecho ku botánali echi Pablo; ayénachó binói nulali napabúnala echi jaré o'wéala sacerdote, ayénachó ne si'néami echi auché jaré o'wéala ochérami Juríosi. Echalí binói echo'ná pali echi Pablo. A'lí echo'ná bacháami echi jaré o'wéala ochérami Juríosi yuwa nasipa wilali, mapujiti binói nakili ne bichíwali machináliya mapujiti aboni echirigá wi'nijili echi Pablo.
Echalí echi ne walula sacerdote Ananíasi riwéami wabé yoga nuleli echi auché jaré mapu echo'ná mulubé echi Pablo yuwa jali mapurigá Pablo chumulachi cho'nimea.
A'lí echi Pablo ku nijéwaga jeaneli: ¡Riosi ayénachó mi cho'nimea! ¡Mujé wabé 'yékami ju! ¡Mujé chópimi echo'ná atí mapurigami tamí justicia olama mapurigá nulérami ju echo'ná Riosi nulalila oselíwalachi, chópimi we sayérali Riosi nulalila mapalimi echirigá nulali tamí cho'nínala!
Echalí echi auché jaré echo'ná muchúami jeaneli: ¿Echirigáchami wabé sitíi ra'íchaga ané echi ne walubela Riosi sakerdótawala?
A'lí echi Pablo ku nijéwaga jeaneli: 'Yemi keni pagótawa, nijeni ketasi machili mapu binói echi ne walubela sacerdote níili, mapujiti jerigá anigá osirúami ju echo'ná Riosi Ra'íchala oselíwalachi: Ketásimi chati sitíi ra'íchaga ané bilé walula, mujé pagótawala walúlawala.
Echalí echi Pablo galá machili mapu jaré aboni echi Saruseo anilíwami níili, chopi auché jaré echi Bariseo anilíwami níili. Echijiti echi Pablo echo'ná nasipa aboni yuwa o'weli ra'íchaga jeaneli: 'Yemi keni pagótawa, nijeni Bariseo ju, mapurigá nijé 'wénawala ayénachó Bariseo anilíwami binériami níili. Jípini wi'nijírami ju mapujítini galá bichíiga buwé mapurigá echi jaré suwíami ku o'wínama echalí ne jubá rawé.
Chopi mapalí echi Pablo je'ná jerigá anili, echalí echi jaré Bariseo chótali a'nagupi nasayéraga ra'icha echi auché jaré Saruseo anilíwami yuwa. Echirigá echi wikabé pagótami mapu napawika muchili, arigá okoná rojuali.
Mapujiti echi jaré Saruseo aní mapu echi jaré suwíami ketasi ku o'wínama, ayénachó mapu ke nirú Riosi kapitánawala, nirapé echi jaré aliwá; chopi echi auché jaré Bariseo galá bichíi suwaba je'ná jerigá.
Echalí ne si'néami echi wikabé pagótami buchuwí anigá o'weli ra'íchali. A'lí jaré nulalíwami binériami echo'ná muchili mapu echi jaré Bariseo yuwa níili. Aboni jaska jeanili: Je'ná rijói ketásirapé namuti chati olali. Chopi, siné káachi bilé aliwá binói yuwa ra'íchaliré, bilé walula Riosi kapitánawala keremá. Echijiti ketasi sayérabo je'ná rijói, mapujiti siné káachi Riosi echirigá nuléliré. A'lí tamujé ketásita nakí mapu Riosi sayérabo.
A'lí echi wikabé pagótami wi'libé niráa echirigá a'nagupi nasayéraga ra'íchali mapuyénasí echi walula wikabé sontarsi nuléami we majali, mayega mapu echi Pablo suwaba waminá chi'wanárami níima, echi wikabé pagótami jiti. Echijiti echi walula nulali mapurigá jaré wikabé sontarsi párami níima, mapurigá aboni ku machí paka tomea echi Pablo echo'ná nasipa echi wikabé pagótamichi jonsa, ayénachó mapurigá echi Pablo auchecho ku torúami níima echo'ná pachá walubé kalírali echi wikabé sontarsi pirélachi.
Ba'alínala rokogó echi Walubela Jesucristo echo'ná Pablo yuwa ke sayiná wilíbaga jeaneli: Waminabi galá bichíi mujé Pablo. Mapujiti mapurigami nawésali tamí jiti rugá jena'í Jerusalémachi, echirigá ayénachó 'wérali ju mápumi tamí jiti nawesáma echo'ná Rómachi anilíwachi walúlachi.
Jaré we mi'lináali echi PabloBa'alínala rawé jaré Juríosi rijói aboni galá anigá ra'íchali echi Pablo mi'liboa rugá. Echalí aboni a'nagupi jeaneli: Ketásita cho kopoa, nirapeta cho bajibo, a keta cho mi'lisáagáta echi Pablo. ¡Galá níima Riosi tamujé tamí ko'wisáa, ata ketasi mi'lisáagá echi Pablo!
A'lí echi jaré mapu je'ná jerigá ne bichíwaga anili, nawosa makói rijói waminá simírami níili.
Echalí aboni echo'ná simíbali mapo'ná echi jaré o'wéala sacerdote muchili, ayénachó mapo'ná echi auché jaré o'wéala ochérami muchili. A'lí aboni jeanili: Tamujeta ne bichíwaga anili máputa ketasi kopoa ke cho mi'lisáagáta echi Pablo. Ayénachó jeanílita mapu a ketásita bichíwali echirigá olásagá, galá níima mapu Riosi tamujé tamí ko'wimea.
Jipi 'yemi, echi auché jaré o'wéala Juríosi yuwa, si'néami anébasi echi ne walula wikabé sontarsi nuléami mapu ba'alí 'yemi mi machí pásama echi Pablo echo'ná bacháami 'yemi yuwa, mapurigá 'yemi aboni kilí niráa waminabi wikabé namuti rukuébotamo. Chopi tamujé ma karigá muchibo mapurigata waminá mi'liboa echi Pablo echo'ná buwichí, mapalí binói ke cho nawama echo'ná 'yémichi.
Chopi bilé ri'malí, echi Pablo kulíchala, ma namsa mapurigá echi jaré rijói echirigá mi'lináali echi Pablo, échiko simigá echo'ná pachá walubé kalírali, echi wikabé sontarsi pirélachi, echirigá ruyeli echi Pablo.
Echalí echi Pablo bayegá pe bilé echi o'wéala sontarsi jeaneli: Bayéraga je'ná ri'malí echo'ná mapo'ná atí echi ne walula wikabé sontarsi nuléami, mapujiti binói ruyema bilé namuti.
Echalí echi walula sontarsi bayérali echo'ná mapo'ná echi ne walula wikabé sontarsi nuléami asali. A'lí jeaneli: Echi Pablo mapu pachá bachárami ju tamí bayegá aneli mápuni pama je'ná ri'malí mi yuwa mapujiti mi ruyema bilé namuti.
A'lí echi ne walula wikabé sontarsi nuléami binói sikálachi chapigá, waná bayéraga jeanigá rukueli: ¿Pírimi tamí ruyénali?
Echalí echi ri'malí jeaneli: Ne si'néami echi jaré Juríosi ma galá anigá ra'íchali jeanigá mapu aboni mi tánama mapu ba'alí mujemi ku machí pama echi Pablo echo'ná si'néami echi jaré o'wéala Juríosi napawíkowachi, mapurigá aboni waminabi rukuema echi Pablo.
Chopi ketasi echirigá bichíiga olá mujé, mapujiti nawosa makói waminá simírami rijói ju mapu ma galá kariwesa chakena ichípaga buwema. A'lí aboni ma bichíwaga anili mapurigá aboni ketasi auchecho siné ko'mea, nirapé auchecho siné bajima, a ketasi cho mi'lisáagá echi Pablo. Aboni ayénachó anili mapu galá níima Riosi tamujé tamí ko'wisáa, ata ketasi echirigá mi'lisáagá echi Pablo. A'lí jipi aboni chopi buwigá muchuwi mapuyénasí mujemi ku nijéwama.
A'lí echi walula wikabé sontarsi nuléami ku ripórali echi ri'malí; ayénachó jeaneli mapu ketasi wesi ku ruyema mapurigá binói je'ná jerigá aneli.
Echi Pablo julárami níili echi walula silíami Pélisi riwéami yuwaEchalí echi walula wikabé sontarsi nuléami bayegá nuleli okuá echi auché jaré o'wéala sontarsi kariwénala okuá kiento sontarsi wichí jaga simíbami, ayénachó nuleli kariwénala auché jaré kicháosa makói sontarsi kawé asigá simíbami, ayénachó nuleli kariwénala auché jaré okuá kiento sontarsi silá kámi, mapurigá si'néami karigá muchima, mapurigá si'néami echo'ná Sesaréachi anilíwachi walúlachi simama echalí pe téeli chonásachi.
Ayénachó nuleli kariwénala jaré kawé, mapurigá echi Pablo ayénachó kawé asigá simea. A'lí echi walula wikabé sontarsi nuléami we nulali mapurigá echi Pablo ne galá kaníliga torúami níima echo'ná mapo'ná echi walula silíami Pélisi riwéami asali.
A'lí echi ne walula wikabé sontarsi nuléami ayénachó bilé oselí tóraga júuli, jerigá anigá osirúami:
Nijé, Kláurio Lísia mi osé, mujé wabé galabé walula silíami Pélisi riwéami. We galá kaníliga mujé.
Bukulí echi jaré Juríosi pagótami chapili je'ná rijói. A'lí mapalí aboni we mi'linálaga olali, echalí nijeni ku ku'wírali, echi wikabé sontarsi bayegá, mapujítini machili mapu je'ná rijói Romano pagótami níili.
Echalí nijeni we nakili machináliya, ne bichíwali niráa, mapu piri jiti aboni ne wabé wi'nijili je'ná rijói. Echijiti nijeni toli binói echo'ná bacháami mapo'ná ne si'néami echi jaré aboni o'wéalawala muchili.
Chópini galá machigá riwali mapurigá aboni wabé wi'nijili je'ná rijói mapujiti binói ketasi nijéwami níili jaré aboni nulalila, chopi binói tarapé chati oláami níili mapurigá binói echijiti waminá mi'lirúami níima riwéali. Nibilé cho chati oláami níili mapurigá binói echijiti pachá bachárami níima.
Chopi nijeni ruyélati mapurigá echi jaré Juríosi ma galá tétali mi'liboya. Echijiti nijeni júuli echo'ná mi yuwa; ayénachóni aneli echi jaré wi'nijíami mapurigá aboni echo'ná bacháami mi yuwa sayéraga animea echi mapujiti aboni sayéraga wi'nijí echi binói. ¡Ariósibá!
Ba'alínala rawé echi jaré okuá kiento sontarsi wichí jaga simíbami echo'ná jonsa ku ro'wisa, ku kuwana simíbali echo'ná walubé kalírali, wikabé sontarsi pirélachi; chopi echi auché jaré sontarsi kawé aséami waminabi simíbali echi Pablo yuwa.
A'lí ma sebasa echo'ná Sesaréachi, aboni galá 'yali echi oselí echi walula silíami; ayénachó nijali echi Pablo.
Echalí ma 'nesa echi oselí, echi walula silíami rukueli mapu chu anilíwachi kawírali bitéami níili echi Pablo. A'lí ma machigá mapu echo'ná Silísiachi anilíwachi kawírali bitéami níili,
echalí jeaneli: Nijé nimí justicia olama mapalí ma nolinsa echi jaré mapu mi wi'nijí. A'lí nulali mapurigá echi Pablo galá tibútami níima echo'ná pachá walubé kalírali echi walula silíami Erorsi riwéami bitélachi.
Pablo ku nimika ra'íchali echo'ná bacháami echi walula silíami Pélisi riwéami yuwaPe kinana malí rawé echi ne walubela sacerdote Ananíasi riwéami ma nawali echo'ná Sesaréachi, auché jaré o'wéala yuwa. A'lí bilé rijói Tértulo riwéami ayénachó nawali, echi mapu suwaba ra'íchali galá katéwaga wi'nijíami níili. Echalí aboni sili echo'ná echi walula silíami yuwa, mapujiti aboni we wi'nijíinali echi Pablo.
A'lí mapalí echi Pablo echo'ná pálati, echalí echi Tértulo wabé wi'nijiga ra'íchali echi Pablo sayéraga echo'ná bacháami echi walula silíami Pélisi riwéami yuwa. Echalí jeaneli: Walú natétara mi 'yabo mujé walula silíami mapujítita mujé jiti wabé galabé kilí piré. Ayénachó jipi ne suwaba namuti galá katéwami ju, mapujiti mujemi ne wabé galá machíami ju.
Ne sinibita walú natétara mi 'yabo, mujé wabé galabé oláami Pélisi, mapujítita sinibí, ne suníami niráa nareli suwaba je'ná jeyiri mapu mujemi olali.
Jípita ketasi nakí máputa wi'libé niráa mi kumebo, echijítita risénsia táni mapurigami tamí kipuma, pe téeli niráa, mapujítimi wabé galabé ju.
Mapujítita galá machigá riwali mapurigá je'ná Pablo ne wabé nikumea ju, mapujiti wabé sitíi ra'íchami ju; ayénachó binói sinibí okoná niráa rojuana echi jaré Juríosi pagótami, ne suníami jena'í wichimóbachi piréami, mapurigá aboni chopi a'nagupi we nasayérama. A'lí je'ná Pablo ne chokila ju echi jaré si'wina waná bichíiyami yuwa, echi jaré mapu Nasareno anélati.
Ayénachó je'ná Pablo we sitíi niwánali echi walubé tamujé ri'obáwala. Echijiti tamujeta waminá chapili. A'lí nakita kastigo 'yánala, mapujiti echirigá osirúami ju echo'ná tamujé nulalila oselíwalachi.
Chopi echi ne walula wikabé sontarsi nuléami, Lísia riwéami, echo'ná nawagá arigá niyúraga, tamujé tamí 'yésali.
Ayénachó echi walula Lísia tamujé tamí aneli máputa jena'í simabo, mapurigata mi yuwa ra'ichabo, si'néami mapu ikita nakili wi'nijiya echi Pablo. Jipi mujé binói galá omérama rukueya echi Pablo. Echirigami galá ne bichíwali niráa machimea suwaba mapujítita wi'nijí echi binói.
Echalí echi auché jaré Juríosi pagótami echo'ná muchúami ayénachó anili mapu suwaba je'ná jerigá ne bichíwali níili.
A'lí echi walula silíami binói niráa jówaga riwírali mapurigá echi Pablo ma ra'icháma. Echalí echi Pablo jeaneli: Nijeni wabé kanili mapujiti jípini pe ku nimika ra'icháma bacháami mi yuwa, mapujítini machí mapurigami walula silíami níili je'ná Juríosi pagótami yuwa, wikabé bamíbali yénasí jonsa.
Jipi mujé binói galá omérama machiyá mapu chopi makói miná okuá rawé yena ju mapalí jonsa nijeni ku nawali jena'í Jerusalémachi mapurigani Riosi yuwa ra'icháma echo'ná pachá echi walubé Juríosi pagótami ri'obáwalachi.
A'lí aboni ketasi tamí riwali auché jaré yuwa a'nagupi nasayéraga ra'íchami. Nirapé tamí riwali na'áwitiyami echi jaré pagótami echo'ná pachá echi walubé Juríosi ri'obáwalachi. Nirapé tamí riwali na'áwitiyami echi pagótami echo'ná pachá auché jaréana ri'obachi, nibilé echo'ná auché jaréana, jena'í walúlachi.
A'lí aboni ketasi omero mi bichíiriya mapurigá ne suwaba ne bichíwali ju mapurigá aboni tamí wi'nijí.
Chopi nijé nimí je'ná jerigá ané mápuni galá bichíiga waminabi walubélaga ané echi Walubela Riosi mapurigá nijé 'wénawala ayénachó waminabi walubélaga aneli echi Binói. A'lí echi jaré Juríosi aní mapu nijeni si'winárigá oláami ju, mapujítini bichíi echi Walubela Jesucristo niráa, chópini arigá bichíi ne suwaba mapurigá osirúami ju echo'ná Riosi nulalila oselíwalachi, ayénachó mapurigá osirúami ju echo'ná echi jaré Riosi jiti nawésami oselíwalachi.
Ayénachó nijeni bichíiga buwé mapurigá Riosi waminánomí auchecho ku o'wíntama echi jaré suwíami, achigórigá mapurigá aboni ayénachó bichíiga buwé. Echalí Riosi ku o'wíntama echi jaré galabé oláami, echi auché jaré chati oláami ayénachó.
Echijiti nijeni sinibí wabé nakí galabé ologá bitélanala, mapurigá nijé binói galá bi'wíami sulélama, ayénachó mapurigani ketasi wi'nijírami níima Riosi jiti, nibilé cho echi jaré pagótami jiti.
Pe wi'libé bamíbali jonsa nijeni iyénali echo'ná auché jaréana kawírali, chopi bukulini ku nawali jena'í nijé kawíwalachi mapurigani kóoma echi jaré we tisúati, ayénachó mapurigani waminabi walubélaga anema Riosi, echo'ná pachá walubé Juríosi ri'obáwalachi.
A'lí nijeni echirigá ologá, ne galá bi'wali nijé binói niráa. Echalí jaré Juríosi pagótami echo'ná Ásiachi anilíwachi kawírali piréami tamí riwali echo'ná pachá walubé Juríosi pagótami ri'obáwalachi. Chopi aboni ketasi tamí riwali wikabé pagótami yuwa iyénami, nibilé cho tamí riwali na'áwitiyami echi auché jaré pagótami.
Echi 'nalí galá níima mapu jena'í sisáa mapurigá aboni tamí wi'nijima, a jaré namuti jiti tamí wi'nijínalasagá.
Ayénachó galá níima je'ná jaré jena'í muchúami galá rusá acha tamí riwali jaré namuti chati oláami, mapalini asali echo'ná bacháami si'néami echi jaré o'wéala Juríosi napawílachi.
Chopi siné káachi aboni animea mápuni chati olali, mapalini echo'ná nasipa aboni yuwa wiligá o'weli ra'íchaga jeaneli: ¡Jipi 'yemi chópitamo tamí wi'nijí mapujítini galá bichíi mapurigá echi jaré suwíami auchecho ku o'wínama waminánomí rawé!
Echalí echi walula silíami Pélisi riwéami je'ná jerigá namsa ma ketasi nakili justicia olama echalí rawé. Binói ma galá machili mapurigá echi jaré napawika bichíiyami galá bichíili Jesucristo niráa. Echalí binói jeaneli: Mapalí ku nawasa echi ne walula wikabé sontarsi nuléami, Lísia riwéami, echalini waminabi galá rukugá machimea ne suwaba 'yemi ra'íchala.
Echalí echi Pélisi nuleli echi tabéala nuláami sontarsi mapurigá echi Pablo abijí pachá kumurachi tibima, chopi nuleli mapurigá Pablo galá ku'wíratami níima; ayénachó risénsia 'yali mapurigá echi jaré Pablo amígowala 'nébiya simea echo'ná pachá kumurachi, ayénachó mapurigá aboni galá kóoma echi Pablo.
Pe wakinana, ma wi'libé rawé, echi Pélisi auchecho siné nawali echo'ná Sesaréachi. Echalí binói upila ayénachó nawali. A'lí binói upila Rusila riwéami, Juríosi pagótami níili. Echalí echi Pélisi auchecho siné bayeli echi Pablo mapurigá binói galá ra'icháma aboni yuwa, Jesucristo bichíilawami jiti rugá.
Chopi mapalí echi Pablo ra'íchali jeanigá mapurigá galá níima mapu echi pagótami ne wabé galabé wachínaga olama, ayénachó mapurigá aboni ketasi chuwé olama, ayénachó mapurigá Riosi kastigo 'yama echalí ne jubá rawé, echalí echi Pélisi ne wabé majali. A'lí jeaneli: ¡Jipi ma ku simigá! Pe minana mapalí nijeni galá ikira, echalí nimí auchecho siné bayema.
Echirigá olali okuá bamíbali yénasí; chopi echalí echi Pélisi ma ku machínali walula silíami niráa. A'lí echi Pórsio Jesto riwéami 'nalí wilálati. A'lí echi Pélisi we nakili kanílatama echi jaré Juríosi pagótami, echijiti binói ariweli echi Pablo echo'ná pachá kumurachi, pachá bachárami niráa.
Pablo párami níili bacháami echi walula silíami Jesto riwéami yuwaEchalí echi Jesto nawali echo'ná Sesaréachi mapurigá binói wilárami níima walula silíami niráa. A'lí pe wakinana, bikiyá chi'ligá, binói ku simili echo'ná Sesaréachi jonsa, echo'ná ripáami Jerusalémachi simiyá.
Echo'ná echi jaré o'wéala sacerdote, ayénachó echi auché jaré o'wéala Juríosi pagótami si'néami we tali mapurigá echi Pablo kastigo 'yárami níima.
Echalí aboni wabé tali mapurigá echi Pablo ku torúami níima echo'ná Jerusalémachi. Chopi aboni nakili auché jaré julánala mapurigá echo'ná buwichí mi'limea echi Pablo.
A'lí echi Jesto ku nijéwaga jeaneli mapu echi Pablo pachá bachara asali echo'ná Sesaréachi, ayénachó anili mapurigá binói Jesto ke 'me ayó ayénachó echo'ná ku simea.
A'lí echi Jesto ayénachó jeaneli: Echijiti galá níima si'néami 'yemi máputamo ikí bachá o'wéalapala juko, ayénachó tamí yuwa simasa echo'ná Sesaréachi. A'lí a echi rijói ne bichíwali chati oláami níisagá 'yémitamo galá omérabo wi'nijiya echi binói.
Echalí echi Jesto chopi tibili echo'ná Jerusalémachi pe osá naó rawé, pe makói rawé keremá. A'lí binói ku simili echo'ná Sesaréachi. A'lí ba'alínala rawé echi Jesto asíbali echo'ná mapo'ná echi jaré o'wéala sinibí muchili. A'lí binói nulali mapurigá echi Pablo echo'ná párami níima.
A'lí mapalí echi Pablo echo'ná nawali, ne si'néami echi jaré o'wéala Juríosi echo'ná Jerusalémachi jonsa simíbami binói yuwa mulubéanaga ne nolébali. Echalí aboni wabé wi'nijili echi Pablo mapurigá wikabé namuti wabé chati oláami niráa, chopi aboni ketasi omérali ne bichíwali aniyá mapurigá echi Pablo echirigá chati oláami níili.
Echalí echi Pablo ne galá ku nimika jeaneli: Nijeni tarapé siné chati ologá sayérali echi jaré Juríosi pagótami nulalila, nirapé choni echirigá sayérali echi walubé aboni ri'obáwala, nirapé choni sayérali echi ne walubela silíami echo'ná Rómachi bitéami.
Chopi echi Jesto we nakili kanílatama echi jaré Juríosi pagótami, echijiti binói jeanigá rukueli echi Pablo: ¿Áchami nakí mápumi ku simea echo'ná Jerusalémachi, mapurigá nijeni mi justicia olíima echo'ná, wikabé karúmati jiti, mapurigá aboni mi wi'nijí?
Echalí Pablo ku nijéwaga jeaneli: Jena'ini wilí bacháami mi yuwa mápumi wilárami ju justicia olánala, echi ne walubela silíami echo'ná Rómachi bitéami jiti. Galá níima mapurigami we yáati tamí justicia olíima. Mujé binói ne galá machí mapurigani tarapé chati olali echi jaré Juríosi pagótami sayériya.
A nijeni ne bichíwali ne wabé simírami chati oláami níisagá, echalí galá níima mapurigani echijiti mi'lirúami níima. Ayénachó a echirigá ne bichíwali níisagá, nijeni arigá animea mapurigami tamí mi'limea. Chopi a ketasi bichíwali níisagá echi jaré karúmati namuti mapujiti echi jaré Juríosi pagótami tamí wi'nijí, echalí ke wesi risénsia niwa mapurigá aboni tamí nijima echi jaré Juríosi pagótami yuwa. ¡Echijiti nijeni taní mapurigá echi ne walubela silíami echo'ná Rómachi bitéami tamí justicia olíima!
Echalí echi Jesto ma ra'ichasa echi jaré o'wéala yuwa mapu binói yuwa ku'wíriami níili, a'lí jeaneli: Galá ju. Mujemi taní mapurigá echi ne walubela silíami echo'ná Rómachi bitéami mi justicia olíima. Nijé nimí julama echo'ná Rómachi, echi ne walubela silíami yuwa.
Pablo pálati echo'ná bacháami echi walula silíami Agripa riwéami yuwaPe wakinana echi walula silíami Agripa riwéami simili echo'ná Sesaréachi echi Jesto naripámiya. Echi Berenise riwéami mukí ayénachó simea.
A'lí aboni echo'ná tibili pe wi'libé rawé. Echalí echi Jesto ruyeli echi walula Agripa mapurigá echi Pablo pachá bachárami níili. Echalí echi Jesto jeaneli: Jena'í bilé rijói pachá bachara atí mapu echi Pélisi echo'ná achali.
A'lí mapalini asali echo'ná Jerusalémachi, echi jaré o'wéala sacerdote, ayénachó echi auché jaré Juríosi pagótami o'wéalawala si'néami tamí tánali mapurigani nulama mi'línala echi rijói.
Chopi nijeni ku nijéwaga aneli mapu tamujé Romano pagótami ketásite echirigá nulá mi'línala bilé rijói mapalita ketasi cho bachá niráa justicia olasa, ayénachóta bachá niráa bayé echi jaré wi'nijíami mapurigá echi auché bilé mapu wi'nijírami ju ne galá riwimea aboni, mapurigá echi mapu wi'nijírami ju galá omérama ni'yúriya, a ketasi ne bichíwali chati oláami níisagá.
Echijiti mapalí aboni sili jena'í, ba'alínala rawé niráa, nijeni we yáati asíbaga mapo'ná echi jaré igúsuwami muchiba, echalini nulali echo'ná pánala echi rijói.
Chopi echi jaré mapu echo'ná sili wi'nijísia echi rijói ketasi wi'nijili mapurigá wabé chati oláami niráa mapurigá nijeni mayeli.
Chopi mapalí aboni ra'íchali echi rijói sayéraga, echalí aboni chopi ra'íchali wiká karúmati namuti jiti rugá, mapurigá echi jaré Juríosi pagótami chopi bichíili. Ayénachó aboni sayéraga ra'íchali bilé rijói, Jesusi riwéami, jiti rugá, echi mapu ma mukuli. Chopi echi Pablo aní mapu echi Jesusi ma ku bitéami ju.
Echalí nijeni ketasi machili mapu chúrigani justicia olama echiyiri karúmati namuti jiti. Echijiti nijeni rukueli echi Pablo acha binói nakimea echo'ná Jerusalémachi simiyá, mapurigani echo'ná asagá justicia olíima binói, je'ná karúmati namuti jiti.
A'lí echi Pablo tali mapurigá binói chopi justicia olárami níima echi ne walubela silíami Augusto riwéami jiti, echo'ná Rómachi bitéami. Echijiti nijeni nulali mapurigá echi Pablo pachá bachara asimea mapuyénasí nijeni omérama echo'ná Rómachi jula.
Echalí echi Agripa jeaneli echi Jesto: Nijeni ayénachó nakí echi rijói ra'íchala kipúnala. A'lí echi Jesto ku nijéwaga jeaneli: Ba'alimi galá kipuma.
Ba'alínala rawé mapalí echi walula Agripa nawali, echi Berenise riwéami mukí yuwa, echalí aboni wabé nílaga, o'wéala niráa mayega mo'wili echo'ná walubé kalírali, wikabé o'wéala sontarsi yuwa, echi jaré o'wéala echo'ná walúlachi piréami ayénachó. Echalí echi Jesto nulali echo'ná pánala echi Pablo.
Echalí echi Jesto jeaneli echi Agripa riwéami: Mujé walubela silíami, ayénachó 'yemi o'wéala, si'néami máputamo jena'í tamujé yuwa muchuwi: Jena'ítamo ritiwá je'ná rijói. Ne wikabé echi auché jaré Juríosi pagótami echo'ná Jerusalémachi piréami ma tamí yuwa ra'íchali je'ná rijói sayériga, wikabé jena'í Sesaréachi piréami ayénachó. Ne si'néami aboni sinibí tamí ané mapu galá níima mapurigá binói miná mi'lirúami níima.
Chopi nijeni mayé mapurigá binói tarapebi yiri chati oláami níili, echijítini mayé mapu ketasi galá níima mapurigá binói waminá mi'lirúami níima. A'lí mapujiti je'ná rijói tali mapurigá binói justicia olárami níima echi ne walubela silíami, Augusto riwéami jiti, echo'ná Rómachi bitéami, echijiti nijeni mayeli mápuni echo'ná julama echi walubela silíami yuwa.
Chopi mapujítini ketasi machí mapu piri jítini wi'nijiga osema echi ne walubela silíami, je'ná rijói sayéraga, echijítini ma machí pali jena'í bacháami 'yemi yuwa mapurigátamo galá rukuebo. A'lí bachá niráa nijeni nakí mapurigá mujemi walubela Agripa ne galá rukuema, mapurigá nijé echalí galá machimea mapurigani osogá wi'nijima je'ná rijói echi ne walubela silíami yuwa.
Mapujiti nijeni mayé mapurigani ke newalite niráa níima, ani echo'ná náwalasagá bilé rijói mapurigá binói pachá bachárami níima, ani ketasi ruyésagá mapurigá echi rijói chati olali.
Echi Pablo ni'yúranalaga ra'íchali bacháami echi walubela silíami Agripa riwéami yuwaEchalí echi walubela silíami Agripa riwéami jeaneli echi Pablo: Ma galá ju mapu mujé binói niráa ni'yúraga ra'icháma. Echalí echi Pablo, binói sikala o'wínaga, jeaneli:
Nijeni echirigá wabé kaníili mapujiti mujé ne galá machí ne suwaba mapurigá tamujé Juríosi pagótami bichíiga olá, ayénachó mapurigata a'nagupi we ra'íchaga aní. Echijiti nimí wabé táni mapurigami ne galá kilí tamí kipuma.
Pablo galá suwaba ru mapurigá binói ologá bitéali mapalí binói ketasi cho bichíiyami níili Jesucristo niráaNe si'néami echi jaré Juríosi pagótami ne galá machí mapu chúrigani ologá bitéali aboni yuwa chabé chokichí jonsa mapalí jónsani táa níili, echo'ná nijé kawíwalachi, echo'ná Jerusalémachi ayénachó.
Ne si'néami echi jaré Juríosi pagótami ayénachó galá machí mapurigá nijeni wabé nóchali ologá bitéali mapurigá bilé Bariseo niráa; ayénachó aboni galá omérama echirigá ku ruyá, a aboni echirigá nakisáagá. A'lí echi jaré Bariseo waminabi ne wabé simírami nóchali ologá piré, ketasi mapurigá echi auché jaré Juríosi pagótami.
A'lí jipi nijeni wabé wi'nijírami ju mapujítini we bichíiga buwé mapurigá Riosi waminánomí ku o'wíntama echi jaré suwíami, achigórigá mapurigá Riosi Binói bichíwaga aneli echi jaré chabé ki'yá piréami tamujé pagótawala mapurigá Binói olama riwéali.
A'lí ne si'néami echi jaré makói miná okuá rojuáami, tamujé Isaeli anilíwami pagótami, ne si'néamita bichíiga buwé mapurigá Riosi echirigá ku o'wíntama echi jaré suwíami. Echijítita waminabi walubélaga ané Riosi, ayénachóta sinibí rawé chopi olá mapurigá Binói nakí, sinibí rokogó ayénachó. A'lí nijé nimí ané, mujé walubela Agripa, mapu echi jaré Juríosi tamí wi'nijí jipi rawé, chopi mapujítini echigá bichíiga buwé.
¿Churékulátamo mayé mapu Riosi ketasi omero ku o'wíntiya echi jaré suwíami?
Pablo suwaba ru mapurigá binói risúu ologá najátali echi jaré galá bichíiyamiNijé binói chabénala niráa mayeli mapu arigá 'wérali níili mapurigani wikabé namuti olama echi Jesusi sayéraga, mapu echo'ná Nasarétachi bitéami níili.
A'lí echirigani olali echo'ná Jerusalémachi. A'lí mapalí echi jaré o'wéala sacerdote tamí risénsia 'yali, echalini echo'ná pachá kumurachi mo'wali wikabé echi jaré galá bichíiyami. A'lí mapalí jaré aboni waminá ko'wirúami níili, echalí nijé ayénachó nakili mapurigá aboni echirigá ko'wirúami níima.
Ayénachóni wisabé chokéami echirigá kastigo 'yali echi jaré bichíiyami, mapujítini nakili mapurigá aboni animea mapu ma ketasi waminabi bichíima Jesucristo niráa. Echirigani olali echo'ná ne suníami echi jaré Juríosi pagótami ri'obáwalachi. Ayénachóni ne wabé simírami yoga kichili aboni, mapuyénasíni wabé risúu ologá a'najátali aboni echo'ná jaréana si'wina o'wéalachi yénasí.
Echi Pablo auchecho siné galá nawésali mapurigá binói bachá bichíili Jesucristo niráa<TS3>(Hch. 9:1-19, 22:6-16)A'lí bicheni echirigá olánaraga simili echo'ná Ramáskochi anilíwachi walúlachi, mapujiti echi jaré o'wéala sacerdote tamí wilali mapurigá walula niráa, mapurigani echirigá risúu ologá a'najátama echi jaré bichíiyami.
Chopi nimí ané, mujé walubela silíami, mapu echo'ná buwichí, ne nasipa rawé niráa, nijeni riwali ne wabé simírami ratábami echo'ná ripá riwigachi jonsa, ketasi mapurigá echi rayénali. Echalí tamí yuwa ne noligá ratábali, ayénachó echi auché jaré yuwa mapu tamí yuwa sírali.
Echalí si'néamita wichí bitíbali. A'lí nijeni námali bilé Walubela Ra'íchami mapu tamí jeaneli, echi Ebreo ra'íchala jiti jeanigá: Saulo, Saulo, ¿churékulami tamí a'najátaga kichí? Mujemi wabé risúu olá echi jaré mapu tamí bichíi, chópimi arigá binói niráa wabé okota, mapurigá echi bóisi olá mapalí ku kuwana sayériga rité echi kusí wéchala.
Echalini jeanigá rukueli: ¿Chigami ju, Walubela? A'lí echi Walubela ku nijéwaga tamí jeaneli: Nijé ju Jesucristo. ¡Mujemi arigá tamí we a'najátaga kichí!
Ku wiliska, mapujiti nijé ke sayiná nimí yuwa nawali mapurigami tamí ku'wírama, ayénachó mapurigami ku nawisama mapurigami riwali jipi rawé. Ayénachóni nakí mapurigami ku nawisama mapurigá Nijé nimí riwírama waminánomí rawé, mapalini auchecho siné ke sayiná nawama mi yuwa.
Nijé nimí ku'wírama mapurigá echi jaré Juríosi pagótami ketasi mi mi'limea, echi auché jaré isena ketasi cho. Jipi nimí julama echo'ná echi auché jaré isena pagótami yuwa, mapurigami nawesáma aboni.
Echirigá Nijé nimí julama echi jaré isena pagótami yuwa, mapurigami binérama echi ne bichíwali, mapurigá aboni ma ketasi waminabi chuwé olama mapurigá echi riablo nulá, chopi mapurigá aboni wabé galabé ologá nijéwama mapurigá Riosi nulá. Echalí mujemi nawesáma mapurigá aboni galá tamí bichíima, mapurigá aboni echirigá ku wikáwarami níima, ayénachó mapurigá aboni wabé ku'wíratami níima, ne si'néami echi auché jaré yuwa mapu ikí Riosi ma galabérali, mapujiti aboni ma galá tamí bichíili.
Echi Pablo galá nijéwaga olali mapurigá Riosi nuleliEchirigá mujé walubela silíami Agripa riwéami, nijeni ne galá nijéwaga olali mapurigá echi Walubela Jesucristo tamí riwírali echo'ná ripá riwigachi jonsa.
Mapujítini ne bachá niráa galá nawésali echo'ná Ramáskochi piréami, jeanigá mapurigá aboni bukulíwami, si'nú niráa, galabé 'natama, ayénachó mapurigá aboni ku ro'wima Riosi yuwa. Ayénachóni aneli mapu ne galabé ologá pirélama, mapurigá echi auché jaré pagótami echijiti galá machimea mapu aboni ma galá bichíiga ku ro'wili Riosi yuwa. A'lí pe waminánomí nijeni ayénachó echirigá nawésali echo'ná Jerusalémachi piréami, ne suníami echo'ná Juréachi anilíwachi kawírali piréami ayénachó, echi auché jaré isena pagótami ayénachó, si'néami mapu ikí ketasi Juríosi pagótami ju.
A'lí mapujítini echirigá nawésali, echijiti echi jaré Juríosi pagótami echo'ná aboni ri'obáwalachi jonsa tamí chapisáa, tamí waminá mi'lináali.
Chopi Riosi tamí ku'wírali. Echijiti jipi yénasí nijeni abijí galá bichíiga olá, Riosi Ra'íchala nawésiya. Weni nawesa si'néami pagótami. Nijeni nawesa echi jaré kuchípala, ayénachóni nawesa echi jaré o'wéala. A'lí bicheni chopi nawésaga ruyée mapurigá osirúami ju echo'ná Riosi Ra'íchala oselíwalachi mapurigá echi walula Moisesi osali mapurigá ikimea riwéali, ayénachó mapurigá echi auché jaré Riosi jiti nawésami osali mapurigá ikimea riwéali.
Weni nawesa jeanigá mapu arigá 'wérali níili mapurigá echi Walubela Jesucristo mi'lirúami níima. Ayénachóni nawesa jeanigá mapu arigá 'wérali níili mapu ma mi'lisuwa Jesucristo, echalí Binói ne bachá ku owínama, mapalí echi auché jaré suwíami ketasi cho ku owínama riwéali. Ayénachóni nawesa jeanigá mapu Jesucristo ne bachá niráa nawesáma riwéali echi ne bichíwali Riosi Ra'íchala, tamujé Juríosi pagótami, ayénachó echi auché jaré isena pagótami.
Echi Pablo galá nawésali echi walula silíami Agripa riwéamiEchalí mapalí echi Pablo je'ná jerigá we ni'yúranaga ra'íchali, echalí echi Jesto ke sayiná o'weli ra'íchali jeanigá: ¡Mujé Pablo, ketasi newalite jumi! ¡Mami ke newalite níili, mapujítimi sinibí wabé 'nénali oselí!
Chopi echi Pablo ku nijéwaga jeaneli: Nijeni ketasi echiyiri ke newalite ju, mujé walula silíami Jesto riwéami. Si'winárigá mapu nijé nimí ané, ne bichíwali ju.
Ayénachó jena'í atí echi walubela silíami Agripa riwéami, echi mapu galá machí je'ná jaré namuti. Echijiti nijeni tarapé majaga ra'icha bacháami echi binói yuwa, mapujiti nijeni galá machí mapu binói ayénachó ma galá machí suwaba je'ná namuti, mapujiti suwaba mapu ikí echi Walubela Jesucristo olali, Binói echirigá ne machiná niráa olali, mapurigá si'néami pagótami galá machimea.
Mujé walula silíami Agripa riwéami, ¿acha mi bichíi mapurigá echi jaré Riosi jiti nawésami anili, mapurigá osirúami ju echo'ná Riosi Ra'íchala oselíwalachi? Nijeni galá machí mápumi galá bichíi.
Echalí echi Agripa ku nijéwaga jeaneli: Mujemi mayé mápumi pe nawésaga tamí bichíirama mapurigá nijé binói ayénachó bichíima Jesucristo niráa.
A'lí echi Pablo jeaneli: Ne wabé galá níima mapurigami galá bichíima ani péebi mi nawésasagá, ayénachó galá níima mapurigami bichíima ani wi'libé niráa mi nawésasagá. Nijeni nakí mapurigá ne si'néami 'yemi mapu tamí kipú jipi rawé achigórigá bichíiyami níima mapurigá nijeni bichíi. Chópini ketasi nakí máputamo bulérami níibo mapurigá nijeni bulérami ju je'ná jiero wiya jiti.
A'lí mapalí echi Pablo ma je'ná jerigá anili, echalí echi walula silíami Agripa riwéami ma ku wilísali, echi walula silíami Jesto riwéami ayénachó, echi Berenise ayénachó, ne si'néami echi auché jaré o'wéala echo'ná muchúami asíchiko.
Echalí si'néami aboni pe waná simíbaga, a'nagupi ra'íchaga jeanili: Je'ná rijói tarapebi yiri chati olali. Echijiti ketasi 'wérali ju mapurigá binói waminá mi'lirúami níima, nirapé mapurigá binói pachá bachárami níima.
Echi Pablo julárami níili echo'ná RómachiEchalí echi jaré o'wéala nulali julánala echi Pablo echo'ná Rómachi anilíwachi, echo'ná Itáliachi anilíwachi kawírali. A'lí nijé ayénachó simili. Echalí bilé walula Kapitani, Julio riwéami, chapisáa toli echi Pablo, echi auché jaré bulírawami yuwa. A'lí echi Julio bilé níili echi auché jaré wikabé kapitani yuwa, echi ne walula silíami, Augusto riwéami kapitánawala.
A'lí bicheta echirigá ku simíbali, echo'ná pachá biléana bárkochi muchiga, mapu echo'ná biléana walubé ba'wírali suwé, Aramítiochi anilíwachi jonsa simíami níili. Echalí echi barko ma ku simea riwéali, echo'ná jaréana suwé simíraga, echo'ná Ásiachi anilíwachi kawírali. A'lí echi Aristarko riwéami rijói, echo'ná Tesalónachi anilíwachi bitéami, ayénachó simili, tamujé tamí yuwa. A'lí echo'ná Tesalónachi anilíwachi biléana walúlachi ju, echo'ná Maseróniachi anilíwachi kawírali nirúami.
Ba'alínala rawé tamujeta sébali echo'ná Sirónachi anilíwachi suwé. Echalí echi walula kapitani, Julio riwéami, ne galá natimali echi Pablo. Echijiti risénsia 'yali mapurigá echi Pablo 'némiya simea echi jaré binói amígowala, echo'ná piréami, mapurigá binói galá kóorami níima.
A'lí mapalita ku simíbali echo'ná Sirónachi jonsa, echalí ne wabé iwéami ikáli, echi barko ku kuwana rakibuya. Echijítita watoná niráa simárali echo'ná Chíprechi anilíwachi kawírali, echo'ná nasipa walubé ba'wírali nirúami, mapujiti echo'ná watoná ketasi 'me ikáli.
A'lí echo'ná walubé ba'wichí moba simíbaga, tamujeta simárali echo'ná bacháami mapo'ná Silísiachi anilíwachi kawírali ju, echo'ná Pampíliachi anilíwachi ayénachó. Echalita sili echo'ná Mírachi anilíwachi walúlachi, echo'ná Lísiachi anilíwachi kawírali.
Echo'ná echi walula kapitani riwali auché bilé barko echo'ná Alejantríachi jonsa simíami, echi mapu echo'ná Itáliachi anilíwachi kawírali simea riwéali. A'lí binói tamujé tamí muchúwali echo'ná pachá mapurigata waminabi simabo echo'ná Rómachi simiba.
A'lí peta wi'libé chi'leli echo'ná bárkochi kilí 'yena, mapujiti echi wabé iwéami iká ku kuwana rakibuli. A'lí bicheta perikó sébali echo'ná Nírochi anilíwachi. A'lí mapujiti echi we iwéami iká abijí we kuwana ikáli, echijítita bacháami simárali echo'ná Salomónachi anilíwachi, mapurigata mulubé simárabo echo'ná Krétachi anilíwachi kawírali echo'ná nasipa walubé ba'wírali nirúami.
A'lí bicheta wabé nóchali ologá, mulubé suwé simárali mapuyénasíta sébali biléana nasipa uchírachi suwé mapo'ná Galabé Uchírachi anélati. A'lí echo'ná mulubé níili biléana walúlachi Laséachi anilíwachi.
Peta wi'lí waminá 'yénali. A'lí ma ketasi galá níili mapurigata waminabi 'yénabo echo'ná bárkochi muchiga, mapujiti ma ne mulubé romosama riwéali mapalí sinibí wabé iwéami ikamea. Echijiti echi Pablo galá ruyeli aboni,
jeanigá: 'Yemi pagótami, nijeni mayé máputa nosobúrami níibo, ayénata waminabi jena'í bárkochi 'yénasagá. Siné káachi je'ná barko waminá nosobúrami níimiré. A'lí suwaba namuti uchérami waminá botuwisa wikámiré Ayénachó tamujé aboni siné káachi waminá suwibábiré.
Chopi echi walula kapitani waminabi galá nijéwali mapurigá echi barko simíriami anili, ayénachó mapurigá echi barko níwami anili, chopi binói ketasi nijéwali mapurigá echi Pablo anili.
A'lí ketasi galá níili mapurigata echo'ná tibibo echalí romó, echijiti ne noguí si'néami mayeli mapu galá níima waminá simasa echo'ná jonsa, echo'ná Jenísiachi anilíwachi simiba, echo'ná Krétachi anilíwachi kawírali, galá omérasagá echo'ná seba. Si'néamita nakili mapurigata echo'ná Jenísiachi muchibo echalí romó mapujiti echo'ná suwé we galabéalachi níili mapujiti echo'ná ketasi 'me iwéami ikáli.
Ne wabé iwéami ikáli echo'ná moba walubé ba'wíraliEchalí chótali mikabé 'naka jonsa pe kilí niráa ikagá. Echijiti aboni mayeli mapu ma galá níili mapurigata waminabi simabo. Echalita ku simíbali, mulubé suwé simáraga echo'ná walubé kawírali Krétachi anilíwachi.
Chopi pe wilibeko ne wabé iwéami ikáli, echi barko ku kuwana rakibuka. Echalí mikabé 'nalika panina jonsa ne wabé iwéami ikáli.
A'lí ku kuwana rakibúrami níili echi barko. Echalita arigá ketasi omérali bacháami simiba, mapujiti echi wabé iwéami iká wabé kuwana ku nitápali. Echijítita ariweli mapurigá echi iká chopi jiti chuwé torúami níima echi barko.
A'lí bicheta echo'ná kolí kuwana simárali biléana uchíi kawírali echo'ná nasipa walú ba'wírali nirúami mapo'ná Kláurachi anilíwachi níili. Echo'ná ketasi 'me iwéami ikáli. Echijítita ne wabé nóchali ologá omérali echo'ná ripá walubé bárkochi paya echi auché bilé táa barko mapu jubáami banagá inárali echi walubé barko.
A'lí ma ripá moba echo'ná walubé bárkochi pasa echi auché bilé táa barko, echalí aboni o'weli wiya jiti, ri'lé pacháami siméraga, iwébanaga nasipa buleli echi walú barko mapurigá ketasi waminá nosowima. Echalí aboni we majali mapurigá echi barko echo'ná satérali torúami níima, mapo'ná Sírtachi anilíwachi ju. Echijiti aboni ma ku ko'ná pali echi walubé chiní mapu ripá ra'laka chukuli mapurigá echi barko waminá rakibúrami níima echi iká jiti. Aboni echirigá olali mapurigá echi barko ma ketasi 'me rakibúrami níima echi iká jiti. Echalí jonsa echi barko chopi chuwé torúami níili echi iká jiti.
Ba'alínala rawé abijí ne wabé chati iwéami ikáli. Echijítita chótali ri'lé ba'wichí a'waya echi wikabé namuti muruka echo'ná bárkochi nirúami, mapurigá ketasi 'me bitéami níima echi barko.
A'lí waniwínala rawé ayénachóta chapigá waminá a'wali echo'ná ba'wírali ne suwaba echi auché jaré namuti mapu echo'ná bárkochi nirúali, suwaba mapu ikí echi barko newaleli.
Echalí ne wikabé rawé jonsa ketasi riwirúami níili echi rayénali, nibilé cho echi sopolí. A'lí abijí waminabi wabé chati iwéami ikáli, echijiti tamujé ma ketasi mayeli máputa ku ku'wíratami níibo riwéali.
Chopi mapujítita ma wikabé rawé jonsa tarapé namuti ko'wali, echalí echi Pablo, echo'ná aboni yuwa nasipa wiligá jeaneli: Pagótami, galá níimili 'yémitamo galá tamí nijéwasagá, mapalini 'yemi mi aneli máputamo ketasi simabo echo'ná Krétachi jonsa, mapurigata ketasi je'ná jerigá risúu olárami níibi, ayénachó mapurigá je'ná barko ketasi waminá nosobúrami níimi.
Chopi jipi ketasi siwesi, mapujiti ke wesi 'yemi suwiboa, chopi je'ná barko ne bichíwali waminá nosobúrami níima.
Mapujiti bi'yá rokogó ke sayiná tamí yuwa wilíbali bilé walubela Riosi kapitánawala, mapujiti nijeni echi Walubela Riosi níwala ju, ayénachóni galá bichíiga olá mapurigá Binói tamí nulé.
Echalí echi walubela Riosi kapitánawala tamí jeaneli: Ketasi majá, mujé Pablo, mapujiti arigá 'wérali ju mapu mujemi nawama echo'ná bacháami echi ne walubela silíami yuwa, echo'ná Rómachi bitéami. A'lí Riosi ku'wírama ne si'néami echi auché jaré mujé yuwa simíbami, echo'ná bárkochi muchúami, mapurigá ke wesi aboni waminá suwimea. A'lí Riosi chopi echirigá olama mapujiti mujé binói Riosi níwala ju.
A'lí echi Pablo waminabi jeanili: Echijiti 'yemi pagótami, ne galá ku kanílasi, mapujiti nijeni galá bichíi Riosi; ayénachó bichíwali mayeni mapu echirigá ikimea, achigórigá mapurigá echi walubela Riosi kapitánawala tamí aneli.
Chópita arigá waminá a'wátami níibo echo'ná biléana kawírali jena'í nasipa walubé ba'wírali nirúami.
A'lí mapalita ma echirigá 'yénali okuá tarali yénasí, echalí siné rokogó echi barko iyénali echo'ná moba walubé ba'wírali mapo'ná Átriachi anilíwachi níili. Echalí echi barko abijí chuwé torúami níili echi wabé iwéami iká jiti; chopi ne nasipa rokogó niráa, echi jaré barko simíriami mayeli máputa ma mulubé sírali echo'ná biléana wi'yérali suwé.
Echalí echo'ná bárkochi nóchami bilé namuti ri'lena ba'wichí pasa, galá tétali mapu chu 'yena rokóami níili echi ba'wí. Echalí aboni riwali mapurigá baisá makói miná usani metro sébali ri'lena ba'wichí. A'lí pe waminá bacháami simíbaga aboni auchecho tétali echo'ná ri'lena ba'wichí. Echalí aboni riwali mapu chopi osá makói miná kichao metro níili.
Echalí wabé majaga mapu echo'ná biléana ritérali wichibama riwéali echi walú barko, echijiti echi jaré bárkochi nóchami echo'ná jubáami bárkochi jonsa, jiero wiya jiti bulesa echo'ná ri'lena ba'wírali a'wali naó jiero wabé bitéami mapurigá echi barko ketasi simea waminá bacháami. A'lí aboni chopi wabé majaga 'nátaga buweli mapurigá we yáa rawé nílama.
Chopi echi Pablo galá machili mapurigá aboni olánali, echijiti binói ruyeli echi walula kapitani, echi jaré sontarsi ayénachó, jeanegá: A je'ná jaré bárkochi nóchami ketasi ripísagá jena'í pachá bárkochi, mapurigá aboni tamujé tamí ku'wírama, echalí ne si'néamita waminá suwibábiré.
Echalí echi jaré sontarsi waminá ripúnali echi táa barko wíila. Echalí echi táa barko echo'ná ripá jonsa ri'lé ba'wichí wichigá, suwaba nosowili.
A'lí mapalí ma chi'lásali, echalí echi Pablo aneli ne si'néami echo'ná bárkochi muchúami mapu galá níima peé kúuchi kosá. Echalí binói jeaneli: Ma okuá tarali yénasí ju mapalí jonsa 'yémitamo tarapé kochili, nirapé chótamo ko'wali.
Echijiti 'yemi nimí ané máputamo peé kúuchi kopoa, mapurigátamo galá ku jiwérabo, mapujiti átamo ke jiwérasagá, jaré 'yemi waminá suwibóaré, chopi nijeni mayé mapu ke wesi 'yemi waminá suwiboa, nirapétamo péebi chi'wanárami níibo.
A'lí ma jerigá anisáa, echi Pablo chapigá bilé walú pani, natétara 'yali Riosi, echo'ná bacháami si'néami aboni yuwa. A'lí ma kúuchi rojonasa echi pani, echi Pablo chótali ko'yá.
Echalí si'néami echi auché jaré ayénachó we kaníliga ko'wali.
A'lí bicheta si'néami pagótami echo'ná bárkochi muchúami okuá kiento miná kicháosa makói, miná usani níili.
Echalí ma bachá posasa, tamujeta ke 'me bitéami niráa niwáli echi barko, mapujítita echo'ná ba'wichí a'wali mapu ikí tibili echi turío.
Echi barko waminá botuwiliA'lí mapalí ma galá chi'lali, echalí echi jaré bárkochi nóchami ketasi machili echo'ná kawírali, mapu chu anilíwachi níili; chopi aboni echo'ná riwali biléana suwé nasipa, mapo'ná galabéalachi níili, mapujiti we satérali níili echo'ná suwé. Echalí aboni nakili echo'ná suwé uchábanala echi barko, a galá omérasagá.
A'lí echi jaré wabé bitéami jiero bulirúami suwaba ripúnaga, echo'ná ri'lé ba'wírali ariweli. Ayénachó aboni ku botánali echi jaré namuti mapu echijiti aboni peé ku ro'wínaga simírali echi barko. A'lí echi walubé mapuyiri chiní niwárami, aboni ku ripá ochogá ra'lánali mapurigá echi barko waminá bacháami rakibúrami níima echi we iwéami iká jiti. Echalí echi barko echo'ná kawírali suwé mulubé suwénsali.
Chopi echi barko waminá wichíbali echo'ná biléana suwé mapo'ná okoná napawika wabé jiwériga simili echi walubé ba'wí. Echalí echi walú barko abijí we iwéami chukuli echo'ná satérali mapujiti echo'ná bacháami echi barko cho'olá tótaga chukuli echo'ná satérali mapuyénasí ma ketasi nokuali; chopi echo'ná jubá okuá echi barko ma suwaba nosubúrami níili mapujiti echi walubé ba'wí ne wabé jiwéami apulaka wichíbali.
Echalí echi jaré sontarsi nakili waminá ko'wináliya si'néami echi jaré echo'ná bárkochi muchúami mapu ikí bulírawami níili, mapurigá ke wesi aboni waminá júmsama, echo'ná ba'wichí akeka simáraga.
Chopi aboni kapitánawala ketasi risénsia 'yali, mapujiti binói ketasi nakili mapurigá echi Pablo waminá mi'lirúami níima. Chopi echi kapitani nulali mapu yíripi machiko akeka iyena bachá akeka simama echo'ná suwé.
Ayénachó nulali mapurigá echi auché jaré mapu ke machiko akeka 'yena, arigá ripá moba jaréana táblachi uchuka simama, ripá moba auché jaréana karúmatachi uchuka keremá, suwaba namuti mapu ikí echo'ná bárkochi mojuali. A'lí echirigá ologá ne si'néami galá sébali echo'ná wi'yérali suwé.
Pablo nawali echo'ná biléana uchíi kawírali echo'ná nasipa walubé ba'wírali nirúami, Máltachi anilíwachiA'lí mapalí si'néami mata galá akami sébali echo'ná suwé wi'yérali, echalita machili mapu echo'ná kawí Máltachi anilíwachi níili.
A'lí echi jaré pagótami echo'ná kawírali piréami tamujé tamí ne wabé galá kaligá natimali. Echalí aboni walú na'ali mapujiti ne wabé ruláami romówali. A'lí tamujé tamí bayeli mapurigá si'néamita galá sokuálabo.
Echalí echi Pablo wikabé chaliwá napabura atíami chapisáa, echo'ná na'írali achali; chopi bilé sinowi chaliwátali ratálaga machínali. Echalí echi sinowi echo'ná Pablo sikálachi uchuka wijáa chukuli.
Echalí echi jaré pagótami echo'ná piréami ma riwisáa echi sinowi echirigá wijáa chukúami echo'ná Pablo sikálachi, echalí aboni a'nagupi jeaneli: Je'ná rijói wabé nikówami níiliré. Échiko ketasi mukuli echo'ná walú ba'wírali, chopi Riosi ketasi ariwema mapurigá waminabi bitélama, mapujiti we yáati mukuméaré.
Chopi echi Pablo echo'ná na'írali asáwaga pali echi sinowi. A'lí binói tarapé chibi ikili.
Echalí si'néami echi jaré pagótami echo'ná jáwami chopi buweli mapurigá echi Pablo we yáati walú bajínama; ayénachó aboni mayeli mapu binói ke sayiná mukuméaré. A'lí pe wi'libé niráa buwigá, aboni riwali mapu tarapé chibi ikili. Echalí aboni si'winárigá 'nátaga jeanili: ¡Bilé riosi ju!
Echo'ná mulipi bitéali echi walula silíami echo'ná kawírali nuláami, echi mapu Públio riwéali. Échiko tamujé tamí galá natimaka nareli echo'ná binói bitélachi, ayénachó tamujé tamí galá kóoli bikiyá rawé yénasí.
Echalí rawé echi Públio onolá wabé ratáliami nayú bu'wili, ayénachó ne wabé witabúuga nayuli. Echalí echi Pablo 'némiya simili. A'lí ma Riosi yuwa ra'ichasa, moba nochogá, galá ku sa'wali.
A'lí mapalí Pablo je'ná jerigá olali, echalí echi auché jaré nayúkami echo'ná uchíi kawírali piréami ayénachó echo'ná sisáa, galá ku sa'wárami níili.
A'lí echo'ná piréami tamujé tamí ne wabé natimaka o'wikeli. A'lí mapalita ku simíbali echo'ná jonsa, echalí aboni tamujé tamí wikabé karúmati namuti kóoli, suwaba mapu ikí tamujé newaleli mapurigata kaníliga ku simabo.
Pablo nawali echo'ná Rómachi anilíwachiA'lí ma wi'libé, bikiyá michá muchisa echo'ná uchíi kawírali, echalita ma simíbali echo'ná pachá auché biléana bárkochi muchiga. A'lí echi auché bilé si'nú barko echo'ná chukuli sinibí echalí romó. Echi barko echo'ná Alejantríachi jonsa simíami níili. A'lí echi barko 'Marachi riwéami níili.
Echalí jonsa tamujé sili echo'ná biléana galabé suwé mapo'ná Sirakúsachi anilíwachi walúlachi níili. Echo'nata tibili bikiyá rawé.
Echo'ná jonsa tamujeta mulubé suwé simáraga sili echo'ná Réjiochi anilíwachi. A'lí ba'alínala rawé mikabé okuá 'naka ikáli. Echalí jonsa okuá chi'ligá, tamujeta sili echo'ná auché biléana suwé Puteólichi anilíwachi. Echo'nata ariweli echi barko mapurigata wichí jaga simabo.
Echo'ná Puteólichi tamujeta riwali jaré ritémtami galá bichíiyami. Aboni tamujé tamí aneli máputa echo'ná aboni yuwa tibibo pe bilé tarali. A'lí pe kinana tamujeta simíbali echo'ná Rómachi simiba.
Echalí echi jaré ritémtami bichíiyami echo'ná Rómachi piréami ma galá machili mapu tamujeta echo'ná buwichí sírali. Echijiti aboni simíbali tamujé tamí natipásiya echo'ná buwichí. Jaré aboni sili echo'ná Ápiochi anilíwachi yénasí. A'lí auché jaré sili echo'ná Bikiyá Tabérnachi anilíwachi yénasí. A'lí mapalí Pablo riwali echi jaré ritémtami, echalí binói walú natétara 'yali Riosi. Ayénachó binói galá ku kaníili.
Pablo galá nawesa echo'ná RómachiPe wakinana bikiyá chi'ligá mapalí jonsa echi Pablo nawali echo'ná Rómachi, echalí binói júuli bayénala si'néami echi jaré o'wéala Juríosi pagótami echo'ná Rómachi piréami. A'lí mapalí aboni napawili echo'ná mapo'ná Pablo bitéali, echalí binói nawésaga jeaneli: 'Yemi Juríosi pagótami, nijé tarapeni sayérali echi jaré Juríosi pagótami echo'ná Jerusalémachi piréami. Nirapeni sayérali mapurigá olali echi jaré ki'yá piréami tamujé Juríosi pagótamawala. Chópini arigá waminá nijírami níili echi jaré Romano anilíwami pagótami yuwa mapurigá bulírawami niráa.
Chopi mapalí aboni galá tamí rukueli, echalí aboni nakili tamí ku botonánala mapujiti aboni riwali mapurigani tarapé chati oláami níili; ayénachó aboni anili mapurigani echijiti ketasi mi'lirúami níima.
Chopi echi jaré Juríosi pagótami echo'ná piréami arigá ketasi nakili mapurigá nijeni echirigá ku botonárami níima. Echijiti arigá 'wérali níili mapu nijeni tánama mapurigá echi ne walubela silíami jena'í Rómachi bitéami tamí justicia olíima, chópini ketasi nakili mapurigani wi'nijima echi auché jaré nijé pagótamawala.
Echijiti nijeni 'yemi mi bayeli mapurigani 'yemi mi 'nesa, yuwa ra'icháma, mapujiti nijeni ayénachó buwé echalí rawé sébachi mapalí echi jaré suwíami ku o'wínama, achigórigá mapurigá 'yemi Isaeli pagótami ayénachó buwé. Echijiti nijeni jipi bulérami ju je'ná jiero wiya jiti.
Echalí aboni jeaneli: Ke wesi echo'ná Juréachi anilíwachi piréami tamujé tamí oseli mujé jiti rugá. Nibilé wesi echi auché jaré Juríosi pagótami echo'ná Juréachi jonsa síami tamujé tamí ruyeli jeanigá mapu mujemi chati oláami ju.
Tamujeta nakí mapurigami tamujé tamí ruyema mapu ikí mujemi 'nata, mapujítita machí mapu suníami piréami pagótami we sayéraga ra'icha je'ná bukulíwami bichíiluwami sayéraga.
A'lí siné rawé tétali mapu echalí aboni napawima. Echalí rawé sébachi wikabé echi jaré Juríosi pagótami napawili echo'ná mapo'ná echi Pablo bitébaga asali. Echalí rawé bi'yá jonsa, pe alíwachi yénasí echi Pablo nawésali aboni jeanigá mapurigá Riosi ne galá nulema jena'í wichimóbachi piréami pagótami. Echalí echi Pablo we nakili bichíiranala aboni suwaba namuti mapu Jesusi jiti rugá osirúami ju echo'ná Riosi Ra'íchala oselíwalachi mapo'ná osali echi Moisesi, ayénachó mapo'ná osali echi auché jaré Riosi jiti nawésami.
Jaré aboni galá bichíili mapurigá echi Pablo nawésaga binérali, chopi auché jaré ketasi bichíili.
Echalí mapalí aboni ketasi a'nawí chópirigá 'nátali, jaré ibili chótali ku simásiya. Echalí echi Pablo jeaneli: Echo'ná echi walula Riosi jiti nawésami Isaíasi riwéami oselíwalachi osirúami ju mapurigá echi Wabé Galabé Riosi Iwigala chabénala niráa galá aneli echi binói Isaíasi. Mapujiti echi Wabé Galabé Riosi Iwigala jeaneli mapurigá binói Isaíasi ruyema echi auché jaré ki'yá piréami tamujé Juríosi pagótawala, jeanigá:
Ku simigá mujé, galá ané je'ná pagótami jeanigá: 'Yémitamo sinibí galá námabo, chopi ketásitamo galá machiboa máputamo nami.Ayénachó 'yémitamo sinibí galá 'nebo, chopi arigá ketasi galá riwibóatamo.
Mapujiti 'yemi sulálachi ma wabé biwacheli. Ayénachó 'yémitamo ketasi galá nami.Ayénachó 'yémitamo ma kupili 'yemi busila mapurigátamo ma ketasi riwiboa 'yemi busila jiti,ayénachó mapurigátamo ma ketasi námabo 'yemi nakala jiti.Ayénachó 'yemi ketasi galá machí sulachí niráa, nirapétamo ku ro'wí Riosi yuwa mapurigá Binói 'yemi mi ku sa'wama.
Echalí Pablo binói jeaneli: Galá machisí 'yemi Juríosi pagótami mapu jipi jonsa Riosi tamí julama nawesánala echi auché jaré isena pagótami, je'ná Galabé Riosi Ra'íchala, mapurigá aboni galá ku'wíratami níima. Echalí echi jaré isena pagótami ne galá nijéwaga námama.
Chopi mapalí echi Pablo je'ná jerigá aneli echalí echi jaré Juríosi pagótami wabé a'nagupi ra'íchaga ku simíbali.
A'lí echi Pablo echo'ná tibili ne okuá bamíbali yénasí, echo'ná mapo'ná binói taga biteka asali. Echalí binói galá nareli si'néami mapu ikí binói 'nébiya sísali.
Ayénachó echi Pablo ne galá bichíiga nawésali Riosi Ra'íchala, jeanigá mapurigá Riosi galá nulema jena'í wichimóbachi piréami pagótami, ayénachó binói binérali echi Walubela Jesucristo jiti rugá. Echalí ke wesi aneli mapurigá echi Pablo ketasi echirigá nawisama Riosi Ra'íchala.
Echi Pablo osé echo'ná Rómachi piréami napawika bichíyamiNijé, Pablo, 'yemi mi osé mápuni Jesucristo piónawala niráa ju. Echi Walubela Riosi tamí chapili, mapurigá Binói tamí julama nawisánala je'ná We Galabé Riosi Ra'íchala.
Chabé ki'yá jonsa Riosi ne bichíwaga anili mapu nijímorúli Binói Galabé Ra'íchala, mapujiti echi jaré o'wéala Riosi jiti nawésami echirigá osali echo'ná Riosi Ra'íchala oselíwalachi.
A'lí je'ná we Galabé Riosi Ra'íchala echi bilepi Riosi Ranala jiti rugá aní, echi mapu tamujé Walubélawala Jesucristo ju. A'lí mapurigá rijói niráa, echi Walubela Jesucristo bilé níili echi walula Rabiri riwéami rijói kúchala kúchawala, wabé kinánomí kúcharatami.
Chopi echi Wabé Galabé Riosi Iwigala 'nérali mapu Jesucristo níili echi bilepi wabé omérami Riosi Ranala, mapujiti Jesucristo auchecho ku owínali mapalí Binói ma mukúami níili.
A'lí Jesucristo tamujé tamí ne wabé kaleli. A'lí Binói tamujé tamí nawésanalaga júuli, mapurigata nawésabo Jesucristo Ra'íchala, mapurigá Jesucristo waminabi walubélaga anérami níima, ayénachó mapurigá echi jaré pagótami ne buchuwíana jena'í wichimóbachi piréami galá bichíiga waminabi walubélaga anema Binói Jesucristo niráa.
A'lí 'yemi ayénachótamo ma galá bichíili echi auché jaré aboni yuwa, mapujiti Riosi ayénachó 'yemi mi bayeli mapurigátamo Jesucristo níwala níibo.
Nijé 'yemi nimí osé si'néami máputamo echo'ná Rómachi anilíwachi piré. 'Yémitamo ne wabé galérami ju Riosi jiti, ayénachótamo bayérami níili mapurigátamo Riosi níwala pagótami níibo. Nijé, Pablo, nakí mapurigá Riosi, tamujé Onolá, ayénachó echi Walubela Jesucristo, 'yemi mi wabé galigá ku'wírama mapurigátamo ne galá kilí ologá pirélabo.
Echi Pablo nakí echo'ná Rómachi siminalaNe bachá niráa nijeni walú natétara 'ya echi keni Riósawa mapujítitamo ma galá bichíili Riosi. Ayénachó echi Walubela Jesucristo echirigá walú natétara 'ya, mapujiti ne suníami wichimóbachi piréami ma galá ruyérami ju mapurigá 'yémitamo echirigá galá bichíyami ju.
A'lí nijeni galá o'wiké Riosi mapujítini galá bichíi keni sulachí niráa. Echijítini we nawesa je'ná we Galabé Ra'íchali, Riosi Ranala jiti rugá. A'lí Riosi Binói galá machí mapurigani sinibí newalá 'yemi mi jiti, mapalini Riosi yuwa tániga ra'icha.
A'lí bichéni sinibí we tani Riosi mapurigá nijé, siné káachi, arigá omérama simigá 'neya 'yemi, a Binói echirigá nakisáagá.
Mapujiti nijé 'yemi nimí ne wabé 'nénali, mapurigani 'yemi mi binérama mapurigá echi Wabé Galabé Riosi Iwigala ayénachó tamí binérali, mapurigátamo echijiti waminabi galabé bichíyami níibo.
Echirigani nakí mapurigá tamujeta a'nagupi waminabi wabé kanílatabo, mapalini echo'ná 'yemi mi yuwa asimea, mapujítita ne galá bichíi ibílana, mapujiti nijeni galá bichíi Jesucristo niráa, ayénachó 'yémitamo achigórigá galá bichíi.
Keni ritémawa, nijeni nakí máputamo machiboa mapurigá nijeni wisabé echo'ná simináali 'yemi mi 'némiya. Chopi jipi yénasí nijeni ketasi cho omérali simiyá. Ne wabeni simináali mapurigani 'yemi mi nawésaga waminabi bichíirama mapurigani nawésaga bichíirali echi auché jaré isena pagótami mapu ketasi Juríosi pagótami ju.
Arigá 'wérali ju mapu nijeni nawésama ne si'néami pagótami. Arigá 'wérali ju mapu nijeni nawésama echi jaré galá machíami pagótami, ayénachó 'wérali ju mapu nijeni nawésama echi auché jaré ketasi machíami pagótami. 'Wérali ju mapu nijeni nawésama echi jaré galá pénami pagótami, ayénachó 'wérali ju mapu nijeni nawésama echi auché jaré ke binéami pagótami.
Riosi wabé omérami ju ku wikáwiya si'néami mapu ikí bichíima je'ná Galabé Riosi Ra'íchalaA'lí nijeni ketasi riwela nawesa je'ná Galabé Riosi Ra'íchala, mapujiti Riosi ne wabé omérami ju ku wikáwiya ne si'néami pagótami mapu ikí bichíima Binói Ra'íchala. A'lí echi jaré Juríosi mapu bichíima ne bachá ku wikawárami níima, a'lí echi jaré isena pagótami mapu bichíima achigórigá ku wikawárami níima.
Mapujiti je'ná Galabé Riosi Ra'íchala tamujé tamí ruye mapu Riosi tamujé tamí ku wikawa mapalita chopi galá bichíi, mapurigá echo'ná Riosi Ra'íchala oselíwalachi je'ná jerigá osirúami ju:Echi jaré mapu Riosi ku wikawa mapujiti aboni ma galá bichíi, abóniko galá bichíiga pirélama.
Jena'í wichimóbachi piréami pagótami ne wabé chati oláami juA'lí galata machí mapu echi Walubela Riosi, ripá riwigachi atíami, arigá julama Binói o'wéala kapitánawala walú kastigo 'yánala ne si'néami pagótami mapu ikí ketasi galá bichíyami ju Binói Riosi, ayénachó ne si'néami mapu ikí chati oláami ju. Echi jaré aboni ketasi ariwé mapurigá echi auché jaré pagótami galá machimea echi ne bichíwali Riosi Ra'íchala, mapujiti aboni chopi wabé chati oláami ju.
A'lí echi jaré pagótami ma galá machí suwaba máputa omero machiyá, Riosi jiti machiwáwami, mapujiti Riosi Binói ma galá machírali aboni ne suwaba.
A'lí ke wesi pagótami galá ritiwá Riosi. Chopi ki'yá chokichí jonsa, mapuyénasí Riosi gayénali je'ná wichimoba, echi pagótami galá omérali machiyá mapu ayena nirú bilé Walubela Riosi mapu sinibí wabé omérami ju, mapujiti si'néami pagótami galá riwali echi jaré namuti, suwaba mapu ikí Riosi Binói niwali. A'lí echi pagótami arigá ketasi bichíili Riosi, echijiti aboni we wi'nijílami ju.
A'lí echi jaré pagótami ne galá machili mapu ayena nirú bilé Riosi. Chopi aboni ketasi waminabi walubélaga aneli Binói, mapurigá ne Walubela Riosi niráa. A'lí aboni ketasi natétala 'yali Riosi, nirapé galabé 'nátali. Chopi sulachí niráa, aboni waminabi wabé chati olánali.
A'lí mapalí aboni ne wabé machíami niráa mayega ríchaka, a'lí aboni arigá tarapé newalite ju.
A'lí aboni ketasi waminabi walubéraga ané echi Walubela sinibí bitéami Riosi, mapurigá ne Walubela Riosi niráa. Aboni chopi walubéraga ané echi jaré amachíkalawami namuti mapu niwárami ju mapuyiri suwíami pagótami niráa. Ayénachó jaré amachíkalawami namuti niwárami ju mapuyiri echi jaré o'weli namuti i'nika 'yénami niráa. Auché jaré amachíkalawami namuti niwálami ju mapuyiri sinowi niráa. A'lí auché jaré niwárami ju mapuyiri echi jaré naó ronéami namuti niráa.
Echijiti Riosi waminá ariweli echi jaré pagótami mapurigá aboni ne wabé chati chuwé olama mapurigá aboni chopi nakili olánala. A'lí aboni echirigá ne wabé chati olali a'nagupi echi mapu wabé riwéalawami ju.
A'lí aboni ketasi bichíili echi ne bichíwali Riosi Ra'íchala, chopi aboni bichíili echi wabé 'yékalawami. Echijiti aboni chopi amachili echi jaré namuti mapu Riosi niwali, chopi aboni ketasi ne bichíwali waminabi walubéraga aneli Riosi. A'lí chopi galá ju mapurigá Riosi Binói waminabi walubéraga anérami níima ne sinibí niráa. ¡Echirigá nílaga!
Echijiti Riosi ariweli mapurigá aboni ne wabé chati sití riwélawami olama, mapuyénasí echi jaré muguí a'nagupi siwinárigá chati ologá pirérama.
A'lí echi jaré rijói achigórigá ariweli echi jaré muguí napeya. A'lí aboni chopi wabé simírami nakili si'winárigá chati olánala auché jaré rijói yuwa. A'lí aboni arigá kastigo 'yárami ju echo'ná aboni sapálachi niráa, mapujiti aboni ne wabé chati si'winárigá olali.
A'lí aboni ma ketasi nakí bichíinala mapu ayena nirú bilé Riosi. Echijiti Riosi ariweli mapurigá aboni ne wabé chati sití si'winárigá 'natama, ayénachó mapurigá aboni chopi ne wabé chati chuwé olama.
A'lí aboni olá ne suwaba chati oluwáwami. A'lí aboni wisabé chuwé bilétari yuwa kochí. Ayénachó aboni si'winárigá ne wabé chati sití olá. A'lí aboni we koruka auché jaré níwala namuti. A'lí aboni sinibí ne sébali echirigá wabé chati olá. A'lí aboni ne wabé korúkami ju. Ayénachó aboni we ko'yá auché jaré pagótami. A'lí aboni wabé na'áwami ju. Ayénachó aboni ne wabé 'yékami ju. Aboni sinibí ne sébali wabé chati olá. Ayénachó aboni wabé 'yékaka chuwé ra'íchami ju.
Ayénachó aboni ne wabé chati ra'icha echi auché jaré jiti rugá. A'lí aboni ne wabé kichí Riosi. A'lí aboni tarapé galá nijewa, chopi ne wabé nóchaka ra'íchami ju. A'lí aboni chopi 'nata muchuwi mapu churigá karúmati chati olama. A'lí aboni ketasi nijéwiyami ju aboni 'wénawala.
A'lí aboni tarapé machí echi ne bichíwali, nirapé bichíwaga ra'icha. A'lí aboni tarapé galéami ju, nirapé machíami ju ku wikáwiya auché jaré. A'lí aboni tarapé natimáami ju.
A'lí aboni galá machí mapurigá Riosi nulali. Ayénachó aboni machí mapu Riosi suwaba suwábama echi jaré mapu je'ná jerigá chati olako. Chopi aboni arigá waminabi achigórigá wabé chati olá. Ayénachó aboni ne wabé kanila mapalí auché jaré achigórigá chati olá.
Echi Walubela Riosi ne bichíwaga wi'nijí echi jaré pagótamiEchijiti 'yemi Juríosi pagótami arigá achigórigá chokila ju, átamo wi'nijísagá echi auché jaré mapurigá chati oláami niráa. ¿Chu chiré mapuyíripi 'yémitamo níisagá? Átamo wi'nijísagá echi auché jaré mapurigá chati oláami niráa, arigátamo a aboni niráa echirigá wi'nijí, mapujiti 'yemi máputamo wabé wi'nijí echi auché jaré, 'yemi aboni achigórigá chati olá mapurigá echi auché jaré chati olá.
A'lí bicheta galá machí mapu Riosi ne bichíwaga wi'nijí echi auché jaré je'ná jerigá chati oláami.
'Yemi máputamo wabé wi'nijí echi auché jaré je'ná jerigá chati oláami, chopi 'yémitamo achigórigá chati olá mapurigá aboni olá, ¿kéchatamo machí mapu Riosi ayénachó walú kastigo 'yama 'yemi aboni, achigórigá mapurigá Binói walú kastigo 'yama echi auché jaré chati oláami?
¿Áchatamo kichí Riosi mapujiti Binói sinibí ne wabé galabé ju, ayénachó mapujiti Binói sinibí ne wabé natimáami ju? ¿Kéchatamo machí mapu Riosi ne wabé galéami ju? Echijiti Riosi ketasi we yáati 'ya kastigo, chopi Binói kilí niráa buwé mapurigá echi chati oláami pagótami tánama wikáwali.
'Yémitamo ne wabé biwárami suléami ju. A'lí bichétamo ketasi wikáwali tánali Riosi. Echijítitamo ne walubé kastigo 'yárami niibo echalí ne jubá wi'nijíwachi rawé. Echalí ne si'néami pagótami galá machimea mapurigá Riosi ne bichíwaga wi'nijima echi jaré chati oláami pagótami.
Mapujiti echalí rawé Riosi ne bichíwaga niráa wi'nijima si'néami pagótami. A'lí Riosi ibili niráa kastigo 'yama, achigórigá mapurigá ibili aboni chati olali.
A'lí Riosi galá 'yama mapurigá sinibí niráa pirélama si'néami echi jaré mapu waminabi olísako galabé olayá, ne si'néami echi jaré mapu ikí nakináliko mapu aboni muchima echo'ná ripá riwigachi, mapurigá Riosi wabé o'wélatama aboni, ayénachó mapurigá aboni sinibi niráa pirélama.
Chopi Riosi ne wabé 'yoka, wabé kastigo 'yama si'néami echi jaré mapu ikí sayérako Binói Riosi, ne si'néami mapu ikí ketasi nijéwaga olánaliko echi ne Bichíwali, si'néami mapu ikí chopi nijéwaga olánaliko echi wabé chati oluwáwami.
A'lí ne si'néami echi jaré pagótami mapu ikí chati olako ne wabé chati risúu olárami níima. Ayénachó aboni ne wabé o'monáratami níima. A'lí echi jaré Juríosi pagótami mapu chati olako ne bachá echirigá risúu olárami níima. A'lí echi auché jaré pagótami mapu ketasi Juríosi ju, si'néami mapu ikí chati olako, ayénachó echirigá risúu olárami níima.
Chopi si'winárigá, Riosi 'yama mapu echo'ná ripá riwigachi sinibí niráa pirélama si'néami echi jaré mapu galabé olako. A'lí Riosi ne wabé o'wéalatama aboni. Ayénachó Riosi 'yama mapurigá aboni kilí ologá pirélama. A'lí echi jaré Juríosi pagótami mapu galabé olako, ne bachá echirigá 'yárami níima. A'lí echi auché jaré isena mapu ketasi Juríosi ju, si'néami mapu ikí galabé olako, ayénachó echirigá 'yárami níima.
Mapujiti Riosi sinibí chopi a yiri nirá si'néami echi jaré mapu chati olako. Ayénachó Binói sinibí chopi a yiri nirá si'néami echi auché jaré mapu galabé olako.
A'lí si'néami echi jaré pagótami mapu ikí ketasi machíliko mapurigá Riosi nurali, echi jaré mapu arigá chati oláliko, abóniko arigá echirigá waminá 'wigama. A'lí si'néami echi auché jaré pagótami mapu ikí ma galá machíliko mapurigá Riosi nulali, echi jaré mapu arigá chati oláliko, abóniko arigá kastigo 'yárami níima mapujiti aboni ketasi nijéwami níili mapurigá Riosi nulali.
A'lí echi jaré isena pagótami, si'néami mapu ikí ketasi Juríosi pagótami ju, abóniko ketasi nulérami níili mapurigá Riosi nuleli echi jaré Juríosi. Chopi mapalí aboni, sulachí niráa, arigá galabé olako mapurigá Riosi nuleli olánala echi jaré Juríosi, echalí aboni arigá nijéwami ju Riosi nulalila mapalí aboni arigá ketasi echirigá nulérami níili.
A'lí mapalí aboni echirigá galabé olá, echalí aboni galá machira mapu Riosi nularila osirúami niráa ju echo'ná pachana aboni sulálachi niráa, echijiti aboni galá nijéwaga olá mapurigá Riosi nakí. A'lí aboni galá machí mapalí aboni chati olá, echijiti aboni we o'mónami ju. A'lí aboni ayénachó galá machí maparí aboni galá olá, echijiti aboni galá kanílama,
echalí ne jubá rawé mapalí Riosi nulema Jesucristo justicia olínala ne si'néami echi jaré pagótami jena'í wichimóbachi piréami. Echalí ayénachó Binói galá ku machírama ne suwaba mapu ikí echi jaré pagótami chiná niráa oláliko. Nijé Pablo, je'ná jerigá nawesa echi Galabé Riosi Ra'íchala.
Echi walula Moisesi we nuleli echi jaré JuríosiA'lí 'yémitamo aní máputamo we Juríosi pagótami ju, ayénachótamo mayé mapu Riosi 'yemi mi narema mapujítitamo galá nijéwaga olá mapurigá Moisesi 'yemi mi nuleli. Ayénachótamo ne wabé nóchaga nátami ju mapujítitamo Riosi níwala pagótami ju.
A'lí bichétamo galá machí suwaba mapu Riosi nakí mapurigátamo olabo. Ayénachótamo ne galá nirá suwaba echi ne wabé galabéala, mapujítitamo galá binératami ju mapurigá echi Moisesi nulali olánala.
A'lí bichétamo bichíwali niráa mayé máputamo galá machí echi auché jaré pagótami bayériya, si'néami mapu ikí ketasi galá machí Riosi buwilá. Ayénachótamo mayé máputamo galá machí binériya echi auché jaré pagótami mapu ketasi machí Riosi Ra'íchala, si'néami mapu ikí echijiti mapurigá ke 'machíliami niráa ju, echo'ná rokowárali niráa 'yénami.
A'lí 'yémitamo mayé máputamo galá omérami ju binériya echi auché jaré ke machíami pagótami. Ayénachótamo mayé máputamo omérami ju binériya echi jaré ke pénami pagótami. A'lí mapujítitamo ma galá machí Riosi nulalila osirúami, echijítitamo omero machiyá ne suwaba machiwáwami, ayénachótamo omero machiyá echi ne Bichíwali.
A'lí 'yemi máputamo nakí binéranala echi auché jaré pagótami, ¿churékulátamo ketasi bilé namuti biné 'yemi aboni? 'Yémitamo we nawesa jeanigá mapu ketasi risénsia ju chigólawa, chopi 'yemi aboni arigá we chigó.
A'lí 'yémitamo we nawesa jeanigá mapu ketasi risensia ju chuwé bilétali yuwa kochiwawa, chopi 'yemi aboni arigá echirigá chuwé jarétari yuwa we kochí. A'lí bichétamo we kichí echi jaré amachíkarawami namuti, chopi 'yemi aboni arigá we chigó echo'ná jaréana amachíkalawami namuti ri'obáwalachi nirúami namuti.
A'lí 'yemi Juríosi pagótami ne wabé nóchaga natami ju mapujítitamo galá machí Riosi nulalila, chópitamo ketasi walubéraga ané Riosi, mapujítitamo ketasi galá nijéwaga olá mapurigá Riosi nulali.
Echo'ná Riosi Ra'íchala oselíwalachi je'ná jerigá osirúami ju: Echi auché jaré isena pagótami mapu ketasi Juríosi pagótami ju, aboni wabé chati ra'icha, Riosi riwalá sayériga, mapujiti aboni ritiwá mapurigá 'yemi Juríosi ketasi galá nijéwaga olá mapurigá 'yemi Riósawala 'yemi mi nuleli.
Ne bichíwali we galá ju mapurigá 'yemi Juríosi pagótami ma noligá sikirétami ju, átamo ne suwaba galá nijéwasagá mapurigá Riosi nulali. Chopi átamo ketasi suwaba galá nijéwasagá mapurigá Riosi nulali, a'lí bichétamo achigórigá oláami níibo mapurigá echi auché jaré isena pagótami mapu ketasi noligá sikirétami ju.
A'lí a echi auché jaré pagótami mapu ketasi cho noligá sikirétami ju ne suwaba galá wachínaga olásagá mapurigá Riosi nulali, echalí aboni ma machirúami níima mapurigá ma noligá sikirétami niráa, mapalí aboni arigá ketasi cho noligá sikirétami níisa.
A'lí echi auché jaré isena pagótami ketasi noligá sikirétami ju echo'ná aboni sapálachi niráa. Chopi a aboni galá nijéwaga olásagá mapurigá Riosi nulali, echalí aboni galá omérama wi'nijiya 'yemi Juríosi pagótami máputamo ketasi nijéwaga olá mapurigá Riosi 'yemi mi nuleli. Chopi 'yemi Juríosi pagótami arigá noligá sikirétami ju, ayénachótamo niwa Riosi nulalila osirúami niráa.
A'lí echi jaré pagótami mapu ne bichíwali Juríosi anilíwami pagótami ju, abóniko ketasi echirigá ju chopi mapujiti aboni 'wénawala echirigá Juríosi anilíwami pagótami níili. A'lí echi jaré pagótami mapu ne bichíwali Riosi pagótamawala niráa ju, abóniko ketasi echirigá ju chopi mapujiti aboni noligá sikirétami níili echo'ná aboni sapálachi niráa.
Si'winárigá echi jaré pagótami mapu ne bichíwali Riosi pagótamawala ju, abóniko chopi echirigá ju mapujiti aboni ma galá bi'wíami ju echo'ná pachana aboni sulálachi niráa. Ayénachó echi jaré pagótami mapu ne bichíwali noligá sikirétami niráa ju, aboni chopi echirigá ju pachana aboni sulálachi niráa. Aboni galá bi'wíami ju echo'ná pachana aboni sulálachi niráa mapujiti aboni galá bichíili Riosi. Aboni ketasi echirigá bi'wíami ju mapujiti aboni we nijéwaga olá mapurigá oselichi osirúami ju jaré nulalíwami. Chopi aboni galá bi'wíami ju mapujiti echi Galabé Riosi Iwigala echirigá bi'wali. A'lí Riosi anema mapurigá echi pagótami ne galá oláami ju, chopi echi auché jaré pagótami siné káachi, ketasi anema mapu echiyiri pagótami galá oláami ju.
¿Churigá biché waminabi wabé ku'wíratami níili echi jaré Juríosi pagótami? ¿Churigá biché ku'wíratami níili aboni, mapujiti aboni ma noligá sikirétami níili?
Echi jaré Juríosi pagótami ne wabé ku'wíratami níili wikaná niráa. Ne bachá niráa aboni ku'wíratami níili mapujiti Riosi 'yali aboni Binói Ra'íchala tibúnala.
A'lí jaré Juríosi pagótami arigá ketasi galá bichíili Riosi Ra'íchala. Echijiti, ¿acha 'yékami ju Riosi, chopi mapujiti jaré Juríosi pagótami ketasi bichíili Binói Ra'íchala?
Tarapé chirigá ju. Si'winárigá Riosi ne bichíwami ju. A'lí Riosi ne suwaba olá mapurigá ne bichíwali nirátiré, arigá si'néami pagótami wabé ikaléami níisa. Echirigá ju achigórigá mapurigá echo'ná Riosi Ra'íchala oselíwalachi je'ná jerigá osirúami ju:Mujé Riosi machirúami níima mapurigá ne wabé bichíwami niráa.Ayénachó Mujé Riosi we ni'yúrama mapalí jaré pagótami mi wi'nijima.
A'lí tamujé pagótami jena'í wichimóbachi piréami we chati oláami ju. A tamujé chopi waminábi machírasagá mapu Riosi ne galabé wachínaga oláami ju, ¿piri bicheta aniboa? ¿Acha chati olama Riosi mapalí Binói tamujé tamí kastigo 'yama? (Jípini chopi ra'icha mapurigá echi auché jaré pagótami sinibí ra'icha.)
Riosi tarapé chirigá chati oláami ju, mapujiti a Riosi chati oláami níisagá, ¿Churigá biché omérama Riosi wi'nijiya echi jaré chati oláami pagótami jena'í wichimóbachi piréami?
Jaré pagótami aní mapu nijé binói wabé 'yékami ju. A'lí a Riosi bichílawala abijí waminabi walubératami níisagá mapujiti nijé binói, siné káachi, chopi 'yékami ju, ¿churékula tamí wi'nijí Riosi mapurigá chati oláami niráa?
Echi jaré pagótami aní mapu nijé binói jeaní: ¿Kéchata waminabi chati sití olabo, mapurigá echi ne wabé galabéala chopi nílama? Chopi nijéni ketasi echirigá aní. Echi auché jaré chopi tamí sayera mapalí aboni echirigá aní. We galá níima wi'nijílawa echiyiri ra'íchami pagótami.
Ne si'néami tamujé ma chati olali¿Churigá bicheko? ¿Acha tamujé Juríosi pagótami ne wabé simírami galabé ju, ketasi mapurigá echi auché jaré pagótami? Tarapeta chirigá ju, mapujiti mata wi'nijili ne si'néami tamujé Juríosi pagótami mapurigá chati oláami niráa, achigórigá mapurigata wi'nijili si'néami echi auché jaré pagótami mapurigá chati oláami niráa. Ne si'néami pagótami we chati oláami ju, echijiti ne si'néami we wi'nijírami ju.
Echo'ná Riosi Ra'íchala oselíwalachi je'ná jerigá osirúami ju:Ke wesi nirú galabé wachínaga oláami pagótami. Nirapé pee bilé nirú.
Ke wesi galá machí echi ne bichíwali. Ke wesi galá bichíinali Riosi.
Ne si'néami pagótami waminá chakena simíbaga, ma ariweli Riosi. Ne si'néami pagótami ma chati olali. Ke wesi galabé olá. Nirapé bilé nirú galabé oláami.
A'lí aboni ne wabé 'yékaka ra'icha. Echijiti echo'ná aboni rinílachi ne wabé chati sití ju, mapuyiri biléana chu'wechi iráparami niráa.A'lí echo'ná aboni rinílachi nirú echi ne wabé chati sití, mapuyiri echi wabé chati sinowi níwala veneno niráa.
Aboni chopi ne wabé ko'winali auché jaré pagótami.
A'lí aboni sinibí ne wabé risúu olá echi auché jaré pagótami, ayénachó aboni sinibí ne wabé riwélawami olá.
A'lí aboni ketasi machí kilíi kaníliga piréliya.
A'lí aboni tarapé siné 'nata mapu galá níima we majawíwa Riosi jiti.
A'lí bicheta galá machí mapurigá Riosi nuleli echi jaré pagótami. A'lí aboni echirigá nulérami níili mapurigá ne suwaba pagótami ketasi nijéwaga ku ra'ichama. Ayénachó aboni echirigá nulérami níili mapurigá suníami jena'í wichimóbachi piréami pagótami galá machimea mapurigá aboni ne wabé chati oláami, Riosi sayérami ju.
A'lí ke wesi sébali galá wachínaga olá mapurigá Riosi tamujé tamí nuleli. Ke wesi galá nijewa mapurigá Riosi nulá, echijiti Riosi ke wesi nalé mapurigá galabé oláami niráa. A'lí Riosi nulalila chopi tamujé tamí machiná machira mapurigá chati oláami niráa.
Echi jaré pagótami chopi ku'wíratami níima mapalí aboni galá bichíiChopi jipi rawé tamujeta ma galá machí mapu Riosi ne bichíwali tamujé tamí nalé mapalita arigá ketasi galá nijéwami níisata mapurigá Binói nulali. Ki'yá chokichí jonsa echo'ná Riosi nulalila oselíwalachi arigá osirúami níili mapurigá Riosi echirigá narema riwéali echi pagótami. Ayénachó echo'ná echi jaré Riosi jiti nawésami oselíwalachi echirigá osirúami níili.
A'lí Riosi echirigá ne bichíwali naré echi pagótami mapalí aboni galá bichíi. Riosi echirigá naré ne si'néami pagótami mapu ikí galá bichíi Jesucristo niráa, mapujiti ne si'néami pagótami chopi a yiri ju Riosi yuwa.
Mapujiti ne si'néami pagótami ma chati olali. A'lí ke wesi ne sébali galabé olali. Echijiti Riosi ke wesi riwali galá wachínaga oláami niráa, mapurigá Riosi Binói ne galabé wachínaga oláami ju.
Chopi Riosi ne wabé galabé ju, echijiti Binói tamujé tamí naré, mapalita arigá tarapé bilé yiri namuti nateta, mapujiti Binói tamujé tamí ku wikáwali chopi mapujiti tamujeta ma galá bichíili Jesucristo niráa.
A'lí Riosi ma nijali echi Walubela Jesucristo mapurigá Binói mi'lirúami níima, mapurigá Binói echirigá kastigo 'yárami níima, mapujiti si'néami echi auché jaré pagótami ma chati olali. A'lí Riosi echirigá olali mapurigá Binói ma ketasi waminabi 'yóratami níima mapujiti echi jaré pagótami wabé chati olali. Chopi arigá 'wérali ju mapurigá echi jaré pagótami galá bichíima mapurigá echi Walubela Jesucristo léniga mukuli suwaba aboni chati olalila jiti. A'lí Riosi echirigá ologá machírali mapurigá Binói ne wabé galabé wachínaga olali mapalí Binói kilí ologá ketasi cho kastigo 'yali echi jaré pagótami mapu chabé chokichí jonsa chati olali.
A'lí Riosi je'ná jerigá olali mapurigá jipi rawé yénasí galá machirúami níima mapu Binói Riosi ne galabé wachínaga oláami ju, ayénachó Riosi je'ná jerigá olali mapurigá galá machirúami níima mapurigá Binói ne galá wachínaga olá mapalí Binói galá nalé si'néami echi jaré mapu ikí galá bichíiko Jesucristo niráa.
¿Churékula bicheta we nóchaga 'natami níibo? Ketásita biyiri niwa mapurigata echijiti nóchami níibo. ¿Churékula? ¿Kéchata nóchami níibo mapujítita galá nijéwaga olá mapurigá Riosi tamujé tamí nuleli? Tarapé chirigá. Tamujé chopi ku'wíratami ju mapujítita galá bichíili Riosi.
Echijítita galá machí mapu Riosi naré echi jaré pagótami mapalí aboni galá bichíi Riosi Ra'íchala. Ayénachó Riosi echirigá naré aboni mapalí aboni siné káachi ketasi galá nijéwaga olali mapurigá Binói Riosi nulali, chopi Riosi galá naré aboni mapalí aboni galá bichíyami ju.
¿Acha echi Walubela Riosi chopi echi jaré Juríosi pagótami Riósawala ju? ¿Kecha ayénachó Riósawala ju echi auché jaré isena mapu ketasi Juríosi pagótami ju? Ayena, echi Walubela Riosi ayénachó Riósawala ju echi jaré isena pagótami mapu ketasi Juríosi ju.
Mapujiti chopi bilepi nirú Riosi. A'lí echi bilepi Riosi galá narema si'néami echi jaré bichíyami pagótami mapujiti aboni galá bichíi Riosi. Echirigá echi bilepi Riosi galá narema echi jaré Juríosi pagótami mapu ikí galá bichíima, achigórigá mapurigá Binói ayénachó narema echi jaré isena pagótami, si'néami mapu ikí galá bichíima.
¿Áchata siné káachi ke natéami niráa nilabo Riosi nulalila mapalita echirigá bichíi Jesucristo niráa? ¡Tarapé chiriga! Chópita si'winárigá waminabi ne galá iwéraga wilata echi nulalíwami.
Echi Abrami galá bichíyami níili RiosiEchi Abrami mapurigá tamujé onolá níili, chabé ki'yánala bitéami, si'néami mapu ikita Juríosi anilíwami pagótami ju. ¿Piri bicheta aniboa mapu echi Abrami riwali?
Mapujiti a Riosi narésagá echi Abrami, ne galá wachínaga oláami niráa, chopi mapujiti echi Abrami binói, siné káachi, ne wabé galabé oláami níili, echalí echi Abrami we nóchaka 'natami níima riwéali, chopi echi Abrami ketasi chirigá ne bichíwali nóchaka 'natami níima bacháami Riosi yuwa, mapujiti ke wesi omero, binói niráa galabé olayá mapuyénasí Riosi echijiti galá narema echi binói, galabé wachínaga oláami niráa.
Chopi echo'ná Riosi Ra'íchala oselíwalachi je'ná jerigá osirúami ju: Echi Abrami galá bichíili Riosi, echijiti Riosi galá nareli echi Abrami, chopi mapujiti binói galá bichíili.
A'lí a bilé rijói we nochásagá, echalí binói galá natétarami níima. Chopi binói natétawala ketasi 'yárami níima mapurigá kólami niráa, chopi 'yárami níima mapurigá wikérami niráa, mapujiti echi rijói ma galá nóchali.
Chopi a echi pagótami mapu ketasi omero galabé olayá arigá galá bichíisagá echi Walubela Riosi mapu galá ku wikawa echi jaré chati oláami pagótami, echalí Riosi galá narema aboni, mapujiti aboni galá bichíyami níima Riosi.
A'lí echi walula Rabiri riwéami rijói echirigá achigórigá anili mapu ne wabé galá kanílatami ju echi jaré pagótami, si'néami mapu ikí Riosi galá naré mapujiti aboni galá bichíi, mapalí aboni arigá ketasi wabé galabé oláami ju.
Echi Rabiri je'ná jerigá anili, mapurigá echo'ná Riosi Ra'íchala oselíwalachi je'ná jerigá osirúami ju:Ne wabé kanílatami ju echi jaré mapu Riosi ku wikawa suwaba mapurigá aboni chati olali. Ne wabé kaníratami ju si'néami echi jaré mapu ikí Riosi ketasi kastigo 'ya, aboni chati olalila jiti, chopi Riosi ku wikawa aboni mapujiti aboni galá bichíi.
Ne wabé kanílatami ju echi jaré rijói, si'néami mapu ikí echi Walubela Riosi ketasi wi'nijí aboni chati olalila jiti.
¿Acha chopi echirigá kanílatami níima echi jaré Juríosi mapu noligá sikirétami ju? ¿Acha ayénachó echirigá kanílatami níima echi auché jaré isena pagótami mapu ketasi noligá sikirétami ju? Mata anili mapurigá jerigá osirúami ju echo'ná Riosi Ra'íchala oselíwalachi: Echi Abrami galá bichíili Riosi, echijiti Riosi galá nareli echi Abrami, chopi mapujiti binói galá bichíili.
¿Churé biché echirigá narétami níili? ¿Acha echirigá narétami níili mapalí binói ma noligá sikirétami níili? ¿Acha echirigá narétami níili mapalí binói ketasi cho noligá sikirétami níili, keremá? Echi Abrami ketasi echirigá narétami níili mapalí binói ma noligá sikirétami níili, chopi chabénala echirigá narétami níili, mapalí binói ketasi cho noligá sikirétami níili.
Chabé ki'yá echi Abrami galá bichíili Riosi. A'lí pe wakinana echi Abrami noligá sikirétami níili, mapurigá echirigá 'nératami níima mapurigá Riosi ma galá nareli echi Abrami mapujiti binói chabénala jonsa galá bichíili Riosi, mapalí Binói Abrami ketasi cho noligá sikirétami níili. A'lí echirigá ikili mapurigá echi Abrami, onorúami niráa níima si'néami echi jaré galá bichíyami yuwa, mapalí aboni arigá ketasi noligá sikirétami níisa. Ayénachó echirigá ikili mapurigá aboni ayénachó echirigá narétami níima Riosi jiti, mapujiti aboni ma galá bichíili Riosi.
Ayénachó echirigá ikili mapurigá echi Abrami ayénachó onorúami niráa níima echi jaré noligá sikirétami Juríosi pagótami yuwa, si'néami mapu ikí aboni achigórigá galá bichíyami níili mapurigá echi Abrami galá bichíili mapalí binói abijí ketasi cho noligá sikirétami níili.
A'lí a echi jaré mapu galá nijéwaga olá mapurigá Riosi nulali, aboni chopi narésagá je'ná wichimoba mapurigá aboni níwala niráa, a'lí ¿churékuláta waminabi bichíibo Riosi? Mapujiti a echirigá ne bichíwali níisagá, a'lí mapurigá Riosi ne bichíwaga anili, ma nakúbarami ju.
A'lí Riosi ne bichíwali kastigo 'yama riwéali mapujiti echi jaré pagótami ketasi nijéwaga olali mapurigá Riosi nuleli aboni. Chopi mapalí echi jaré pagótami ketasi cho nulérami níili, echalí ke wesi ke nijéwali echi nulalíwami, mapujiti echalí ketasi cho nirúali echi nulalíwami.
Echijiti chopi echi jaré galá bichíyami pagótami narema je'ná wichimoba mapurigá aboni níwala niráa. Echirigá ne bichíwaga anérami níili ne si'néami echi jaré pagótami mapu echi Abrami kúchuwala niráa ju, chopi mapujiti Riosi ne wabé galéami ju. A'lí echi jaré Juríosi pagótami mapu Riosi jiti nulérami níili, aboni echirigá ne bichíwaga anérami níili. Ayénachó echi auché jaré pagótami mapu galá bichíi Riosi achigórigá mapurigá echi Abrami galá bichíili, aboni ayénachó echirigá ne bichíwaga anérami níili. Echijiti echi Abrami mapurigá ne si'néami tamujé onolá niráa ju,
bacháami Riosi yuwa, mapujiti echi Abrami bachá niráa galá bichíili Riosi, mapurigá je'ná jerigá osirúami ju echo'ná Riosi Ra'íchala oselíwalachi: Nijé nimí onorúami niráa wilali wikabé auché jaré pagótami yuwa. Échiko je'ná jerigá aniwáami ju: Riosi aneli echi Abrami tamujé onolá niráa mapujiti binói bachá niráa galá bichíili Riosi, a'lí wabé wakinana tamujé ayénachó bichíili Riosi. A'lí Riosi Binói ju mapu galá ku owínta echi jaré ma suwíami. Ayénachó Riosi galá machí mapurigá waminánomí galá ikimea, mapalí echirigá ketasi cho bichíwali ikí.
A'lí mapalí echi Abrami arigá ketasi cho kúchawami níili, mapalí binói ne wabé simírami ochérami níili, ayénachó mapalí binói upila ne wabé simírami wiláami níili, echalí echi Abrami galá bichíiga buweli mapurigá binói arigá kúchama, ayénachó mapurigá binói kúchuwala ne wikabé muwema. A'lí echi Abrami echirigá galá bichíili mapujiti Riosi bachá niráa jeaneli: Echikí ne wikabé níima echi jaré mujé kúchala kúchuwala.
A'lí echi Abrami galá bichíili mapu binói arigá kúchama riwéali, mapalí binói wikabé bamíbami, ne noguí bilé kiento bamíbami níili. A'lí echalí binói upila, Sara riwéami, ayénachó wabé simírami wiláami níili. Echalí aboni tarapé bilé cho kúchuwami níili, nibilé kúchuwami níima riwéali mapujiti aboni echirigá ma wabé ochérami níili.
A'lí echi Abrami arigá ne galá bichíili mapurigá Riosi bachánala ne bichíwaga aneli. A'lí binói sinibí waminabi galá bichíili, ayénachó waminabi walubéraga aneli Riosi.
A'lí echi Abrami ne galá bichíili mapu Riosi ne wabé omérami ju suwaba namuti olayá mapurigá Binói bachá niráa ne bichíwaga aneli mapurigá Binói olama riwéali.
Echijiti Riosi galá nareli echi Abrami ne galá wachínaga oláami niráa mapujiti binói echirigá galá bichíili Riosi.
A'lí je'ná mapurigá osirúami ju mapu Riosi echirigá nareli echi Abrami mapujiti binói galá bichíili, je'ná jerigá ketasi chopi echi Abrami jiti rugá osirúami níili,
chopi ayénachó tamujé tamí jiti rugá osirúami níili, mapujiti Riosi ayénachó galá tamujé tamí naré, galá wachínaga oláami niráa, mapujítita galá bichíi. Mapujiti tamujé ayénachó galá bichíi echi Riosi mapu ku owíntali tamujé Walubélawala Jesucristo mapalí Binói ma mukúami níili.
A'lí Jesucristo nijírami níili mapurigá Binói mi'lirúami níima, mapurigá Binói echirigá narema tamujé níwala kastigo, mapujiti si'néami tamujé ma chati olali. A'lí Jesucristo ku owíntarami níili mapurigá tamujé echijiti narétami níibo mapurigá Riosi kúchuwala niráa.
Riosi tamujé tamí nareli mapujítita galá bichíili Jesucristo niráaA'lí mapalí Riosi ma tamujé tamí nareli mapujítita galá bichíili Jesucristo niráa, echalí Riosi ma ketasi waminabi yóratami níili mapujítita we chati olali, mapujiti echi tamujé Walubélawala Jesucristo mukuli tamujé chati olalila jiti.
A'lí echi Walubela Jesucristo tamujé tamí mulubéantali Riosi yuwa mapujítita galá bichíili. Echijiti Riosi tamujé tamí wabé kaligá ku'wírali. A'lí Riosi waminabi tamujé tamí ku'wírama. Ayénachóta wabé kanila mapujítita bichíi mapu tamujé aboni ayénachó o'wélatami níibo Riosi yuwa echalí mapalí Riosi waminabi wabé walubélaga anérami níima.
A'lí bicheta ketasi chopi echijiti kaníila. Ayénachóta wabé kanila mapalita wabé risúu olárami ju mapujítita gala bichíi Riosi Ra'íchala. A'lí bicheta galá kanila echirigá mapujítita galá machí mapu Riosi chopi ariwé mapurigata echirigá risúu olárami níibo mapurigata waminabi galá kilí ologá pirélabo.
A'lí mapujítita sinibí echirigá kilí ologá piré, echijiti Riosi tamujé tamí ané galabé oláami niráa. A'lí mapalí Riosi tamujé tamí echirigá ané, echalita chopi mayé mapu Riosi sinibí waminabi wabé tamujé tamí ku'wírama.
A'lí mapalita echirigá galá bichíyami ju, a'lí bicheta ketasi riwélatami níibo, mapujiti Riosi tamujé tamí ne wabé simírami galeli. Echijiti tamujé ne sulachí niráa, ne wabé simírami galebo a'nagupi, mapujiti Riosi tamujé tamí 'yali echi Wabé Galabé Riosi Iwigala, mapurigá echo'ná pachana tamujé sulálachi asimea.
A'lí mapalita ketasi omérabo riwéali tamujé aboni niráa ku'wíriya mapujítita chati oláami níili, echalí Jesucristo mukuli si'néami tamujé chati oláami pagótami jiti, mapalí echalí ma sébali Binói tétawala.
Ne bichíwali peerikó mukumea bilé rijói auché bilé rijói jiti. A'lí siné káachi peerikó mukumea auché bilé galabé oláami rijói jiti. Chopi siné káachi bilé rijói arigá ketasi majama mukuyá auché bilé ne wabé simírami galabé oláami rijói jiti.
Chopi Riosi tamujé tamí machírali mapurigá Binói tamujé tamí ne wabé simírami galeli, mapujiti Jesucristo mukuli tamujé tamí jiti mapuyénasíta abijí wabé chati oláami níili.
A'lí Riosi ma tamujé tamí nareli mapujiti Jesucristo mukuli tamujé tamí jiti, echijiti jipi waminabi bichíwali ju mapu Jesucristo ketasi ariwema mapurigata kastigo 'yárami níibo echalí ne jubá wi'nijíwachi rawé.
A'lí mapalí tamujé abijí sayérali Riosi mapujítita abijí chati olali, echalí Riosi Binói ku katéwali tamujé yuwa, mapujiti Riosi 'yali echi bilepi Binói Ranala mapurigá Binói mi'lirúami níima tamujé chati olalila jiti. Echijiti jipi mapalí Riosi ma ku katéwali tamujé yuwa, waminabi ne wabé bichíwali ju mapurigata ku wikawárami níibo mapujiti echi bilepi Riosi Ranala auchecho ku bité.
Je'ná jeyiri ne bichíwali ju, ayénachó ne bichíwali ju máputa ne wabé kaníila Riosi yuwa mapujítita galá bichíi Jesucristo niráa, echi mapu tamujé Walubélawala ju, mapujiti Jesucristo mukuli tamujé chati olalila jiti, mapurigá Riosi echijiti omérama ku katéwiya tamujé yuwa.
Echi ne bachá bitéami rijói, Arani riwéami, bachá niráa chati olali, chopi echi Walubela Jesucristo mukuli echi jaré pagótami chati olalila jitiA'lí echi ne bachá bitéami rijói, Arani riwéami, ne bachá niráa chati olali. Echijiti pe wakinana echi Arani ma mukuli. Echalí jonsa Riosi riwali mapu ne si'néami pagótami ma chati oláami níima riwéali, echijiti Riosi nulali mapu ne si'néami pagótami suwisama. A'lí echalí jonsa ne si'néami pagótami arigá suwísimi mapujiti ne si'néami chati olali.
A'lí chabé ki'yánala mapalí Riosi ketasi cho we nuleli echi pagótami, echalí chokichí jonsa echi jaré wichimóbachi piréami pagótami arigá chati olali. Chopi Riosi ketasi wi'nijili echi pagótami mapujiti Binói ketasi cho we nuleli aboni, mapurigá Binói we nuleli echi Arani ki'yá chokichí.
A'lí echi Arani ki'yá chokichí bitérali, chopi echi Moisesi wakinana bitéali mapalí Riosi ma we nuleli echi pagótami. A'lí ki'yá chokichí jonsa ne si'néami pagótami arigá suwísali, wakinana mapalí bitéali echi Moisesi yénasí, mapujiti si'néami chati olali. Chopi echi auché jaré pagótami ketasi achigórigá chati olali mapurigá echi Arani chati olali, mapujiti echi Arani ketasi nijéwali mapurigá Riosi nuleli binói. Echirigá echi Arani we chati olali, chopi echi Walubela Jesucristo nolínama riwéali jena'í wichimóbachi. A'lí Jesucristo ketasi chati olali mapurigá echi Arani chati olali, chopi Binói sébali galabé wachínaga olali suwaba mapu ikí echi Arani ketasi sébali galabé wachínaga olayá.
Echi Arani we chati olali mapalí binói ketasi nijéwali mapurigá Riosi bachá niráa nuleli. Echijiti wikabé pagótami ma suwili mapujiti echi bilepi bachá bitéami rijói chótali chati olayá. Chopi Riosi waminabi wabé galabé olali ketasi mapurigá echi Arani olali. Echijiti wikabé pagótami ku'wíratami níili, mapujiti Riosi nijali echi bilepi Binói Ranala mapurigá echi Walubela Jesucristo waminá mukugá narema echi kastigo, echi auché jaré pagótami chati olalila jiti. A'lí Jesucristo echirigá olali mapurigá mapu ikí echi jaré pagótami galá bichíisagá, galá ku wikawárami níima, mapalí aboni arigá ketasi bilé namuti yiri 'yali Riosi.
Ketasi galá níili mapu echi bilepi bachá bitéami rijói chati olali, chopi Riosi arigá ne wabé galabé olali mapalí Binói nijali echi bilepi Binói Ranala. Echi Arani bachá niráa chótali chati olayá, echijiti si'néami pagótami ma chati olali, ayénachó ne si'néami ma wi'nijírami ju mapurigá chati oláami niráa. Chopi Riosi waminabi wabé galabé olali, mapujiti Binói nijali echi bilepi Binói Ranala mapurigá si'néami mapu ikí galá bichíisagá Jesucristo niráa, galá narétami níima Riosi jiti. A'lí Riosi arigá echirigá naré echi jaré aboni mapu wikabé namuti chati olali, mapalí aboni arigá ketasi bilé namuti yiri 'yali Binói.
A'lí ne si'néami pagótami suwimea riwéali mapujiti echi bilepi bachá bitéami rijói chati olali. Chopi echi jaré galá bichíyami pagótami sinibí pirélama, o'wéala niráa, echo'ná ripá riwigachi, ne si'néami mapu ikí Riosi wabé galigá naré mapalí aboni arigá ketasi bilé namuti yiri 'ya Riosi. A'lí aboni chopi echirigá pirélama mapujiti echi bilepi Walubela Jesucristo mukuli aboni chati olalila jiti.
Echirigá níili mapu ne wabé wikabé pagótami echirigá wabé chati oláami niráa niwárami níili mapujiti echi bilepi rijói ketasi nijéwali Riosi. A'lí ne wikabé pagótami ayénachó galá narétami níima Riosi jiti, mapurigá ku wikawárami niráa, mapujiti echi bilepi Jesucristo ne galá nijéwali Riosi.
A'lí Riosi wikabé namuti nureli echi pagótami mapurigá aboni galá machimea mapu chu yena wabé chati oláami níili aboni. Chopi mapuyénasí echi pagótami waminabi machili mapu chu yena wabé chati oláami níili aboni, echalí Riosi chopi wabé simírami galigá, waminabi nakili mapurigá echi pagótami ku wikawárami níima.
A'lí suwaba je'ná jerigá echirigá ikili mapurigá Riosi galá omérama tamujé tamí ku'wíriya, mapujiti achigórigá mapurigá si'néami pagótami chopi suwimea riwéali mapujiti ne si'néami chati olali, echirigá ayénachó Riosi omérama tamujé tamí nareya mapurigá Binói níwala niráa, mapujiti Binói ne wabé galabé galéami ju. A'lí Riosi echirigá tamujé tamí 'yali mapurigata sinibí pirélabo mapujiti tamujé Walubélawala Jesucristo mukuli tamujé chati olalila jiti.
Echi jaré bichíyami ma suwíami niráa ju mapurigá aboni ma ketasi waminabi chati olama, chopi aboni ma ku piréami niráa ju Jesucristo yuwa mapurigá aboni ma wabé galabé olama¿Chu bicheta aniboa? ¿Áchata waminabi 'yénabo echirigá chati olayá, mapurigá Riosi Binói chopi waminabi wabé galigá tamujé tamí ku wikawama?
¡Tarapé chirigá! Tamujé ma suwíami niráa ju mapurigata ma ketasi waminabi 'yénabo echirigá chati olayá. ¿Churigá bicheta abijí waminabi echirigá chati ologá pirélabo?
¿Kéchatamo machí mapu tamujé ma suwíami niráa ju, ne si'néami máputa Jesucristo yuwa napabúrami níili mapalita ba'wí jiti pagótami níili? Mapujiti tamujeta riwirúami níili mapurigá ma suwíami niráa, Jesucristo yuwa, mapalita ba'wí jiti pagótami níili.
A'lí mapujítita ba'wí jiti pagótami níili, Riosi tamujé tamí riwali mapurigá ma chuwirótami niráa Jesucristo yuwa. Echalita ma suwíami niráa níili mapurigata auchecho ku owíntarami níibo mapurigata bukulíwami niráa ku pirélabo jena'í wichimóbachi, achigórigá mapurigá Jesucristo ku owíntarami níili mapalí Binói ma mukúami níili, mapalí echi Walubela Onorúami wabé omériga ku owíntali echi Walubela Jesucristo.
Mapujiti Jesucristo yuwa napawika suwíami niráa níisagá, mapurigá Binói ayénachó mukúami níili, ne bichíwali tamujeta ayénachó Jesucristo yuwa napawika ku owíntarami níibo, achigórigá mapurigá Binói ku owíntarami níili.
Galata machí mapu tamujé aboni ayénachó ko'wirúami niráa níili mapurigata chabénala chati oláami níili. A'lí tamujeta echirigá olárami níili mapurigata ma ketasi waminabi chati ologá pirélabo, mapujiti ma ketasi arigá 'wérali níili mapurigata waminabi echirigá chati olabo, mapurigá echirigá nulérami níisata.
Mapujiti ma ketasi arigá 'wérali ju mapurigá waminabi chati olama echi jaré mapu ikí ma suwili.
A'lí mapujítita ma echirigá suwili, Jesucristo yuwa, tamujeta galá bichíi máputa ayénachó auchecho ku pirélabo Binói yuwa.
Mapujiti galata machí mapu Jesucristo ma ketasi auché siné mukumea, mapujiti Binói sinepi ma ku owínali, mapalí Binói ma mukúami níili. Jipi echi mukuwáami ma ketasi waminabi omérama echi Binói.
A'lí mapalí Jesucristo mukuli, Binói sinepi niráa mukuli ne si'néami echi auché jaré pagótami chati olalila jiti. A'lí Jesucristo ma ketasi auché siné mukumea, chopi jipi rawé Binói sinibí niráa waminabi walubéraga anée bité Riosi.
'Yemi achigórigá galá 'natasi mapurigátamo ma suwíami niráa ju, mapurigátamo ma ketasi waminabi chati olabo. Chopi ayénachó galá 'natasi mapurigátamo ma ku piréami niráa ju tamujé Walubélawala Jesucristo yuwa, mapurigátamo jipi chopi waminabi walubéraga anée pirélabo Riosi.
Echijiti ma ketasi waminabi chati olasi mapurigá 'yemi aboni chopi nakí chati olánala, mapujiti 'yémitamo arigá pe waminana suwiboa. A'lí ma ketasi arigá 'wérali ju máputamo waminabi chati olabo.
Ketasi waminabi nijéwaga olasi mapurigá 'yemi aboni chopi chati olánali. Si'winárigá galá nijéwaga olasi mapurigá Riosi chopi nakí máputamo olabo, mapujiti 'yémitamo ma suwíami niráa níili, chópitamo ma bukulíwami auchecho ku piré. Echijiti 'yasi Riosi 'yemi aboni niráa mapurigátamo chopi ne galá wachínaga olabo.
A'lí ma ketasi arigá 'wérali ju mapurigá 'yémitamo waminabi chati olabo, mapujiti 'yémitamo ma ketasi waminabi nulérami ju mapurigátamo arigá nijéwabo echi nulalíwami mapurigátamo echijiti galabé wachínaga oláami anérami níibo. Chopi Riosi jípiko 'yemi mi ne wabé galigá nulé.
Si'néami mapu ikí ma galá bichíyami ju ma ketasi nulérami ju mapurigá pióntami niráa, mapurigá aboni chopi waminabi chati olama¿Churigá biché níima? ¿Áchata waminabi chati olabo, chopi mapujítita ma ketasi waminabi nulérami ju echi nulalíwami jiti? ¿Áchata waminabi chati olabo chopi mapujiti jipi Riosi tamujé tamí we galigá nulé? ¡Tarapé chirigá!
'Yémitamo galá machí mapu átamo niwásagá mapurigá pioni niráa, echalí arigá 'wérali níima máputamo galá nijéwabo echi auché bilé rijói mapu 'yemi mi nulema. Ayénachótamo echi rijói piónawala niráa níibo. Achigórigá mapalítamo chati olá, echalí pe waminana arigá 'wérali níima máputamo chopi waminabi wabé chati olabo. Echalítamo chopi mapurigá nulérami níibo, mapurigá pioni niráa, mapurigátamo waminabi chati olabo. A'lí bichétamo echijiti chopi waminá suwiboa. A'lí 'yemi máputamo galá nijewa Riosi, 'yémitamo mapurigá Riosi piónawala niráa ju, mapujiti Riosi 'yemi mi nareli mapujítitamo ma galá bichíili. A'lí bichétamo galá wachínaga ologá pirélabo.
Nijeni walú natétara 'ya Riosi mapujiti 'yémitamo, sulachí niráa ma galá bichíiga nijéwali mapurigá nijé 'yemi mi binérali. Chópitamo chabénala wabé chati oláami níili; echalítamo chopi nijéwali mapurigá echi riablo nakili mapurigátamo wabé chati olabo.
A'lí mapalí ma ketasi waminabi 'wérali níili mapurigá 'yémitamo waminabi nijéwaga olabo mapurigá echi riablo 'yemi mi nuleli chati olánala, echalí jonsa Riosi 'yemi mi niwali wabé galá wachínaga oláami niráa. A'lí bichétamo chopi nijéwaga olá mapurigá Riosi 'yemi mi nulé echirigá wachínaga olánala.
Jipi nijeni chopi ra'icha mapurigá echi jaré pagótami ra'icha mapurigá 'yémitamo waminabi galá machiboa: Chabénala 'yémitamo chopi chuwé olali mapurigá echi riablo 'yemi mi nuleli chati olánala, echijítitamo mapurigá echi riablo piónawala níili. Chopi jipi galá nijéwaga olasi mapurigá Riosi 'yemi nulé galabé wachínaga olánala mapurigátamo echirigá níibo Riosi piónawala niráa.
Chabénala mapalí yénasítamo wabé chati ologá 'yénali, echalítamo echi riablo piónawala niráa níili. Echalí 'yémitamo mayeli mapu tarapé 'wérali níili máputamo wachínaga ologá pirélabo.
Echalí 'yémitamo tarapé ku'wíratami níili mapujítitamo echirigá chati ologá 'yénali. A'lí jípitamo chopi wabé riwela echiyiri chati oluwáwami jiti. ¡Si'néami echi jaré pagótami mapu ikí echirigá ologá piré chopi waminá suwimea sinibí niráa!
Chopi jipi ma ketasi arigá 'wérali ju mapurigá 'yémitamo waminabi chati ologá pirélabo mapurigá echi riablo piónawala niráa. Jípitamo ma galá bichíiga nijewa Riosi mapurigá Riosi piónawala niráa. Echijítitamo ne bichíwali ku'wíratami ju, mapujiti jípitamo galá ologá piré mapurigá Riosi nakí, ayénachó echalí ne jubá rawé 'yémitamo 'yárami níibo mapurigátamo sinibí niráa pirélabo.
A'lí si'néami echi jaré chati oláami pagótami chopi waminá suwimea sinibí niráa. Si'néami aboni echirigá ku natétarami níima mapujiti aboni ma chati olali, chopi Riosi tamujé tamí we kólami niráa 'ya mapurigata sinibí niráa pirélabo, echi tamujé Walubélawala Jesucristo yuwa.
Echi jaré mapu ikí bichíiko Jesucristo niráa ma ketasi waminabi nulérami ju echi nulalíwami jitiKeni ritémawa, 'yémitamo galá machí Riosi nulalila, echijítitamo gala machí mapu chopi mapuyénasí echi pagótami abijí pireko, echalí arigá 'wérali ju mapu aboni galá nijéwaga olama mapurigá aboni nulérami ju.
Mapujiti nulárami ju mapurigá echi jaré muguí kunéami arigá napabúrami ju aboni kunala yuwa mapuyénasí aboni kunala abijí piré, chopi siné káachi waminá suwisáagá aboni kunala, a'lí echi jaré muguí ma ketasi waminabi echirigá nulérami níima.
A'lí a bilé mukí auché bilé si'nú rijói yuwa napésagá mapuyénasí abijí bité echi binói kunala, echalí echi mukí wabé chati olá mapujiti si'nú rijói yuwa bité. Chopi siné káachi waminá mukusáagá binói kunala, echalí echi mukí ma ketasi napéami niráa níima echi rijói yuwa mapu binói kunala níili. A'lí echalí echi mukí ketasi chati olama, arigá napésagá auché bilé si'nú rijói.
A'lí mapuyénasí tamujeta chopi abijí chati ologá piréali mapurigá tamujé aboni nakili olánala, echalita chopi nakili waminabi chati olánala suwaba mapu ikí Riosi tamujé tamí nuleli máputa ketasi olabo. A'lí mapujítita echirigá chati olali tamujeta chopi waminá suwiboa riwéali.
Chopi jipi tamujeta ma suwíami niráa ju, mapurigata ma ketasi waminabi nulérami níibo mapurigá oselichi osirúami ju echi nulalíwami, mapurigata chabénala arigá nulérami níili. A'lí jípita risensia niwa mapurigata bukulíwami niráa waminabi walubéraga anebo Riosi, mapujiti echi Wabé Galabé Riosi Iwigala tamujé tamí 'yali mapurigata bukulíwami niráa ku pirélabo. Jípita ma waminabi walubéraga ané Riosi, chópita ma ketasi waminabi nulérami ju mapurigá ki'yá jonsa oselichi osogá nulárami níili.
Nijeni chati oláami ju pachana nijé sulálachi niráa¿Churigá biché aniboa? ¿Acha chati oluwáwami ju echi nulalíwami? ¡Tarapé chirigá! Chopi nijeni chabénala ketasi machili mápuni chati oláami níili. Chopi mapalini galá machili Riosi nulalila, echalini galá machili mapurigani chati oláami níili. Mapujiti nijé tarapé machimea riwéali mapurigá wabé chati oluwáwami ju echi korúkowami, a ketasi je'ná jeanigá nulárami níisagá: Ketasi korú echi auché jaré pagótami níwala namuti.
Chopi echi chati koruwáwami tamí yuwa wabé muwéali mapujítini nulérami níili mapurigani ketasi echirigá chati olama. A'lí mapujítini arigá chati oláami níili, a'lí mapalini nulérami níili mapurigani ketasi koruma auché jaré pagótami níwala namuti, echalini arigá ne wabé koruli, mapujiti mapalita tarapé namuti cho nulérami ju, mapurigata ketasi chati olabo, echalita ketasi 'me nakí chati olánala.
Chabénala mapalini ketasi cho machili Riosi nulalila, echalini arigá we kaníliga bitéami níili. Chopi mapalini galá machili Riosi nulalila, echalini galá machili mapurigani chati oláami níili, a'lí bicheni mapurigá mukúami niráa níili bacháami Riosi yuwa.
A'lí echi nulalíwami tamujé tamí 'yárami níili, mapurigata echijiti sinibí niráa pirélabo, yénata suwaba echirigá galá nijéwasagá mapurigata nulérami níili. Chopi echi nulalíwami jiti arigani mi'lirúami niráa níili, mapujítini ketasi galá nijéwali mapurigani nulérami níili.
Chabé nijeni mayeli mápuni arigá sinibí bitélama riwéali mapujítini galá nijéwali echi nulalíwami. Chopi echalí nijeni we 'yékarami níili, mapujiti nijé binói we chati oláami níili. Echalí nijeni mapurigá mukúami niráa níili bacháami Riosi yuwa, mapujiti mapalí nijeni galá machili Riosi nulalila, echalini chopi waminabi chati olali.
A'lí suwaba Riosi nulalila ne bichíwali wabé galabé ju. Ayénachó ne galabé wachínaga oláami ju mapurigata ketasi korúkabo echi auché jaré pagótami níwala namuti.
Echirigá nijeni ma galá machili mapurigá Riosi nulá, chopi nijeni ketasi mapurigá mukúami níili bacháami Riosi yuwa echijiti. Echalí Riosi nulalila tamí machírali mapurigá nijeni wabé chati oláami níili. A'lí mapalini nulérami níili mapurigá nijeni ketasi chati olama, echalí nijeni chopi nakili waminabi chati olánala, echijiti nijeni mapurigá mukúami niráa níili bacháami Riosi yuwa.
A'lí galata machí mapurigá echi nulalíwami tamujé tamí ku'wírama mapurigata galá bichíibo sulachí niráa. Chopi nijeni we chati olá mapujítini echirigá chati oláami ju. Nijeni we chati olá mapurigá nulérami niráa níisa echirigá chati olánala.
A'lí nijeni ketasi machí mapu churékulani je'ná jerigá olá, mapujítini ketasi galabé olá mapurigani ayena galabé olánali. Chopi nijeni we olá echi wabé chati oluwáwami mápuni arigá we kichí.
A'lí a nijeni chopi olásagá mapurigani arigá ketasi nakí olánala, echalini galá machí mapurigá echi nulalíwami ne wabé galabé ju.
Echirigá nijeni arigá wabé chati olá mapujítini echirigá chati oláami ju pachana nijé sulálachi niráa, chópini ketasi nakí echirigá chati olánala.
A'lí nijeni galá machí mapu nijé binói, mapurigá rijói niráa, ketasi omero galabé olayá. Nijeni ayena ne galabé olánali, chópini ketasi omero galabé olayá.
A'lí nijeni arigá ketasi olá echi galabé oluwáwami mapurigani olánali. Chópini waminabi olá echi we chati oluwáwami, echi mapurigani ketasi nakí olánala.
A'lí a nijeni chati olásagá mapurigá nijeni ketasi nakí olánala, echalini echirigá chati olá mapujítini chati oláami ju pachana nijé sulálachi niráa, chópini ketasi nakí echirigá chati olánala.
A'lí tamí yuwa je'ná jerigá ikí: Mapalí nijé binói nakí galabé olánala, echalí ketásini omero galabé olayá, mapujítini chati oláami ju pachana nijé sulálachi niráa.
Chopi sulachí niráa nijeni arigá ne wabé galé Riosi nulalila.
A'lí nijeni machí mapurigá nijé binói ketasi omero galabé olayá. Nijeni ne bichíwali we nakí galabé olánala, chopi nijé arigá chati oláami ju pachana nijé sulálachi niráa. Echijiti nijeni mapurigá nulérami niráa ju echirigá chati olánala.
¡Ne wabeni o'mona nijé! Nijé binói wabé chati olá, echijítini chopi waminá mukumea sinibí niráa. ¿Chigá tamí ku'wírama mapurigani ketasi waminabi chati olama?
¡Nijeni ne walú natétara 'ya Riosi mapujiti tamujé Walubélawala Jesucristo tamí ku'wírama mapurigani ketasi waminabi echirigá chati ologá bitélama! Echirigá ju mapurigá nijé binói ne galá nakí nijéwanala Riosi nulalila, chopi nijeni arigá chati oláami ju pachana nijé sulálachi niráa. Echijiti nijé binói abijí chati olá mapurigá echirigá nulérami niráa níisani.
Echi jaré galá bichíyami chopi galabé ologá piré mapurigá echi Wabé Galabé Riosi Iwigala nuléEchijiti echi jaré mapu ikí Jesucristo níwala pagótami ju, ma ketasi waminabi wi'nijírami ju mapurigá chati oláami niráa. Jipi echi jaré aboni ma ketasi chati ologá piré mapurigá aboni chati olánali pachana aboni sulálachi niráa. Chopi aboni galabé ologá piré mapurigá echi Wabé Galabé Riosi Iwigala nulé.
Mapujiti echi Wabé Galabé Riosi Iwigala ma tamí 'yali mapurigani sinibí niráa bitélama, mapujítini Jesucristo níwala ju. A'lí echi Wabé Galabé Riosi Iwigala ma tamí bukulíwami ku niwali mapurigani ma ketasi chati ologá bitélama, ayénachó mapurigani ma ketasi mukúami níima sinibí niráa.
A'lí jena'í wichimóbachi piréami pagótami ketasi omérali suwaba galá nijewa Riosi nulalila mapurigá echi Moisesi osogá 'yali aboni, mapujiti aboni chati oláami níili pachana aboni sulálachi niráa. Echijiti Riosi ketasi omérali narea aboni mapurigá galá oláami niráa. Chopi Riosi ma galá naré echi jaré pagótami mapu ikí galá bichíi Jesucristo niráa. Chabé ki'yá Riosi júuli echi bilepi Binói Ranala mapurigá Binói bitélama jena'í wichimóbachi mapurigá rijói niráa. A'lí Riosi walú kastigo 'yali echi Walubela Jesucristo chopi mapujiti echi auché jaré pagótami wabé chati olali. A'lí Riosi echirigá wi'nijili echi auché jaré pagótami mapurigá chati oláami niráa, chopi Binói arigá 'yali aboni kastígowala echi bilepi Binói Ranala.
A'lí Riosi je'ná jerigá olali mapurigá tamujé galá omérabo wachínaga olayá mapurigá echi Moisesi tamujé tamí nuleli. A'lí tamujé ma ketasi ologá piré mapurigá tamujé aboni chopi olánali. Jípita chopi ologá piré mapurigá echi Wabé Galabé Riosi Iwigala tamujé tamí nulé.
A'lí echi jaré mapu sinibí ologá piré mapurigá aboni chopi nakí olánala, aboni ayénachó sinibí achigórigá 'nata mapurigá jena'í wichimóbachi piréami pagótami chopi 'nata. A'lí echi jaré mapu ologá pireko mapurigá echi Wabé Galabé Riosi Iwigala nulé, abóniko ayénachó chopi 'nata mapurigá echi Wabé Galabé Riosi Iwigala nulé aboni olánala.
A'lí echi jaré mapu sinibí 'nátako mapurigá echi jaré pagótami chopi nakí olánala, aboni ma suwíami niráa ju mapujiti aboni ketasi galá 'nata. A'lí echi jaré mapu 'nátako mapurigá echi Wabé Galabé Riosi Iwigala nulá olánala, aboni kilí ologá pirélama sulachí niráa, ayénachó aboni sinibí niráa pirélama Riosi yuwa.
A'lí echi jaré mapu chopi 'nátako mapurigá echi jaré pagótami chopi nakí olánala, abóniko ne wabé sayela Riosi, mapujiti aboni ketasi nijéwaga olá mapurigá Riosi nulá. A'lí aboni ketasi omero echirigá nijéwaga olayá.
Echijiti echi jaré mapu chopi olako mapurigá aboni nakí olánala, abóniko ketasi omero olayá mapurigá Riosi nakí mapu aboni olama.
A'lí Jesucristo ne bichíwali pachana 'yemi sulálachi bité. Chopi 'yémitamo arigá suwíami niráa ju mapujítitamo chati olali. Chopi 'yemi aliwala galá ku piréami ju mapujiti Jesucristo ma 'yemi mi naleli Binói níwala niráa.
Riosi níili mapu ku owíntali echi Walubela Jesucristo mapalí Binói ma mukúami níili. A'lí mapujiti Riosi Iwigala pachana 'yemi sulálachi bité, echijiti Binói Riosi mapu ku owíntali Jesucristo, ayénachó 'yemi mi galá ku iwébanatama 'yemi aboni niráa, mapu arigá pe waminana suwibóatamo 'yemi aboni sapala niráa. A'lí Riosi echirigá 'yemi mi iwébanatama mapujiti Binói Iwigala pachana 'yemi yuwa bité.
Echirigá arigá 'wérali ju máputa chopi ologá pirélabo mapurigá echi Galabé Riosi Iwigala tamujé tamí nulé olánala. Ketasi 'wérali ju máputa waminabi ologá pirélabo mapurigá tamujé aboni chopi nakí olánala.
Mapujiti átamo olásagá mapurigá 'yemi aboni chopi nakí olánala, echalí 'yémitamo arigá suwiboa pe waminánomí. Chopi átamo galá nijéwasagá echi Wabé Galabé Riosi Iwigala, echalítamo ketasi waminabi olabo mapurigá 'yemi aboni chopi nakí olánala. A'lí bichétamo sinibí niráa pirélabo.
A'lí ne si'néami echi jaré mapu galá nulélami ju echi Galabé Riosi Iwigala jiti, échiko Riosi kúchuwala ju.
'Yemi bichíyami ma 'yárami níili echi Galabé Riosi Iwigala echo'ná pachana 'yemi sulálachi niráa, chópitamo ketasi echirigá 'yárami níili mapurigátamo auchecho ne wabé majaga pirélabo, echi riablo piónawala niráa. Jipi echi Wabé Galabé Riosi Iwigala ma 'yemi mi 'yali mapurigátamo Riosi kúchuwala níibo. Echijítitamo jeanigá anebo Riosi: ¡Mujemi ju keni Onó!
A'lí echi Wabé Galabé Riosi Iwigala tamujé tamí ne bichíwaga ané máputa Riosi kúchuwala ju. Ayénachó tamujé aboni galá machí pachana tamujé sulálachi niráa máputa ma Riosi kúchuwala ju.
A'lí mapujítita ma Riosi kúchuwala ju, Riosi ayénachó tamujé tamí 'yama ne suwaba Binói níwala wabé galabéala, achigórigá mapurigá Riosi 'ya echi Walubela Jesucristo. Mapujiti ata risúu olárami níisagá jena'í wichimóbachi, mapurigá Jesucristo risúu olárami níili, a'lí biché tamujeta ayénachó o'wélatami níibo Jesucristo yuwa, mapurigá Binói wabé walubélatami níima.
A'lí nijeni mayé mapu ketasi ne wabé simírami ju mapurigata risúu olálami ju jena'í wichimóbachi, chopi ne bichíwali waminabi ne wabé simírami níima mapurigata o'wéalatami níibo waminánomí rawé.
A'lí ne suwaba namuti Riosi jiti niwárami níili, chopi ne suwaba echi jaré namuti we 'nénariga niráa buwé mapurigá echi jaré Riosi kúchuwala echirigá ne wabé o'wéalatami níima.
A'lí ne suwaba namuti mapu Riosi niwali pe wakinana nosobúrami níili. Chopi echi jaré namuti ketasi aboni niráa nosowili, mapujiti Riosi Binói nosobuli. A'lí Riosi ayénachó aneli mapu waminánomí rawé ne suwaba auchecho siné ku a'láratami níima. Echijiti suwaba namuti buwée niráa tibili mapurigá suwaba echirigá ku a'láratami níima.
Mapujiti suwaba echi jaré namuti mapu ikí Riosi niwali ne bichíwali achigórigá ku a'láratami níima mapurigá echi jaré namuti ma ketasi waminabi suwigá bikamea. A'lí suwaba echi jaré namuti o'wéalatami níima achigórigá mapurigá echi jaré Riosi kúchuwala ayénachó ne wabé o'wéalatami níima.
A'lí bicheta galá machí mapu jipi rawé iyénasí ne suwaba echi jaré namuti mapu Riosi niwali ne bichíwali napawika niráa wabé okoka risúu níili, mapurigá ne wabé okolá bilé mukí mapalí we okoka ramamea bilé táa.
A'lí echi jaré namuti mapu Riosi niwali ketasi chopi risúu níili, mapujiti tamujé ayénachó wabé risúu níili máputa ma bachá niráa nareli echi Wabé Galabé Riosi Iwigala. A'lí mapujítita ma niwa Riosi Iwigala, echijítita galá machí máputa suwaba ku'wíratami níibo pe waminánomí. A'lí bicheta echirigá wabé okoka buwé mapurigá tamujeta galá 'nératami níibo, Riosi kúchuwala niráa, echalí mapalí tamujeta, sapá niráa, suwaba ku galabéaratami níibo.
A'lí bicheta ma ku'wíratami níili mapuyénasíta abijí echirigá buweli. Chopi mapalita ma ritiwá echi máputa buweli, échiko ma ketásita waminabi buwebo.
Chopi ata buwésagá echi jaré namuti máputa ketasi cho ritiwá, echalí arigá 'wérali ju máputa waminabi kilí niráa buwebo mapuyénasíta ma riwiboa.
Echirigá ayénachó echi Wabé Galabé Riosi Iwigala tamujé tamí we ku'wila, mapujítita ketasi 'me galá bichíyami ju. Echijítita siné káachi ketasi machí mapu piri galá níima máputa tánabo Riosi. Echalita chopi ri'íga niráa ra'icha, chopi echi Galabé Riosi Iwigala echalí arigá tániga ra'icha Riosi yuwa tamujé tamí jiti.
A'lí Riosi tamujé tamí ne galá machí sulachí niráa. Ayénachó Riosi galá machí churigá nakí ra'ichánala echi Wabé Galabé Riosi Iwigala. Mapujiti Riosi Iwigala chopi tani mapurigá echi jaré Riosi níwala pagótami wabé ku'wíratami níima, achigórigá mapurigá Riosi Binói ayénachó nakí.
Echi jaré galá bichíyami sinibí wabé simírami na'úrami juA'lí bicheta galá machí mapu ne suwaba namuti mapu ikí ikimea, ne suwaba galá ku'wírama echi jaré mapu galá galeko Riosi, si'néami echi jaré mapu Riosi ma bayeli mapurigá Binói bachá niráa 'nátali.
A'lí ki'yá chokichí jonsa Riosi rojuánaga chapili echi jaré mapu Binói Riosi chabénala jonsa ma galá machili. A'lí Riosi echirigá chapili mapurigá aboni ne wabé galabé niwárami níima mapurigá Binói Riosi Ranala niráa, mapurigá echi Walubela Riosi Ranala bachirúami niráa níima, echi auché jaré wikabé ritémtami yuwa.
A'lí Riosi ayénachó bayeli si'néami mapu ikí Binói rojuánaga chapili ki'yá chokichí jonsa, mapurigá aboni Riosi níwala níima. A'lí Riosi ayénachó galá nareli echi jaré mapu Binói echirigá bayeli. A'lí Riosi ayénachó wabé o'wéalatali echi jaré mapu Binói galá nareli.
Echijítita chopi waminabi walubéraga anebo Riosi. Echi Walubela Riosi tamujé tamí ne wabé galé, echijiti ke wesi galá omérama tamujé tamí sayériya.
A'lí Riosi tamujé tamí 'yali kepu Raná, mapujiti Riosi arigá nijali Binói Ranala mapurigá echi Walubela Jesucristo arigá mi'lirúami níima si'néami tamujé chati olalila jiti. Jipi nijeni mayé mapu Riosi ayénachó tamujé tamí 'yama ne suwaba echi jaré namuti mapu ikita newalé, mapujiti Binói ma tamujé tamí 'yali kepu Raná, mapurigá echi Walubela Jesucristo kastigo 'yárami níima tamujé aboni chati olalila jiti.
Ke wesi galá omérama wi'nijiya echi jaré mapu Riosi ma chapili mapurigá Binói níwala níima, mapujiti Riosi Binói ma galá nareli echi jaré aboni.
Ke wesi omérama nulayá kastigo 'yánala echi jaré mapu Riosi ma chapili. Echi Walubela Jesucristo ju mapu ma mukuli aboni chati olalila jiti. Ayénachó echi Walubela Jesucristo ju mapu pe wakinana ku owíntarami níili. Ayénachó jipi echi Walubela Jesucristo echo'ná Riosi yuwa ku watoná atí mapu ne wabé omérami ju. Jipi echi Walubela Jesucristo wabé tani Riosi mapurigá tamujé bichíyami galá ku'wíratami níibo.
Ke wesi omérama olayá mapurigá Jesucristo ma ketasi waminabi tamujé tamí galema. Ke wesi omérama tamujé tamí waná rojuana mapurigá Jesucristo ketasi waminabi tamujé tamí galema. Echi Walubela Jesucristo abijí tamujé tamí galema mapalita wabé risúu olálami ju. Ayénachó Binói tamujé tamí galema mapalita ne wabé kumérami ju. Ayénachó tamujé tamí galema mapalí auché jaré tamujé tamí wabé kichiga a'najata. Ayénachó Binói tamujé tamí galema mapalita ne wabé lowa, ayénachó mapalita ketasi niwa chiní. A'lí echi Walubela Jesucristo ayénachó tamujé tamí galema mapalita ne noguí ko'wirúami níibo, ayénachó mapalita suwaba suwábarami níisata, siné káachi.
Mapurigá echo'ná Riosi Ra'íchala oselíwalachi je'ná jerigá oserúami ju:Sinibí rawé tamujé nijírami ju mapurigata ko'wirúami níibo mapujítita mujé níwala ju.Echi auché jaré sinibí tamujé tamí ku'unali mapurigá jaré bo'wá ku'uwáwami niráa.
Chopi tamujé galá bichíyami arigá ne wabé simírami nayúrami ju, ne suwaba je'ná jeyiri namuti arigá ikíachi, mapujítita galá bichíi echi Walubela Jesucristo, echi mapu tamujé tamí ne wabé galeli.
Echijiti nijeni ne bichíwali mayé mapu tarapé bilé namuti galá omérama olayá mapurigá Riosi ma ketasi waminabi tamujé tamí galema. Mapalita suwiboa Riosi abijí tamujé tamí galema. Ayénachó mapalita abijí waminabi pirélasagá Riosi abijí tamujé tamí galema. A'lí echi jaré o'wéala Riosi kapitánawala ketasi omérama olayá mapurigá Riosi ketasi waminabi tamujé tamí galema. A'lí auché jaré o'wéala aliwá ketasi cho omero. Nibilé cho omérama echi jaré namuti mapu jipi rawé ikimea, nibilé cho echi jaré mapu waminánomí rawé ikimea, chopi Riosi sinibí tamujé tamí wabé galema.
Riosi chapili echi jaré Isaeli pagótami mapurigá aboni, Binói níwala pagótami níimaNijé Pablo, 'yemi nimí ne bichíwali je'ná jerigá ané mapujítini bichíyami ju echi Walubela Jesucristo niráa. A'lí bicheni ketasi 'yemi mi 'yéka, chópini galá machí sulachí niráa mápuni bichíwali aní. A'lí echi Wabé Galabé Riosi Iwigala ayénachó echirigá tamí machira mápuni bichíwali aní.
Nijeni ne wabé o'mona. Ayénachó sulachí niráa nijeni sinibí ne wabé siwega 'nata,
mapujiti nijeni nakinali mapu nijé binói sinibí niráa kastigo 'yárami níima, ayénachó mapurigani waná rojonárami níima, mapurigani ketasi asimea echi Walubela Jesucristo yuwa, a echijiti galá ku'wíratami níisagá echi jaré nijé pagótawala, mapu nijé ritémawala niráa ju.
A'lí echi jaré nijé pagótawala echi Isaeli kúchawala kúchala wakinana kúcharami ju. A'lí Riosi chabé ki'yá jonsa chapili aboni mapurigá Binói kúchawala niráa. A'lí aboni wisabé riwali Riosi walubélawala. A'lí Riosi wisabé katéwaga ra'íchali aboni yuwa. Ayénachó Riosi júuli echi walula Moisesi Riosi nulalila osogá nulénala echi jaré nijé pagótawala. A'lí aboni binératami níili Riosi yuwa ra'ichánala echo'ná pachá echi walubé Juríosi pagótami ri'obáwalachi. Ayénachó Riosi wikabé namuti bichíwaga aneli aboni, mapurigá Binói Riosi 'yama riwéali aboni.
A'lí echi jaré chabé ki'yá piréami makói miná okuá Isaeli riwéami rijói kúchuwala mapurigá aboni 'wénawala níili chabé ki'yá piréami niráa. A'lí echi Walubela Jesucristo, rijói niráa, bilé aboni pagótamawala níili. A'lí echi Walubela Jesucristo ne Walubela Riosi ju ne suwaba namuti yuwa. A'lí echi Walubela Jesucristo waminabi walubélaga anérami níima ne sinibí niráa. ¡Echirigá nílaga!
A'lí je'ná jerigá aniwáami ju mapu ma arigá ikili mapurigá Riosi chabé ki'yá bichíwaga aneli echi Isaeli riwéami rijói, mapujiti jaré echi Isaeli anilíwami pagótami ketasi ne bichíwali mapurigá echi Isaeli riwéami rijói kúchawala kúchala wakinana kúcharami ju.
A'lí Riosi ketasi aneli ne si'néami echi jaré Juríosi pagótami mapurigá ne bichíwali Abrami kúchuwala kúchala wakinana kúcharami. Mapujiti echi Abrami okuá kúrowi kúchami níili. A'lí Riosi jeaneli echi Abrami: Chopi echi jaré Isaka kúchuwala kúchala mapurigá mujé binói kúchuwala kúchala niráa níima.
A'lí je'ná, jerigá aniwáami ju: Ke wesi Riosi kúchuwala niráa ju chopi mapujiti aboni ranarúami níili Juríosi pagótami niráa. A'lí chopi echi jaré mapu auchecho siné ranarúami juko, mapujiti aboni galá bichíili mapurigá Riosi ne bichíwaga aneli, aboni ne bichíwali echi Abrami kúchuwala kúchala niráa ju.
A'lí chabé ki'yá Riosi ne bichíwaga aneli echi Abrami jeanigá: Minánomí mapalí ma sébachi ju mapurigá Nijé nimí aneli, echalí Nijé nimí ku'wírama, a'lí mujé upila, Sara riwéami, ne bichíwali rahamea bilé táa towí.
A'lí je'ná ketasi suwaba ju. Echi okúa Rebeka tanala bilepi rijói oneli, mapujiti echi Isaka oneri, echi mapu Abrami nolá níili.
<sup>(11-13)</sup> A'lí mapalí echi okuá Rebeka tanala ke cho ranarúami níili, echalí mapalí aboni ke cho chati olali, nibilé cho galabé olali, echalí Riosi jeaneli echi Rebeka: ¡Echi bachirúami echi binói bonilá piónawala niráa níima! A'lí je'ná jerigá chopi a yiri ju mapurigá je'ná jeanigá osirúami ju echo'ná Riosi Ra'íchala oselíwalachi: Weni galigá chapili echi Jakobo, chopi Nijeni ketasi chapili echi Esaú. A'lí echirigá machirúami níili mapurigá Riosi galá bayegá chapí echi jaré mapuyíripi Binói Riosi nakí chapinala, arigá ke newalagá mapu churigá aboni olá.
(-)
(-)
¡Chopi tamujeta arigá ketasi aniboa mapu Riosi ketasi galabé wachínaga olali!
Mapujiti Riosi bachá niráa jeaneli echi Moisesi: Galá galémani echi jaré mapuyíripi Nijé nakí galénala, ayénachó Nijeni galá natimama echi jaré mapuyíripi Nijeni nakí natimánala.
A'lí echirigá ketasi aniwáami ju mapurigá tamujé ku'wíratami níibo mapujiti tamujé aboni chopi echirigá nakí, nibilé cho mapujiti tamujé aboni siné káachi we galá oláami ju. Chópita ku'wíratami níibo mapujiti Riosi tamujé tamí ne wabé natimá.
A'lí echo'ná Riosi Ra'íchala oselíwalachi je'ná jerigá osirúami ju mapurigá Riosi aneli echi walula silíami echo'ná Ejíptochi anilíwachi kawírali nuláami, jeanigá: Nijé nimí wilali mapurigá walula silíami niráa mapurigá Nijé Binói galá machirúami níima, ne Walubela Riosi niráa, ne suníami jena'í wichimóbachi piréami pagótami jiti, ayénachó mapurigá Nijé riwalá galá machirúami níima ne suníami jena'í wichimóbachi piréami jiti.
Echirigá ne bichíwali ju mapu Riosi galá natimá echi jaré pagótami mapuyíripi Binói nakí natimánala. Ayénachó ne bichíwali ju mapu Riosi ariwema mapurigá jaré pagótami we biwarama sulachí niráa, si'néami mapu ikí Riosi Binói chopi nakí echirigá ariwénala.
A'lí 'yemi pagótami siné káachi tamí jeanema: Echirigá níisagá, ¿churékula tamujé tamí wi'nijima Riosi mapurigá chati oláami niráa? ¡Mapujiti tamujé pagótami chopi omérabo olayá mapurigá Riosi echirigá risensia 'ya!
Chopi 'yemi pagótami ¿chigátamo nirá mayé 'yemi máputamo echirigá sayéraga ra'icha echi Walubela Riosi? Mapujiti Riosi tamujé tamí niwali achigórigá mapurigá echi jaré pagótami we niwá echi jaré sikolí. A'lí echi sikolí ketasi omérama ku kuwana rukueya echi mapu niwali: ¿Churékulátamo tamí je'na jerigá niwali?
A'lí echi sikolí niwáami galá omérama echi wicholí; mapujiti chapigá echi wicholí binói niwá bilé sikolí mapu echi galabéala chopi manimea. Ayénachó pe wakinana binói chapimea echiyiri wicholí, a'lí binói niwama auché bilé sikolí mapu chopi echi wabé sití manimea.
¿Chu chiré? Echi Walubela Riosi ayénachó omero natimáa echi jaré chati oláami pagótami, mapujiti Binói Riosi ne wabé galéami ju. A'lí Riosi galá machí mapu echi jaré chati oláami pagótami arigá kastigo 'yárami níima, ayénachó mapurigá aboni waminá suwábarami níima, chopi Binói Riosi arigá wabé natimá aboni.
A'lí Riosi echirigá olali mapujiti Binói tamujé tamí natimali. Ayénachó Binói nakili mapu tamujé machiboa mapu Binói ne wabé Walubela Riosi ju. A'lí ki'yá chokichí jonsa Riosi tamujé tamí chapili mapurigata ayénachó echirigá o'wélatami níibo mapurigá Binói ne wabé Walubela ju.
A'lí Riosi Binói tamujé tamí bayeli ibili niráa mapurigata galá bichíyami níibo. A'lí tamujé bichíyami jaré ibili Juríosi pagótami ju. Ayénachó tamujé bichíyami jaré ibili isena pagótami ju, chopi Binói Riosi tamujé tamí bayeli si'néami niráa.
A'lí echo'ná Riosi Ra'íchala oselíwalachi mapo'ná echi Oséasi riwéami Riosi jiti nawésami rijói osali, je'ná jerigá osirúami ju mapurigá Riosi Binói jeanili:Nijeni anema mapurigá Nijé pagótawala niráa echi jaré mapu chabénala ketasi nijé pagótawala níili.Ayénachóni anema ne wabé galérami niráa echi jaré mapu chabénala Nijeni ketasi galeli.
A'lí echo'ná mapo'ná Nijeni jeaneli echo'ná piréami:'Yemi ketasi Nijé pagótawala ju.Pe waminánomí echo'ná piréami pagótami echi Sinibi Bitéami Riosi kúchuwala anérami níima.
A'lí echi walula, Isaíasi riwéami, Riosi jiti nawésami rijói je'ná jerigá rugá anili echi jaré Isaeli anilíwami pagótami jiti: Echi jaré Isaeli pagótami a ne wabé wikabé níisagá mapu ikí echi kúuchi saté echo'ná tu walú ba'wírali suwé nirúami, arigá chopi pe okuá aboni galá ku'wíratami níima.
Mapujiti echi Walubela Riosi we sapú kastigo 'yama si'néami jena'í wichimóbachi piréami mapu ikí ketasi galá bichíyami ju, achigórigá mapurigá Binói bachá niráa anili.
Mapurigá binói Isaíasi bachá niráa jeanili mapurigá je'ná jerigá osirúami ju echo'ná Riosi Ra'íchala oselíwalachi:Echi Walubela Riosi chabénala niráa, a ketasi tamujé tamí 'yásagá jaré kuchi, tamujé mata kali suwiboli mapurigá suwaba suwábarami níili echo'ná walúlachi Sorómachi anilíwachi piréami,ayénachó mapurigá suwaba suwábarami níili echo'ná walúlachi, Gomórachi anilíwachi piréami.
Si'winárigá echi jaré Isaeli pagótami chopi nijéwanali Riosi nulalila mapurigá echi Moisesi osali. Aboni mayeli mapu echirigá ologá aboni narétami níima riwéali Riosi jiti. Chopi aboni ketasi chirigá omérali echirigá nijéwiya mapurigá nulárami níili.
¿Churékula biché ketasi omérali aboni nijéwiya? Aboni ketasi omérali nijéwiya mapujiti aboni ketasi galá bichíili Riosi, mapurigá echirigá bichíiga aboni galá narétami níima Riosi jiti. A'lí aboni chopi nakili mapurigá aboni narétami níima mapujiti aboni echirigá nijéwanali mapurigá nulárami níili. A'lí aboni ketasi omérali echirigá nijéwiya. Echijiti aboni ketasi narétami níili, chopi aboni chakena turúpali echi “turúpuluwami Rité” jiti,
mapurigá je'ná jeanigá osirúami ju echo'ná Riosi Ra'íchala oselíwalachi mapurigá Riosi Binói jeanili:Echo'ná Nijé walúlawalachi Nijeni wilama bilé Walubela Nuráami echi mapu mapurigá bilé turúpuluwami Rité níima.A'lí wikabé pagótami ketasi galá bichíima echi Walubela, echijiti aboni waminá turúpama, mapujiti echi Walubela mapurigá bilé turúpuluwami Rité níima aboni yuwa. Chopi ne si'néami echi jaré pagótami mapu ikí galá bichíima echi Walubela, aboni ketasi o'monáratami níima.
Keni ritémawa, ne sulachí niráa, nijeni ne wabé nakí, ayénachóni sinibí táni Riosi mapu echi jaré Isaeli pagótami ku wikawárami níima mapurigá aboni chati olali.
A'lí nijeni ne bichíwaga ruwigá aní mapu aboni ne wabé nakí nijéwanala Riosi, chopi aboni arigá ketasi galá nijewa Riosi, mapujiti aboni ketasi cho galá machí Riosi Ra'íchala.
Mapujiti aboni ketasi machí mapu Riosi tamujé tamí naré, mapurigá Binói níwala niráa, mapalita galá bichíi echi Walubela Jesucristo niráa. Chopi aboni nakí mapu aboni narétami níima mapujiti aboni nijéwanali Riosi nulalila mapurigá Moisesi osali. A'lí aboni ketasi nakili bichíinala echi Walubela Jesucristo mapurigá aboni echijiti narétami níima mapurigá Riosi níwala niráa.
Mapujiti jipi Riosi ke wesi galá wachínaga oláami ané chopi mapujiti aboni galá nijéwaga olá mapurigá aboni nulérami ju. Chopi Binói ne bichíwali galá wachínaga oláami ané si'néami echi jaré mapu ikí bichíiko Jesucristo niráa. A'lí Jesucristo wabé omériga olá mapurigá ne si'néami echi jaré mapu ikí bichíiko Binói niráa, ma galá narétami níima mapurigá Riosi níwala pagótami niráa.
A'lí wikabé pagótami chopi nakí mapurigá Riosi narema aboni Binói níwala niráa mapujiti aboni mayé mapu aboni ne galá nijewa Riosi nulalila mapurigá echi Moisesi osali, chopi echi Moisesi binói je'ná jerigá osali: Chopi echi jaré mapu ikí ne suwaba galá nijéwaga olá mapurigá nulárami ju, abóniko echijiti sinibí niráa pirélama. (Alí ke wesi omérali echirigá ne suwaba galá nijéwaga olayá mapurigá Riosi nulali.)
Chopi auché jaré galá bichíi mapurigá Riosi narema aboni chopi mapujiti aboni galá bichíi Jesucristo niráa. A'lí aboni jiti rugá echi Moisesi je'ná jerigá osali: Ketasi 'natasi echo'ná 'yemi sulálachi jeanigá: ¿Chigá moyénama echo'ná ripá riwigachi? (Echirigá níima mapurigá ku wichí rikíntama Jesucristo, mapurigá Binói galá ku'wírama aboni.)
Nibilé cho jeanigá 'natasi: ¿Chigá rikínama echo'ná ne wabé ri'libé mapo'ná muchuwi echi jaré suwíami? (Echirigá níima mapurigá ku moyéntama Jesucristo echo'ná chu'wechi jonsa.)
A'lí je'ná jerigá aniwáami ju: Echi jaré pagótami galá omérama bichíya sulachí niráa. Ayénachó aboni omérama ku rugá nawesa mapu aboni echirigá bichíi. A'lí tamujé je'ná jerigá nawesa mapalita aní mapu Riosi galá narema mapurigá Binói níwala pagótami niráa ne si'néami mapu ikí galá bichíima Jesucristo niráa.
Mapujiti átamo bichíisagá sulachí niráa mapu Riosi ku owíntali echi Walubela Jesucristo mapalí Binói ma mukúami níili, ayénachó átamo ku rugá nawésasagá mapu Jesucristo 'yemi Walubélawala ju, a'lí bichétamo galá ku wikawárami níibo mapurigátamo chati olali.
Mapujiti mapalítamo sulachí niráa galá bichíibo Jesucristo niráa, ayénachó mapalítamo ku rugá nawesa mapu Jesucristo 'yemi Walubélawala ju, echalí Riosi 'yemi mi narema mapurigá Binói níwala pagótami niráa, ayénachó Riosi 'yemi mi ku wikawama suwaba mapurigátamo chati olali.
A'lí echo'ná Riosi Ra'íchala oselíwalachi je'ná jerigá osirúami ju: Ke wesi o'monáratami níima mapuyíripi bichíiko Jesucristo niráa.
A'lí Riosi yuwa echi jaré Juríosi pagótami chopi a yiri ju echi auché jaré isena pagótami yuwa. A'lí echi Walubela Riosi ne Walubela ju ne si'néami pagótami yuwa. Ayénachó Riosi ne wabé ku'wírama echi jaré mapu ikí tániko Binói Riosi.
Mapujiti echo'ná Riosi Raíchala oselíwalachi je'ná jerigá osirúami ju: Galá ku wikawárami níima ne si'néami echi jaré pagótami mapu ikí tániko mapurigá echi Walubela Jesucristo ku wikawama aboni.
Chopi ¿churigá tánama mapurigá echi Walubela Jesucristo ku wikawama aboni mapalí aboni ketasi cho bichíi Jesucristo niráa? A'lí ¿churigá bichíima aboni echi Walubela Jesucristo niráa, mapalí aboni ketasi cho námali Binói jiti nawésawala? A'lí ¿churigá námama mapalí ke wesi nawésasa aboni?
A'lí ¿churigá nawésama aboni mapalí ketasi wesi cho julasa aboni nawésanala? A'lí echo'ná Riosi Ra'íchala oselíwalachi je'ná jerigá osirúami ju: ¡Echi auché jaré pagótami ne wabé kaníriga narema echi jaré mapu nawésaga 'yena jeanigá mapu Riosi wabé kaligá ku'wírama jena'í wichimóbachi piréami pagótami, mapujiti aboni chopi nawésaga 'yénama echi Galabé Riosi Ra'íchala.
Chopi jaré pagótami ketasi bichíiga nijewa echi We Galabé Riosi Ra'íchala. A'lí echirigá ikili mapurigá echi Isaíasi bachá niráa jeanili mapurigá jerigá osirúami ju echo'ná Riosi Ra'íchala oselíwalachi: ¡Walubela, pe okuá ju mapu galá bichíili mapurigá tamujé nawésali!
Chopi echirigá bichíwali ju mapu echi jaré pagótami bichíima mapalí aboni galá námama Jesucristo jiti nawésarami.
Chopi nijé 'yemi nimí jerigá rukué: ¿Kecha si'néami echi jaré Isaeli pagótami ma námaliré Riosi Ra'íchala? Ne bichíwali si'néami aboni ma námali Riosi Ra'íchala, mapujiti je'ná jerigá osirúami ju echo'ná Riosi Ra'íchala oselíwalachi:Echi jaré Riosi jiti nawésami ra'íchala ma galá námtami níili echo'ná suníami jena'í wichimóbachi.Ayénachó aboni nawésawala ma galá námtami níili echo'ná ne buchuwíina jena'í wichimóbachi.
Chópini auchecho jerigá rukué: ¿Acha bichíwali ju mapu echi jaré Isaeli pagótami ketasi cho machí je'ná jeyiri? Ketasi echirigá ju, mapujiti aboni galá machí mapurigá je'ná jerigá osirúami ju echo'ná Riosi Ra'íchala oselíwalachi mapalí echi Moisesi osali mapurigá Riosi jeanili:Nijeni we galá olima echi auché jaré isena pagótami, echijiti 'yemi Isaeli pagótami ne wabé kichima aboni.Nijeni we galá olima echi auché jaré isena pagótami mapu ketasi galá machí Nijé Ra'íchala, a'lí 'yémitamo echijiti ne wabé na'áwabo.
A'lí pe wakinana echi Isaíasi ayénachó arigá je'ná jerigá osali mapurigá Riosi jeanili:Echi jaré isena pagótami mapu chabénala ketasi galá tamí machináali, aboni ma galá tamí machili.A'lí Nijeni ma nawali echo'ná echi auché jaré yuwa mapu chabénala ketasi tamí ali.
Ayénachó echi jaré Isaeli pagótami jiti rugá echi Isaíasi je'ná jerigá osali mapurigá Riosi Binói jeanili: Nijeni sinibí niráa we bayé jaré pagótami mapu ketásirapé nijewa. Chopi aboni wabé tamí sayérami ju.
Echi jaré pe okuá Isaeli pagótami mapu ma galá ku'wíratami juA'lí jípini je'ná jerigá 'yemi nimí rukué: ¿Acha Riosi ma waminá ariweli echi jaré Binói pagótamawala Isaeli anilíwami? ¡Ketasi chirigá! Nijé Pablo bilé ju echi jaré Isaeli pagótami. Ayénachóni bilé ju echi jaré Abrami kúchala kúchuwala niráa. Ayénachó nijé bilé ju echi Benjamini anilíwami rojuáami. A'lí Riosi ma tamí ku'wírali.
Chabé ki'yá jonsa Riosi aneli echi jaré Isaeli pagótami Binói níwara pagótami niráa. A'lí jipi Riosi ketasi chirigá ariweli aboni. ¿Kechátamo machí 'yemi mapurigá osirúami ju echo'ná Riosi Ra'íchala oselíwalachi echi Elíasi jiti rugá? Mapujiti echi Elíasi wabé wi'nijili echi jaré Isaeli pagótami mapalí binói jeaneli Riosi:
Keni Walubélawa, aboni ma ko'yali si'néami echi auché jaré Mujé jiti nawésami rijói. Ayénachó aboni ma najúnali echi jaré Mujé ri'obáwala. A'lí nijeni bi'neli ripili mápuni Mujé jiti nawesa, chopi aboni ayénachó tamí mi'lináali.
Chopi Riosi ku nijéwaga je'ná jerigá aneli: ¡Abijí tamí yuwa tibí kichao mili rijói, ibili niráa, mapu ke cho bacháami chokoba jaga o'wikeli echi Ba'ali anilíwami amachíkarawami namuti!
A'lí nijé Pablo 'yemi nimí ané mapu jipi rawé achigórigá abijí tibí jaré Isaeli pagótami mapu Riosi ne wabé galigá chapili mapurigá Binói níwala pagótami niráa.
Je'ná jerigá ikili: Echi jaré wikabé Isaeli pagótami sinibí nakili mapurigá Riosi ku'wírama aboni, chopi aboni ketasi ku'wíratami níili, mapujiti aboni ketasi galá bichíili Riosi Ra'íchala. A'lí echi jaré pe okuá mapu Riosi chapili mapurigá Binói níwala niráa, aboni ayena ku'wíratami níili. A'lí echi auché jaré mapu ketasi ku'wíratami níili, aboni chopi waminá biwáratami níili, sulachí niráa.
Echirigá ikili mapurigá je'ná jerigá osirúami ju echo'ná Riosi Ra'íchala oselíwalachi: Riosi 'yali mapurigá aboni ketasi galá machimea Binói Ra'íchala, mapujiti aboni ketasi nakili bichíinala. Echirigá Riosi 'yali mapurigá aboni ketasi ritema aboni busila jiti, ayénachó mapurigá aboni ketasi námama aboni nakala jiti. A'lí echi jaré Juríosi pagótami echirigá ju jipi rawé yénasí.
Ayénachó echi Rabiri jeaní (mapurigá osirúami ju echo'ná Riosi Ra'íchala oselíwalachi):Echi jaré Juríosi pagótami wabé kaníliga omawa mapujiti aboni mayé mapu Riosi wabé kanira aboni yuwa,chopi ketasi echirigá ju, mapujiti aboni wabé chati oláami ju.A'lí aboni waminá suwábarami níima mapurigá jaré namuti misútami niráa.
¡Galá níima mapurigá aboni we busugachi niráa nílama, mapurigá aboni ma ketasi riwimea!¡Galá níima aboni sinibí niráa bunárami níisa mapurigá ne wabé uchérami niráa!
Mapurigá ku'wíratami níili echi auché jaré isena pagótami mapu ketasi Juríosi níiliJipi nijeni jerigá rukuema: ¿Acha ma sinibí niráa miná ariwérami níima echi jaré Juríosi pagótami mapujiti aboni we chati ologá chakena niráa rujuili? ¡Ketasi chirigá níima! Si'winárigá jipi rawé echi auché jaré isena pagótami ma galá nawésarami ju Riosi Ra'íchala mapujiti echi jaré Juríosi pagótami mapu bachá niráa nawésarami níili ketasi nakili nijéwanala. A'lí echi auché jaré isena pagótami galá bichíiga ku'wíratami níili, mapurigá echi jaré Juríosi pagótami echijiti ayénachó nakimea bichíinala pe waminánomí.
Jípita ma riwali mapurigá echi auché jaré jena'í wichimóbachi piréami pagótami ku'wíratami níili mapujiti echi jaré Juríosi echirigá chati olali. Ayénachóta riwali mapurigá echi auché jaré isena pagótami ku'wíratami níili mapujiti echi jaré Juríosi pagótami echirigá ke bichíiga, chakena niráa rujuili. Echijítita mayé mapu echi auché jaré isena pagótami, ne suníami jena'í wichimóbachi piréami, waminabi ne wabé simírami ku'wíratami níima waminánomí mapalí ne si'néami echi jaré Juríosi pagótami galá bichíima Jesucristo niráa.
A'lí 'yemi isena pagótami, nijeni 'yemi mi je'ná jerigá ané: Riosi ma tamí nawésanalaga júuli, mapurigani 'yemi mi nawésama máputamo ketasi Juríosi pagótami ju. Echijítini mayé mapu ne wabé simírami 'wérali ju mapurigani ne bichíwali 'yemi mi echirigá nawésama Riosi Ra'íchala. Ayénachó nijeni sinibí ruyé echi jaré Juriosi pagótami mapurigá Riosi tamí júuli nawésanala 'yemi isena pagótami.
Echirigani olá mapurigá jaré nijé binói pagótamawala, siné káachi, achigórigá nakimea bichíinala mapurigá 'yemi isena pagótami ma galá bichíili. A'lí nijeni waminabi echirigá olama mapurigá auché jaré Juríosi pagótami arigá ku'wíratami níima.
Mata riwali mapurigá echi auché jaré isena pagótami jena'í wichimóbachi piréami ma ku wikawárami níili Riosi jiti mapujiti Binói ketasi omérali nareya echi jaré Juríosi pagótami mapurigá Binói níwala pagótami niráa. Echijítita mayé mapu echi auché jaré isena pagótami waminabi ne wabé simírami ku'wíratami níima waminánomí rawé mapalí echi jaré Juríosi pagótami ma galá narétami níima Riosi jiti. Echalí ne wabé simírami galabé níima, mapujiti achigórigá níima mapurigá echalí rawé mapalí echi jaré suwíami auchecho ku pirélama.
A'lí echi jaré Isaeli pagótami aní mapu echi bilé rimé mapu ne bachá niráa uchaliwa, sinibí Riosi níwala ju. Echijiti bichíwali ju mapu ne suwaba echi batusí ayénachó Riosi níwala ju. A'lí echi jaré ki'yá piréami bachá jáwami Isaeli pagótami Riosi níwala níili, echijiti waminánomí rawé echi auché jaré wikabé aboni kúchala kúchuwala ayénachó Riosi níwala níima. A'lí bicheta ayénachó achigórigá aniboa mapalí bilé olivo anilíwami rakéami namuti nawala Riosi níwala ju, echalí ne suwaba echi olivo otowala ayénachó Riosi níwala ju. A'lí echi jaré wikabé Isaeli pagótami arigá mapuyiri Riosi níwala olivo anilíwami rakéami namuti ju.
A'lí echi jaré Juríosi pagótami mapurigá binói otowala níili echi olivo anilíwami rakéami namuti yuwa. Chopi jaré aboni waminá ripunárami niráa níili mapujiti aboni ketasi bichíili Jesucristo niráa. A'lí 'yemi máputamo ketasi Juríosi pagótami ju, echo'ná nachúcharami níili mapurigá isena otowá niráa echo'ná olívochi. A'lí bichétamo echirigá sébali otowá níriya echo'ná bilénapi nawéamichi echi auché jaré olivo otowala yuwa, mapurigá ne bichíwali galabé olivo otowala niráa, mapujítitamo ma achigórigá narema riwéali mapurigá Riosi bichíwaga aneli echi Abrami mapu binói 'yárami níima riwéali.
Echijiti 'yemi isena pagótami máputamo ma galá bichíili Jesucristo niráa, ketasi mayesi máputamo waminabi simírami galabé ju ketasi mapurigá echi jaré Juríosi pagótami mapu ayénachó galá bichíili. Átamo echirigá mayésagá, jipi galá ku 'natasi mapurigátamo isena otowá niráa nachúcharami níili echo'ná bilénapi nawéamichi echi ne bichíwali olivo otowala yuwa. A'lí 'yemi ketasi ju máputamo iwébanata echi galabé olivo nawala, chopi si'winárigá echi galabé olivo nawala 'yemi mi galá iwébanata.
A'lí 'yemi isena pagótami siné káachi tamí jeanema: Ne bichíwali ju, chopi echi jaré olivo otowala waminá ripunárami níili mapurigá tamujé echo'ná galabé olívochi nachútarami níibo.
Galá ju, chopi echi jaré Juríosi pagótami waminá 'yérami níili mapurigá jaré otowá ripunárami niráa, mapujiti aboni ketasi galá bichíili. A'lí 'yemi echo'ná galabé olívochi nachúcharami niráa níili mapujítitamo ayena galá bichíili. Echijiti ketasi nóchaga 'nátami níisi, chopi aboni niráa galá tibútasi máputamo sinibí galá bichíyami níibo.
Mapujiti Riosi waminá 'yeli echi jaré Juríosi mapujiti aboni ketasi galá bichíili, achigórigá mapurigá echi jaré olivo otowala waminá ripunárami níili. A'lí Riosi 'yemi mi waminá 'yema 'yemi isena pagótami, átamo ketasi galá bichíisagá.
Galá 'natasi mapurigá Riosi ne wabé galabé ju, chopi Riosi ayénachó kastigo 'yama echi jaré ke bichíyami pagótami. Riosi waminá 'yeli echi jaré pagótami mapu ketasi bichíili, achigórigá mapurigá echi jaré otowá waminá ripunárami níili, a'lí aboni chakena niráa rujuili. Chopi Riosi ne wabé galabé níili 'yemi mi yuwa máputamo galá bichíili, chopi arigá 'wérali ju máputamo waminabi bichíibo mapurigá Binói 'yemi mi ku'wírama. Mapujiti átamo ketasi waminabi galá bichíisagá 'yémitamo ayénachó waminá 'yérami níibo, achigórigá mapurigá echi jaré otowá waminá ripunárami níili.
A'lí a echi jaré Juríosi pagótami ayénachó galá bichíisagá, echalí aboni ayénachó narétami níima, mapujiti Riosi wabé omérami ju auchecho ku nachútiya aboni mapurigá echi jaré otowá niráa.
Mapujiti a 'yemi máputamo ketasi Juríosi pagótami ju waminá ripunárami níisagá echo'ná biléana chakena nirúami olívochi jonsa, a'lí átamo si'winárigá nachútarami níisagá echo'ná echi galabé olívochi, a'lí Riosi waminabi omérami ju ku nachútiya echi jaré Juríosi, mapujiti aboni ju echi ne bichíwali olivo otowala niráa. A'lí Riosi auchecho ku nachútalama aboni echo'ná aboni níwala olivo.
Pe waminánomí si'néami echi jaré Juríosi pagótami ku wikawárami níima mapurigá aboni chati olaliKeni ritémawa nijeni nakí máputamo je'ná jerigá galá machiboa, mapurigá chabénala ketasi cho galá machirúami níili, mapurigátamo ketasi mayebo mapu 'yemi aboni ne wabé simírami machíami niráa ju. Nijeni nakí máputamo machiboa mapurigá jaré echi Isaeli pagótami ne wabé biwarali aboni sulálachi. A'lí aboni chopi echirigá biwáratami níima mapuyénasí suwaba mo'wimea echi jaré isena pagótami, si'néami mapu ikí galá bichíima riwéali.
A'lí mapalí ma echirigá ikisá, echalí ne sinéami echi jaré Isaeli pagótami ku'wíratami níima, mapurigá echo'ná Riosi Ra'íchala oselíwalachi je'ná jerigá osirúami ju:Echi Walubela Ku'wíriami nawama echo'ná Riosi walúlawalachi Siónachi anilíwachi jonsa, a'lí Binói ku wikawama ne suwaba mapurigá echi Jakobo kúchala kúchuwala chati olali.
Ayénachó Riosi Binói jeaní:Je'ná jerigá katiwámani aboni yuwa echalí mapalí Nijeni ku wikawama aboni chati olalila.
Jipi rawé echi jaré Juríosi pagótami wabé sayera Riosi mapujiti aboni ketasi bichíili Binói Ra'íchala. Chopi mapalí aboni ketasi bichíili, echalí 'yemi isena pagótami nawésarami níili Riosi Ra'íchala. A'lí 'yémitamo galá bichíili. Chopi Riosi arigá ne wabé galé echi jaré Isaeli pagótami mapujiti Binói chabé ki'yá jonsa chapili echi jaré aboni 'wénawala ki'yánala piréami mapurigá Binói níwala pagótami niráa.
A'lí Riosi ketasi auchecho ku 'yema echi kónawami mapu Binói ma nijali. Chopi mapalí Riosi sinepi niráa bayé echi pagótami mapurigá aboni Binói níwala níima, a'lí Riosi sinibí niráa echirigá bayé aboni.
'Yemi isena pagótami máputamo ketasi Juríosi pagótami ju chabénala tarapé nijéwami níilitamo Riosi. Chopi jipi rawé Riosi arigá 'yemi mi natimá mapalí echi jaré Juríosi pagótami ma ketasi nijéwali Binói Riosi.
Jipi echi jaré Juríosi pagótami ketasi nijéwali Riosi, achigórigá mapurigá 'yemi isena pagótami chabénala ketasi nijéwali. A'lí echirigá ikili mapurigá Riosi ayénachó wabé natimaga ku wikawama aboni, achigórigá mapurigá Binói 'yemi mi ne wabé natimaga ku wikáwali.
Mapujiti Riosi ariweli mapurigá ne si'néami pagótami achigórigá ketasi galá nijéwami níima. Chopi Riosi ne wabé natimá ne si'néami pagótami. Ayénachó Binói ku wikawama ne si'néami mapu ikí wikáwali tánama.
¡Riosi ne suwaba namuti machíami ju, ne wabé simírami 'nátami ayénachó! Tamujé jena'í wichimóbachi piréami ketásita omero ku irétaga ruyá mapurigá Riosi nakí olánala. Nibilé chota omero machiyá mapurigá Binói sinibí galabé ju.
Mapujiti ke wesi ne sébali galá machili mapurigá echi Walubela Riosi 'nátali. Ke wesi galá omérali binériya echi Walubela Riosi.
Nibilé wesi omérali bachá niráa ayá jaré namuti echi Walubela Riosi, mapurigá echijiti aboni pe waminana ku natétarami níima.
Galá níima máputa galá bichíiga pirélabo RiosiKeni ritémawa 'yemi nimí ané mapu Riosi ne wabé galabé natimáami ju. Echijiti 'yemi nimí risúu anigá tani máputamo aboni niráa 'yabo Riosi, galá akami niráa. A'lí bichétamo echirigá galá 'yárami níibo Riosi mapurigá Riosi echijiti galá kanílama. A'lí we galá níima máputamo echirigá bichíibo Riosi sulachí niráa.
A'lí ma ketasi ologá pirélasi mapurigá echi auché jaré jena'í wichimóbachi piréami ologá piré. Chopi si'winárigá ne galabé 'natasi mapurigátamo echirigá ne wabé galabératami niráa pirélabo. A'lí bichétamo echirigá galá machiboa chuyiri ju mapurigá Riosi nakí máputamo olabo. Echirigátamo machiboa chuyiri ju echi ne wabé galabéala. Ayénachótamo machiboa chuyiri ju mapu Riosi echijiti ne wabé kaníila. Ayénachótamo machiboa chuyiri ju echi mapu ne wabé sébali galabératami ju.
Riosi ne wabé galigá tamí júuli mapurigá nijeni 'yemi mi nawésama Binói wabé Galabé Ra'íchala. Echijiti nijeni si'néami 'yemi mi ané mapu ke wesi 'yemi waminabi wabé simírami o'wéala niráa 'natabo 'yemi aboni niráa. Chopi galá níima ibili 'yemi ne galá bichíwali 'natasa mapujiti Riosi 'yali ibili niráa mapurigátamo bichíibo Jesucristo niráa.
A'lí ibili niráa tamujé sapala wikanáami niráa nachúkami ju. Chopi tamujé ronola ketasi achigórigá oláami ju mapurigá tamujé sikala. Nibilé cho tamujé busila achigórigá oláami ju mapurigá tamujé nakala.
Achigórigáta ju tamujé máputa napawika bichíi Jesucristo niráa. Ne bichíwali ibili niráa tamujeta wikabé niráa ju, chopi Jesucristo yuwa, si'néami tamujeta arigá a'nagupi napawíkami niráa ju, mapurigá bilepi rijói sapala, mapurigá Jesucristo sapala niráa.
A'lí Riosi tamujé tamí 'yali mapurigata ibili niráa si'nárigá olabo, mapurigá Binói nakili ibili tamujé tamí 'yánala. Echijiti galá níima ibili niráa sébali galá olasa mapurigá Riosi 'yali ibili olánala. Echijiti a Riosi tamujé tamí 'yásagá mapurigata nawisabo Binói Ra'íchala, galá níima máputa ne sébali galá nawisabo mapurigá Riosi tamujé tamí bichíirali.
A'lí a Riosi tamujé tamí 'yásagá mapurigata omérabo ku'wíriya echi auché jaré, galá níima máputa ne galabé niráa ku'wírabo aboni. A'lí echi mapu galá machiko binériya Riosi Ra'íchala, galá níima échiko sinibí echirigá binérasa.
A'lí echi mapu galá machí kanílatiya echi auché jaré, galá níima échiko sinibí niráa echirigá olasa. A'lí echi mapu kórima nijako, galá níima si'néami chópirigá 'yasa. A'lí echi mapu galá machiko nuleya echi auché jaré pagótami, galá níima échiko sinibí galabé 'nátaga nulasa. A'lí echi mapu omérako kówiya echi jaré wabé tisúwati, galá níima échiko wabé kaníliga niráa kówasa.
Galá níima mapu echi jaré mapu ikí bichíi Jesucristo niráa sinibí galabé ologá pirélamaNe galá galesi a'nagupi ne sulachí niráa. Chopi ne wabé kichisi suwaba chati oluwáwami. Sinibí ne galabé olasi.
Sinibí galá níima 'yemi a'nagupi galesa mapurigá ritémtami niráa, ne wabé galéami. Ayénachó galá níima 'yemi ibili niráa nakisá mapu echi auché jaré ritémtami ne bachá o'wéalatami níima. Ayénachó galá níima máputamo a'nagupi galá nilabo.
Ne galá jiwérasi 'yemi. Ketasi nasinákuli níisi. Ne sulachí niráa galá nakigá nochasi, echi Walubela Jesucristo nóchala olayá.
Ne galá kaníliga pirérasi mapujítitamo galá bichíi mapu Riosi 'yemi mi ku'wírama. Sinibí kilí niráa anachasi mapalítamo risúu olálami ju. Ne sinibí niráa tániga ra'ichasi Riosi yuwa.
Sinibí ku'wírasi echi auché jaré mapu ikí bichíyami ju Jesucristo niráa, mapalí aboni wabé newaléami ju. Sinibí galá naresi echi auché jaré pagótami mapu ikí kólasiya 'yena echo'ná 'yemi pirélachi.
Galabé anesi echi jaré mapu 'yemi mi wabé chati chibi olá. Riosi yuwa tániga ra'ichasi mapurigá Riosi galá ku'wírama aboni. Ketasi chopi tansi mapurigá Riosi kastigo 'yama echi jaré aboni.
Ne galá kanílasi echi auché jaré pagótami yuwa mapu ikí ne galá kanílami ju. Chopi ayénachó natimaga nalákasi echi auché jaré pagótami yuwa mapu ikí nalákami ju.
A'nagupi ne galá karigá pirélasi. Ketasi nóchaga 'nátami níisi. Chopi mapurigá echi jaré tabéala niráa níisi. Ketasi mayesi mapu 'yemi aboni ne wabé machíami ju.
Ketasi ku kuwana nimíkasi echi auché jaré mapu arigá 'yemi mi risúu olá. Chopi sinibí ne galabé olasi si'néami echi auché jaré pagótami yuwa.
Ne suwaba galabé niráa olasi mapu ikítamo omero mapurigátamo echijiti ne galá kilí ologá pirélabo si'néami echi auché jaré pagótami yuwa.
Keni ritémawa, ne wabé galérami, ketasi ku kuwana nimisi mapalí auché jaré 'yemi mi risúu olá. Chopi aliwesi mapurigá Riosi kastigo 'yama echi auché jaré chati oláami, mapujiti je'ná jerigá osirúami ju echo'ná Riosi Ra'íchala oselíwalachi: Echi Walubela Riosi jeaní: Chopi Nijeni kastigo 'yama echi jaré chati oláami. Nijeni sinibí ku natétama, kastigo agá.
Ayénachó je'ná jerigá osirúami ju: A mujé sayérawala wabé 'lówami nírasagá, ne galá kowi mujé. A'lí biché a wabé balachéami nírasagá, galá 'ya ba'wí mapurigá bajima, mapujítimi je'ná jerigá olíiga, ne wabé riwélatama echi binói.
Ketasi ariwesi mapurigá echi chati oluwáwami 'yemi mi suwaba waminá omérama. Chopi si'winárigá sinibí ne wabé galabé ologá, suwaba waminá omérasi 'yemi echi chati oluwáwami.
Galá níima mapu si'néami pagótami ne galá nijéwama echi jaré aboni o'wéalawala, mapujiti Riosi Binói nijali mapurigá echi jaré o'wéala arigá o'wéala niráa níima jena'í wichimóbachi. Ayénachó Riosi jáwali si'néami echi jaré o'wéala mapu ikí nirú jena'í wichimóbachi nuláami.
A'lí echi jaré mapu echirigá sayérami ju echi jaré o'wéala, aboni ayénachó sayera Riosi nulalila. A'lí aboni kastigo 'yárami níima mapujiti aboni echirigá sayérali echi jaré o'wéala.
Mapujiti echi jaré o'wéala ketasi majáriami ju echi jaré galabé oláami yuwa, chopi ayena wabé majáriami ju echi auché jaré chati oláami yuwa. Átamo ketasi nakisáagá máputamo majáratami níibo echi jaré o'wéala jiti, sinibí galabé ologá pirélasi 'yemi. A'lí echi jaré o'wéala 'yemi mi galabé oláami anema.
Mapujiti echi jaré o'wéala Riosi jiti jawárami níili mapurigá aboni 'yemi mi ku'wírama. Chopi átamo chati olásagá, a'lí bichétamo ne bichíwali majabo, mapujiti si'néami echi jaré o'wéala ne wabé o'wéala niráa jawárami níili mapurigá aboni echirigá omérama kastigo ayá echi jaré chati oláami. A'lí Riosi Binói echijiti jáwali aboni.
Echijiti arigá 'wérali ju máputamo ne galá nijéwabo echi jaré o'wéala mapurigátamo ketasi kastigo 'yárami níibo, ayénachó mapujítitamo ma galá machí mapu ne galá ju echirigá nijéalawa.
Ayénachó 'yémitamo sinibí echijiti nijí wenomí mapalí echi jaré 'yemi o'wéalawala 'yemi mi tani, mapujiti echi jaré 'yemi o'wéalawala chopi olá Riosi nóchala mapalí aboni ne bichíwali nulé echi pagótami mapurigá Riosi nakí.
Echijiti galá nijisi ne suwaba mapu ikí 'yemi o'wéalawala 'yemi mi nulé nijínala. Ayénachó ne galá nijéwasi echi jaré 'yemi o'wéalawala.
Ke bilé namuti yiri wikesi echi auché jaré. Chopi sinibí a'nagupi wabé galesi, mapujiti echi mapu sinibí galá galeko echi auché jaré, échiko echirigá ma galá olali mapurigá Riosi nulali olánala.
Echi jaré mapu galá galéami juko ketásirapé risúu olá echi auché jaré pagótami. Ayénachó echi jaré mapu galá galeko echi auché jaré pagótami, échiko echirigá sébali nijéwaga olá mapurigá Riosi nulali.
Ayénachó suwaba je'ná jeyiri jiti galá machisí 'yemi mapu jipi rawé ma we muweli echi chati oluwáwami. Echijiti ma sébachi ju mapurigata ku galá machíami niráa 'natabo, mapurigá bilé kochíami ma ku busuréami niráa, mapujiti jipi rawé waminabi ne wabé mulubé ju mapalí echi Walubela Jesucristo ku nawama jena'í wichimóbachi. Echijiti ma waminabi ne wabé mulubé ju echalí rawé mapalí tamujé bichíyami suwaba ku'wíratami níibo, ketasi mapurigá chabé rawé mapalí jonsa tamujeta bachá niráa bichíili Jesucristo niráa.
Echirigá ma wabé wi'libeko rokogó niráa ju. Chopi ke 'me ayó chi'limea. Echijiti ma galá níima máputa ariwebo ne suwaba chati oluwáwami mapurigá jena'í wichimóbachi piréama pagótami chiná niráa olá rokogó niráa. Galá níima mapu tamujeta wabé jiwérabo Jesucristo yuwa, echirigá chapigá ne suwaba mapu Riosi tamujé tamí 'ya mapurigata sontarsi niráa nakobo echi chati oluwáwami sayéraga, mapujítita ketasi rokowárali niráa 'yena, chópita echo'ná galá rayénachi niráa 'yena echi Walubela Jesucristo yuwa.
Echijiti galá níima mapu tamujé bichíyami sinibí galabé ologá pirélabo mapurigá galá ju echo'ná ne galabé rayénachi niráa 'yénaluwa. Ketásita tékaka pirélabo, nibileta chati chuwé ologá omowabo. Ketásita chuwé bilétari yuwa kochiboa, nibileta chati chuwé olabo. Ketasi nakobo auché jaré yuwa, nibileta korupo auché jaré níwala namuti, nibileta korupo mapurigata o'wéalatami níibo mapurigá echi auché jaré o'wéala.
Si'winárigá sinibí ariwesi mapurigá echi Walubela Jesucristo 'yemi mi binérama galabé ologá pirélatiya. A'lí ketasi waminabi 'natasi mapu churigátamo chati chuwé olabo mapurigá 'yemi aboni chopi nakí olánala.
Ketasi sayérasi echi auché jaré 'yemi ritémawala'Yemi napawika bichíyami galá naresi echo'ná 'yémichi echi auché jaré mapu ketasi cho galá bichíyami ju, chopi ketasi ariwesi mapu aboni binéraga nawésama, mapujiti aboni ketasi cho ne galá bichíyami ju.
Mapuré jaré pagótami bichíi mapu galá ju ne suwaba chibi yiri namuti ko'wawa. Chopi auché jaré ketasi cho 'me galá binératami ju Riosi Ra'íchala. Aboni chopi ko'wá echi jaré namuti kilibá. Aboni ketasi ko'wá echi sapá.
A'lí 'yemi máputamo suwaba chibi yiri ko'wako, ketasi kawélasi echi auché jaré mapu ikí ketasi ko'wá jaré namuti. A'lí 'yemi máputamo ketasi ko'wako jaré namuti nibilé kawélasi echi auché jaré mapu ne suwaba chibi yiri ko'wako, mapujiti Riosi Binói ma galá nareli echi auché jaré ritémtami.
A'lí ¿chigátamo mayé 'yemi máputamo we kawela echi auché jaré mapu si'nú piónawala ju? Echi auché jaré ritémtami chopi Riosi piónawala niráa ju. A'lí Riosi chopi anema mapu echi jaré Binói piónawala galá olá, mapu aboni ketasi galá olá keremá. Ayénachó Riosi Binói ne galá omérami ju olíliya mapurigá Binói piónawala echirigá ne galabé olama.
Auché biléana cho jereko: Jaré pagótami ne wabé oméami niráa mayé jaré ibili rawé. Chopi auché jaré mayé mapu ne suwaba rawé chopi a yiri ju. Galá níima ibili echi jaré ritémtami aboni niráa ne galá machisá mapurigá aboni sinibí olá mapurigá Riosi nakí.
Echi jaré mapu wabé oméami niráa mayé isini rawé, aboni echirigá olá mapurigá echi Walubela Riosi waminabi walubéraga anérami níima. A'lí echi auché jaré mapu ketasi wabé oméami niráa mayé echalí isini rawé, aboni ayénachó echirigá olá mapurigá echi Walubela Riosi achigórigá waminabi walubéraga anérami níima. A'lí echi jaré mapu ne suwaba chibi yiri namuti ko'wako, abóniko echirigá olá mapurigá echi Walubela Riosi echirigá waminabi walubéraga anérami níima, mapujiti aboni walú natétara 'ya Riosi. A'lí echi auché jaré mapu ketasi ko'wako jaré namuti, aboni ayénachó echirigá olá mapurigá echi Walubela Riosi ayénachó achigórigá waminabi walubéraga anérami níima. Ayénachó aboni walú natétara 'ya Riosi.
Mapujiti ke wesi tamujé aboni ikí ikita piré. Nibilé wesi tamujé aboni ikí ikita suwiboa.
A'lí waminabi pirélasagá, tamujeta chopi ologá pirélabo mapurigá echi Walubela Riosi nakí máputa olabo. A'lí ata suwisáagá, tamujé chopi suwiboa mapurigata echi Walubela Riosi yuwa muchibo. A'lí mapuyénasíta abijí piré, ayénachó mapalita ma suwisá, tamujé sinibí niráa echi Walubela Riosi níwala ju.
Mapujiti echi Walubela Jesucristo waminá mukuli, ayénachó Binói auchecho ku owínali mapurigá Binói ne Walubela níima echi jaré suwíami yuwa, ayénachó echi auché jaré abijí piréami yuwa.
Chopi 'yemi ¿churékulátamo wi'nijí echi auché jaré 'yemi ritémawala? ¿Churékulátamo ke 'me nirá echi auché jaré 'yemi ritémawala? Mapujiti arigá 'wérali ju mapu ne si'néami tamujé echo'ná bacháami echi Walubela Jesucristo yuwa jábabota waminánomí rawé, mapurigá Binói galá machíratama tamujé olalila mapurigata ibili niráa olali.
Mapujiti je'ná jerigá osirúami ju echo'ná Riosi Ra'íchala oselíwalachi:Echi Walubela Riosi jeaní: Nijeni ne bichíwali sinibí niráa bitélama.Ayénachó ne bichíwali ju mapu ne si'néami pagótami bacháami tamí yuwa chokoba jábama, waminánomí rawé.A'lí ne si'néami aboni ne machiná niráa rumea mapu Nijeni ne Walubela Riosi ju.
Echirigá ne wabé 'wérali ju mapu tamujé ibili niráa ku ruyebo Riosi mapu churigata ologá piréali tamujé aboni.
Ketasi chati olírasi echi auché jaré ritémtamiEchijiti ma ketasi galá níima máputa a'nagupi wi'nijibo. Chopi si'winárigá sinibí ne suwaba galá 'nátaga olasi mapurigátamo ke siné chati olírabo echi auché jaré 'yemi ritémawala, nibilé cho mapurigátamo binérabo aboni chati oláriya.
A'lí nijeni machí mapu galá risénsia ju máputa kopoa ne suwaba chibi yiri ko'wáami mapu ikí nirú. A'lí bicheni je'ná jerigá ne bichíwali mayé mapujítini galá bichíyami ju echi Walubela Jesucristo niráa. Chopi a bilé rijói mayésagá mapu bilé ko'wáami ketasi risensia ju ko'wáwa, echalí ne bichíwali ketasi risensia níima mapurigá echi ko'mea echiyiri ko'wáami.
A'lí a jaré mujé ritémawala we o'monáratami níisagá mapujiti mujé arigá ko'wá bilé ko'wáami mapu aboni ketasi risensia ju ko'wawa, echalimi ketasi galigá olá mapalimi ko'wá echiyiri ko'wáami. Echijiti ketasi biyiri olasi mapurigá auché jaré echijiti arigá waminá 'wigama, chopi mapujiti mujemi wabé ko'nali echiyiri ko'wáami, mapujiti echi Walubela Jesucristo arigá mukuli echi jaré aboni chati olalila jiti.
Echijiti ketasi biyiri olasi 'yemi mapurigá echi auché jaré pagótami echijiti chati sití ra'ichama echi jaré namuti jiti mapu 'yémitamo galá bichíiga olá.
Mapujiti ketásita muchibo echo'ná ripá riwigachi mapo'ná Riosi galá nulá atí chopi mapujítita ko'wá echi wabé galabéala, nibiré cho mapujítita bají echi we galabéala. Chópita echo'ná muchibo mapujiti echi Wabé Galabé Riosi Iwigala tamujé tamí 'yali mapurigata ne galá wachínaga oláami níibo, ayénachó mapurigata galá kilí ologá pirélabo, ayénachó mapurigata galá kanílabo.
A'lí Riosi Binói ne wabé kaníila mapalí echi pagótami je'ná jerigá ologá bichíiko echi Walubela Jesucristo niráa. Ayénachó echi jaré pagótami jena'í wichimóbachi piréami we galá nirá echi jaré bichíyami mapu je'ná jerigá ologá bichíyami ju.
A'lí galá níima máputa waminabi echirigá olísabo mapurigata echijiti galá kilí ologá pirélabo, ayénachó mapurigata waminabi galabé bichíirabo a'nagupi.
Chopi ketasi waminá ri'yéchasi echi mapu Riosi Binói olali, mapujiti a 'yémitamo kosáagá echi jaré namuti mapu echi auché jaré mayé mapu ketasi risénsia ju mapu aboni ko'mea echiyiri, echalí aboni ayénachó siné káachi ko'mea echiyiri, chopi aboni echirigá kosáagá we chati olama mapujiti aboni mayé mapu ketasi risensia ju ko'wáwa echiyiri. Ne bichíwali ju mapu ne suwaba ko'wáami galá ju ko'wawa, chopi 'yémitamo arigá chati olá mapalítamo ko'wá echi jaré namuti mapu auché jaré mayé mapu ketasi risensia ju mapu aboni echiyiri ko'mea, mapujítitamo echirigá ko'ogá olílabo mapurigá echi auché jaré echirigá chati olama.
Ne galá níima 'yemi ketasi kosá sapá, nibilé bajisa suguí, nirapé bilé namuti kumératasa mapurigá bichíi echi auché jaré 'yemi ritémawala, nibilé mapurigátamo chakena a'wapo aboni. Chopi sinibí ne suwaba galá olasi mapurigátamo waminabi galá bichíirabo echi auché jaré 'yemi ritémawala.
Mapurigá 'yémitamo ma galá bichíi, echirigá waminabi ne galá bichíisi mapurigá Riosi 'yemi mi bichíirali. Ne wabé kaníirama echi jaré pagótami mapu ne galá bichíiga olako ne suwaba mapu ikí aboni olá.
Chopi si'néami echi jaré mapu ikí ko'wáko jaré namuti mapu aboni mayé mapu ketasi risensia ju ko'wáwa echiyiri, aboni we chati ologá ko'wá, mapujiti aboni ketasi galá bichíiga ko'wá. A'lí ne suwaba mapu ikí echi jaré pagótami ketasi galá bichíiga olako, échiko chati oluwáwami niráa ju echi pagótami yuwa.
Galá níima ibili niráa tamujé galá kanílatasa echi auché jaré pagótamiA'lí galá níima tamujé máputa ma galá bichíyami ju, waminabi kilí niráa bichíirasa echi auché jaré mapu ketasi cho bichíi mapu aboni galá omero ko'wá ne suwaba namuti. Galá níima tamujé waminabi ku'wílasa aboni. Ketasi galá níima tamujé olasa mapurigá tamujé aboni chopi nakí olánala.
Mapujiti echi Walubela Jesucristo Binói tarapé cho chopi olali mapurigá Binói nakili olánala. Chopi si'winárigá ikili Binói yuwa mapurigá echo'ná Riosi Ra'íchala oselíwalachi je'ná jerigá osirúami ju mapurigá echi Walubela Jesucristo jeaneli echi Riosi Onorúami jeanigá: Echi jaré chati oláami pagótami mapu mi wabé cha anigá ra'íchali, aboni ayénachó echirigá achigórigá tamí wabé cha anigá ra'íchali.
Mapujiti ne suwaba mapu ikí chabé ki'yá osirúami níili echo'ná Riosi Ra'ichala oselíwalachi, ne suwaba echirigá osirúami níili mapurigá tamujeta echijiti binératami níibo mapurigata waminabi galá bichíibo mapu Riosi ne bichíwali tamujé tamí ku'wírama achigórigá mapurigá Binói bachá niráa anili mapu tamujé tamí ku'wírama riwéali. A'lí bicheta echirigá bichíibo mapujiti Riosi Ra'íchala tamujé tamí binera mapurigá Riosi tamujé tamí wabé natimá, ayénachó mapurigá galá níima máputa kilí niráa buwebo mapuyénasí suwaba echirigá ikimea, mapurigá bachá niráa osirúami níili.
A'lí echi Walubela Riosi ju mapu 'yemi mi 'ya máputamo echirigá kaníraga buwebo. Echijiti nijeni nakí mapu Riosi 'yemi mi ku'wírama mapurigátamo waminabi a'nagupi wabé galigá pirélabo mapujítitamo Jesucristo yuwa ju.
Mapurigátamo si'néami napawika chópirigá waminabi walubéraga anebo Riosi, echi mapu Onolá ju echi tamujé Walubélawala Jesucristo.
Echi auché jaré isena pagótami nawésarami níili echi Galabé Riosi Ra'íchalaEchirigá galá galigá naresi a'nagupi, achigórigá mapurigá echi Walubela Jesucristo ayénachó ma tamujé tamí nareli, mapurigá Riosi echijiti waminabi walubéraga anérami níima.
Mapujiti nijeni 'yemi nimí ané mapu echi Walubela Jesucristo we ku'wírimiya nawali echi jaré Juríosi pagótami. Echalí Jesucristo echirigá ologá 'nérali mapu Riosi ne wabé bichíwaga ra'íchami ju, mapujiti Binói Jesucristo ne sébali olali mapurigá Riosi chabé ki'yá bachá niráa aneli echi jaré ki'yá piréami tamujé Juríosi pagótawala mapu echirigá ne bichíwali olárami níima riwéali.
Echi Walubela Jesucristo ayénachó echirigá olámiya nawali mapurigá echi auché jaré isena pagótami, mapu ketasi Juríosi ju, ayénachó waminabi walubéraga anema Riosi, mapujiti Binói ne wabé natimáami ju, mapurigá je'ná jerigá osirúami ju echo'ná Riosi Ra'íchala oselíwalachi:Echijiti nijeni inama mi waminabi walubéraga aneya echo'ná echi auché jaré isena pagótami yuwa.Ayénachó nijeni ne wabé galá nawajiga, nimí waminabi walubéraga anema.
A'lí echo'ná auché biléana Riosi Ra'íchala oselíwalachi je'ná jerigá osirúami ju:Ne wabé kanílasi si'néami 'yemi auché jaré isena pagótami echi jaré Riosi níwala pagótami yuwa.
A'lí auché biléana je'ná jerigá anirúami ju:'Yemi máputamo ketasi Juríosi pagótami ju, ne wabé walubéraga anesi echi Walubela Riosi.'Yemi si'néami pagótami anesi mapu Riosi ne wabé Walubela ju.
Ayénachó echo'ná Riosi Ra'íchala oselíwalachi echi walula Isaíasi chabé ki'yánala je'ná jerigá osali:Waminánomí rawé nawama bilé ranarúami mapu echi Isaí riwéami rijói ranala níima.A'lí Binói mapurigá bilé Súami níima echo'ná biléana masánachi.A'lí échiko Walubela niráa wilárami níima echi auché jaré isena pagótami yuwa.A'lí aboni galá bichíima Binói niráa.
A'lí tamujeta galá bichíi mapurigá Riosi waminabi tamujé tamí ku'wírama. Echijiti nijeni nakí mapu Riosi 'yemi mi wabé kanílatama, ayénachó mapurigá Riosi 'yemi mi 'yama mapurigátamo kilíi ologá pirélabo, mapujítitamo galá bichíi Binói. A'lí Riosi echirigá 'yemi mi 'yama mapurigátamo echijiti abijí waminabi galá bichíibo, mapujiti echi Wabé Galabé Riosi Iwigala 'yemi mi jiwérata.
Keni ritémawa, nijeni ne galá machí mapu 'yémitamo ne wabé galabé oláami ju, ayénachó máputamo ne wabé galá machíami ju suwaba namuti, ayénachó máputamo galá machí a'nagupi ruyegá binériya.
Chópini arigá 'yemi mi tarapé majaga je'ná jerigá oseli mapurigátamo sinibí ne galá 'natabo je'ná namuti jiti. Ayénachó nijeni je'ná jerigá olali mapujiti Riosi echirigá ne wabé galigá tamí júuli nawésanala je'ná Wabé Galabé Ra'íchali.
A'lí Jesucristo tamí nuleli mapurigani nawésama Riosi Ra'íchala echo'ná echi auché jaré isena pagótamichi. Echijítini we iyena Binói Ra'íchala nawésiya mapurigá jaré echi auché jaré isena pagótami arigá bichíima, mapurigá aboni auchecho ku 'yárami níima Riosi, mapurigá echi jaré Juríosi ayénachó 'yali jaré namuti Riosi. A'lí Riosi echijiti ne wabé kaníila, mapujiti echi Wabé Galabé Riosi Iwigala ma ku galabéatali echi jaré mapu ikí galá bichíi Jesucristo niráa.
Echirigá nijeni galá bichíyami ju echi Walubela Jesucristo niráa, echijiti nijeni wabé galá nirá mapurigani echirigá nocha Riosi nóchala olayá.
Mapujiti nijeni ketasi omero ku ruyá mapu nijé binói wabé 'wérali olali, chópini galá machí mapurigá echi Walubela Jesucristo tamí jiti olali mapurigá echi auché jaré isena pagótami galá nijéwami níima Riosi. A'lí echi Walubela Jesucristo echirigá olali mapalí nijeni nawésali Binói Ra'íchala, ayénachó mapalí nijeni galabé ologá bitéali echo'ná echi auché jaré isena pagótami yuwa.
Echalí echi Walubela Jesucristo ne wabé omériga olali mapurigá ke wesi pagótami omero olayá, mapalí Binói tamí 'yali mapurigá nijeni echirigá wabé omériga olama echi Wabé Galabé Riosi Iwigala iwérawala jiti. A'lí nijeni echirigá ne sébali nawésali mapurigá Jesucristo ku wikawama echi jaré mapu ikí galá bichíima Binói niráa. A'lí echo'ná Jerusalémachi nijeni chótali echirigá nawésiya. A'lí bicheni ne suníami echirigá nawésali waminá wabé mikabé Ilírikochi anilíwachi kawírali yénasí.
Echirigá nijeni sinibí ne wabé nakili mapurigani nawésama echi We Galabé Riosi Ra'íchala echo'ná kanápuromí mapo'ná echo'ná piréami pagótami tarapé siné cho námali nawésalawami echi Walubela Jesucristo riwalá jiti, mapurigani echirigá ketasi chopi nawésama mapo'ná auché jaré bachá niráa chótali echirigá nawésiya.
Chopi mapu galá ikimea mapurigá echo'ná Riosi Ra'íchala oselíwalachi je'ná jerigá osirúami ju:Echi jaré mapu ikí chabénala ke siné ruyérami níili Binói jiti nawésalawami, aboni pe waminánomí galá bichíima.A'lí echi jaré mapu chabénala ke siné námaliko Binói jiti ruwáwami, aboni pe waminánomí ne galá machimea Binói jiti nawésalawami.
Echi Pablo wabé nakili echo'ná Rómachi siminalaEchijiti wisabé mapalini wabé nakili echo'ná Rómachi anilíwachi siminala mapurigani 'yemi mi 'nema, echalí ketásini omérali mapujítini auché jaréana wikanáami iyénali.
Chopi jipi mapujítini ne sébali nawésali ne suníami echo'ná auché jaréana kawichí, ayénachó mapujítini chabénala jonsa wabé nakili 'yemi mi yuwa asinala,
echijítini mayé mapurigani ke 'me ayó echo'ná Rómachi simírama 'yemi mi 'nésiya mapalini echo'ná Espányachi anilíwachi kawírali simea. A'lí pe waminana mapalini ma kaníliga 'nesa 'yemi, a'lí bicheni mayé mapurigátamo 'yemi tamí ku'wírabo mapurigani kaníliga nawama echo'ná Espányachi.
Chopi jípini echo'ná Jerusalémachi simea, jaré wenomí togá, echi jaré achigórigá bichíyami ritétami echo'ná piréami 'yámiya.
Mapujiti echi auché jaré galá bichíyami ritémtami echo'ná Maseróniachi anilíwachi kawírali piréami, ayénachó echi auché jaré jena'í Akáyachi anilíwachi kawírali piréami ma galá 'nátaga napabuli pe wikabé wenomí, echi jaré wabé tisúwati ritémtami echo'ná Jerusalémachi piréami 'yábiya. A'lí nijeni simea echo'ná Jerusalémachi echi wikabé wenomí togá.
A'lí aboni ne galá mayeli je'ná jerigá olayá, chopi aboni ne bichíwali echirigá wikeli echi jaré Juríosi ritémtami. Mapujiti chabénala echi jaré Juríosi bichíyami bachá niráa nawésali Riosi Ra'íchala echi auché jaré isena pagótami, echijiti jipi galá níima echi jaré isena pagótami wenomí agá ku'wírasa echi jaré wabé tisúwati Juríosi, suwaba mapu ikí galá bichíyami ju.
Echirigá mapalini ma sunisa je'ná jerigá olayá, ma sunisa echi wenomí ayá aboni, echalí nijeni simea echo'ná Espányachi anilíwachi kawírali. A'lí 'yemi nimí 'nésama echarí mapalini echo'mí Rómachi simírama.
A'lí nijeni ne bichíwali mayé mápuni 'yemi mi wabé galá kanílatama mapalini nawama echo'ná 'yemi yuwa, mapujítini 'yemi mi galá nawésama Jesucristo nawésawala.
Chopi 'yemi nimí tani mapurigátamo tamí yuwa napawika olabo, mapurigátamo sinibí tánabo Riosi mapurigá Binói tamí waminabi ku'wírama. A'lí nijeni echirigá tani mapujítitamo ayénachó galá bichíyami ju echi Walubela Jesucristo niráa, ayénachó mapujítitamo wabé galéami ju mapurigá echi Wabé galabé Riosi Iwigala tamujé tamí 'ya.
Echirigá tansi Riosi mapurigá Binói tamí ku'wírama mapurigá echi jaré ke bichíyami pagótami echo'ná Juréachi piréami ketasi tamí mi'limea. Ayénachó tansi mapurigá echi jaré ritémtami echo'ná Jerusalémachi piréami ne galá nalema je'ná wenomí mápuni aboni 'yánalaga to.
Nijeni ne wabé nakí mapurigá echi ne wabé kilí oláami Riosi ne si'néami 'yemi mi yuwa nílama. ¡Echirigá nílaga!
Echi Pablo ripora jaré ritémtami'Yemi nimí tani mapurigátamo ku'wírabo echi mukí, tamujé rijimala, Jebe riwéami, echi mapu sinibí wabé nigúurali echi jaré napawika bichíyami ritémtami yuwa echo'ná Senkréachi anilíwachi piréami.
Ne galá naresi je'ná mukí, Jebe riwéami, mapujiti binói galá bichíyami ju Jesucristo niráa. Echirigá galá níima olásatamo mapujítitamo napawika bichíyami ritémtami ju binói yuwa. Echirigá ne galá ku'wírasi je'ná mukí Jebe riwéami, ne suwaba namuti mapu ikí newalé binói, mapujiti je'ná mukí sinibí auché jaré wikabé galá ku'wírali. A'lí binói tamí ayénachó we ku'wírali.
Galá ripórasi echi Prisila, echi Akila ayénachó. Aboni nijé apanérawala ju mapujítita napawika nóchali, Jesucristo nóchala olayá.
Chabénala aboni tarapé majaga olali tamí ku'wíriya mapuyénasí aboni ne noguí ko'wirúami níili. Echirigá nijeni ne walú natétara 'ya aboni jiti. Ayénachó si'néami echi auché jaré isena pagótami mapu ikí napawika bichíyami ritémtami ju, aboni ayénachó walú natétara 'ya echi Prisila, echi Akila jiti.
Ayénachó ripórasi echi auché jaré ritémtami, si'néami mapu ikí napawiko echo'ná echi Prisila, echi Akila kalílachi. Ayénachó galá ripórasi echi Epeneto riwéami rijói, echi mapu nijé apanérawala ju, mápuni ne wabé galé. Echi Epeneto ne bachá níili Jesucristo niráa bichíyami, echo'ná Akáyachi anilíwachi kawírali piréami pagótami yuwa.
Ayénachó galá ripórasi echi María, echi mukí mapu ne wabé nóchali Jesucristo nóchala olayá echo'ná 'yemi yuwa.
Ayénachó ripórasi echi Anróniko riwéami rijói, echi Júniasi riwéami rijói asíchiko. Okuánika ayénachó echo'ná Társochi piréami níili, mapo'ná nijeni ochérali. Aboni o'wéala niráa ju echi auché jaré nawésami yuwa, mapu Riosi júuli nawésanala. A'lí okúanika ne bachá bichíili Jesucristo niráa, mapalí nijeni ketasi cho bichíyami níili.
Ayénachó ripórasi echi Ampíliasi riwéami rijói, echi mapu nijé apanérawala ju mápuni ne wabé galé, mapujítita napawika galá bichíyami ju echi Walubela Jesucristo niráa.
Galá ripórasi echi Urbano riwéami rijói, echi mapu tamujé apanérawala ju, mapujítita napawika nocha Jesucristo nóchala olayá. Ayénachó ripórasi echi Estákisi riwéami rijói, echi mapu nijé apanerawala ju mápuni ne wabé galé.
Ayénachó ripórasi echi Apélisi, echi mapu wisabé 'nérali echi auché jaré pagótami mapurigá binói galá bichíi Jesucristo niráa. Ayénachó ripórasi echi jaré bichíyami echo'ná Aristóbolo bitélachi muchúwami.
Ne galá ripórasi echi Erorioni riwéami rijói mapu ayénachó echo'ná Társochi bitéami ju. Ayénachó ripórasi echi jaré echo'ná Narsiso bitélachi muchúami, si'néami mapu ikí galá bichíyami ju echi Walubela Jesucristo niráa.
Galá ripórasi echi okuá muguí bichíyami, echi Trijena riwéami, echi Trijosa riwéami ayénachó. Aboni okuánika ne wabé nóchali, echi Walubela Jesucristo nóchala olayá. Ayénachó ripórasi echi mukí, tamujé rijimala Pérsila riwéami, echi mapu tamujeta we galé. Échiko ayénachó ne wabé nóchali echi Walubela Jesucristo nóchala olayá.
Ayénachó ne galá ripórasi echi Rujo riwéami rijói mapu ne galabé bichíyami ju echi Walubela Jesucristo niráa. Ayénachó ripórasi echi Rujo iyela, echi mukí mapu ayénachó sinibí mapurigá nijé iyela niráa níili.
Ne galá ripórasi echi Asínirito, echi Jelegónte, echi Érmasi, echi Patróbasi, echi Érmesi; ayénachó ripórasi echi auché jaré ritémtami mapu aboni yuwa muchuwi echo'ná.
Ayénachó ripórasi echi Jilólogo, echi Julia ayénachó, echi Nereo ayénachó, echi Nereo wayela asíchiko, echi Olímpasi ayénachó. Ne galá ripórasi ne si'néami echi auché jaré napawika bichíyami ritémtami mapu echo'ná aboni yuwa muchuwi.
Ne si'néami 'yemi a'nagupi we galigá ripórasi, mapujiti ne si'néami echi auché jaré napawika bichíyami ritémtami ne suníami jena'í wichimóbachi piréami 'yemi mi wabé ripora.
Keni ritémawa 'yemi nimí wabé tani mapurigátamo ne galá machiboa chigá ju echi jaré mapu 'yemi mi wikanáami rojuana. Ayénachó galá machisí chigá ju echi auché jaré mapu 'yemi mi chakena u'lúnali mapurigátamo ketasi waminabi galá bichíibo. ¡Waminá ariwesi echiyiri oláami rijói! Mapujiti echirigá oluwáwami ne wabé sayela mapurigátamo bachá niráa binératami níili.
Mapujiti je'ná echirigá oláami pagótami ketasi galá olá mapurigá tamujé Walubélawala Jesucristo nakí. Aboni chopi olá mapurigá aboni nakí. Ayénachó aboni ne wabé 'yeka echi auché jaré pagótami mapu ketasi galá binératami ju. A'lí aboni ne wabé su'wérigá niráa ra'icha, chopi aboni arigá echirigá ne wabé 'yékami ju.
Ne si'néami echi auché jaré pagótami ma galá machí mapurigá 'yémitamo galá nijéwaga bichíili Jesucristo niráa. Echijiti nijeni ne wabé kaníili, ayénachóni nakí mapu 'yémitamo sinibí we yáati galabé oláami níibo, mapurigátamo ke siné chati olabo.
A'lí echi Walubela Riosi 'yemi mi 'ya mapurigátamo kilí ologá pirélabo, ayénachó echi Walubela Riosi ke 'me ayó rikema echi riablo, Satanasi riwéami. Echalí Riosi echirigá niyúraga ayénachó rikábama echi Satanasi echo'ná ri'léami 'yemi aboni ralálachi niráa. Nijé Pablo nakí mapurigá echi tamujé Walubélawala Jesucristo sinibí 'yemi mi wabé ku'wírama.
'Yemi mi ripora echi Timoteo, echi mapu tamí yuwa nóchami ju. Echi Lúsio ayénachó 'yemi mi ripora, echi Jasoni ayénachó, echi Sosípato ayénachó. Si'néami aboni nijé ritémawala ju.
Nijé, Térsio riwéami ayénachóni 'yemi mi ripora echi Walubela jiti. Nijeni ku'wíriami ju echi Pablo je'ná oselí osayá.
Echi Kayo riwéami rijimá 'yemi mi ripora. Nijé Pablo we kochí jena'í binói bitélachi. A'lí binói ayénachó risensia 'ya ne si'néami echi auché jaré napawika bichíyami. Ayénachó 'yemi mi ripora echi Erasto riwéami, echi mapu walula wenomí tibúami ju jena'í walúlachi piréami yuwa. Ayénachó echi Kuarto riwéami rijimá 'yemi mi ripora.
Nijé ne wabeni nakí mapurigá echi tamujé Walubélawala Jesucristo si'néami 'yemi mi ku'wírama. ¡Echirigá nílaga!
A'lí jípita waminabi wabé walubéraga anebo echi Walubela Riosi mapu ne galá omérami ju 'yemi mi waminabi jiwérata, achigórigá mapurigá nijeni sinibí aní mapalini nawesa echi Wabé Galabé Jesucristo Ra'íchala. A'lí je'ná jeyiri chopi a yiri ju mapurigá Riosi ma machírali, mapurigá ki'yá chokichí jonsa ketasi siné machíratami níili, mapalí jonsa je'ná wichimoba niwárami níili.
Chopi jipi je'ná jeyiri ma galá machíratami ju Riosi Ra'íchala jiti, mapurigá osirúami ju echi jaré Riosi jiti nawésami oselíwalachi mapurigá echi sinibí bitéami Riosi ki'yá chokichí jonsa nulali. A'lí je'ná jeyiri ma galá machirúami ju mapurigá ne si'néami pagótami galá nijéwaga bichíima.
Echi bilepi Walubela Riosi bi'nélipi ju ne wabé galá machíami niráa. Nijé Pablo nakí mapu ne wikabé pagótami sinibí waminabi walubéraga anema Riosi mapujiti aboni galá bichíyami níima Jesucristo niráa. ¡Echirigá nílaga!
Echi Pablo osé echo'ná Koríntochi piréami napawika bichíyamiNijé, Pablo, 'yemi nimí osé. Echi Walubela Jesucristo tamí bayeli mapurigá Binói tamí julama nawisánala mapurigá Riosi Binói nakili. Jipi echi rijimala Sóstini riwéami ayénachó tamí yuwa atí.
Nijeni wabé nakí mapurigá Riosi, tamujé Onolá, echi Walubela Jesucristo ayénachó, 'yemi mi wabé kaligá ku'wírama, ayénachó mapurigá 'yemi mi 'yama mapurigátamo ne galá kilí ologá pirélabo.
Jesucristo wabé ku'wírali echi jaré bichíyamiNijeni sinibí walú natétara 'ya Riosi mapujiti 'yémitamo ma galá ku'wíratami níili mapujítitamo ma galá bichíili echi Walubela Jesucristo.
A'lí mapujítitamo ma napabúrami ju echi Walubela Jesucristo yuwa, echi Walubela Riosi Onorúami ma 'yemi mi ne wabé simírami 'yali suwaba mapu ikítamo newalebo echo'ná 'yemi sulálachi, mapurigátamo ne wabé galá machíami níibo, ayénachó mapurigátamo sinibí ra'íchami níibo suwaba echi ne wabé galabéala.
Jipi ne bichíwali echirigá ikili 'yemi yuwa mapurigá nijeni 'yemi nimí bachá niráa aneli mapalini 'yemi nimí nawésali Jesucristo nawésawala, mapujiti 'yémitamo ma galá bichíili.
Echirigátamo galá 'yárami ju suwaba mapu ikí Riosi nijá, mapurigátamo ketasi biyiri newalebo, echo'ná pachana 'yemi sulálachi, mapuyénasítamo buwé mapurigá echi tamujé Walubélawala Jesucristo ku nawama jena'í wichimóbachi.
A'lí Binói 'yemi mi tibútama mapurigátamo galá bichíyami níibo echalí ne jubá rawé iyénasí, mapurigátamo ketasi biyiri jiti wi'nijírami níibo echalí mapalí Jesucristo ku nawama.
Echi Walubela Riosi sinibí ne bichíwali olá mapurigá bachá niráa bichíwaga anisá. A'lí Binói Riosi ju mapu 'yemi mi bayeli mapurigátamo Binói Ranala, Jesucristo amígowala níibo, echi mapu tamujé Walubélawala ju.
Jaré bichíyami a'nagupi sayéraliKeni ritémawa, nijeni 'yemi mi tani máputamo si'néami a'nagupi ra'íchaga galá ku katiwabo, mapurigátamo ketásirapé a'nagupi nasayérami níibo, mapujiti echi Walubela Jesucristo we nakí máputamo echirigá ku katiwabo. Ketasi galá ju máputamo a'nagupi nasayérabo, chopi galá níima máputamo a'nagupi wabé kaligá pirélabo, mapurigá si'néamitamo chópirigá niráa 'natabo, ayénachó máputamo si'néamika bilénapi chópirigá wabé kanílabotamo.
Keni ritémawa, 'yemi nimí je'ná jerigá ané mapujiti jaré echi Kloé riwéami rijói kúchuwala ma tamí ruyeli mapurigá jaré 'yémitamo we a'nagupi na'awa.
Echijiti nijeni 'yemi mi ané mapu ibili 'yemi si'winárigá niráa anítamo, mapujiti jaré 'yemi jeaní: Nijeni echi Pablo yuwa ju. Auché jaré jeaní: Nijeni echi Apolo yuwa ju. A'lí auché jaré jeaní: Nijeni echi Pegro yuwa ju. A'lí auché jaré cho jeaní: Nijé echi Cristo chopi yuwa ju.
Chopi nijeni 'yemi mi jeanigá rukué: ¿Acha echi Walubela Jesucristo wikanáami niráa rojonárami ju? ¡Ketasi chirigá! ¿Áchatamo mayé mapu nijé Pablo echo'ná biléana kúrsichi michóntami níili 'yemi chati sitíi olalila jiti? ¡Ketásini níili! ¿Acha nijé 'yemi nimí pagoli ba'wí jiti, nijé binói riwalá jiti rugá? Nijeni ketasi echirigá olali.
Nijeni walú natétara 'ya Riosi mapujítini ketasi pagoli ne wikabé 'yemi. Chópini pagoli echi Krispo riwéami rijói, echi Kayo riwéami ayénachó.
Nijé echirigá natétara 'ya, mapujiti ke wesi 'yemi omero echijiti jeaniyá mapu nijeni pagoli 'yemi, nijé binói riwalá jiti rugá.
Ayénachó nijeni pagoli echi jaré Sitéjana riwéami rijói kúchuwala, chopi nijeni ketasi newalá áchani pagoli auché jaré.
Mapujiti Jesucristo ketasi tamí pagónala júuli, chopi tamí nawisánalaga júuli echi Wabé Galabé Riosi Ra'íchala. A'lí Jesucristo ketasi nakili mapu nijeni wikabé ra'íchali ne wabé 'nátami, wabé nóchaga ra'íchami niráa nawisama. Chopi Binói nakili mapurigani galá machíami niráa nawisama Binói nawésawala, mapurigani chopi waminabi walubélaga anema Binói Jesucristo, mapujiti Binói tamí jiti mukuli echo'ná kúrsichi.
Riosi wabé omériami ju ku wikáwiya echi pagótami mapujiti Jesucristo mukuli aboni chati sitíi olalila jitiMapujiti echi jaré pagótami mapu chopi waminá 'wigáami níima mapujiti aboni ketasi bichíinali Riosi Ra'íchala, abóniko chopi mapurigá ke newalite niráa mayé tamujé nawésawala, mapalita nawesa jeanigá mapu Jesucristo mukuli echo'ná kúrsichi tamujé chati sitíi olalila jiti. Chopi tamujé bichíyami, máputa ma ku wikawárami ju, tamujeta galá machí mapu echirigá nawésali, echi wabé galabé Riosi omérawala ju,
mapurigá echo'ná Riosi Ra'íchala oselíwalachi je'ná jerigá osirúami ju:Riosi jeaní: Olíimani echi jaré wabé machíami pagótami mapurigá aboni ma ketasi waminabi echirigá machíami niráa níima.A'lí bicheni mapurigá tarapé natéami niráa nílama mapurigá echi jaré wabé 'nátami pagótami we 'nata.
Echijiti, ¿chu chirékola, aboni wabé machíami niráa mayesa? ¿Chu chireko, aboni we binériami níisa? ¿Chu chireko, aboni we ra'íchami níisa jena'í wichimóbachi nirúami namuti jiti rugá? Echi Walubela Riosi ma galá 'nérali mapu aboni ke newalite niráa ju, mapujiti aboni ketasi ne bichíwali galá machíami niráa ju.
Echi Walubela Riosi ne galá machí suwaba namuti mapurigá Binói olá. A'lí Riosi galá 'nátaga olali mapurigá jena'í wichimóbachi piréami ketasi omérama galá machiyá Binói Riosi, aboni 'nátala chopi jiti. A'lí Riosi chopi nakili ku wikawánala echi jaré mapu ikí galá bichíimako Binói Ra'íchala, mapalí aboni nawésarami níima. Chopi echi auché jaré ke bichíyami arigá ke newalite niráa mayé echi Galabé Riosi Ra'íchala.
A'lí echi jaré Juríosi pagótami chopi tani mapu wikabé namuti wabé omériga olárami níima mapurigá ke wesi auché jaré pagótami omero olayá. A'lí echi auché jaré Griego anilíwami pagótami chopi nakí mapu aboni ne wabé machíami níima.
Chopi tamujeta we nawesa Jesucristo jiti rugá, mapurigá Binói echo'ná kúrsichi michóniga mi'lirúami níili. A'lí echi jaré Juríosi pagótami chopi mayé mapu je'ná nawésalawami wabé riwélawami ju. A'lí echi auché jaré isena pagótami chopi mayé mapu je'ná nawésalawami mapurigá ke newalite niráa ju.
Chopi si'néami echi jaré Juríosi pagótami mapu ikí Riosi bayeli, ayénachó si'néami echi auché jaré isena pagótami mapu ikí Riosi bayeli, ne si'néami aboni galá machí mapu echi Walubela Riosi wabé omérami ju ku wikáwiya echi pagótami mapujiti Jesucristo mi'lirúami níili echo'ná kúrsichi. A'lí Riosi Binói ne galá machili mapurigá echi jaré pagótami chopi ku wikawárami níima mapujiti echi Walubela Jesucristo mukuli aboni chati sitíi olalila jiti.
A'lí jena'í wichimóbachi piréami pagótami mayé mapu Riosi nawésawala mapurigá ke newalite nawésalawami ju, chopi echi Riosi nawésawala arigá waminabi wabé simírami galá machíami ju, ketasi mapurigá echi jaré namuti mapu echi pagótami machí. Ayénachó aboni mayé mapu Riosi ketasi jiwera, mapujiti echi bilepi Riosi Ranala waminá mukuli echo'ná kúrsichi, chopi Riosi arigá waminabi wabé simírami jiwérami ju, ketasi mapurigá echi jaré pagótami mayé.
Nibira, keni ritémawa, Riosi 'yemi mi bayeli mapurigátamo Binói níwala níibo, chopi pe okuáa 'yemi wabé galá machíami ju mapurigá echi auché jaré jena'í wichimóbachi piréami mayé, ayénachó pe okuáa 'yémitamo o'wéala niráa ju, ayénachó pe okuáa 'yémitamo echi jaré o'wéala kúchuwala jútamo.
A'lí echi auché jaré jena'í wichimóbachi piréami pagótami 'yemi mi ke newalite niráa ané. Chopi Riosi arigá 'yemi mi chapili, 'yemi máputamo ke newalite niráa anérami ju, mapurigá Binói Riosi 'yemi jiti wabé riwélatama echi auché jaré mapu ne wabé machíami niráa mayé aboni niráa. Ayénachó Riosi 'yemi mi chapili, 'yemi máputamo ketasi 'me o'wéala niráa ju, mapurigá Binói Riosi 'yemi jiti wabé riwélatama echi auché jaré mapu ne wabé o'wéala niráa mayeli aboni niráa.
Echirigá Riosi ma chapili echi jaré pagótami mapu ke 'me nirárami ju jena'í wichimóbachi. Ayénachó Binói chapili echi jaré mapu wabé kichírami ju echi auché jaré pagótami jiti, ayénachó Binói chapili echi jaré mapu wabé tabéala niráa nirárami ju mapurigá echi auché jaré mapu wabé o'wéala niráa mayé aboni niráa arigá waminá suwábarami níima.
A'lí Riosi echirigá olali mapurigá ke wesi pagótami jena'í wichimóbachi piréami omérama ne wabé nóchami 'nataga níliya, bacháami Riosi yuwa.
Chopi Riosi Binói ma 'yemi mi napabuli echi Walubela Jesucristo yuwa. Ayénachó Riosi tamujé tamí 'yali mapurigata ne wabé galá machíami níibo, mapujiti echi Walubela Jesucristo ne wabé galá machíami ju. Echijiti Riosi ma tamujé tamí nareli mapurigá Binói níwala niráa, ne wabé galabé oláami mapurigá Binói nakí, mapujiti tamujeta ma bichíili Jesucristo niráa. Echijiti Riosi ayénachó ma tamujé tamí ku wikáwali mapurigata chati oláami níili.
Echirigá galá níima chopi ikisáa mapurigá je'ná jerigá osirúami ju echo'ná Riosi Ra'íchala oselíwalachi: A jaré 'yemi nakisáagá máputamo nóchaga 'natami níibo, chopi galá níima echirigá nóchaga natami níisa mapujiti echi Walubela Jesucristo 'yemi Walubélawala ju.
Echalí mapalini iyénali echo'ná 'yémichi nijeni chopi nakili mápuni ra'icháma echi Walubela Jesucristo Ra'íchala. Echalini sinibí nawésali jeanigá mapu Jesucristo echo'ná kúrsichi michóniga mi'lirúami níili tamujé chati sitíi olalila jiti.
Echalini tarapé jiwérami níili nijé binói niráa, mapalí nijeni echo'ná 'yemi mi yuwa asali, chópini wabé sayilúmaga majali.
Ayénachó mapalini 'yemi mi nawésali Riosi Ra'íchala, echalí nijeni nakili mápuni 'yemi mi bichíirama chopi mapujítini ra'íchali echi Walubela Riosi jiwérawala jiti, mapurigá echi Wabé Galabé Riosi Iwigala tamí nuleli. Echalí nijeni ketasi nakili mápuni chopi 'yemi mi nawésaga bichíirama mapurigá echi jaré wabé machíami pagótami ne wabé nóchaga 'nátaga nawesali.
A'lí nijeni nakili mápuni 'yemi nimí echirigá nawésama mapurigá 'yémitamo galá bichíibo chopi mapujiti echi Walubela Riosi 'yemi mi echirigá bichíiratali. Chopi nijeni ketasi nakili mapu 'yémitamo chopi bichíibo mapujiti nijeni, siné káachi, 'yemi mi ne wabé machíami niráa nawésama.
Echi pagótami chopi omero machiyá Riosi mapalí echi Wabé Galabé Riosi Iwigala machíraliChopi tamujeta arigá ne wabé machíami niráa ra'íchata echi jaré mapu ma galá bichíyami ju echi Walubela Jesucristo niráa. Chópita ketasi echirigá wabé machíami niráa ra'icha mapurigá jena'í wichimóbachi piréami chopi wabé machíami niráa ra'icha. Nirapeta wabé machíami niráa ra'icha mapurigá echi jaré o'wéala jena'í wichimóbachi nuláami we ra'icha, echi jaré mapu si'néamika pe waminánomí chopi waminá suwimea.
Chopi tamujeta bachá niráa nawesa echi wabé Galabé Riosi Ra'íchala, mapujiti Riosi suwaba namuti galá machíami ju. Chopi chabénala echi jaré pagótami ketasi cho machili Riosi Ra'íchala, mapujiti Binói ketasi cho 'yali Binói Ra'íchala osirúami niráa. A'lí ki'yá chokichí jonsa, mapalí Riosi bukulí gayénali je'ná kawí, Binói Riosi arigá sinibí 'nátali mapu churigá Binói tamujé tamí ku wikawama.
A'lí ke wesi jena'í wichimóbachi piréami o'wéala galá machili je'ná mapujiti a galá machisáagá, echalí aboni ketásirapé echo'ná kúrsichi michónami echi Walubela Jesucristo, echi mapu ne wabé simírami Walubela ju.
Chopi ne bichíwali ju mapurigá je'ná jerigá osirúwami ju echo'ná Riosi Ra'íchala oselíwalachi:Echi Walubela Riosi ma katéwali wikabé ne wabé simírami galabé namuti, echi jaré pagótami 'yánala, si'néami mapu ikí galá galeko Binói Riosi.A'lí echi pagótami ke siné cho riwali echiyiri ne wabé simírami galabé namuti.A'lí aboni nisiné námali echiyiri ne wabé simírami galabé namuti jiti ruwáwami, ayénachó aboni ke siné 'nátali echiyiri ne wabé simírami galabé namuti jiti.
Chopi Riosi ma tamujé tamí machírali echiyiri galabé namuti, mapujiti echi wabé Galabé Riosi Iwigala ma tamujé tamí machírali ne suwaba, mapujiti Riosi Iwigala ne galá machí suwaba namuti. A'lí echi Galabé Riosi Iwigala galá machí suwaba mapurigá Riosi Binói ne wabé machíami niráa 'nata.
Mapujiti ke wesi rijói galá machí mapurigá 'nata echi auché bilé rijói, chopi echi binói rijói ne galá machí mapurigá 'nata binói. Echirigá ayénachó ke wesi pagótami galá machí mapurigá 'nata Riosi, chopi echi Wabé Galabé Riosi Iwigala galá machí.
A'lí tamujeta ketasi chati 'nata mapurigá echi auché jaré jena'í wichimóbachi piréami 'nata. Chópita ma nareli echi Wabé Galabé Riosi Iwigala mapurigata galá machiboa ne suwaba mapu ikí Riosi tamujé tamí wabé galigá 'yali.
A'lí bicheta ayénachó sinibí je'ná jeyiri namuti jiti ruwigá ra'icha, mapurigá echi Wabé Galabé Riosi Iwigala ma tamujé tamí binérali. Chópita ketasi we nóchami niráa 'nátaga ra'icha, mapurigá tamujé aboni siné káachi chopi wabé 'nátami níiliréta. A'lí bicheta echirigá irétaga ruyé suwaba echi Galabé Riosi Iwigala níwala namuti echi jaré galá bichíyami pagótami mapu ma níwako echi Wabé Galabé Riosi Iwigala.
A'lí echi jaré pagótami mapu ketasi cho níwa echi Wabé Galabé Riosi Iwigala, abóniko ketasi omero galá machiyá echi Wabé Galabé Riosi Iwigala níwala namuti, mapujiti aboni chopi mapurigá ke newalite namuti niráa mayé. A'lí aboni tarapé chirigá omero machiyá, mapujiti echi Wabé Galabé Riosi Iwigala níwala namuti chopi ju. A'lí aboni ketasi níwa echiyiri Wabé Galabé Riosi Iwigala.
Si'winárigá echi jaré bichíyami mapu ma níwako echi Wabé Galabé Riosi Iwigala, abóniko galá omero machiyá suwaba namuti, acha galabé ju. A'lí echi auché jaré pagótami ketasi chirigá machí churigá echi jaré bichíyami galá omero echirigá machiyá.
A'lí echo'ná Riosi Ra'íchala oselíwalachi je'ná jerigá osirúami ju: Ke wesi galá machili mapurigá echi Walubela Riosi 'nátali. Ke wesi galá omero binériya Binói Riosi. ¡Chopi tamujé máputa ma níwa echi Wabé Galabé Riosi Iwigala, tamujeta arigá omero 'nata achigórigá mapurigá echi Walubela Jesucristo 'nata!
Tamujeta napawika nocha, Riosi nóchala olayáEchijiti 'yemi keni ritémawa, nijeni ketasi omérali 'yemi mi ra'íchiya mapurigá 'yemi galabé nijéwami niráa níisatamo echi Wabé Galabé Riosi Iwigala niráa. Chopi nijeni 'yemi mi ra'íchali mapurigá 'yemi tarapé cho bichíyami niráa níisatamo. Ayena nijeni 'yemi mi ra'íchali mapurigá 'yemi wabé kúuchi niráa níisatamo, mapujítitamo ketasi waminabi bineli echi Walubela Jesucristo níwala namuti, mapalí jónsatamo bachá niráa bichíili.
Nijeni 'yemi mi ke 'me oméami niráa nawésali, mapujítitamo ketasi cho galá sébali binératami níili Riosi Ra'íchala. Ayénachó echi jaré muguí achigórigá we 'ya echi leche bajínala echi jaré aboni kúchuwala kúuchi, mapujiti echi jaré kúuchi ketasi omero ko'yá echi auché jaré ko'wáami biwárami. A'lí 'yemi achigórigá ketasi omérali machiyá echi we oméami binékowami, nibilé chótamo omero machiyá, jipi rawé yénasí.
Mapujiti 'yémitamo abijí achigórigá olá mapurigá echi auché jaré pagótami ke bichíyami. Sinibí mapuyénasítamo a'nagupi korúkaka kichí, 'yémitamo abijí achigórigá olá mapurigá echi auché jaré pagótami, ayénachó mapuyénasítamo a'nagupi na'awa, ayénachó mapuyénasítamo ketasi a'nagupi we galé.
Mapujiti a bilé 'yemi jeanisáagá: Nijeni echi Pablo yuwa ju. A'lí a auché bilé 'yemi jeanisáagá: Nijeni echi Apolo yuwa ju, echalítamo achigórigá olá mapurigá echi auché jaré pagótami ke bichíyami we olá.
Nijeni ju Pablo, a'lí echi Apolo nijé apanérawala ju. Tamujeta ketasi a aboni niráa o'wéalata, chópita Riosi piónawala niráa ju, máputa 'yemi mi nawesa Riosi Ra'íchala. A'lí 'yémitamo echijiti galá bichíili Jesucristo niráa. Tamujé ibili chopi olali mapurigá echi Walubela Riosi tamujé tamí júuli olánala.
Chabénala mapalí nijeni bachá niráa 'yemi mi nawésali echi Wabé Galabé Riosi Ra'íchala, echalí nijeni ichali echi talí. A'lí mapalí echi Apolo 'yemi mi waminabi binérali Riosi Ra'íchala, echalí binói mapurigá ba'wí ro'wéami niráa níili echo'ná mapo'ná echi talí ichirúami níili. Chopi echi Walubela Riosi ju mapu galá ochérata echi ichirúami, ayénachó Binói ju mapu galá bichíirata echi jaré pagótami.
Echirigá ne bichíwali ju mapu echi icháami ketasi 'me biyiri olá. Nibilé 'me biyiri olá echi ba'wí ro'wéami. Chopi Riosi Binói wabé omériga olá mapurigá echi ichirúami galá ochérama.
A'lí echi icháami chopi a yiri ju echi ba'wí ro'wéami yuwa, chopi ibili niráa arigá ku natétarami níima mapurigá nóchali aboni.
Tamujeta chopi napawika nóchami ju Riosi nóchala olayá. A'lí 'yémitamo mapurigá biléana ipó niráa ju mapo'ná Riosi we icháami ju.Ayénachó 'yémitamo mapurigá biléana walubé kalí niráa ju mapo'ná Riosi kaliraka nocha.
Echi Walubela Riosi tamí wabé galigá 'yali mapurigani galá machíami niráa nochama Riosi kalila niwayá, mapalini nawésaga binera Binói Ra'íchala. Echirigá nijeni ma ri'lé bachá tigoli, chopi auché jaré rijói ripánala moba ma o'wínali nóchasiya, Riosi kalila niwayá. Ne wabé galá níima, ibili niráa ne galá 'natasa mapu churigá aboni nocha echirigá kaliraya, Riosi kalila niwayá.
Mapujiti ma ri'lé bachá tigótami ju Riosi kalila, mapujiti Jesucristo Binói ju mapurigá echi ri'lé bachá tigótachi. Echijiti ke wesi omero auchecho si'winárigá ri'lé bachá tigoya.
Chopi auché jaré wikabé ma echirigá kaliraya niráa nocha echo'ná tigótachi niráa, Riosi nóchala olayá. Jaré we galá nocha echi wabé natéami echo'ná tigoya niráa, mapurigá echi wabé natéami oro anilíwami niráa tigoya, echi auché bilé wabé natéami plata anilíwami niráa tigoya keremá, ayénachó auché jaré echo'ná nocha echi jaré wabé natéami rité wabé ba'yóami niráa tigoya keremá. Chopi auché jaré ketasi 'me galá nocha, a'lí aboni ayénachó echo'ná tigótachi tigoka nocha, echi kúuchi tábala niráa ro'wayá, echi kasalá niráa keremá, echi sonó niráa keremá, chopi aboni nóchala echirigá ketasi galá ju.
Mapujiti mapurigá ibili echirigá nóchali, Riosi nóchala olayá, suwaba ne galá machirúami níima echalí ne jubá wi'nijíwachi rawé. Echalí ne suwaba mapurigá ibili olali ne galá 'nératami níima, echo'ná walú na'írali ikósaga, acha galabé nochárami níili.
A'lí echalí abijí ketasi ikótaka tibísagá, echo'ná na'írali mapurigá echi bilé rijói nóchaga tigoli echo'ná tigótachi, echalí echi bilé rijói galá ku natétarami níima, mapurigá binói echirigá we galabé nóchaga olali.
¿Kéchatamo machí mapu 'yémitamo echi ne bichíwami ri'obá, Riosi ri'obáwala niráa ju? ¿Kéchatamo machí mapu echi Wabé Galabé Riosi Iwigala echo'ná pachana 'yemi mi yuwa bité?
A'lí a bilé rijói suwábasagá echi Riosi ri'obáwala, echalí Riosi Binói miná suwábama echi rijói, mapujiti echi Riosi ri'obáwala ne wabé galabératami ju. A'lí 'yemi aboni jútamo echi ne bichíwali Riosi ri'obáwala mapujítitamo galá bichíyami ju.
¡Ke wesi 'yemi 'yékasi a aboni niráa! Chopi a jaré 'yemi ne wabé machíami niráa mayésagá, mapurigá echi auché jaré jena'í wichimóbachi piréami we machíami niráa mayé aboni niráa, galá níima mapurigátamo tarapé namuti machíami niráa níibo. Echalí Riosi omérama 'yemi mi ne bichíwali wabé galá machíami niráa niwayá.
Mapujiti mapurigá jena'í wichimóbachi piréami ne wabé machíami niráa mayé, echirigá Riósiko chopi mapurigá ke newalite niráa mayé. A'lí echo'ná Riosi Ra'íchala oselíwalachi je'ná jerigá osirúami ju: Riosi wabé omériga olá mapurigá echi jaré wabé machíami arigá waminá omératami níima, chopi mapujiti aboni echirigá ne wabé machíami niráa mayé aboni niráa.
Ayénachó echo'ná je'ná jerigá osirúami ju: Echi Walubela Riosi galá machí mapu echi jaré wabé machíami pagótami 'nátala ketasi galá ju.
Echijiti ke wesi 'yemi wabé nóchaga nátami nílasi chopi mapujítitamo nijéwaga olá mapurigá bilé rijói jena'í wichimóbachi bitéami 'yemi mi nulé, mapujiti ne si'néami echi jaré galabé oláami bichíyami 'yemi ritémawala ju.
Nijé, Pablo, 'yemi rijimala juni, echi Apolo ayénachó 'yemi rijimala ju, echi Pegro ayénachó. A'lí echi Walubela Riosi tamujé tamí 'yali mapurigata pirélabo jena'í wichimóbachi, echijiti suwaba galá ju. Chopi ata suwisáagá, echalita sinibí niráa ku pirélabo echo'ná ripá riwigachi, echijiti ne suwaba galá níima. Jipi tamujeta galá bichíiga piré Riosi jena'í wichimóbachi, echijiti suwaba galá ju. Waminánomí rawé tamujeta sinibí niráa pirélabo Riosi yuwa echo'ná ripá riwigachi, echijiti ne suwaba galá níima.
¿Ke chi'ré echirigá mapuyíripi ikisáagá? 'Yémitamo arigá echi Walubela Jesucristo níwala ju. A'lí echi Walubela Jesucristo Riosi níwala ju.
Echi jaré o'wéala bichíyami Riosi jiti julárami níili nawisánalaEchirigá galá níima 'yémitamo galá machisáagá mapu tamujé máputa Riosi jiti julárami níili nawisánala chopi ku'wíriami niráa juta echi Walubela Jesucristo yuwa. Binói tamujé tamí nuleli binéranala echi pagótami suwaba echi jaré namuti Riosi Ra'íchala mapu ikí ketasi cho machirúami níili.
A'lí mapujítita echirigá julárami níili, arigá 'wérali ju máputa ibili niráa ne galá binérabo echi pagótami mapurigá tamujé Walubélawala tamujé tamí nuleli.
Chopi nijé binói ketasi ne 'me nirá mapurigá 'yémitamo tamí mayé. Nirapeni ne 'me nirá mapurigá auché jaré o'wéala pagótami tamí mayé. A'lí nijeni ketasi cho aní mapu nijé binói galabé olá, nibilé choni aní mapu nijé binói ketasi galabé olá.
Nijeni mayé mápuni galá nijéwami níili echi Walubela Jesucristo, chopi nijeni ketasi galá machí suwaba namuti, echijiti nijeni ketasi omero jeaniyá mápuni ne bichíwali galá nijéwami níili. Echi Walubela Jesucristo Binói chopi ne bichíwali galá machí áchani galá nijéwami níili, áchani ketasi galá nijéwami níili, keremá.
Echijiti ketasi we yáati wi'nijisi 'yemi echi auché jaré. Chopi buwesi mapurigá echi Walubela Jesucristo ku nawama, mapujiti Binói ne galá ku machírama ne suwaba namuti mapu ikí echo'ná rokowárali niráa ketasi cho machirúami ju. Echalí Jesucristo Binói ne suwaba galá ku machiná niráa machírama mapurigá echi jaré pagótami 'nátaga olánali pachana aboni sulálachi niráa. A'lí echi Walubela Riosi anema mapu ibili mapu ikí galabé oláliko, ne bichíwali galabé oláami ju.
Keni ritémawa, nijeni chopi echirigá ra'íchali nijé binói jiti, ayénachó echi Apolo jiti, mapurigátamo binebo ke wesi pagótami wabé o'wéala niráa mayée, chopi mapurigátamo achigórigá 'natabo mapurigá osirúami ju echo'ná Riosi Ra'íchala oselíwalachí. Ayénachó mapurigátamo ketasi wabé nóchami 'nátami níibo mapujiti echi bilé tamujé 'yemi mi binérali, nirapé mapurigátamo kichibo echi auché bilé tamujé máputa ketasi 'yemi mi binérali.
Mapujiti ke wesi pagótami mi waminabi wabé simírami galabérali, ketasi mapurigá echi auché jaré pagótami. A'lí echi Walubela Riosi chopi ju mapu mi 'yali ne suwaba namuti mapu ikí mi níwa. A'lí a Riosi Binói mi 'yásagá ne suwaba, ¿churékula bichemi wabé nóchaga 'nátami ju, mapurigá mujé binói riwala niráa?
Mapurigátamo ne wabé níwami niráa, mapurigátamo ma níwasa ne suwaba mapu ikítamo níwanali. 'Yémitamo ma ne wabé o'wéala niráa mayé, chópitamo mayé mapu tamujé ketasi 'me o'wéala niráa ju. ¡Ne galabé níimili máputamo ne bichíwali ne wabé o'wéala niráa níisatamo, mapurigá tamujé ayénachó péebi niráa o'wéalatabo 'yemi yuwa!
Riosi tamujé tamí júuli nawisánala, chopi nijeni mayé mapu Riosi tamujé tamí ariweli mapurigata ne jubáami niráa níibo. Tamujeta chopi ju mapurigá jaré pagótami mapu waminá ko'wirúami níima riwéali. A'lí tamujeta chopi echirigá ariwérami ju mapurigá echi auché jaré pagótami jena'í wichimóbachi piréami ne wabé 'nátaga, echirigá tamujé tamí 'nema, echi jaré o'wéala Riosi kapitánawala ayénachó.
Tamujeta mapurigá ke newalite niráa nirárami juta, mapujítita ne wabé galé echi Walubela Jesucristo. A'lí 'yémitamo mayé máputamo ne wabé galá machí echi Walubela Jesucristo níwala namuti. Ayénachó tamujeta nirárami ju mapurigá tarapé jiwérami niráa, chopi 'yémitamo mayé máputamo wabé jiwérami niráa ju. A'lí echi auché jaré pagótami 'yemi mi ne wabé galabé nirá, chopi aboni tamujé tamí wabé kichí.
A'lí jipi rawé iyénasí tamujeta ne wabé 'locheli, ayénachóta ne wabé balámali, ayénachó we risúu níilita chiní jiti. A'lí echi auché jaré pagótami tamujé tamí we risúu olá. A'lí bicheta ketasi níwa mapo'nata pirélabo.
Ayénachó arigá 'wérali ju mapu tamujeta sinibí ne wabé risigá nochabo, mapurigata ko'ogá pirélabo. A'lí echi auché jaré pagótami tamujé tamí ne wabé chati anigá ra'icha, chopi tamujeta sinibí galabélaga ra'íchaga ku nijewa. A'lí tamujeta ne wabé risúu olárami ju, chópita arigá ne wabé kanílaga anacha.
A'lí aboni wabé kichiga tamujé tamí ra'íchiami ju, chopi tamujeta kilí ruwigá ku ra'icha aboni yuwa. A'lí jipi yénasí aboni tamujé tamí tarapé natéami niráa mayé, mapurigá echi ripuka niráa, mapu echi pagótami we waminá machí pa.
A'lí nijé, Pablo, ketasi 'yemi mi je'ná jerigá osé chopi mapurigani 'yemi mi riwératama. Nijeni wabé nakí mapu 'yémitamo suwaba namuti jiti galá ruyératami níibo, mapurigá nijé kúchuwala niráa, mápuni ne wabé galé.
Mapujiti átamo níwasagá makói mili niráa binériami mapu 'yemi mi we binera echi Walubela Jesucristo jiti rugá, arigátamo ketasi wikabé niráa oné, mapujiti 'yémitamo galá bichíili Jesucristo niráa, echalí mapalí nijeni 'yemi mi nawésali Riosi Ra'íchala. Echijiti nijeni mapurigá 'yemi onolá ju, mapujítini 'yemi mi echirigá bichíirali mapalini 'yemi mi nawésali Riosi Ra'íchala.
Echijiti 'yemi nimí ne wabé tani máputamo sinibí achigó yiri olabo mapurigá nijeni olá.
Ayénachó echijiti jipi nijeni julama echi Timoteo echo'ná 'yemi mi yuwa. Echi binói mapurigá nijé ranala niráa ju, mapu nijeni wabé galé, mapujiti binói ne galá bichíyami ju Jesucristo niráa. Echalí mapalí echi Timoteo echo'ná nawama, binói 'yemi mi auchecho nawésama jeanigá mapurigá nijeni sinibí ologá bité mapurigá Jesucristo jiti bichíyami niráa, achigórigá mapurigá nijé binói echo'ná kanápuromí iyénaga, echirigá binéraga nawesa echi jaré napawika bichíyami.
Chopi jaré 'yemi ma ne wabé nóchaga níili, mapujítitamo mayé mapu nijeni ke siné nawama echo'ná 'yemi 'némiya.
Chopi nijeni arigá ke 'me ayó simea echo'ná 'yemi mi yuwa, a echi Walubela Riosi tamí echirigá risénsia 'yásagá. Echalí nijeni galá machimea churigá omériga olá echi jaré 'yemi máputamo ne wabé nóchaga 'nátami ju, chópini ketasi 'me galabé nilama mapurigá echi jaré ra'íchaga aní.
Mapujiti echi jaré pagótami ketasi ne bichíwali galá nijéwaga olá mapurigá Riosi nulá mapalí aboni chopi we ra'íchaga aní mapu aboni echirigá nijéwaga olá. A'lí aboni ne bichíwali galá nijéwami níima mapalí aboni ne bichíwali galá omériga olama achigórigá mapurigá Riosi nulá.
¿Churigá bichétamo nakí 'yemi echo'ná Koríntochi piréami? ¿Áchatamo nakí mapu nijeni 'yemi mi yónama, mapalini nawama echo'ná 'yemi mi yuwa? ¿Áchatamo nakí keremá mapu nijeni kilí ologá, wabé galigá 'yemi mi yuwa nawama? Átamo nakisáagá mapu nijeni chopi 'yemi mi we karema, echalí galá níima máputamo galá nijéwami níibo Riosi.
¡Chopi 'yemi napawika bichíyami abijí ne wabé nóchaga 'nátami niráa jútamo, mayega máputamo ne wabé galá oláami ju! ¡Si'winárigá waminabi wabé galá níimili máputamo ne wabé o'mónami níisatamo mapujiti bilé rijói 'yemi echirigá chati sitíi olali! Ayénachó galá níimili mapu echirigá chati oláami rijói waminá machí pátami níisa, echo'ná echi auché jaré 'yemi napawika bichíyamichi jonsa.
A'lí nijeni ne bichíwali ketasi echo'ná 'yemi yuwa atí jipi rawé, chópini we 'nata mapurigá 'yemi mi yuwa atigá nijé. A'lí bicheni echirigá ma galá 'nátaga wi'nijili echi rijói mapu je'ná jerigá wabé chati sitíi olali, achigórigá mapurigá nijeni ne bichíwali 'yemi mi yuwa atigá niráa.
Jipi si'néami napawisi 'yemi mapurigá Jesucristo jiti bichíyami niráa. A'lí echalí nijeni we 'natama 'yemi jiti, ayénachó echi Walubela Jesucristo Iwigala wabé omériga ku'wírama 'yemi mapurigátamo galá 'nátami níibo.
Galá níima mapu echiyiri chati sitíi oláami rijói ma ketasi risénsia 'yárami níima waminabi napawínala echi auché jaré 'yemi napawika bichíyami yuwa. A'lí mapalí echi rijói galá machí mapu echi Satanasi riwéami riablo chopi ju mapu we nakí mapu binói waminabi echirigá chati sitíi olama, echalí echi binói rijói siné káachi ma ketasi nakimea echirigá chati sitíi olánala. A'lí ma wikáwali tansa, échiko ketasi waminabi nakimea chati sitíi olánala, ayénachó binói galá ku wikawárami níima sulachí niráa, mapurigá binói sinibí bitélama Jesucristo yuwa mapalí Binói ku nawama jena'í wichimóbachi.
Ketasi galá ju mapu 'yémitamo wabé nóchaga 'nátami níisa, mayega máputamo wabé galabé oláami ju, mapuyénasí bilé rijói 'yemi echirigá chati sitíi olá. ¿Kéchatamo newalá mapurigá jerigá osirúami ju echo'ná Riosi Ra'íchala oselíwalachi: Echo'ná biléana batusírali bukulíwami nasípomí acheso pe táa batusí ma chokóami, echalí ne suwaba chokólama?
A'lí echi chati sitíi oluwáwami mapurigá echi batusí chokóami niráa ju, echijiti suwaba waminá 'yesi echi chati oluwáwami echo'ná 'yemi sulálachi jonsa, mapurigátamo ma ketasi waminabi chati sitíi oláami níibo. Echalítamo chopi we galá bi'wíami niráa níibo, mapurigá echi galabé batusí, ke achérami niráa echi chokóami levadura anilíwami, mapurigá echi jaré pani mapu tamujé Juríosi pagótami walú omáwaga ko'wá. A'lí 'yémitamo ma ne bichíwali bi'wíami ju, mapujiti Jesucristo Binói mi'lirúami níili 'yemi chati sitíi olalila jiti. A'lí Jesucristo mapurigá echi bo'wá niráa ju mapu tamujé Juríosi pagótami mi'yagá ko'wá sinibí mapalita echirigá walú omawa.
Echirigá galá níima mapu si'néamita ne galá bichíiga, wabé galabé olabo. Echalita mapurigá echi jaré Juríosi pagótami níibo mapu omáwaga ko'wali echi jaré pani ke nasówarami echi wabé chokóami levadura anilíwami. Chopi ketasi galá níima máputa chati sitíi olabo, mapujiti a echirigá olásagá, echalita níibo mapurigá echi jaré pagótami mapu echo'ná galabé bukulíwami batusírali pe táa chokóami batusí achésuwa.
Chabénala nijeni bachá niráa 'yemi mi oseli jeanigá máputamo ketasi yuwa 'yénabo echiyiri pagótami yuwa mapu we chuwé bilétari yuwa kochíami ju.
Nijeni ketasi 'yemi mi ané máputamo arigá waná rojuabo, mapurigá 'yémitamo ma ke siné ra'íchabo echi auché jaré jena'í wichimóbachi piréami mapu echirigá chati sitíi ologá, chuwé bilétari yuwa kochiko. Nirapeni 'yemi mi ané máputamo ketasi ra'íchabo echi jaré wabé korúkami pagótami, nirapé máputamo ketasi ra'íchabo echi jaré chigórami, nirapé máputamo ketasi ra'íchabo echi jaré mapu chokoba jaga ra'íchami ju echi jaré amachíkalawami namuti. Mapujiti mapurigátamo ke siné ra'íchabo echi auché jaré chati sitíi oláami pagótami, echalí arigá 'wérali níimi mapu 'yémitamo ma ketasi waminabi pirélabo jena'í wichimóbachi.
Chopi nijeni 'yemi mi oseli jeanigá máputamo ketasi napawipo auché bilé yuwa mapuyíripi aniko mapu galá bichíyami rijimá ju, mapu arigá chati sitíi ologá chuwé bilétari yuwa kochíami juko, nirapé máputamo napawipo auché bilé yuwa mapu wabé korúkami ju, nirapé máputamo napawipo auché bilé yuwa mapu wabé chati sitíi ra'íchami ju, nirapé máputamo napawipo auché bilé yuwa mapu wabé rikúami ju, nirapé máputamo napawipo auché bilé yuwa mapu chigórami ju. Nijeni 'yemi mi aneli mapu ketasi galá ju mapu 'yémitamo kopoa echirigá chati sitíi oláami ritémtami yuwa keremá.
<sup>(12-13)</sup> Mapujiti ketasi risénsia ju mapurigá nijeni wi'nijima echi auché jaré ketasi cho galá bichíyami. Echi Walubela Riosi chopi wi'nijima echiyiri. Chopi arigá 'wérali ju mapu 'yémitamo 'wi'nijibo echi jaré mapu ikí napawiko 'yemi napawika bichíyami yuwa, si'néami mapu ikí arigá chati sitíi oláami ju. Echijiti waminá chakena julasi echi chati sitíi oláami rijói echo'ná 'yemi napawika bichíyamichi jonsa.
(-)
Ketasi a'nagupi wi'nijisi bacháami echi jaré ke bichíyami o'wéala yuwaMapalí bilé 'yemi, auché bilé rijimala yuwa, a'nagupi nasayérasagá, ¿kéchatamo riwélabo echo'ná mapo'ná echi jaré ke bichíyami igúsuwami muchuwi siyá, mapurigá aboni 'yemi mi justicia olíima? Waminabi galá níimi, 'yemi aboni niráa katiwasa, bacháami echi auché jaré galá bichíyami ritémtami yuwa.
¿Kéchatamo machí mapu 'yemi napawika bichíyami pe waminánomí justicia olama echi auché jaré jena'í wichimóbachi piréami yuwa? A'lí átamo echirigá omérasagá justicia olayá echi auché jaré jena'í wichimóbachi piréami yuwa, ¿kéchatamo omero echi jaré kúuchi namuti jiti katewa echi auché jaré 'yemi napawika bichíyami ritémawala yuwa?
¿Kéchatamo machí mapu tamujé napawika bichíyami pe waminánomí justicia olabo echi jaré o'wéala Riosi kapitánawala yuwa? A'lí ata echirigá omérasagá justicia olayá echi jaré Riosi kapitánawala yuwa, nijeni mayé máputa waminabi galá omero justicia olayá jena'í wichimóbachi piréami ritémtami yuwa.
A'lí echo'ná 'yemi napawika bichíyami yuwa, a jaré 'yemi echirigá a'nagupi sayérasagá, ¿churékulátamo justicia tani echi jaré igúsuwami ke bichíyami yuwa, mapu ketasi siné napawíami ju echi jaré 'yemi napawika bichíyami yuwa?
Nijeni ne bichíwali 'yemi mi je'ná jerigá ané chopi mapurigani 'yemi mi echirigá pe riwélatama. ¿Kecha pe bilé rijói 'yemi we galá machíami niráa ju, mapu arigá galá machimea justicia olayá 'yemi mi yuwa máputamo si'néami galá bichíyami ritémtami ju?
¿Churékula bichétamo a'nagupi sayéraga justicia tani echi jaré ke bichíyami igúsuwami yuwa?
Ne bichíwali 'yémitamo ketasi galá olá mapalítamo echirigá a'nagupi sayéraga nakichí. ¿Churékulátamo ketasi bachá ariwebo mapurigá echi auché jaré arigá 'yemi mi chati sitíi risúu olama? ¡Arigá waminabi galabé níimili máputamo ariwebo mapurigá echi auché jaré 'yemi mi waminá bujema 'yemi níwala namuti!
Si'winárigá 'yémitamo risúu olá echi auché jaré, ayénachótamo waminá 'ye auché jaré níwala namuti. Siné káachitamo waminá 'ye 'yemi aboni ritémawala níwala namuti.
<sup>(9-10)</sup> ¿Kéchatamo machí mapu echi jaré chati sitíi oláami pagótami ketasi chirigá mo'wimea echo'ná ripá riwigachi mapo'ná Riosi galabé nuláami ju? Ketasi siné ariwesi mapurigá 'yémitamo 'yékarami níibo. Echi jaré chati sitíi oláami chuwé bilétari yuwa kochíami pagótami ketasi chirigá mo'wimea echo'ná ripá riwigachi mapo'ná Riosi galabé nuláami ju. Echi jaré amachíkalawami namuti o'wikéami ketasi cho echo'ná mo'wimea. A'lí echi auché jaré ma niwíkami wikabé chuwé yuwa kochíwami ketasi cho echo'ná mo'wimea, echi jaré rijói mapu auché jaré rijói yuwa chati sitíi ologá napawí mapurigá napéami niráa ketasi cho echo'ná mo'wimea. A'lí echi jaré chigórami ketasi cho echo'ná mo'wimea, echi jaré ne wabé korúkami pagótami ketasi cho echo'ná mo'wimea, echi jaré tékuri ketasi cho echo'ná mo'wimea, echi auché jaré ne wabé simírami chati sitíi ra'íchami ketasi cho mo'wimea, echi auché jaré wabé su'wé anigá 'yékaka 'yésiami nibilé cho mo'wimea.
(-)
A'lí chabénala jaré 'yemi je'ná jerigá chati sitíi oláami níilitamo, chopi mátamo ku bi'wíami niráa niwárami níili. 'Yémitamo ma 'yali aboni niráa, mapurigátamo Riosi níwala pagótami níibo. A'lí Riosi ma 'yemi mi nareli mapurigá Binói níwala mapujítitamo ma bichíili Jesucristo niráa, ayénachó mapujiti tamujé Riósawala Iwigala 'yemi mi echirigá bichíirali.
Tamujé sapala arigá Riosi níwala juJaré pagótami aní mapu aboni risénsia níwa mapurigá aboni olama ne suwaba mapu ikí aboni chopi nakí olánala. Ne bichíwali ju, chopi siné káachi jaré namuti mapu aboni nakiko olánala ketasi galá ju oluwawa. Ayena, ne bichíwali ju mapu ibili risénsia níwa mapurigá aboni olama mapurigá aboni nakí olánala, chopi ketasi galá níima mapu aboni chuwé chibi yiri ologá pirélama, mapurigá echi riablo nulé.
Ne bichíwali ju mapu Riosi tamujé tamí 'yali echi jaré namuti ko'wáami mapurigata galá kosá posabo tamujé ropálachi niráa. A'lí Riosi tamujé tamí 'yali tamujé ropala mapurigata galá kosá pirélabo jena'í wichimóbachi. Chopi waminánomí Riosi arigá suwábama tamujé ropala, achigórigá mapurigá Binói suwábama echi jaré namuti ko'wáami. A'lí ketasi bichíwali ju mapu tamujé niwárami níili mapurigata chopi we chati sitíi ologá chuwé bilétari yuwa kochiboa. Tamujeta niwárami níili mapurigata galá bichíiga waminabi walubéraga anebo echi Walubela Riosi. Ayénachó Binói tamujé tamí niwáli mapurigata kaníliga pirélabo jena'í wichimóbachi.
A'lí mapurigá Riosi ma ku owíntali echi Walubela Jesucristo mapalí Binói ma mukúami níili, echirigá Binói achigórigá wabé jiwériga tamujé tamí ku owíntama waminánomí rawé mapalita ma suwíami ju.
¿Kéchatamo machí mapu ne suwaba 'yemi sapala, bilepi sapá niráa ju, napawika echi Walubela Jesucristo yuwa, mapurigá Binói Jesucristo sapala niráa? Echijiti ketasi chírigá galá níima mapurigá bilé rijói 'yemi arigá bilepi sapá niráa nílatama bilé chati sitíi oláami mukí yuwa mapu si'néami yuwa kochigá nóchami ju; mapujiti si'néami 'yemi bichíyami ma bilepi sapá niráa ju echi Walubela Jesucristo yuwa.
¿Siné káachi kéchatamo machí je'ná? Mapuyíripi rijói kochisáagá echiyiri chati sitíi oláami mukí yuwa, échiko ma niwárami ju bilepi sapá niráa echi chati sitíi oláami mukí yuwa. Mapujiti echo'ná Riosi Ra'íchala oselíwalachi je'ná jerigá osirúami ju: Okuánika mapurigá bilepi sapá niráa níima.
Chopi mapalí echi jaré pagótami galá bichíiga napawí echi Walubela Jesucristo yuwa, echalí aboni ibili niráa achigórigá bichíyami ju mapurigá echi Walubela Jesucristo niráa.
¿Kéchatamo machí mapu ibili 'yemi bichíyami sapala mapurigá biléana ri'obá ju, echi Wabé Galabé Riosi Iwigala ri'obáwala niráa? A'lí echi Galabé Riosi Iwigala pachana 'yemi yuwa bité, mapujiti Riosi echirigá nijali. Echijiti 'yémitamo ma ketasi 'yemi aboni níwala ju.
Echi Walubela Riosi ma 'yemi mi ralali, ne wabé simírami niráa natétaga, mapujiti Binói nijali echi bilepi Binói Ranala mapurigá Binói Jesucristo echo'ná kúrsichi michóniga mi'lirúami níima, 'yemi chati sitíi olalila jiti. Echijiti galá níima máputamo sinibí waminabi walubéraga anebo Riosi mapuyénasítamo piré jena'í wichimóbachi. Sinibí galabé ologá pirélasi mapurigá Riosi nakí, ayénachó galá bichíisi Riosi echo'ná 'yemi sulálachi niráa, mapujiti 'yemi sulala Riosi níwala ju, ayénachó 'yemi sapala Binói níwala ju.
Echi Pablo galá ruyé echi jaré bichíyami mapu churigá galá níima niwíkowaA'lí mapurigátamo tamí rukugá oseli, nijeni 'yemi mi ku nijéwaga jeané: Ne bichíwali galá níima mapurigá bilé rijói ketasi upesa,
chopi mapujiti wikabé pagótami arigá chuwé bilétali yuwa kochí, echijiti galá níima ibili rijói 'yemi níwasa kepu upí. Achigórigá galá níima ibili mukí 'yemi níwasa kepu kuná.
Galá níima ibili rijói jubéami pirélasa aboni jubila yuwa mapurigá niwíami niráa, ayénachó galá níima ibili muguí kunéami pirélasa aboni kunala yuwa mapurigá niwíami niráa.
A'lí echi jaré muguí kunéami ketasi níwami ju aboni sapala, chopi echi jaré mukí kunéami sapala arigá aboni kunala níwala ju. Echirigá achigórigá echi jaré rijói jubéami ketasi níwami ju aboni sapala, chopi echi jaré rijói jubéami sapala arigá aboni jubila níwala ju.
Galá risénsia 'yasi a'nagupi, chopi pe okuá rawé niráa, mapalítamo okuánika siné káachi galá mayé, echalí ketasi risénsia 'yasi, mapurigátamo echalí chopi Riosi yuwa ra'ichabo. A'lí pe waminana galá níima máputamo auchecho siné a'nagupi napawipo mapurigá echi Satanasi riwéami riablo ketasi 'yemi mi chati chatíi olánatama mapujítitamo wi'libé rawé jonsa ketasi a'nagupi napawili.
A'lí nijeni echirigá risénsia 'ya mapalini suwaba je'ná jerigá 'yemi mi ané, chopi nijeni ketasi 'yemi mi echirigá ané mapurigá bilé nulalíwami niráa níisa.
Nijé binói arigá nakí mapurigá ne si'néami echi jaré galá bichíyami rijói ketasi jubéami nílasa, achigórigá mapurigá nijeni ketasi upéami ju. Chopi Riosi Binói 'ya ibili niráa mapurigá aboni pirélama. Jaré ne bichíwali 'yárami ju mapurigá aboni jubema, chopi auché jaré ketasi 'yárami ju mapurigá aboni jubema.
A'lí nijeni ané echi jaré ke cho niwíkami, echi jaré kunápami ayénachó, mapu galá níima aboni ke niwíami niráa nílasa, achigórigá mapurigá nijeni ketasi niwíkami ju.
Chopi a bilé 'yemi ke kanílasagá echirigá bi'neli niráa iyena, arigá galá níima mapu échiko arigá upema, mapujiti waminabi galá níima mapurigá échiko arigá upesa, ketasi mapurigá binói sinibí wabé nílaga inánama bilé mukí yuwa napawínala.
Chopi nijeni nulé echi jaré ma niwíkami mapu echi jaré muguí kunéami ketasi ariwema aboni kunala. A'lí nijeni ketasi chopi echirigá nulé, chopi echi Walubela Jesucristo ju mapu echirigá we nulá.
A'lí a bilé mukí arigá waminá ariwésagá binói kunala, ketasi galá níima mapu echi mukí auchecho ku kunema auché bilé rijói yuwa. Chopi galá níima échiko auchecho ku katéwasa binói kunala yuwa. Ayénachó echirigá achigórigá galá níima mapurigá echi jaré rijói jubéami ketasi waminá ku ariwema aboni jubila.
A'lí nijeni je'ná jerigá ané echi auché jaré: A bilé rijói bichíyami níwasagá kepu upí mapu ketasi cho bichíyami ju, a'lí a echi mukí arigá waminabi nakisáagá echi rijói bichíyami yuwa kuneka niráa bitélanala, echalí ketasi risénsia ju mapu echi rijói bichíyami waminá ariwema binói upila. Echi Walubela Jesucristo ketasi echirigá nulali mapurigá nulalíwami niráa, chopi nijeni mayé mapu galá níima mapu nijeni echirigá binérama.
A'lí a bilé mukí bichíyami níwasagá kepu kuná mapu ketasi cho bichíyami ju, a'lí a echi rijói arigá waminabi nakisáagá echi mukí yuwa upeka niráa bitélanala, echalí ketasi risénsia ju mapu echi mukí miná ariwema binói kunala.
Galá níima mapurigá echi mukí bichíyami waminabi kuneka bitélama echi rijói ke bichíyami yuwa mapujiti Riosi sinibí nirá mapu aboni ma galá niwíami niráa ju, mapujiti echi mukí galá bichíyami ju. Ayénachó galá níima mapurigá echi rijói galá bichíyami waminabi upeka bitélama echi mukí ke bichíyami yuwa, mapujiti Riosi sinibí niráa mapu aboni ma galá niwíami niráa ju, mapujiti echi rijói galá bichíyami ju. Si'winárigá níisagá, echalí echi jaré 'yemi kúchuwala achigórigá níima mapurigá echi jaré ke bichíyami pagótami kúchuwala niráa, chopi jipi 'yemi kúchuwala arigá ne bichíwali ma Riosi níwala ju.
Chopi a echi rijói upéami ke bichíyami arigá wabé nakisáagá ku ariwénala kepu upí mapujiti echi mukí galá bichíyami ju, echalí arigá ku ariwé. Ayénachó a echi mukí kunéami ke bichíyami wabé nakisáagá ku ariwénala kepu kuná mapujiti echi rijói galá bichíyami ju, echalí arigá ku ariwé. Echirigá ikisáagá, galá níima mapu echi mukí galá bichíyami waminá risénsia 'yasa ku rojuánala, ayénachó mapurigá echi rijói galá bichíyami waminá risénsia 'yasa ku rojuánala, mapujiti Riosi chopi tamujé tamí bayeli mapurigata kilí ologá pirélabo.
Mapujiti mujé mukí kunéami ketasi galá machí áchami arigá omérama galá bichíiriya echi mujé kunala. Ayénachó mujé rijói upéami ketasi galá machí áchami arigá omérama galá bichíiriya echi mujé upila.
Chopi arigá chúbirigá níisa, galá níima mapurigá ibili niráa 'yemi waminabi achigórigá galabé nóchali ologá pirélasa mapurigátamo olali bachánala mapalí Riosi ketasi cho 'yemi mi bayeli mapurigátamo bichíibo Jesucristo niráa. Ayénachó galá níima máputamo waminabi nóchaga pirélasa mapurigá Riosi 'yemi mi 'yali mapurigátamo olabo. Nijeni echirigá nulé ne suníami piréami napawika bichíyami.
A'lí a Riosi bayésagá bilé rijói mapurigá échiko galá bichíima Jesucristo niráa, mapalí echi bilé ma noligá sikirétami ju, echalí galá níima mapu échiko abijí echirigá tibisa. Ayénachó a Riosi bayésagá auché bilé mapalí échiko ketasi cho noligá sikirétami ju, echalí ketasi galá níima mapu échiko noligá sikirétami níima.
Mapujiti tarapé chiré noligá sikirétami níilawa, nirapé chiré ketasi noligá sikirétami níilawa, chopi ne bichíwali arigá 'wérali ju máputa suwaba galá nijéwaga olabo mapurigá Riosi nakí máputa olabo.
Echirigá galá níima mapu 'yémitamo ibili niráa abijí achigórigá galabéala nóchali ologá pirélasabo mapurigátamo galabéala nóchali ologá piréali bachánala mapalí Riosi ketasi cho 'yemi mi bayeli mapurigátamo bichíibo Jesucristo niráa.
Ami pióntami niráa níisagá chabénala mapalí Riosi mi bayeli, ¿chu chireko? Abijí echirigá nochasa. Chopi ami omérasagá ku machíniya, galá níima mápumi ku machinsa.
Mapujiti a bilé rijói bachá niráa nakisáagá bichíinala Jesucristo niráa mapalí binói abijí pióntami niráa ju, ¿chu chireko? Mapujiti ma galá bichíisagá, échiko ma ketasi chopi mapurigá pióntami niráa níima, chopi galá bichíiga ku'wírama echi Walubela Jesucristo yuwa jena'í wichimóbachi. Ayénachó echirigá achigórigá bichíwali ju mapu a bilé rijói bachá niráa nakisáagá bichíinala Jesucristo niráa mapalí binói ketasi pióntami niráa ju, echalí échiko ma Jesucristo piónawala niráa ju.
Riosi ma 'yemi mi ku ralali, ne wabé simírami niráa natétaga; mapujiti Binói ma nijali echi Bilepi Binói Ranala mapurigá mi'lirúami níima echo'ná kúrsichi, 'yemi chati sitíi olalila jiti. Echijiti ma ketasi waminabi ariwesi mapurigá echi auché jaré pagótami 'yemi mi nulema chati sitíi olánala, mapurigá aboni piónawala niráa.
Keni ritémawa, ibili niráa bacháami Riosi yuwa waminabi echirigá achigórigá nóchaga pirélasi mapurigátamo nóchali chabénala mapalítamo ketasi cho bayérami níili.
A'lí echi Walubela Jesucristo ketasi cho tamí 'yali mapu churigani nulema echi auché jaré ke cho niwíami. Chopi nijeni 'yemi mi arigá ruyema mapurigani mayé nijé. A'lí galá níima mapu 'yémitamo echirigá galá tamí nijéwabo, mapujiti echi Walubela Jesucristo wabé tamí natimaka júuli mapurigani olama Binói nóchala.
A'lí nijeni galá mayé mapurigá echi jaré rijói ke cho jubéami arigá ketasi jubesa, mapujiti jipi tamujeta ne wabé risúu olárami ju.
Echijiti ami ma upéami níisagá, ketasi ariwé kemi upí; chopi ami ketasi cho upéami níisagá, ketasi amí bilé upí.
'Yemi keni ritémawa, nijeni nakí 'yemi mi je'ná jerigá anénala: Pe téelibi tibí máputa pirélabo jena'í wichimóbachi, echijiti jipi jonsa galá níima mapu echi jaré ma jubéami arigá 'wérali niráa olasa Riosi nóchala olayá, mapurigá ketasi cho jubéami niráa.
A'lí echi jaré pagótami sinibí wabé o'mona mapalí jaré aboni ritémawala ma suwí, chopi galá níima máputa arigá waminabi kaníliga olabo, Riosi nóchala olayá, mapurigá ketasi o'mónami niráa. Ayénachó galá níima mapu echi jaré mapu ikí wabé kaníliga omáwako arigá sinibí 'wérali olama, Riosi nóchala olayá, mapurigá ketasi omáwami niráa. Ayénachó galá níima mapu echi jaré mapu ikí wikabé namuti ralako arigá ologá pirélama mapurigá ketasi níwami niráa echi jaré wikabé namuti.
Ayénachó galá níima mapu echi jaré pagótami mapu wabé kaníligá piré jena'í wichimóbachi arigá ologá pirélama mapurigá je'ná wichimoba kichíami niráa, mapujiti je'ná wichimoba máputa ritiwá jipi rawé, arigá miná suwibásimi.
Nijeni ketasi nakí mapu 'yémitamo wikabé namuti nílaga, wabé 'nata muchibo, mapujiti echi rijói bichíyami mapu ke cho upéami ju chopi 'nata echi Walubela Riosi jiti, mapu churigá binói rijói olama mapurigá echi Walubela Riosi nakí.
A'lí echi mapu ma upéami juko we 'nata jena'í wichimóbachi nirúami namuti jiti, ayénachó mapurigá piri jiti wabé kanílatama binói upila.
A'lí echi jaré muguí kunéami ketasi chópirigá 'nata echi auché jaré ke cho kunéami yuwa, mapujiti echi jaré muguí ke cho kunéami chopi wabé 'nata echi Walubela Jesucristo níwala namuti jiti, mapurigá aboni sapala chopi echi Walubela Jesucristo níwala níima, ayénachó mapurigá aboni aliwala Binói níwala níima. Chopi echi jaré muguí ma kunéami wabé 'nata jena'í wichimóbachi nirúami namuti jiti, mapu piri jiti aboni wabé galá kanílatama aboni kunala.
Nijeni 'yemi mi je'ná jerigá ané mapurigá 'yémitamo echijiti waminabi ku'wíratami níibo, chópini ketasi je'ná jerigá aní mapurigátamo ketasi kanílaga pirélabo. Nijeni chopi nakí máputamo galabé ologá pirélabo, ayénachó máputamo sinibí galá bichíiga olabo mapurigá echi Walubela Jesucristo nakí.
Chopi a bilé rijói mayésagá mapu arigá waminabi galá níima mapu bilé tiwé, binói malala, arigá kunesa, mapujiti echi tiwé ma we ochérsimí, echalí galá níima echi onorúami 'yasa echi tiwé mapurigá kunema. Arigá risénsia ju mapu aboni niwima. A'lí ketasi chati sitíi oluwáwami ju echirigá niwíkowami.
Chopi a bilé rijói ne sulachí niráa mayésagá mapu ketasi galá níima mapu binói malala kunema, échiko ayénachó galá olá mapujiti binói ketasi nakí mapu binói malala kunema, a'lí ke wesi auché jaré bachá niráa 'wérali ané mapu echi tiwé ketasi kunéami níima.
A'lí echi mapu risénsia 'yako mapu binói malala arigá kunema, échiko galá olá, chopi echi mapu ketasi risénsia 'yako mapu binói malala kunema, échiko waminabi galabé olá.
A'lí echi jaré muguí kunéami arigá nulérami ju mapurigá aboni pirélama kepu kuná yuwa mapuyénasí aboni kunala abijí piré. Chopi waminá suwisáagá aboni kunala, echalí echi jaré muguí risénsia níwa mapuyíripi rijói yuwa kunesa, chopi a galá bichíyami níisagá echi Walubela Jesucristo niráa.
Chopi nijeni mayé mapu aboni waminabi kanílama a ketasi auchecho ku kunesa, ayénachóni mayé mapu echi Wabé Galabé Riosi Iwigala echirigá tamí binera.
Echi Pablo galá ruyé echi ko'wáami jiti rugá, echi mapu 'yárami níili echi jaré amachíkalawami namutiJipi nijeni 'yemi nimí osé echi ko'wáami jiti rugá, echi mapu ma 'yárami níili echi jaré amachíkalawami namuti. Tamujé máputa galá bichíyami ju, ne bichíwali ne galá machí suwaba je'ná jeyiri namuti jiti. Echijiti siné káachi, tamujeta we nóchami 'nátami níibi, chopi waminabi galabé níima máputa wabé galebo Riosi, echalita waminabi nakiboa galá bichíinala Binói.
A'lí a jaré mayésagá mapu aboni wabé machíami ju, echalí aboni arigá ketásirapé galá machíami ju mapurigá machisátiré.
Chopi a jaré galá galésagá Riosi, echalí Riosi Binói ne galá machí aboni.
Nijeni 'yemi mi osé echi jaré ko'wáami jiti rugá, echi mapu ma 'yárami níili echi jaré amachíkalawami namuti. Ne bichíwali ju mapu echi jaré amachíkalawami namuti jena'í wichimóbachi nirúami ketásirapé tamujé tamí ku'wíriami ju, ayénachó bichíwali ju mapu bilepi chopi nirú Walubela Riosi.
Chopi a nirúlasagá echo'ná ripá riwigachi auché jaré mapu riosi niráa anérami ju, ayénachó a nirúrasagá jena'í wichimóbachi auché jaré mapu riosi niráa anérami ju, ayénachó a wikabé nirúrasagá mapu echirigá o'wéala riosi niráa anérami ju,
tamujé bichíyami arigá galá machí mapu bilepi chopi nirú Riosi, echi mapu echi Walubela Onorúami ju. A'lí Riosi Onorúami niwáli ne suwaba namuti mapu ikí nirú. Ayénachó Binói tamujé tamí niwáli mapurigata Binói níwala níibo. Ayénachó bilepi chopi nirú ne wabé Walubela, echi mapu echi Walubela Jesucristo ju. A'lí suwaba namuti mapu ikí nirú, Binói jiti niwárami níili, ayénachó echi Walubela Jesucristo tamujé tamí iwítali.
Chopi jaré mapu ketasi galá binératami ju ketasi cho galá machí je'ná jeyiri, mapujiti aboni chabénala niráa chokoba jaga o'wikeli echi jaré amachíkalawami namuti. Echijiti jipi mapalí aboni ko'wá echi jaré ko'wáami mapu bachá niráa 'yárami níili echi jaré amachíkalawami namuti, echalí aboni mayé mapu aboni echirigá ologá abijí we o'wiké echi amachíkalawami namuti. A'lí aboni galá machí mapu ketasi galá ju echirigá o'wikewa, echijiti aboni mayé mapu wabé chati sitíi oluwáwami ju echirigá ko'wawa.
¿Ke chi'ré a tamujeta arigá kosáagá echi ko'wáami, o ke kosáagá omata? Echi Walubela Riosi tamujé tamí arigá narema ata galá bichíisagá Jesucristo niráa, chopi ata kosáagá echi ko'wáami ketásita waminabi galabératami níibo, nibileta waminabi chati sitíi oláami niráa niwárami níibo ata ketasi kosáagá.
Chopi ne galá 'nátaga olasi mapurigá echi auché jaré ketasi chati sitíi olánalami níima, mapujiti 'yémitamo arigá risénsia níwa mapurigátamo kopoa echiyiri ko'wáami, chopi echi auché jaré ketasi cho 'me galá binératami ju mapurigá 'yemi niráa, echijiti aboni mayé mapu chati sitíi oluwáwami ju ko'wawa echiyiri ko'wáami.
Mapujiti a mujé mápumi galá machí suwaba je'ná jeyiri, arigá asibásami ko'meya echo'ná biléana mapo'ná jaré amachíkalawami namuti muchuwi, alí a bilé rijimala ke 'me galá binératami mi riwisá echo'ná ko'yami, echalí echi bilé rijimala, siné káachi, ayénachó nakimea ko'náliya echi ko'wáami mapu bachá niráa 'yárami níili echi jaré amachíkalawami namuti, chopi arigá echi binói yuwa, we chati sitíi oluwáwami níima.
A'lí a echirigá ikisáagá, mujé mápumi we galá machíami ju, arigá miná si'wina u'luma echi bilé mujé rijimala mapu ketasi 'me galá binératami ju, mapurigá échiko waminá wikama. Chopi echi Walubela Jesucristo ayénachó mukuli echi bilé rijimala jiti.
Echirigá biché mapalí 'yémitamo sayera mapurigá bichíi echi auché jaré ritémtami mapu ke 'me galá binératami ju, echalítamo echirigá ologá we chati sitíi olá, echi Walubela Jesucristo Binói sayériga.
Echijiti a nijeni echirigá chati sitíi olíratasagá auché jaré nijé ritémawala, mapujiti nijeni arigá ko'wá jaré ko'wáami mapu aboni ketasi risénsia niráa mayé, echalí waminabi galá níima mapu nijeni ke siné kosáa echi sapá, mapurigani ketasi echirigá chati sitíi olíratama echi auché jaré ritémtami.
Echi Pablo julárami níili nawisánala Riosi Binói jitiNe bichíwali ju mapu Riosi Binói tamí júuli nawisánala Binói Ra'íchala. Echijiti nijeni risénsia níwa mapurigani echirigá nawisama, achigórigá mapurigá echi auché jaré mapu Riosi júuli nawisánala ayénachó risénsia níwa. A'lí nijeni ne galá machíami niráa riwali echi Walubela Jesucristo mapu tamujé Walubélawala ju. Ayénachó 'yemi aboni galá bichíyami ju jipi rawé mapujiti nijeni 'yemi mi echirigá galá nawésali, echi Walubela Jesucristo nóchala olayá.
A auché jaré mayésagá mapu Riosi ketasi tamí júuli nawisánala, 'yémitamo ne bichíwali niráa, galá machí mapu Riosi Binói echirigá tamí júuli, mapujiti 'yémitamo galá bichíili Jesucristo niráa mapalí nijeni 'yemi mi nawésali, echijiti 'yémitamo ne galá machí mapu bichíwali ju mapu Riosi tamí júuli echirigá nawisánala.
Nijeni je'ná jerigá ku nijewa echi jaré mapu tamí sayéraga ra'íchako:
Nijeni ne bichíwali risénsia níwa mapurigani ko'mea echi jaré namuti ko'wáami mapu ikini newalé, ayénachó mapurigani bajima echi jaré bajíwami mapu ikini newalé.
A'lí echi auché jaré mapu Riosi nawisánala júuli, abóniko ayena risénsia níwa mapu aboni ketasi wabé nóchaga ko'mea, chopi echi auché jaré ritémtami bichíyami sinibí 'ya aboni echi jaré namuti mapu ikí aboni newalé, mapujiti aboni chopi nócha Riosi Ra'íchala nawesa. Echijiti nijeni, echi Benabé yuwa, ¿kéchata ayénachó achigórigá risénsia níwa, máputa ketasi nochabo mapurigata mepo echi ko'wáami, chopi máputa nawesa 'yénabo Riosi Ra'íchala?
Mapujiti ke wesi echi jaré sontarsi waminabi nochama, sontarsi niráa, a ke siné natétarami níisagá. Ayénachó si'néami echi jaré rijói mapu ikí ichá echi jaré uva anilíwami rakéami namuti arigá pe waminánomí ko'mea echi uva rakala. Echirigá achigórigá echi jaré chibá mélami arigá wisúnaga bajima echi leche.
A'lí ketasi bichíisi mapu nijé binói chopi 'nátali je'ná mapurigani aní, achigórigá mapurigá echi jaré pagótami sinibí we 'nata, mapujiti echi walula Moisesi achigórigá osogá nulali.
Mapujiti je'ná jerigá osirúami ju echo'ná Riosi nulalila oselíwalachi mapurigá echi Moisesi osali: Ketásitamo cho'ojíibo echi jaré bóisi mapu rimisoka mosokí echi turío, chopi ariwesi mapurigá pe táa ko'mea echi turio sawala. A'lí ketasi echirigá nulárami níili mapujiti Riosi chopi wabé natimá echi jaré bóisi.
Chopi Riosi echirigá anili mapurigá tamujé ayénachó echijiti galá ruyérami níibo mapu churigata olabo. A'lí suwaba je'ná jerigá osogá nulárami níili mapurigá tamujé galá ku'wíratami níibo, mapujiti echi jaré mapu wasarako, ayénachó echi auché jaré mapu mosita echi turío, si'néamika buwé mapurigá ibili niráa narema jaré pe wikabé turío.
A'lí tamujeta we nóchali echo'ná 'yémichi, Riosi nóchala olayá. Chopi a tamujé echirigá we nóchaga ichisáagá echi Galabé Riosi Ra'íchala echo'ná 'yémichi, ¿kéchatamo mayé mapu ayénachó galá níima mapurigá 'yémitamo tamujé tamí 'yasa jaré namuti máputa newalé?
A'lí a 'yémitamo echirigá 'yásagá echi auché jaré nawésami, ¿kecha waminabi galá níimili máputamo ayénachó tamujé tamí echirigá 'yasa?Chopi tamujeta ke siné 'yemi mi bujeli echi jaré namuti. Arigata 'locheka niráa 'yena, mapurigata ketasi 'yemi mi kumebo, chópita nakí mapurigá echi Wabé Galabé Jesucristo Ra'íchala waminabi nawisárami níima.
'Yémitamo galá machí mapu echi jaré sacerdote anilíwami rijói, echo'ná walubé Juríosi pagótami ri'obáwalachi nóchami sinibí galá ko'ogá piré echi jaré ko'wáami mapu echo'ná ri'obachi Riosi 'yárami ju. Echirigá 'yémitamo galá machí mapu aboni galá risénsia ju chapigá ko'wawa jaré sapá, echi jaré namuti sapala mapu ko'yagá 'yárami ju Riosi echo'ná ri'obachi.
A'lí echi Walubela Riosi echirigá achigórigá nulali mapurigá echi jaré mapu ikí nawésaga 'yénako echi Galabé Riosi Ra'íchala ayénachó galá 'yárami níima mapu ikí aboni newalé, mapujiti aboni chopi echirigá nawésaga nocha.
Chopi nijeni ke siné chapili echiyiri namuti, nibilé choni 'yemi mi osogá tani jipi máputamo echirigá tamí 'yabo. Si'winárigá nijeni chopi nakí 'yemi mi nawésanala echi Galabé Riosi Ra'íchala, tarapé 'yemi mi bujega 'yemi níwala namuti. A'lí a 'wérali níisagá mapurigá nijeni 'yemi mi bujema jaré 'yemi níwala namuti, bachá niráa galá níimi waminá mukusá nijé.
A'lí nijeni ketasi mayé mapu galá níima mapurigani wabé nóchaga 'nátami níima mapujítini nawesa echi Galabé Riosi Ra'íchala, mapujiti nijeni nawesa mapujiti arigá 'wérali ju mapurigani echirigá nawisama echi Galabé Riosi Ra'íchala. ¡Alí nijeni arigá ne wabé o'mónami níimi, ani ketasi echirigá nawisásagá!
Echijiti a nijeni chopi nawisásagá Riosi Ra'íchala mapujiti nijé binói echirigá nakí nawisánala, echalini ma ku natétarami ju. Chopi ani nawisásagá Riosi Ra'íchala mapujiti arigá 'wérali ju mapurigani echirigá nawisama, echalini chopi echirigá olá mapujiti echi Walubela Riosi Binói tamí júuli echirigá nawisánala.
Echirigá biché nijeni galá ku natétarami ju chopi mapujítini ne wabé simírami kanila mapalini galá omero nawésiya echi Galabé Riosi Ra'íchala, arigá tarapé biyiri napagá. Nijeni arigá risénsia níwa mápuni nipama, mapujítini chopi nocha echi Galabé Riosi Ra'íchala nawésiya, chópini ke siné echirigá nipama.
Echirigá nijeni ke wesi yuwa pióntami niráa ju, chópini arigá pióntami niráa nocha ne si'néami pagótami yuwa, echi Wabé Galabé Riosi Ra'íchala nawésiya, mapurigani echirigá bichíirama auché jaré wikabé pagótami echi Walubela Jesucristo niráa.
Echirigá mapalí nijeni iyena echi jaré Juríosi pagótami yuwa, nijeni auchecho siné achigó yiri olá mapurigá aboni olá, mapurigani echirigá ologá arigá bichíirama jaré aboni Jesucristo niráa. Echalí nijeni je'ná jerigá olá: Mapalini iyena echi jaré Juríosi yuwa mapu sinibí arigá galá nijéwaga olá mapurigá echi walula Moisesi osogá nulali, echalí nijeni ayénachó echirigá achigórigá nijéwaga olá, mapurigani echirigá ologá arigá galá bichíirama aboni Jesucristo niráa. Chopi ne bichíwali ma ketasi arigá 'wérali ju mapurigá nijeni echirigá galá nijéwaga olama mapurigá echi Moisesi osogá nulali.
Chopi si'winárigá mapalí nijeni iyena echi auché jaré isena pagótami yuwa, mapu ketasi nulérami níili echi walula Moisesi jiti, echalini ketasi nijéwaga olá mapurigá Moisesi osogá nulali, mapurigani echirigá ologá galá bichíirama echi jaré isena pagótami Jesucristo niráa. Chopi ne bichíwali arigá 'wérali ju mapurigá nijeni galá nijéwaga bitélama echi Riosi nulalila, mapujiti echi Walubela Jesucristo ma tamí nuléami ju.
A'lí mapalí nijeni iyena echi auché jaré yuwa mapu ke cho 'me galá bichíyami ju, echalí nijeni auchecho siné achigórigá 'nata mapurigá nijeni 'nátali chabénala mapalini bachá niráa bichíili. A'lí nijeni echirigá 'nata mapurigani arigá galá bichíirama aboni, Jesucristo niráa. Echirigá aniwáami ju mapu nijeni achigórigá 'nátama mapurigá ibili 'nata mapu ikí nijeni yuwa ra'icha, mapurigani siné káachi arigá ku'wírama jaré, mapurigá aboni ku wikawárami níima.
A'lí nijeni suwaba je'ná jerigá olá mapurigá echi Galabé Riosi Ra'íchala waminabi nawisárami níima, ayénachó mapurigá nijeni ne wabé kanílama achigórigá mapurigá kanílatami níima si'néami echi auché jaré mapu ikí galá bichíimako nijé nawésawala.
'Yémitamo ma galá machí mapurigá echi jaré júmami ne si'néami wabé iwéami niráa jumi, a'lí chopi bilepi ju mapu meko, mapuyíripi bachá nawako. Echirigá ayénachó galá níima mapu 'yemi bichíyami waminabi galá bichíisisa, mapurigá wabé iwéami júmami niráa, mapurigátamo galá mepo suwaba mapu ikí echi Walubela Riosi 'yemi mi 'yama.
Ne si'néami echi jaré mapu ikí nakiko echirigá wabé walínaga júmanala, abóniko ke bilé namuti biyiri olá, echi jaré namuti mapu nayúrama aboni. A'lí aboni echijiti ketasi olá wikabé auché jaré namuti mapurigá aboni chopi galá omérama meya echirigá ujúmaka. A'lí echi jaré mapu ikí meko chopi narema bilé nijíwami mapu ke 'me wilibé niráa nirúlama, chopi tamujé bichíyami galá jiwériga olata mapurigata galá mega narepo echi ne wabé galabéala mapu ke siné waminá suwibama.
A'lí nijé binói echirigá ne wabé ménalaga 'mawáni mapurigá echi jaré ujúmami niráa, chópini ketasi wepi 'mawáni. Ayénachó nijeni ne wabé jiwériga olá mapurigá echi jaré nachóami niráa, chópini ketasi wepi nichó mapurigá bilé rijói mapu bi'neli wepi nichó, echi iká cho'náa.
A'lí nijeni ne wabé jiwériga nulé a nijé binói niráa. Nijeni ketasi olá mapurigá nijé binói chopi nakí olánala, mapujítini we majá mapurigá nijé binói, siné káachi, ketasi 'me nilaga, miná machí pátami níima, mapalí nijeni arigá ma galá binérali echi auché jaré.
Ketasi o'wikesi echi jaré amachíkalawami namutiNijeni nakí mapu 'yemi ritémtami galá machiboa mapurigá echi jaré tamujé Juríosi pagótami, chabé ki'yá piréami, ne si'néami ri'léami biléana nolírali 'yénali, ayénachó si'néami aboni echo'ná nasipa walubé ba'wírali Sitákamichi anilíwachi simárali, waminá bo'ónala simiba.
Echalí ne si'néami echi jaré tamujé pagótamawala echirigá napabúrami níili echi walula Moisesi yuwa echo'ná nolírali, ri'lé wichí, ayénachó aboni echirigá napabúrami niráa níili echi Moisesi yuwa mapalí echi walú ba'wírali nasípasí rojonárami níili mapurigá aboni nasipa simárama wichí jaga niráa.
Ayénachó si'néami aboni chopi a yiri ko'wali echi ko'wáami mapu Riosi 'yali ripá riwigachi jonsa.
A'lí si'néami aboni chopi a yiri bajili echi ba'wí mapu Riosi 'yali echo'ná biléana walubé ritérali jonsa machí pásaga. A'lí echi walubé rité mapurigá echi Walubela Jesucristo niráa níili, a'lí Binói aboni yuwa asali echo'ná waná kawichí.
Chopi ne noguí si'néami aboni arigá ketasi olali mapurigá Riosi nakili. Echijiti aboni ariwérami níili echo'ná waná kawichí mapuyénasí si'néami echi jaré mapu ikí ketasi olali mapurigá Riosi nakili arigá waminá suwili.
A'lí ne suwaba je'ná jeyiri echirigá ikili aboni yuwa mapurigá tamujeta echijiti galá binératami níibo mapurigata ketasi nakiboa chati sitíi olánala mapurigá echi jaré aboni we chati sitíi olali.
Echijiti ketasi chokoba jaga o'wikesi echi jaré amachíkalawami namuti, mapurigá jaré aboni olali, mapurigá je'ná jerigá osirúami ju Riosi Ra'íchala oselíwalachi: Echi jaré Isaeli pagótami kopoya muchíbali, ayénachó aboni bajíbiya muchíbali. A'lí aboni waminá jásaga ne sitila nokuísali echirigá omáwaga.
Nibilé cho galá níima mapu tamujeta sayéraga ra'ichabo echi wabé galabé oláami Walubela Riosi, mapurigá jaré aboni olali. Echalí rawé aboni waminá suwili mapujiti echi jaré sayawi uchuli.
Nibilé siné sitila anigá ra'ichasi Riosi sayéraga mapurigá jaré aboni arigá olali. A'lí bilé walula Riosi kapitánawala echijiti waminá ko'yali echi jaré aboni.
A'lí ne suwaba je'ná jeyiri ikili tamujé pagótamawala, chabé ki'yá piréami. A'lí ne suwaba echirigá osirúami níili echo'ná Riosi Ra'íchala oselíwalachi mapurigá tamujeta jipi ne jubáami rawé piréami echijiti galá ruyératami níibo mapurigata ketasi echirigá chati sitíi olabo.
Echirigá biché galá níima mapu ne si'néami mapu ikí ne galá bichíyami niráa mayeko, sinibí ne galá tibusa mapurigá aboni ketasi chakena niráa rujuiga, ma ketasi waminabi galá bichíima.
A'lí echi riablo sinibí 'yemi mi chati sitíi olánali achigórigá mapurigá binói chati sitíi olami ju si'néami echi auché jaré pagótami jena'í wichimóbachi piréami, chopi echi Walubela Riosi sinibí 'yemi mi ku'wírama. A'lí Riosi ketasi ariwema mapurigá echi riablo 'yemi mi ne wabé simírami chati sitíi olánalama mapuyénasí arigá 'wérali níima máputamo echirigá chati sitíi olabo. Chopi mapalítamo echirigá chati sitíi olánarami níibo, echalí Riosi 'yemi mi wabé ku'wírama mapurigátamo ketasi echirigá chati sitíi olabo. Echalí 'yémitamo galá omérabo echirigá ni'yúriya mapurigátamo ketasi echirigá chati sitíi olabo.
Echijiti 'yemi keni ritémawa mapu nijeni ne wabé galé, tarapé siné chokoba jaga o'wikesi echi jaré amachíkalawami namuti.
Nijeni 'yemi mi echirigá ra'icha, mapujiti 'yémitamo ma galá machíami jútamo. Echijiti ne galá 'natasi mapurigá nijeni 'yemi mi je'ná jerigá ané.
Mapalí tamujeta napawí echi Walubela Jesucristo ko'wámawala kopoya, ayénachó mapalita bají echi uva anilíwami ba'wila, tamujeta sinibí galabéraga ané echi ba'wila, ayénachóta walú natétara 'ya Riosi. Echalita echirigá olá mapujítita a'nagupi napawíkami ju, ritémtami niráa, mapujiti echi Walubela Jesucristo lalá ku'luwárami níili tamujé jiti mapalí Échiko a Binói nijali mapurigá clavo jiti michóniga mi'lirúami níima echo'ná kúrsichi. Ayénachó mapalita kúuchi rojuániga ko'wá echi pani, echalita echirigá olá mapujítita bilénapi niráa a'nagupi napawíkami ju, ritémtami niráa, mapujiti echi Walubela Jesucristo nijali Binói sapala mapalí Binói clavo jiti michóniga, mi'lirúami níili echo'ná kúrsichi.
Tamujé napawika bichíyami arigá ne wikabeta ju, chopi echi pani mapu si'néamita ko'wá, bilepi pani niráa ju. Echijiti tamujé máputa wikabé ju, arigá bilepi niráa juta, echi Walubela Jesucristo yuwa.
Galá 'natasi echi wikabé Isaeli anilíwami pagótami jiti. Echi jaré aboni mapu arigá ko'wako echi jaré namuti sapala mapu echo'ná aboni ri'obáwalachi ko'ogá 'yárami ju Riosi, abóniko a'nagupi napabúrami niráa ju mapujiti aboni echirigá ko'wá echi sapá mapu 'yárami ju Riosi.
Nijeni ketasi nakí aninala mapu echi jaré amachíkalawami namuti tamujé tamí ku'wíriami ju, nibilé choni nakí aninala mapu echi sapá, mapu bachá niráa 'yárami níili echi jaré amachíkalawami namuti, ne wabé simírami galabé ju, ketasi mapurigá mapuyíripi echi auché jaré sapá.
Chopi nijeni 'yemi mi ané mapu wikabé pagótami ketasi galá machí Riosi. A'lí mapalí aboni arigá ko'ogá 'ya jaré namuti, aboni chopi 'ya echi namuti sapala echi jaré o'wéala chati sitíi oláami aliwá, echi riablo níwala. Abóniko ketasi 'ya echi namuti sapala echi Walubela Riosi niráa. A'lí biché nijeni ketasi nakí mapu 'yémitamo echirigá o'wikebo echi jaré o'wéala chati sitíi oláami aliwá, echi riablo níwala.
Ketasi risénsia ju mapu 'yémitamo bajibo echi Walubela Jesucristo níwala uva ba'wila, mapalítamo ayénachó arigá bají echi jaré bajíwami mapu bachá niráa 'yárami níili echi jaré o'wéala wabé chati sitíi oláami aliwá. Nibilé cho risénsia ju mapu 'yémitamo kopoa echi Walubela Jesucristo níwala ko'wáami mapalítamo arigá ayénachó ko'wá echi ko'wáami mapu bachá niráa 'yárami níili echi jaré wabé chati sitíi oláami aliwá.
Ketasi galá níima mapu 'yémitamo 'yóratabo echi Walubela Riosi. 'Yemi ketasi waminabi wabé simírami jiwérami jútamo, ketasi mapurigá Riosi niráa.
Ne bichíwali ju mapurigá echi jaré pagótami ra'íchaga aní, mapu galá risénsia ju mapu ibili olama mapurigá ibili nakí olánala, chopi jaré namuti máputa galá omero olayá ketasi tamujé tamí ku'wírama. Ne bichíwali ju mapu ibili galá omero olayá mapurigá ibili nakí olánala, chopi jaré namuti máputa galá omero olayá ketasi tamujé tamí ku'wírama mapurigata waminabi galá bichíisabo Riosi.
Galá níima mapu ibili 'yemi chopi 'wérali olasa mapurigá echi auché jaré pagótami bachá niráa ku'wíratami níima. Ketasi bachá niráa echirigá olasi mapurigá 'yemi aboni chopi ku'wíratami níibotamo.
'Yémitamo galá risénsia níwa máputamo kopoa mapuyíripi sapá mapu ikí echi pagótami 'yemi mi raliguíwa. Galá kosí echi sapá, ketásirapé rukuesa acha bachá niráa 'yárami níili echi sapá echi jaré amachíkalawami namuti.
Echirigá galá kosáa echi sapá, mapujiti je'ná kawí echi Walubela Riosi níwala ju, ayénachó suwaba namuti jena'í wichimóbachi nirúami echi Riosi níwala ju.
A'lí a bilé rijói ketasi cho bichíyami 'yemi mi ko'nula bayésagá, a'lí átamo arigá nakisáagá simigá ko'nula binói yuwa, echalí galátamo kopoa suwaba mapuyíripitamo kólawa. Echalí ketasi rukuesi acha 'yárami níili echi jaré amachíkalawami namuti.
Chopi a jaré 'yemi mi jeanésagá: Je'ná sapá bachá niráa 'yárami níili echi jaré amachíkalawami namuti, echalí ketásirapé kosí, mapurigá echi rijói mapu 'yemi mi echirigá aneli ketasi chati sitíi olánalatami níima, mapujiti echi rijói mayé mapu ketasi risénsia ju ko'wawa echiyiri sapá.
Echijiti nijeni 'yemi mi ané máputamo ketasi kopoa. 'Yémitamo arigá risénsia níwa máputamo kopoa, chopi echi auché bilé rijói mayé mapu ketasi risénsia ju ko'wawa.A'lí siné káachi jaré 'yemi jeanigátamo rukuébiré: ¿Churékula biché ketasi galá risénsia ju máputa kopoa tamujé, chopi mapujiti auché bilé ketasi galá risénsia niráa mayé?
Mapujiti a tamujeta walú natétara 'yásagá Riosi mapalita ko'wá, ¿churékula bicheta wi'nijírami niráa níibo mapalita echirigá ko'wá, mapalita ma bachá niráa arigá walú natétara 'yali Riosi?
Galá ju echirigá, chopi átamo kosáagá jaré ko'wáami, átamo bajísagá jaré bajíwami keremá, átamo olásagá auché jaré namuti keremá, ne suwaba mapu ikítamo olá, sinibí ne galabé niráa olasi ne suwaba, mapurigá echi Walubela Riosi echijiti waminabi walubéraga anérami níima.
Ke wesi chati sitíi olírasi 'yemi. Ketasi chati sitíi olírasi echi jaré Juríosi pagótami. Nibilé cho chati sitíi olírasi echi auché jaré pagótami mapu ketasi Juríosi ju. Nibilé cho chati sitíi olírasi echi jaré napawika bichíyami.
Nijé binói niráa chópini nakí galabé olánala suwaba mapu ikí nijeni olá, mapurigá si'néami echi auché jaré pagótami ne suwaba jiti galá kanílama mapu ikí nijeni olá. Nijeni ketasi 'wérali olá mapurigá nijé binói chopi kaníliami níima, chópini 'wérali olá mapurigá echi auché jaré kaníliami níima, mapurigá aboni galá ku wikawárami níima.
Sinibí echirigá galabé niráa olasi 'yemi, mapurigá nijeni sinibí olá, mapujiti nijeni achigórigá olá mapurigá echi Walubela Jesucristo olali.
Echi Pablo ruyé mapurigá echi jaré muguí chulubimaKeni ritémawa 'yemi nimí ané galabé oláami niráa, mapujítitamo sinibí galá 'nata tamí jiti, ayénachó mapujítitamo sinibí galá nijewa mapurigá nijeni 'yemi mi nuleli.
Chopi nijeni nakí máputamo galá machiboa mapu Jesucristo ne Walubela ju ibili rijói yuwa. A'lí echi rijói upéami ne walula ju echi mukí, binói upila yuwa, achigórigá mapurigá Riosi ne Walubela ju, Jesucristo yuwa.
A'lí a bilé rijói chulubísagá mapalí échiko Riosi yuwa tániga ra'íchako, echo'ná nasipa echi auché jaré napawika bichíyamichi yuwa asagá, ayénachó a echi rijói echirigá chulubísagá mapalí binói nawésako Riosi Ra'íchala keremá, échiko echirigá ologá we riwélatami níima bacháami Riosi yuwa.
A'lí a bilé mukí ketasi chirigá chulubísagá mapalí Riosi yuwa tániga ra'íchako echo'ná nasipa echi auché jaré napawika bichíyamichi yuwa asagá, echalí waminabi galá níimi echi mukí suwaba sikiresa binói kupala. Chopi a echi pagótami wabé riwéluwami niráa mayésagá mapurigá bilé mukí echirigá suwaba sikiresa binói kupala, echalí waminabi galá níima mapurigá echi jaré muguí echirigá chulubisa.
Chopi ketasi galá níima mapu echi jaré rijói echirigá chulubima mapalí aboni Riosi yuwa ra'icha, mapujiti echi jaré rijói ne noguí mapuyiri Riosi niráa niwárami níili. Ayénachó echi jaré rijói pe o'wéala niráa niwárami níili, chopi Riosi ne wabé simírami Walubela ju. A'lí echi jaré muguí ke 'me o'wéala niráa ju, chopi echi jaré rijói we o'wéala niráa niwárami níili echi jaré muguí yuwa.
Mapujiti mapalí Riosi niwáli echi bachá bitéami rijoy, échiko ketasi niwárami níili biléana mukírali jonsa. Chopi mapalí Riosi niwáli echi bachá bitéami mukí, échiko ayena niwárami níili echi bachá bitéami rijói wachígala jiti.
A'lí echi rijói ketasi niwárami níili mapurigá binói 'yárami níima echi mukí. Chopi echi mukí ayena niwárami níili mapurigá binói 'yárami níima echi rijoy.
Echijiti galá níima mapu echi mukí galá chulubisa mapurigá binói echirigá galá 'nérama echi auché jaré pagótami mapu echi binói kunala walula ju binói mukí yuwa, ayénachó mapurigá echi jaré o'wéala Riosi kapitánawala echirigá 'nératami níima.
Chopi mapalita napawika bichíyami ju Jesucristo niráa, echalí echi jaré rijói we newalé echi jaré muguí, ayénachó echi jaré muguí we newalé echi jaré rijoy.
A'lí mapurigá ne bichíwali ju mapu echi ne bachá bitéami mukí niwárami níili echi ne bachá bitéami rijói wachigala jiti, echirigá ayénachó ne bichíwali ju mapu jipi echi jaré rijói arigá muguí tanala ju, chopi Riosi arigá Niwáami ju ne si'néami pagótami.
'Yemi aboni galá ruwigá anisí: ¿Acha risénsia ju mapu echi jaré muguí Riosi yuwa ra'icháma mapalí aboni ketasi chulubíkami níisa?
Echi Walubela Riosi niwáli suwaba namuti mapu ikí nirú. A'lí ma galá machirúami ju mapu wabé riwélawami ju i'weli kupélasa bilé rijoy.
Chopi galabé nirárami ju a bilé mukí i'weli kupélasa, mapujiti Riosi 'yali echi jaré muguí mapurigá aboni i'weli kupélama, mapurigá aboni mo'ólachi buchuwí na'óami níima.
Chopi a jaré nakisáagá sayéraga ra'ichánala mapujiti aboni ketasi nakí echirigá nijéwaga olánala, galá níima mapu aboni ne galá machisá mapu nijeni echirigá mayé, ayénachó mapu echi auché jaré napawika bichíyami ritémtami sinibí echirigá nulé mapu echi jaré muguí echirigá chulubima.
Jaré ketasi galabé oláami níisa, arigá ko'wali echi Walubela Jesucristo níwala ko'wáamiJipi nijeni 'yemi mi je'ná jerigá osé, chópini ketasi omero 'yemi mi galabé oláami ané, mapujiti mapalítamo napawí, echi Walubela Jesucristo níwala ko'wáami kopoya, echalí 'yémitamo ketasi galabé oláami níisa arigá ko'wá. Echijítitamo ketasi waminabi galabératami ju, chópitamo waminabi chati sitíi nira.
Mapujiti bachá niráa nijeni 'yemi mi ané máputamo ketasi galabé olá mapalí 'yémitamo napawí, echi Walubela Jesucristo níwala ko'wáami kopoya, mapalí 'yémitamo abijí ketasi a'nagupi wabé galé, chópitamo wikanáami niráa rojuáami ju. Auché jaré tamí ané máputamo echirigá rojuáami ju. Ayénachó nijeni mayé máputamo ne bichíwali echirigá wikanáami niráa rojuáami ju.
Arigá 'wérali ju mapu 'yémitamo waminá rojuáami níibo, mapujiti jaré 'yemi galabé bichíyami ju, chopi auché jaré ketasi galabé bichíyami ju. A'lí si'néami mapu ikí galabé oláami bichíyami ju Jesucristo niráa, aboni arigá a'nagupi napawima mapurigá aboni galá machirúami níima, Jesucristo jiti bichíyami niráa.
'Yémitamo echirigá rojuáami ju, echijiti mapalítamo napawí echi Walubela Jesucristo ko'wáami kopoya, echalí 'yémitamo ketasi galabé ologá ko'wá.
Mapujiti mapalítamo echirigá napawika ko'wá, echalítamo ibili niráa chuwé bachá uchúpaga we ko'wá. ¡Alí mapuyénasí jaré ketasi nachiwika, we 'lochega tibí, a'lí auché jaré arigá waminá teka!
Ibili 'yemi aboni ayénatamo níwa kalí mapo'nátamo galá ko'wá, ayénachó mapo'nátamo galá bají echi uva ba'wila. Chopi mapalítamo je'ná jerigá ketasi galabé ologá ko'wá echi Walubela Jesucristo níwala ko'wáami, echalí 'yémitamo ne wabé chijuna echi auché jaré napawika bichíyami. Ayénachó 'yemi we riwéeli 'yátamo echi auché jaré mapu ketasi biyiri namuti níwa. ¿Churigá bicheni 'yemi mi anema? ¡Nijeni ketasi omero 'yemi mi anée galabé oláami niráa mapalítamo je'ná jerigá olá!
Echi Walubela Jesucristo níwala ko'wáami<TS3>(Mt. 26:26-29; Mr. 14:22:25; Lk. 22:14-20)Mapujiti echi Walubela Jesucristo Binói tamí binérali je'ná jerigá achigórigá mapurigá nijeni 'yemi mi binérali: Mapurigá echalí rokogó mapalí echi Walubela Jesucristo nijírami níili, echalí bachá niráa Binói chapili echi pani echo'ná Binói sikálachi niráa.
A'lí ma natétara 'yasa Riosi, echalí Binói kúuchi niráa rojuánali echi pani. A'lí Binói jeaneli echi jaré mapu Binói binérali, jeanigá: ¡Chapigá kosáa! Je'ná pani Nijé sapala ju, echi mapu 'yemi chati sitíi olalila jiti wikanáami niráa chi'wanárami níima. Sinibí je'ná jerigá olasi, mapurigátamo galá 'natabo tamí jiti.
Echirigá ayénachó, ma sunisa ko'yá, echi Walubela Jesucristo chapili bilé vaso echi uva anilíwami ba'wila ro'wárami. A'lí jeaneli: Je'ná ba'wila achigó yiri ju mapurigá Nijé lalá niráa. Nijé lalá ma ku 'luwárami níima 'yemi chati sitíi olalila jiti. Echijiti Riosi 'yemi mi ku wikawama achigórigá mapurigá Binói bachá niráa bukulíwami niráa a'láraga aneli echi jaré pagótami. Ne sinibí mapalítamo bají je'ná ba'wí, ne galá 'natasi tamí jiti.
Mapujiti Nijeni 'yemi Walubélawala ju, a'lí mapuyénasí Nijeni ku nolínama, ne sinibí mapalítamo ko'wá je'ná pani, ayénachó ne sinibí mapalítamo bají je'ná ba'wí, 'yémitamo echirigá ologá we nawésaga ruyebo echi auché jaré mapu Nijeni ma mukuli 'yemi chati sitíi olalila jiti.
Mapu churigá kopoa echi Walubela Jesucristo níwala ko'wáamiEchirigá biché mapuyíripi ketasi galabé ologá ko'wako je'ná pani mapurigá Riosi echijiti waminabi walubélaga anérami níima, ayénachó mapuyíripi ketasi echirigá galabé ologá bajiko je'ná uva ba'wila, échiko wabé chati sitíi olá, echi Walubela Jesucristo sapala sayéraga, Binói lalá sayéraga ayénachó.
Echijiti galá níima mapu ibili 'yemi bachá niráa je'ná jerigá 'natasa: ¿Áchani galabé ologá ko'wá echi Walubela Jesucristo níwala ko'wáami? ¿Áchani galabé ologá bají je'ná uva ba'wila? A'lí átamo ketasi ne bichíwali galabé oláami níisagá, echalí galá níima wikáwali tansa Riosi. A'lí risénsia níima máputamo kopoa, ayénachó máputamo bajibo echi uva ba'wila.
Mapujiti átamo chati sitíi ologá kosáagá, ayénachó átamo chati sitíi ologá bajísagá, mapujítitamo ketasi galá machigá 'nata mapu je'ná pani chopi a yiri ju Nijé sapala yuwa, mápuni 'yemi Walubélawala ju, echalítamo pe waminánomí kastigo 'yárami níibo mapujítitamo echirigá ko'wali, ayénachó mapujítitamo echirigá bajili.
Echijiti ayénachó wikabé 'yemi we nayulú, ayénachó wikabé 'yemi echijiti ketasi 'me jiwérami jútamo. A'lí auché jaré echijiti ma waminá suwili.
Chopi a ibili tamujé bachá niráa je'ná jerigá galá machigá 'natásagá: ¿Áchata galabé ologá ko'wá echi Walubela Jesucristo níwala ko'wáami? Echalí ata ne bichíwali galabé ologá kosáagá, a'lí ketasi arigá 'wérali níima mapu echi Walubela Riosi echirigá tamujé tamí kastigo 'yama.
Chopi mapalí echi Walubela Riosi ritiwá mapu tamujé bichíyami arigá we chati sitíi olá, echalí Binói tamujé tamí kastigo 'ya, mapurigá tamujeta ketasi ne walú kastigo 'yárami níibo echalí ne jubá rawé, mapurigá echi auché jaré ke bichíyami pagótami jena'í wichimóbachi piréami echirigá sinibí niráa kastigo 'yárami níima.
Echirigá galá níima, keni ritémawa, máputamo ibili niráa buwebo mapurigá echi auché jaré bachá ko'mea, mapalítamo napawí, echi Walubela Jesucristo níwala ko'wáami kopoya.
A'lí a jaré 'yemi we 'lochésagá, galá níima abóniko bachá kosá echo'ná aboni pirélachi, mapurigá ketasi arigá 'wérali níima mapu Riosi 'yemi mi kastigo 'yama mapujítitamo ketasi galabé ologá ko'wá echi Walubela Jesucristo níwala ko'wáami. A'lí nijeni galá katiwama echi auché jaré ra'íchali mapalini echo'ná simea 'yemi mi 'némiya.
'Yémitamo we galá machí mapurigá chabénala mapalítamo ketasi cho bichíili Jesucristo niráa, echalítamo 'yékarami níili; echijítitamo chokoba jaga o'wikeli echi jaré amachíkalawami namuti mapu ketasi omérami ju ra'icha.
Echijiti jipi nijeni nakí mapu 'yémitamo galá machiboa mapu a bilé rijói jeanisáagá: ¡Jesucristo wabé sití ju! Echalí echiyiri rijói ketasi chirigá nulérami ju echi Wabé Galabé Riosi Iwigala jiti; ayénachó ke wesi rijói omero jeaniyá: ¡Jesucristo ne Walubela ju! a ketasi nulérami níisagá echirigá aninala echi Wabé Galabé Riosi Iwigala jiti.
A'lí echi Wabé Galabé Riosi Iwigala galá omero ayá mapurigá echi jaré wikabé bichíyami galá omérama wiká karúmati, auché jaré si'winárigá nocha, Riosi nóchala olayá. A'lí bilepi ju echi Wabé Galabé Riosi Iwigala mapu echirigá 'ya mapurigá aboni nochama.
A'lí wiká karúmati nirú máputa galá omérabo olayá, echi Walubela Jesucristo nóchala, chopi echi Walubela Jesucristo bilepi ju mapu tamujé tamí nulé Binói nóchala olánala.
A'lí Riosi 'ya mapurigá echi jaré bichíyami wiká karúmati si'winárigá olama, chopi echi Walubela Riosi bilepi ju mapu suwaba echirigá olá pachana si'néami echi jaré bichíyami yuwa.
A'lí Riosi Binói 'ya ibili echi jaré bichíyami pagótami mapurigá echi Wabé Galabé Riosi Iwigala galá olama pachana aboni sulálachi niráa, mapurigá echi auché jaré napawika bichíyami pagótami ayénachó galá ku'wíratami níima.
Mapujiti Riosi 'ya jaré bichíyami mapurigá echi Wabé Galabé Riosi Iwigala jiti aboni galá omérama ruyée mapu churigá Riosi omero ku wikáwiya echi jaré pagótami, ayénachó Riosi 'ya auché jaré bichíyami mapurigá aboni omérama galá machíami niráa binériya Riosi Ra'íchala.
A'lí echi Wabé Galabé Riosi Iwigala Binói 'ya mapurigá auché jaré ne galá bichíima mapu Riosi ayena ne bichíwali olama achigórigá mapurigá Binói bichíwaga aní mapu olama. A'lí auché jaré 'yárami ju mapurigá aboni galá omérama ku sa'wayá echi jaré nayúkami.
A'lí auché jaré bichíyami 'yárami ju mapurigá aboni galá omérama wikabé namuti olayá mapurigá ke wesi auché jaré pagótami omero olayá. Auché jaré bichíyami 'yárami ju mapurigá aboni omérama ruyée echi auché jaré pagótami mapu Riosi Binói júuli echirigá ruyénala aboni. Auché jaré bichíyami 'yárami ju mapurigá aboni galá omérama machiyá chu yiri níima echi ne bichíwali Galabé Riosi Iwigala, ayénachó chu yiri níima echi jaré isena sití riablo aliwala. Auché jaré 'yárami ju mapurigá aboni omérama isena ra'íchali ra'icha. A'lí auché jaré 'yárami ju mapurigá aboni omérama galá ruyée mapu churigá aniwáami ju mapurigá echi auché jaré ra'íchali, isena ra'íchali niráa.
Chopi echi Bilepi Galabé Riosi Iwigala ju mapu echirigá olá suwaba je'ná namuti, ayénachó echi Galabé Riosi Iwigala we 'ya mapurigá ibili olama achigórigá mapurigá echi Galabé Riosi Iwigala Binói nakí 'yánala.
Si'néami echi jaré bichíyami, napawika Jesucristo yuwa, mapurigá bilepi rijói sapala niráa juEchi Walubela Jesucristo, si'néami echi jaré bichíyami yuwa, mapurigá bilepi rijói sapala ju, mapujiti echi rijói sapala arigá bilénapi niráa nachuka, wikaná rojuáami ju.
Mapujiti mapalita bichíili Jesucristo niráa, echalí echi bilepi Wabé Galabé Riosi Iwigala bilénapi niráa napabuli si'néami tamujé, echi Walubela Jesucristo yuwa, mapurigá bilé rijói sapala bilénapi nachúkami ju. Echirigá ne si'néami tamujé bichíyami bilénapi napabúrami níili, pagótami niráa. Chopi jaré tamujé echi Juríosi pagótami ju, a'lí auché jaré tamujé echi Griego anilíwami pagótami ju. A'lí jaré tamujé pióntami niráa ju, chopi auché jaré tamujé ketasi pióntami ju. A'lí ne si'néami tamujé mapu ikita galá bichíili Jesucristo niráa, ma galá nareli echi bilepi Galabé Riosi Iwigala.
A'lí echi bilepi rijói sapala bilénapi nachuka, arigá wikanáami niráa rojuáami ju. Echirigá ketasi bilepi niráa ju, chopi wikanáami niráa rojuáami ju.
A'lí a echi rijói ralala, siné káachi, jeanisáagá: Nijeni ketasi bilé siká ju, echijiti nijeni ketasi napawíkami ju je'ná rijói sapala yuwa. Echalí mapalí arigá jeanisáagá mapu ma ketasi echirigá napawíkami ju, echalí echi ralá ne bichíwali abijí napawíkami ju echi bilé rijói sapala yuwa.
A'lí a echi rijói nakala, siné káachi jeanisáagá: Nijeni ketasi napawíkami ju je'ná rijói sapala yuwa, mapujiti nijeni ketasi ju bilé busí. Echijiti mapalí arigá jeanisáagá mapu ma ketasi echirigá napawíkami ju, echalí echi naká ne bichíwali abijí napawíkami ju echi rijói sapala yuwa.
Mapujiti a ne suwaba echi rijói sapala, busí chopi níisagá, ¿churigá námama? A'lí a ne suwaba, naká chopi níisagá, ¿churigá sáama?
Chopi echi Walubela Riosi ibili niráa ma galá napabuka uchúchali echi jaré wikaná rojuáami mapurigá bilepi niráa katiwárami níima echi rijói sapala, mapurigá Binói Riosi chopi nakili.
Mapujiti a ne suwaba echi rijói sapala bilepi busí chopi níisagá, ¿churigá biché gála bilé rijói sapala níima?
Echirigá ne bichíwali ju mapalí echi rijói sapala wikaná rojuáami ju, arigá binói sapala bilepi sapá chopi ju.
Echijiti echi rijói busila ketasi omero jeanée echi rijói sikala: Ketasi nimí newalé. A'lí echi rijói mo'ola ketasi cho omero jeanée echi rijói ronola: Ketásini 'yemi mi newalé.
Chopi si'winárigá tamujeta waminabi newalé ibili echi jaré rojuáami, tamujé sapálachi nachuka rojuáami, suwaba mapu ikí tamujeta siné káachi mayé mapu ke 'me jiwérami ju.
Ayénachóta waminabi tibuta echi jaré tamujé aboni sapálachi nachuka rojuáami mapu tamujeta siné káachi ketasi 'me nirá. Ayénachóta we galá pola echo'ná jaréana mapo'ná ketasi risénsia ju máputa machiná sapélama.
Chópita mayé mapu ketasi arigá 'wérali ju pólasa auché jaréana. A'lí Riosi echirigá suwaba napabuka katéwali echi rijói sapala, bilepi niráa, mapurigá echi jaré nachuka rojuáami máputa ke 'me nirali, arigá waminabi tibútarami níima.
A'lí Riosi echirigá olali mapurigá echi jaré wikanáami nachuka rojuáami galá napawíkami níima, bilepi rijói sapala niráa, mapurigá echi jaré nachuka rojuáami ketasi waminá rojuama, chopi mapurigá ibili niráa a'nagupi nagúurama.
A'lí a wabé okósagá echo'ná biléana bilé rijói sapálachi nachuka rojuáami, a'lí ayénachó we okoma ne suwaba echi rijói sapala. A'lí a walubératami níisagá pe biléana echo'ná bilé rijói sapálachi nachuka rojuáami, ayénachó ne suwaba echi rijói sapala napawika kanílama.
A'lí si'néami 'yemi bichíyami echi Walubela Jesucristo sapala niráa jútamo, mapurigá bilepi rijói sapala niráa. A'lí ibili 'yemi mapurigá biléana nachúkami rojuáami ju Binói sapala niráa.
A'lí Riosi echirigá jáwali jaré mapurigá aboni nochama, o'wéala niráa, echo'ná echi auché jaré napawika bichíyami yuwa. Ne bachá Riosi echirigá jáwali echi jaré o'wéala mapu nawésanalaga julárami níili ne suníami jena'í wichimóbachi. Pe jubáami Riosi ayénachó echirigá jáwali jaré o'wéala mapu sinibí ruwigá nawésali echi auché jaré pagótami achigórigá mapurigá Riosi Binói 'yali aboni nawésanala. Auché Riosi jáwali echi jaré binériami mapu galá binera Riosi Ra'íchala, ayénachó Riosi jáwali auché jaré mapu wikabé karúmati olá mapurigá ke wesi auché jaré pagótami omero olayá. Ayénachó Riosi jáwali echi auché jaré mapu ku sa'wá echi jaré nayúkami. Ayénachó Riosi jáwali echi jaré mapu galá ku'wiro auché jaré pagótami. A'lí Riosi ayénachó jáwali echi jaré mapu we galá nuléami ju echi auché jaré napawika bichíyami. Ayénachó Riosi jáwali echi auché jaré mapu 'yárami níili mapurigá aboni galá omérama ra'icha isena ra'íchali.
Ketasi ne si'néami echi jaré napawika bichíyami julárami níili nawisánala ne suníami jena'í wichimóbachi. Ketasi ne si'néami galá nawésami ju achigórigá mapurigá Riosi 'ya aboni nawisánala. Ketasi ne si'néami galá binériami ju Riosi Ra'íchala. Ketasi ne si'néami wikabé karúmati oláami ju mapurigá ke wesi auché jaré omero olayá.
Ketasi ne si'néami 'yárami ju mapurigá aboni galá omérama ku sa'wayá echi jaré nayúkami. Ketasi ne si'néami 'yárami ju mapurigá aboni omérama isena ra'íchali ra'icha. Ketasi ne si'néami 'yárami ju mapurigá aboni galá omérama ku ruyée mapurigá echi auché jaré anili, mapalí aboni ra'íchali isena ra'íchali niráa. Ne bichíwali ju mapu Riosi ketasi 'ya mapurigá si'néami echi jaré bichíyami chopi yiri olama.
Echi wabé galelíwamiMapujiti a tamujeta galá omérasagá wikabé isena ra'íchali ra'icha, ayénachó a tamujeta galá omérasagá ra'icha mapurigá echi jaré o'wéala Riosi kapitánawala ra'icha, chopi a tamujeta ketasi we galéami níisagá, echalí tamujeta chopi wepi ni'yókaka ra'íchami níibota, mapurigá bilé kampoli wabé anéami, ayénachó mapurigá bilé jielo wabé jiwéraga anéami.
Ayénachó a tamujeta galá omérasagá ruwigá nawesa echi auché jaré pagótami achigórigá mapurigá Riosi Binói tamujé tamí 'ya nawésanala, ayénachó a tamujeta galá machisáagá suwaba echi jaré namuti mapu Riosi ketasi cho machírali echi auché jaré pagótami, ayénachó a tamujeta ne galá machíami níisagá suwaba karúmati namuti, ayénachó a tamujeta ne galá bichíyami níisagá Riosi mapuyénasí tamujeta galá omérabo echo'ná chakena achayá echi jaré ripabé chulítami, chopi a tamujeta ketasi wabé galéami níisagá, echalí tamujeta arigá tarapé biyiri níibo.
A'lí a tamujeta ne suwaba nachútaga kóosagá karúmati tamujé níwala namuti echi jaré wabé tisúwati pagótami, ayénachó a tamujé aboni niráa nijísagá kere, mapurigata waminá ikósarami níibo mapurigá echi pagótami waminabi bichíima Riosi Ra'íchala, chopi a tamujeta ketasi wabé galéami níisagá, echalí tamujeta arigá tarapebi yiri níibo.
Echi mapuyíripi wabé galeko auché jaré, échiko kilí ologá iyénami ju. A'lí échiko wabé galabé oláami ju, chopi tarapé korúkami ju, nibilé níliami ju, ni bilé cho 'nóchaka 'nátami ju.
A'lí echi mapu yíripi wabé galéami ju, ketasi chuwé olá, nibilé chibi síami ju. Échiko ketasi mayé mapu binói ne bachá walubela ju. Ayénachó echi mapu wabé galéami ju ketasi yóami ju, nirapé kichíami ju echi auché jaré.
A'lí echi mapu wabé galéami ju, ketasi kanila mapalí auché jaré chati sitíi olá, chopi échiko ne wabé kanila mapalí auché jaré galabé olá.
A'lí mapalí echi jaré wabé galéami arigá wabé risúu olárami ju, echalí aboni suwaba galá anacha, ayénachó aboni sinibí bichíi echi ne galabéala, ayénachó aboni sinibí kilíi buwé, mayega mapu Riosi ku'wírama aboni.
A'lí mapalí echi jaré pagótami ne bichíwali wabé galéami juko, echalí aboni sinibí niráa echirigá galéami níima. A'lí pe waminánomí ma ketasi waminabi 'wérali níima mapu jaré ruwigá nawésama auché jaré achigórigá mapurigá Riosi Binói 'ya aboni nawisánala; ayénachó echalí ketasi waminabi 'wérali níima mapu jaré ra'icháma isena ra'íchali, ayénachó ketasi waminabi 'wérali níima máputa galá machiboa suwaba karúmati namuti.
Mapujiti jipi tamujeta chopi péebi machíami ju; ayénachóta péebi machigá nawesa echi Galabé Riosi Ra'íchala, mapujítita ketasi ne suwaba galá machí.
Chopi pe waminánomí mapalita ma galá machiboa suwaba namuti, echalita ma ketasi mapuyiri péebi niráa machíami níibo.
Chabénala mapalita kúuchi níili, echalita chopi ra'íchali mapurigá a ra'icha kúuchi, ayénachóta chopi 'nátali mapurigá a kúuchi niráa, mapujítita ketasi cho newalali; chopi mapalita ma o'weli níili, echalita ma ketasi waminabi olali mapurigá echi kúuchi niráa.
Echirigá ju mapu jipi rawé tamujé bichíyami ketasi 'me galá machíami niráa ritiwá echi jaré Riosi níwala namuti, chópita ritiwá mapurigá echo'ná biléana sitíi sipéechi, ke machíami niráa. A'lí echalí mapalita Jesucristo yuwa muchuwi tamujeta ne galá machíami niráa riwiboa ne suwaba. Jipi tamujeta ketasi 'ne suwaba machí, chopi echalita ne suwaba galá machiboa, achigórigá mapurigá Riosi tamujé tamí ne galá machí.
Echirigá ju mapu echi jaré mapu ikí galá bichíyami juko, abóniko sinibí niráa bichíima. Ayénachó echi jaré mapu ikí kilí niráa buwé mapurigá Riosi ku'wírama; abóniko sinibí echirigá kilí buwema, mapurigá Binói waminabi echirigá ku'wírasama. Ayénachó echi jaré mapu ikí ne bichíwali galéami juko, abóniko sinibí niráa galéami níima. Chopi ne wabé simírami galá ju máputa echirigá wabé galéami níibo.
Riosi 'yali mapurigá jaré pe télipi ke sayiná galá omérali ra'icha isena ra'íchaliWaminabi ne wabé galéami nílasi 'yemi. Sinepi niráa chopi nakisí mapu Riosi 'yemi mi 'yama mapurigátamo omérabo olayá mapurigá echi Wabé Galabé Riosi Iwigala 'yemi mi 'yama olánala. Ne bachá niráa nakisí mapurigátamo omérabo ruwigá nawésiya echi auché jaré pagótami mapurigá Riosi Binói 'yemi mi 'yama nawesánala.
Mapujiti mapuyíripi pe téeli echirigá ke sayiná omérako auché jaré isena ra'íchali niráa ra'icha, jaré ne bichíwali ra'íchali jiti rugá mapu ke cho galá machirúami ju echi auché jaré pagótami jiti, échiko chopi Riosi ra'íchiami ju, mapujiti echi jaré pagótami ketasi machí echi yiri ra'íchali. A'lí mapu binói echirigá aniko, echi Wabé Galabé Riosi Iwigala echirigá galá ra'ichárali, chopi binói ra'icha jaré namuti jiti rugá mapu echi auché jaré pagótami ketasi cho machí.
Chopi echi mapu galá omérako nawésiya echi auché jaré pagótami mapurigá Riosi Binói 'ya nawesánala, échiko ayena galá ra'icha echi jaré pagótami, mapurigá aboni waminabi galá bichíima, sulachí niráa; ayénachó mapurigá aboni waminabi we nílama, Riosi nóchala olánala; ayénachó mapurigá aboni ne wabé kaníratami níima.
A'lí echi mapu echirigá ke sayiná omérako pe télipi niráa ra'íchiya echi auché jaré isena ra'íchali, binói waminabi galá bichíirama, binói chopi niráa. Chopi echi mapu galá nawésako mapurigá Riosi 'ya binói nawisánala, échiko waminabi galá bichíirama echi auché jaré napawika bichíyami.
A'lí nijeni ne bichíwali nakí mapu 'yémitamo ayena, galá omérabo ke sayiná, pe télipi niráa, ra'icha echi jaré isena ra'íchali. Chópini waminabi ne wabé nakí mapurigátamo galá omérabo nawésiya echi auché jaré pagótami, achigórigá mapurigá Riosi 'yemi mi 'yama nawesánala; mapujiti waminabi wabé galabé ju máputamo echirigá nawésabo echi auché jaré pagótami, ketasi mapurigátamo echirigá ke sayiná, pe télipi niráa, ra'ichabo echi auché jaré isena ra'íchali, átamo ketasi suwaba galá machíami niráa ku ruyésagá mapurigátamo echirigá anili, mapurigá echi jaré napawika bichíyami echijiti waminabi galá bichíima.
Echijiti 'yemi, keni ritémawa, a nijeni chopi 'yemi mi ra'íchasagá jaré isena ra'íchali mapalini echo'ná iyena, 'yemi mi 'neya, ¿churigani 'yemi mi galá binérama echirigá? Mapujiti nijeni chopi 'yemi mi galabé niráa binera mapalini 'yemi mi galá machíami niráa ra'íchaga binera, achigórigá mapurigá Riosi Binói tamí binérali; ayénachó mapalini 'yemi mi galá machíami niráa ra'íchaga binera echi ne Bichíwali; ayénachó mapalini 'yemi mi galá machíami niráa ra'íchaga nawesa achigórigá mapurigá Riosi Binói tamí 'yali nawésanala; ayénachó mapalini 'yemi mi galá machíami niráa ra'íchaga binera mapu churigátamo galá bichíiga pirélabo.
Echi jaré namuti tákowami tarapé akami ju. A'lí mapalí echi jaré pagótami ketasi galá machisáagá simeya echi jaré namuti mapu ikí tákowami ju, echalita tarapé omérabo machiyá mapu chuyiri taguí aboni.
Ayénachó mapalí echi bilé sontarsi we taguí echi korneta anilíwami mapurigá binói echirigá bayema nakónala echi auché jaré sontarsi, a'lí a binói ketasi galá machíami niráa simésagá, echalí ke wesi galá karigá muchima mapurigá nakoma.
Ayénachó 'yemi yuwa achigórigá cho níima, mapujiti átamo auché jaré isena ra'íchali ra'ichásagá, echalítamo wepi ra'íchami níibo, mapujiti ke wesi omérama machiyá mapurigátamo aní.
Ne bichíwali ju mapu wikabé isena ra'íchali nirú jena'í wichimóbachi, ayénachó bichíwali ju mapu ibili niráa echirigá wikabé isena ra'íchami pagótami galá machí aboni ra'íchala, mapu churigá aniwáami ju.
Chopi a nijeni ketasi machisáagá echi si'nú ra'íchali mapalí jaré pagótami tamí ra'icha, echalí nijeni mapurigá isena pagótami niráa níima echirigá ra'íchami pagótami yuwa, ayénachó echirigá ra'íchami pagótami we isena niráa níima tamí yuwa.
A'lí mapujiti 'yémitamo wabé nakí mapurigá Riosi 'yemi mi omératama mapurigátamo galá omérabo olayá Riosi nóchala, galá níima máputamo bachá niráa ne galá nakisá mapurigá Riosi 'yemi mi 'yama mapurigátamo omérabo waminabi binériya echi jaré napawika bichíyami, ne galá machíami niráa.
Echirigá galá níima mapu ibílipi mapu ikí echirigá ra'íchako si'nú ra'íchali niráa, ayénachó tánama Riosi mapurigá Binói 'yama mapu échiko ayénachó galá omérama ku ruyá mapu churigá aniwáami ju echi ra'íchali.
Mapujiti a nijeni si'nú ra'íchali ra'ichásagá mapalini Riosi yuwa ra'icha, echalini ne bichíwali ra'icha Riosi yuwa, chópini tarapé machimea mapu pírini ra'icha nijé.
¿Churigá 'nalí galá níima mapurigá nijeni olama? Nijeni ra'icháma Riosi yuwa echi jaré isena ra'íchali niráa, chopi ayénachó nijeni ra'icháma Riosi yuwa mapu echi jaré pagótami galá omérama machiyá, ayénachó nijeni kanílaga nawajima isena ra'íchali niráa mapurigá Riosi kipuma. Chopi nijeni ayénachó nawajima echi jaré Riosi nawajíwala mapu echi jaré pagótami galá 'nátaga machimea.
Mapujiti a mujemi chopi si'nú ra'íchali ra'ichásagá mapalimi waminabi walubélaga ané Riosi, mapurigá mujé binói 'nata echo'ná mujé sulálachi niráa, echalí echi auché jaré ke galá binératami pagótami ketasi omérama machiyá mapurigami aní. Echijiti aboni ketasi omérama jeaniyá mapu aboni mi yuwa, a'nawí, chópirigá 'nata mapalí mujemi Riosi yuwa ra'íchaga, walú natétara 'ya.
Nijeni walú natétara 'ya Riosi mapujítini ne simírami niráa ra'icha echi auché jaré isena ra'íchali, ketasi mapurigá 'yemi si'néami.
Mapalí echi jaré wikabé bichíyami napawima nijeni waminabi nakimea nawésaga ra'ichánala pe okuáa ra'íchali mapu galá machirúami níima, ketasi echi makói mili isena ra'íchali mapu ke wesi machimea; mapujiti nijeni chopi galá omérama binériya auché jaré mapalí aboni galá machiko nijé ra'íchala.
Keni ritémawa ketasi 'natasi mapurigá echi jaré kúuchi niráa. Chopi echi jaré kúuchi ketasi cho chati sitíi oláami ju, echijiti achigórigá oláami níisi 'yemi mapurigá echi jaré kúuchi, chopi sinibí ne galá machigá 'nátami níisi mapurigá echi jaré mapu ma ochérami ju.
Echo'ná Riosi nulalila oselíwalachi je'ná jerigá osirúami ju mapurigá echi Walubela Riosi jeaní: Nijeni ra'ichálama auché jaré si'wina piréami pagótami mapurigá aboni ra'íchama je'ná Juríosi pagótami, isena ra'íchali niráa, chopi je'ná Juríosi nirapé echirigá galá tamí nijéwama.
Echirigá ju mapu jaré bichíyami 'yárami ju mapurigá aboni ke sayiná, pe télipi niráa, ra'íchako isena ra'íchali niráa, mapurigá echi auché jaré ke cho bichíyami pagótami echijiti galá machimea mapu Riosi ne wabé Walubela ju. Chopi echi jaré bichíyami ketasi echirigá 'yárami ju mapurigá aboni echirigá ra'íchama, isena ra'íchali niráa, echi auché jaré ma galá bichíyami pagótami. A'lí auché jaré bichíyami 'yárami ju mapurigá aboni nawésama echi jaré napawika bichíyami pagótami achigórigá mapurigá Riosi Binói 'ya nawisánala, chopi mapurigá echi jaré napawika bichíyami waminabi galá bichíima; chopi echiyiri bichíyami ketasi echirigá 'yárami ju mapurigá aboni nawésama echi jaré ke bichíyami pagótami.
A'lí mapalí si'néami 'yemi napawí, echalí a si'néami 'yemi sinepi niráa ra'ichásagá echi jaré isena ra'íchali, a'lí a echo'ná 'yemi yuwa mo'wisáagá jaré mapu ketasi cho galá binératami ju, jaré ke cho bichíyami kérema, echalí aboni jeanimea mapu 'yémitamo ke newalite níilasali.
Chopi a si'néami 'yemi galá machíami niráa nawisásagá mapurigá Riosi Binói 'yemi mi nulé nawisánala, a'lí a echo'ná 'yemi yuwa bakisáagá bilé mapu ketasi cho bichíyami ju, mapu ketasi cho galá machiko Riosi Ra'íchala, echalí échiko we yáati machimea mapurigá binói we chati sitíi oláami ju. A'lí échiko we siwega 'natama mapujiti binói echirigá chati sitíi oláami ju, mapalí binói echirigá kipusa mapurigá 'yémitamo nawesa Riosi Ra'íchala.
Echirigá echi rijói ku newaláma suwaba chati oluwáwami mapurigá binói olali, mapurigá chinásarami ju echo'ná pachana binói sulálachi niráa. Echalí binói chokoba wilíbaga galá bichíiga, walubélaga anema Riosi, ayénachó jeanimea mapu Riosi ne bichíwali 'yemi yuwa atí.
Ne suwaba kilí niráa wachínaga olasiKeni ritémawa, 'yémitamo sinibí je'ná jerigá olá: Mapalí 'yemi bichíyami napawí, jaré 'yemi we nakí nawajínala jaré Riosi nawajíwala. Auché jaré we nakí binéranala echi auché jaré. Auché jaré we nakí ku ruyénala bilé namuti mapu Riosi 'yemi mi machírali. A'lí auché jaré we nakí ra'ichánala jaré isena ra'íchali. A'lí auché jaré we nakí ku ruyénala mapu churigá aniwáami ju suwaba mapu echirigá anirúami níili, isena ra'íchali niráa. Galá ju máputamo olabo ne suwaba, chopi arigá 'wérali ju mapu echi auché jaré napawika bichíyami arigá waminabi galá bichíiratami níisa, ne suwaba jiti mapu ikítamo olá.
Chopi a jaré 'yemi isena ra'íchali ra'ichásagá, galá níima chopi okuá echirigá ra'ichasa siné napawíkowachi, pe bikiyá keremá. A'lí sinibí galá níima ibílipi niráa echirigá ra'ichasa. Ayénachó arigá 'wérali ju mapu jaré galá ku ruyema mapu churigá aniwáami ju mapurigá anirúami níili.
Chopi a ke wesi télasagá mapu galá omero ku ruyá mapurigá aniwáami ju echiyiri ra'íchali, echalí ketasi galá níima máputamo echirigá ra'ichabo echi jaré isena ra'íchali mapalítamo si'néamika napawí. Chopi galá níima ibílipi waná binói bi'neli niráa ra'ichasa echi jaré isena ra'íchali Riosi yuwa chopí.
Echirigá ayénachó galá níima echi auché jaré yuwa mapu galá nawesa Riosi Ra'íchala achigórigá mapurigá Riosi Binói 'ya aboni nawisánala. Galá níima mapu chopi okuá echirigá nawisama siné napawíkowachi, pe bikiyá keremá. A'lí galá níima echi auché jaré 'yemi chopi kilí kipuga 'natasa acha galá ju mapurigá nawisálawa.
A'lí a auché bilé rijói echo'ná atíami, Riosi jiti machíratami níisagá bilé namuti, echalí galá níima mapu echi mapu nawésako risénsia 'yasa mapurigá echi auché biléala ra'icháma.
Echirigá 'yemi máputamo ikí Riosi jiti 'yárami ju nawisánala Binói Ra'íchala galátamo omérabo nawesa ibílipi niráa, mapurigá ne si'néami 'yemi napawika bichíyami galá binebo, ayénachó mapurigá si'néamitamo waminabi kanílabo.
A'lí galá níima mapu echi jaré mapu ikí nawesa Riosi Ra'íchala achigórigá mapurigá Riosi Binói 'ya nawisánala, sinibí we galá nijéwiyami níima Riosi, a Riosi nurésagá auché bilé bachá ra'ichánala.
Mapujiti Riosi tamujé tamí 'ya máputa galá kilí 'nátami níibo, ketasi mapurigá buchuwí aníami níibo.A'lí mapurigá si'néami echi auché jaréana piréami achigórigá bichíyami ritémtami sinibí nulá olánala
ketasi risénsia ju mapu echi jaré muguí bichíyami nawisama echo'ná napawíkowachi, mapalí si'néami 'yemi bichíyami napawí. Chopi galá níima mapurigá aboni galá nijéwami níima echi jaré rijoy, achigórigá mapurigá nulárami ju echo'ná Riosi nulalila oselíwalachi.
A'lí a echi jaré muguí nakisáagá binénala jaré namuti, galá níima rukuesa aboni kunala, echo'ná aboni pirélachi, mapujiti ketasi galá níima mapurigá bilé mukí ra'icháma echo'ná napawíkowachi mapalí ne si'néami echi jaré napawika bichíyami ritémtami napawika muchuwi.
'Yemi aboni niráa galá machisí mapu je'ná Galabé Riosi Ra'íchala ketasi 'yemi aboni ra'íchala ju; ayénachó machisí mapu ketasi 'yemi chópitamo ju mapu ma galá bichíili Riosi Ra'ichala.
A'lí a jaré 'yemi mayésagá máputamo we omero nawésiya mapurigá Riosi 'yemi mi 'ya nawisánala, ayénachó a jaré 'yemi mayésagá mapu echi Wabé Galabé Riosi Iwigala 'yemi mi ne suwaba galá machira echi ne Bichíwali, galá níima mapu 'yémitamo machiboa mapu nijé binói nulérami níili echi Walubela Jesucristo jiti, 'yemi mi je'ná jerigá osénala.
Chopi a jaré ketasi mayésagá mapu nijeni ne bichíwali nulérami níili echi Walubela Jesucristo jiti mapalini 'yemi mi je'ná jerigá oseli, echalí galá níima mapu echi auché jaré 'yemi galá machiboa mapu Riosi ketasi níili mapurigá echirigá 'natárali echi jaré.
Echirigá biché, 'yemi keni ritémawa, arigá 'wérali nakisí mapu Riosi 'yemi mi 'yama mapurigátamo omérabo nawésiya achigórigá mapurigá Binói 'yemi mi 'yama nawisánala; chopi ketasi anesi echi auché jaré mapu ketasi risénsia ju mapu ra'icháma echi auché jaré isena ra'íchali.
Chopi mapalítamo napawí, sinibí kilí niráa wachínaga olasi suwaba mapu ikítamo olabo.
Mapurigá Jesucristo ku owínaliJipi, 'yemi keni ritémawa, nijeni nakí máputamo sinibí galá 'natabo echi we Galabé Riosi Ra'íchala jiti, mapurigá nijeni ma 'yemi mi nawésali, ayénachó mapurigá 'yémitamo galá bichíili. A'lí bichétamo abijí ne wabé galá bichíi.
Ayénachótamo ma ku wikawárami ju, mapujítitamo galá bichíili echi Wabé Galabé Riosi Ra'íchala, átamo sinibí echirigá galabé niráa bichíisagá, achigórigá mapurigá nijeni 'yemi mi nawésali.
Mapujiti bachá niráa nijeni 'yemi mi binérali achigórigá mapurigá nijeni binératami níili. Echirigá nijeni 'yemi mi binérali mapu echi Walubela Jesucristo mukuli tamujé chati sitíi olalila jiti, achigórigá mapurigá osirúami ju Riosi Ra'íchala oselíwalachi.
Ayénachó mapu Binói waminá chu'wirótami níili, ayénachó mapu Binói bikiyá chi'resa ku owínali mapurigá osirúami ju Riosi Ra'íchala oselíwalachi.
Ayénachó mapu echi Pegro galá riwali echi Walubela Jesucristo auchecho ku bitéami niráa. Ayénachó mapu pe wakinánokuá echi auché jaré mapu ikí julárami níili nawisánala, ayénachó riwali echi Binói ma ku bitéami niráa.
A'lí pe wakinánokuá, simírami malí kiento ritémtami bichíyami, sinepi niráa galá riwali echi Walubela Jesucristo auchecho ku bitéami niráa. Pe wikabé aboni abijí piré, chopi jaré ma suwili.
Echirigá ne si'néami echi auché jaré bachá niráa galá riwali echi Walubela Jesucristo ma ku bitéami niráa, chopi nijeni ayénachó, ne jubáami niráa, echirigá riwali echi Walubela Jesucristo. Echalí nijeni mapurigá mukúami niráa níili, mapalini arigá bitéali, mapujiti wi'libé bamíbali jonsa nijeni wabé chati sitíi oláami níili.
Ne bichíwali Riosi tamí júuli nawisánala, chopi nijeni ketasi wabé simírami galabé ju mapurigani echijiti walula Riosi jiti nawésami anérami níima, mapujiti mapalini ke cho bichíili, nijeni wabé risúu ologá a'najátali echi auché jaré mapu napawika bichíyami níili Riosi.
Chopi jipi nijeni Riosi jiti julárami ju mapujiti Riosi Binói tamí wabé ku'wírali. A'lí Riosi ne wabé simírami tamí ku'wírali mapurigani ne wabé simírami nochama, Binói nóchala olayá, ketasi mapurigá si'néami echi auché jaré nóchali. Chopi ketasi nijé binói chopi níili mapu echirigá olali, mapujiti Riosi tamí ku'wírali mapurigani echirigá olama.
Chopi ¿ke chi'ré a nijé níisagá mápuni echirigá nóchali? ¿Ke chi'ré a aboni níisagá, kéremá? Arigata echirigá nawésali echi Galabé Riosi Ra'ichala. A'lí 'yémitamo ma galá bichíili echirigá mapurigátamo nawésarami níili.
Mapurigá echi jaré suwíami ku o'wínamaChopi ata nawisásagá mapu echi Walubela Jesucristo ku owínali mapalí Binói ma mukúami níili, ¿churigá biché aní jaré 'yemi mapu echi jaré ma suwíami ketasi chirigá ku o'wínama?
Mapujiti a ke siné ku o'wínasagá echi jaré suwíami, echalí echi Walubela Jesucristo Binói ketasi cho ku owínamili.
Ne bichíwali ju mapu echi Walubela Jesucristo ma ku owínali mapalí Binói ma mukúami níili. Chopi a ketasi bichíwali níisagá mapu Jesucristo ku owínali, echalí tarapé natéami níima mapu tamujeta nawesa, nibilé cho natéami níimi mapu 'yémitamo ma galá bichíili Jesucristo niráa.
A'lí a ketasi echirigá ku owínami níisagá echi Walubela Jesucristo, echalí tamujé ne wabé 'yékaka nawésami níibota, Riosi sayéraga, mapujítita ma nawésali jeanigá mapu Riosi ma ku owíntali echi Walubela Jesucristo. Chopi a ne bichíwali níisagá mapu Riosi ke siné ku owíntama echi jaré suwíami, echalí ketasi bichíwali níimi mapu Riosi ma ku owíntali echi Walubela Jesucristo.
Mapujiti a ke siné ku o'wínsagá echi jaré suwíami, echalí ketasi bichíwali níimi mapu echi Walubela Jesucristo ma ku owínali.
A'lí a ketasi ku owínami níisagá echi Walubela Jesucristo, echalí tarapé natéami níima mapurigátamo ma galá bichíili. Echalítamo ketasi ku wikawárami níibo mapurigátamo wabé chati sitíi olali.
Ayénachó a echirigá ne bichíwali níisagá, echalí echi auché jaré bichíyami mapu ma waminá suwili, si'néami ma 'wigáami níimi, si'néami mapu ikí bichíili Jesucristo niráa.
Ne bichíwali ju mapu echi Walubela Jesucristo tamujé tamí ku wikáwali mapalita galá bichíili Binói niráa. Chopi a Jesucristo ketasi ne bichíwali tamujé tamí echirigá ku Wikáwami níisagá ne sinibí niráa, echalí ne jubá rawé ayénasí, echalí tamujeta wepi risúu olárami níibota jipi rawé, mapalí auché jaré tamujé tamí risúu olá mapujítita anili máputa echirigá bichíi Jesucristo niráa. Ayénachó a echirigá ne bichíwali níisagá, echalí galá níima mapu echi auché jaré pagótami tamujé tamí ne wabé natimama, mayega máputa ke newalite ju.
Chopi ne bichíwali ju mapu echi Walubela Jesucristo ma ku owíntarami níili, mapalí Binói ma mukúami níili. A'lí achigórigá mapurigá echi jaré Juríosi pagótami sinibí ne bachá niráa 'yali Riosi jaré karúmati 'wílami, echirigá ayénachó echi Walubela Jesucristo ma ku 'yárami níili Riosi, ku owínami niráa; chopi waminánomí ne si'néami echi jaré bichíyami ayénachó 'yárami níima Riosi ma ku o'wínami niráa.
Echirigá mapurigá jipi ne si'néami pagótami jena'í wichimóbachi piréami arigá suwí, mapujiti echi bilepi Arani riwéami ne bachá bitéami rijoy, bachá niráa chati sitíi olali; echirigá ayénachó si'néami mapu ikí bichíyami ju Jesucristo niráa, waminánomí auchecho ku o'wínama, mapujiti echi bilepi Jesucristo ma ku owínali.
A'lí mapurigá si'néami pagótami waminá suwí mapujiti ne si'néami aboni echi Arani kúchuwala kúchala niráa ju; echirigá ayénachó ne si'néami pagótami mapu ikí echi Walubela Jesucristo níwala ju, arigá auchecho siné ku pirélama waminánomí.
Chopi ibílipi niráa ku owíntarami níima mapurigá aboni 'yárami níima Riosi. Echi Walubela Jesucristo ne bachá niráa ma ku owíntarami níili, a'lí Binói ku 'yárami níili Riosi mapurigá echi 'wílami mapu ne bachá niráa 'yárami níili Riosi. A'lí si'néami echi jaré Jesucristo níwala pagótami galá ku owíntarami níima waminánomí, mapalí echi Walubela Jesucristo ku nolínama.
Echalí níima echi ne jubá rawé. Echalí echi Walubela Jesucristo ma ketasi ariwema mapu echi jaré o'wéala nuláami jena'í wichimóbachi piréami waminabi echirigá nulama; chopi auchecho ku 'yama mapu echi Walubela Riosi Onorúami echirigá Walubela Nuláami níima suwaba namuti yuwa.
Mapujiti arigá 'wérali ju mapu echi Walubela Jesucristo wabé nulama mapurigá ne Walubela niráa, mapuyénasí Riosi Onorúami ma galá ni'yura, mapuyénasí ne si'néami echi jaré Jesucristo sayérami waminá suwaba omératami níima.
Ayénachó echi mukuwáami tamujé tamí ne wabé sayérami ju, chopi ne jubáami niráa, echi Walubela Jesucristo suwaba waminá suwábama echi mukuwáami, mapurigata ma ketasi waminabi suwiboa.
Echo'ná Riosi Ra'íchala oselíwalachi osirúami ju mapu Riosi 'yali mapurigá Jesucristo Walubela Nuláami níima ne suwaba namuti yuwa. Echirigá ketasi aniwáami ju mapu Jesucristo nuláami níima Riosi Onorúami yuwa, mapujiti Riosi Onorúami ju mapu echirigá 'yali mapu Jesucristo ne Walubela Nuláami níima.
A'lí echalí ne jubá rawé mapalí si'néami echi Walubela Jesucristo sayera waminá omératami níima, echalí echi Binói Walubela Jesucristo, mapu echi Bilepi Riosi Ranala ju, auchecho ku 'yama mapurigá Riosi Onorúami arigá ne Walubela níima suwaba yuwa, mapujiti Riosi Onorúami ju mapu ki'yá chokichí wilali echi Binói Jesucristo mapurigá Walubela niráa, ne suwaba namuti yuwa. Echirigá echi Bilepi Walubela Riosi suwaba omérami níima suwaba yuwa.
Chopi mapalí bilé ke ba'wí jiti pagótami mukusáagá, echalí jaré 'yemi 'nalítamo pagó. ¿Churékulátamo echirigá olá? Mapujiti a bichíwali níisagá mapu echi jaré ma suwíami ke siné ku o'wínama, ¿churékulátamo echirigá 'yemi 'nalítamo pagó, mapalí echi mukúami ke pagótami káachi?
Sinibí rawé echi jaré ke bichíyami pagótami tamujé tamí ko'winali mapujítita we nawesa jeanigá mapu Jesucristo ma ku owínali, chopi a ne bichíwali níisagá mapu echi jaré ma suwíami ke siné ku o'wínama, ¿churékuláta waminabi nawisabo Jesucristo jiti rugá, a jaré echijiti tamujé tamí echirigá ko'winálasagá?
Keni ritémawa ne bichíwali ju mapu sinibí rawé nijeni ne noguí mi'lirúami ju, chopi ayénachó bichíwali ju mapu nijeni ne wabé kanila 'yemi jiti, mapujítitamo ma galá bichíili Jesucristo niráa.
Jaré rijói ne wabé jobátami jena'í Ejésochi piréami tamí ne wabé sayérali mapujiti nijeni nawesa Jesucristo jiti rugá, chopi nijeni arigá nawesa mapujítini galá bichíi mapu Jesucristo ma ku owínali. Chopi a ne bichíwali níisagá mapu echi jaré suwíami ke siné ku o'wínama, echalí Jesucristo ketasi cho ku owínami níima, a'lí chopi galá níimi olasa mapurigá jaré pagótami jeaní: ¡Ma walú kopoa, ayénachó ma walú bajibo, mapujiti siné káachi ba'alita suwibóiré!
Chopi ketasi ariwesi 'yemi mapurigátamo echirigá 'yékarami níibo. Ne bichíwali ju mapurigá je'ná jerigá anirúami ju: Átamo sinibí 'yénasagá echi auché jaré chati sitíi oláami pagótami yuwa, echalí 'yémitamo ketasi waminabi galabé ologá 'yénabo.
Auchecho siné ne galá wachínaga, kilí ologá pirélasi. Ketasi waminabi chati sitíi olasi. Jaré 'yemi ketasi cho galá bichíili Riosi. Nijeni 'yemi mi je'ná jerigá ané mapurigátamo we riwélabo.
¿Churigá ku o'wínama echi jaré suwíami?Chopi siné káachi jaré je'ná jerigá rukuema: ¿Churigá ku o'wínama echi jaré suwíami? ¿Chuyiri ku sapélama aboni?
Mapu echirigá rukueko, échiko mapurigá ke newalite ju, mapujiti 'yémitamo galá machí mapurigá echi jaré raká chopi galá a'wí mapalí ma ichirúami ju echo'ná wi'yérali, mapo'ná echi raká waminá bikamea mapurigá mukúami niráa.
Riosi Binói 'ya ibili raká mapu churigá ochérama mapurigá Binói nakí. A'lí ibili raká auchecho siné achigórigá ochera.
Chopi ketasi ne suwaba namuti chopi a yiri sapéami ju, mapujiti echi pagótami sapala bilepi sapá ju, a'lí echi jaré namuti sapala auché bilé si'nú sapá ju, ayénachó echi jaré chuluguí sapala auché bilé si'nú ju, ayénachó echi jaré rochí sapala auché bilé si'nú ju.
Echirigá echi jaré echo'ná ripá riwigachi muchúwami ayena sapé, achigórigá mapurigá si'néami jena'í wichimóbachi piréami ayénachó sapé. A'lí echi jaré ripá riwigachi muchúami sapala ne wabé simati ju, chopi jena'í wichimóbachi piréami sapala si'winárigá simati ju.
A'lí echi rayénali waminabi ne wabé simírami rataba ketasi mapurigá echi michá, ayénachó waminabi ne wabé simírami rataba ketasi mapurigá echi jaré sopolí. A'lí jaré sopolí waminabi simírami rataba ketasi mapurigá auché jaré sopolí.
Ayénachó echirigá ikimea echi jaré suwíami yuwa, mapalí aboni auchecho ku o'wíntarami níima. Chabénala mapalí aboni waminá suwili, echalí aboni sapala chu'wirótami níili, mapujiti we yáati bikamea riwéali. Chopi waminánomí mapalí aboni ku o'wíntarami níima, echalí aboni ma ketasi auchecho siné suwimea.
Echalí chabénala aboni sapala chu'wirótami níili mapurigá chijúntami niráa; chopi waminánomí auchecho ku o'wíntarami níima, ne wabé simírami ba'yóami, ne wabé ratábami niráa. Echalí chabénala aboni sapala chu'wirótami níili mapujiti ma suwíami níili, chopi waminánomí aboni sapala ku o'wíntarami níima ne wabé simírami jiwérami niráa.
Echalí chabénala aboni chu'wirótami níili mapurigá suwíami sapala niráa; chopi waminánomí aboni ku o'wíntarami níima, auché si'nú nakulíwarami mapurigá aliwá niráa, chopi arigá sapéami níima. Tamujeta arigá sapé mapuyénasíta piré jena'í wichimóbachi, chópita ayena auchecho isena niráa sapélabo echo'ná ripá riwigachi, aliwá niráa.
Je'ná jerigá ayénachó osirúami ju Riosi Ra'íchala oselíwalachi: Echi bachá wilíami rijoy, Arani riwéami, galá akami niráa niwárami níili. Chopi echi bukulí ne jubáala nawáami Rijoy, Jesucristo riwéami, ayénachó sapéami níili mapurigá echi Arani. A'lí echi Walubela Jesucristo achigó yiri ju mapurigá echi Wabé Galabé Riosi Iwigala, ayénachó Binói nijá mapurigá si'néami mapu ikí bichíiko Binói niráa ne sinibí niráa pirélama.
Chopi ne chokichí echi pagótami ketasi mapurigá aliwá niráa ju, chopi sapéami ju mapurigá jena'í wichimóbachi piréami niráa. A'lí waminánomí echi jaré galá bichíyami pagótami mapurigá aliwá niráa níima, chopi arigá sapéami níima.
Echi rijoy, ne bacháwala, chopi jena'í wichimóbachi nirúami wi'yé jiti niwárami níili; chopi echi Rijói osáwala, echi Walubela Jesucristo ju, echo'ná ripá riwigachi jonsa nawáami.
A'lí jena'í wichimóbachi piréami pagótami sapala achigó yiri ju mapurigá echi bachá wilíami rijói sapala, echi mapu wi'yé jiti niwárami níili. Chopi si'néami pagótami mapu ikí echo'ná ripá riwigachi piréami níima, aboni achigó yiri sapélama mapurigá echi Walubela Jesucristo, mapu echo'ná ripá riwigachi jonsa nawáami ju.
Echirigá mapurigá jipi tamujeta achigó yiri ju mapurigá echi rijói wi'yé jiti niwárami, echirigá ayénachó waminánomí tamujeta achigó yiri níibo mapurigá echi Rijói ripá riwigachi jonsa nawáami.
Keni ritémawa nijeni nakí 'yemi mi anénala mapu ke wesi omérama mo'wiyá echo'ná ripá riwigachi, abijí achigó yiri sapéami níisagá mapurigá jena'í wichimóbachi piréami niráa; mapujiti tamujé sapala mapu arigá waminá suwibama ketasi omérama mo'wiyá echo'ná ripá riwigachi mapo'ná ne suwaba ke siné suwibama.
Chopi nijeni nakí mapu 'yemi bichíyami galá machibóatamo je'ná jerigá mapu echi auché jaré ke bichíyami pagótami ketasi machí: Mapu tamujé mapu ikita bichíyami ju Jesucristo niráa, ketasi ne si'néamita waminá suwiboa, chopi echalí ne jubá rawé si'néami tamujeta we yáati auché isena nakulíwarami níibo
mapurigá siné kupuchaga. Mapujiti echalí ne jubá rawé mapalí ke sayiná ne wabé anema Riosi níwala korneta anilíwami, echalí echi jaré Jesucristo jiti bichíyami mapu ikí suwíami níima, echalí ke sayiná ku o'wíntarami níima, mapurigá aboni ke siné auchecho siné suwimea. A'lí tamujé bichíyami máputa abijí pireko echalí ne jubá rawé, si'néamita auché isena galabéala niráa nakulíwarami níibo.
Jipi tamujeta arigá suwí, a'lí tamujé sapala arigá waminá bikáami ju, chopi arigá 'wérali ju máputa auché isena nakulíwarami níibo, mapurigata sinibí niráa pirélabo.
A'lí echalí ne jubá rawé tamujé sapala mapu ketasi sinibí niráa nirúlama riwéali, mapu arigá suwíiami niráa niwálati, ma bukulíwami ku nakulíwarami níima mapurigata ke auché siné suwiboa. Echalí ne bichíwali ikimea mapurigá osirúami ju Riosi Ra'íchala oselíwalachi jeanigá: Echi mukuwáwami ma suwábarami ju, mapujiti tamujeta ma ne sinibí niráa pirélabo.
Echijiti echi mukuwáwami ketasi waminabi tamujé tamí suwírama, nibilé waminabi tamujé tamí omérama.
Echi mukuwáwami chopi tamujé tamí suwira mapujítita ma chati sitíi olali. A'lí echi chati sitíi oluwáwami tamujé tamí omero mapujiti Riosi bachá niráa tamujé tamí nuleli máputa ketasi echirigá chati sitíi olabo, mapurigá osirúami ju echo'ná Riosi nulalila oselíwalachi.
Chopi walubé natétara 'yárami nílaga Riosi, mapujiti Binói tamujé tamí 'ya mapurigata na'yúrabo, mapujiti echi Walubela Jesucristo tamujé tamí jiti mukuli.
Echijiti 'yemi keni ritémawa, sinibí echirigá ne galá bichíisi Jesucristo niráa. Ke siné ariwesi echirigá bichíya. Sinibí waminabi wabé nochasi echi Walubela Jesucristo nóchala olayá, mapujiti 'yémitamo galá machí máputa ke siné wepi nocha, mapalita nocha echi Walubela Jesucristo nóchala olayá.
Jaré ritémtami bichíyami napabuli wenomí echi auché jaré ritémtami ne wabé tisúwati 'yábiyaGalá níima mapu 'yémitamo napabubo wenomí echi auché jaré we tisúwati napawika bichíyami yábiya. Sinibí echirigá galá olasi 'yemi achigórigá mapurigá nijeni nuleli echi auché jaré napawika bichíyami echo'ná Galásiachi anilíwachi kawírali piréami:
Sinibí oméachi rawé ibili niráa 'yemi waminá waná rojuana muchuwasi jaré wenomí echo'ná 'yemi aboni pirélachi, echi mapu Riosi a'líwami níima, echi jaré tisúwati napawika bichíyami 'yánalaga. Echi jaré 'yemi mapu wikabé méliko waminabi wiká 'yama, chopi echi jaré mapu ke 'me méliko ayénachó pe okuáa 'yama. A'lí echirigá muchuwasi echo'ná 'yemi aboni pirélachi, mapuyénasí nijeni echo'ná nawá 'yemi napawika bichíyami yuwa. Echalítamo galá omérabo we yáati napabuya ne suwaba, mapurigátamo tamí tórataga julabo, echi jaré tisúwati napawika bichíyami 'yánalaga, ayénachó echalítamo ketasi nóchali olabo napabuya mapalí nijeni echo'ná nawá.
A'lí mapalí nijeni ma nawasa, echalí julámani echi jaré mapuyíripi 'yémitamo chapiboa mapurigá aboni echo'ná Jerusalémachi tomea echi wenomí máputamo napabuli echi auché jaré ritémtami wabé tisúwati 'yábiya. Echalí nijeni ayénachó bilé oselí osémani echi jaré napawika bichíyami ritémtami echo'ná Jerusalémachi piréami.
A'lí a 'wérali níisagá mapurigá nijeni ayénachó así simea, echalí aboni tamí yuwa simama.
Echi Pablo nawésiya iyénaliPe waminánomí nijeni simea echo'ná 'yémichi mapalini ma simírasa echo'ná Maseróniachi anilíwachi kawírali, mapujiti arigá 'wérali ju mápuni bachá niráa echo'ná Maseróniachi simírama.
A'lí nijeni 'yemi mi yuwa tibímiré pe téeli rawé. Siné káachi nijeni echo'ná asagá simíramiré jipi romó. Echalí 'yémitamo omérabo tamí ku'wíriya mapalí nijeni auchecho simea echo'ná auché jaréana mapo'ná 'wérali níima mapo'nani simea.
Echirigá jipi nijeni ketasi pe téeli niráa 'yemi mi 'nénali mapalini echo'ná simírama, echo'ná Maseróniachi simiyá, mapujítini 'yemi mi yuwa pe wi'libé asinali, a echi Walubela echirigá tamí risénsia 'yásagá.
Chópini abijí jena'í Ejésochi tibima mapuyénasí seba echi jaré Juríosi anilíwami pagótami omáwala, Pentikostesi anilíwami,
A'lí a echi Timoteo nawásagá echo'ná 'yemi yuwa, galá olasi mapurigá binói galá kanílama mapuyénasí echo'ná 'yemi yuwa atí, mapujiti echi Timoteo we galá olá echi Walubela Jesucristo nóchala, achigórigá mapurigá nijeni olá.
Chopi ke wesi 'yemi ketasi 'me nílasi echi Timoteo. Si'winárigá galá ku'wírasi mapurigá binói kanílaga iyénaga wakiná simea tamí 'némiya, mapujiti nijeni jena'í buwigá atí mapurigá binói ke 'me ayó nawama, echi auché jaré ritémtami ayénachó mapu binói yuwa 'yena.
Nijeni we tánali echi Apolo riwéami rijimala mapurigá binói echo'ná simea 'yemi mi 'nemiya, echi auché jaré ritémtami yuwa. Chopi jipi binói ketasi nakili siminala. Pe waminánomí binói echo'ná simea, mapalí binói galá omero.
Ne galá 'nátaga muchisi. Sinibí galá bichíisi Jesucristo niráa. Tarapé majaga, sinibí 'wérali olasi mapurigá Binói nakí.
Ne galá galigá olasi ne suwaba mapu ikítamo olá.
Keni ritémawa, 'mátamo galá machí mapu echi Sitéjana riwéami rijimala, binói upila yuwa, binói kúchuwala yuwa, échiko ne suwaba níili mapu ne bachá niráa bichíili Jesucristo niráa, echo'ná Akáyachi piréami pagótami yuwa, ayénachótamo machí mapurigá aboni sinibí ne galá ku'wírali echi auché jaré napawika bichíyami ritémtami.
A'lí nijeni ayénachó nakí máputamo galá nílabo echiyiri ritémtami, ayénachó galá nílasi si'néami echi auché jaré mapu ikí ku'wíriami ju, ayénachó si'néami mapu ikí nocha, Jesucristo nóchala olayá.
Nijeni wabé kanili mapujiti ma sili echi Sitéjana, echi Portunato riwéami yuwa, echi Akáiko riwéami yuwa, mapujiti aboni ma tamí wabé ku'wírali, chopi 'yémitamo ketasi omérali tamí ku'wíriya, mapujítitamo ketasi tamí yuwa piréali.
Aboni ma tamí ne wabé kanílatali nijé aliwálachi niráa, ayénachó chabénala niráa aboni ma 'yemi mi kanílatali aliwá niráa. Sinibí ne galá nilasi echi yiri ritémtami.
Echi jaré napawika bichíyami ritémtami jena'í Ásiachi anilíwachi kawírali piréami 'yemi mi wabé ripora. Echi Akila riwéami rijói, binói upila Prisila riwéami ayénachó 'yemi mi wabé ripora. Ayénachó echi auché jaré ritémtami mapu sinibí napawí echo'ná echi Akila bitélachi 'yemi mi wabé ripora, mapujítitamo ayénachó napawika bichíyami ju echi Walubela Jesucristo niráa.
Ayénachó 'yemi mi ripora si'néami echi jaré ritémtami jena'í muchúami. Ibili niráa a'nagupi wabé galigá ripórasi 'yemi.
Nijé, Pablo, 'yemi nimí je'ná jerigá ripóraga osé, nijé binói sikala jiti.
Galá níima mapu si'néami pagótami mapu ikí ketasi galésagá echi Walubela Jesucristo, waminá wi'nijírami níisa. ¡Mujé, tamujé Walubélawala Jesucristo, we yáati ku nawá jena'í wichimóbachi!
Nijeni nakí mapurigá echi Walubela Jesucristo 'yemi mi wabé ku'wírama.
Ayénachóni nakí máputamo galá machiboa mapurigá nijeni 'yemi mi ne wabé galé, si'néami máputamo galá bichíyami ju Jesucristo niráa. ¡Echirigá nílaga!
Echi Pablo auchecho siné osé echi jaré napawika bichíiyami ritémtamiNijé, Pablo, 'yemi mi osé. Echi Walubela Jesucristo tamí júuli nawisánala mapurigá Riosi Binói nakili. Echi rijimala Timoteo mapu tamí yuwa atí, ayénachó 'yemi mi ripóraga náwala. A'lí nijeni 'yemi mi osé, ne si'néami 'yemi napawika bichíiyami máputamo Riosi níwala ju, echo'ná Koríntochi anilíwachi walúlachi piréami. Ayénachóni 'yemi mi osé ne si'néami 'yemi napawika bichíiyami echo'ná ne suníami noligá piréami, echo'ná Akáyachi anilíwachi kawírali.
Nijeni ne wabé nakí mapu Riosi, tamujé Onolá, ayénachó echi Walubela Jesucristo, 'yemi mi ku'wírama, ayénachó mapu 'yemi mi 'yama mapurigátamo sinibí we galá kilí ologá pirélabo.
Echi Pablo ne wabé risúu olárami níiliGalá níima mapu tamujeta waminabi walubélaga anesa Riosi, echi mapu tamujé Walubélawala Jesucristo Onolá ju, mapujiti echi Walubela Riosi Onorúami ju mapu tamujé tamí ne wabé natimá, ayénachó Binói sinibí tamujé tamí ku kanílata mapalita o'mona.
Mapujiti Riosi sinibí tamujé tamí wabé galá ku kanílata mapalita wabé risúu olárami ju, mapurigá tamujeta ayénachó galá omérabo ku kanílatiya echi auché jaré, si'néami mapu ikí risúu olárami ju. A'lí tamujeta echirigá ku kanílatabo aboni, achigórigá mapurigá Riosi ma tamujé tamí ku kanílatali.
Mapujiti tamujé máputa julárami níili nawisánala Jesucristo Ra'íchala ne bichíwali wabé risúu olárami ju mapujítita bichíi Jesucristo niráa, chopi echi Walubela Jesucristo Binói ne wabé simírami risúu olárami níili. Echijiti tamujeta ayénachó ne wabé simírami ku kanílatami juta mapujiti Jesucristo Binói tamujé tamí ne wabé ku kanílata.
Echijiti mapalí tamujé nawésami arigá ne wabé risúu olárami juta, Riosi chopi ariwé mapurigata echirigá risúu olárami níibo, mapurigá tamujé echijiti binebo churigata omérabo 'yemi mi ku kanílatiya pe waminana, mapalí siné káachi, 'yémitamo ayénachó risúu olárami níibo, ayénachó mapurigata omérabo 'yemi mi ku'wíriya mapurigátamo ne galá machiboa Riosi. Mapujiti mapalí Riosi tamujé tamí ku kanílata, Binói echirigá olá mapurigata omérabo 'yemi mi ku kanílatiya pe waminana. Echalí 'yémitamo galá omérabo kilí ologá anacha, mapalítamo risúu ologá a'najátarami níibo, achigórigá mapurigá tamujeta risúu olárami ju jipi rawé.
Tamujeta mayé mapu 'yémitamo sinibí waminabi galá bichíisabo Jesucristo niráa. Echijítita ayénachó mayé mapu achigórigá mapurigá 'yémitamo ayénachó risúu olárami ju, mapurigá tamujeta risúu olárami níili, echirigá ayénachó Riosi 'yemi mi ku kanílata, achigórigá mapurigá Binói tamujé tamí ku kanílatali.
Keni ritémawa nijeni nakí mapu 'yémitamo galá machiboa mapu churigá nijeni ne wabé risúu olárami níili mapalini echo'ná Ásiachi anilíwachi kawírali iyénali, mapujiti echalini ne wabé simírami risúu olárami níili. Echalini ne noguí ma ketasi omérali anacha mapalini echirigá risúu olárami níili, ayénachóni mayeli mapurigá nijeni ma ketasi waminabi bitélama jena'í wichimóbachi.
Echalini mayeli mapurigani we yáati mi'lirúami níima, chopi ne suwaba je'ná jerigá ikili mapurigá nijeni ma ketasi waminabi mayema mápuni galá omero ku'wíriya nijé binói niráa. Chópini mayema mapu Riosi tamí ku'wiro, Echi mapu galá ku o'winta echi jaré suwíami.
Ne bichíwali Riosi tamí ku'wírali mapurigani ketasi echirigá mi'lirúami níima, mapujiti echi auché jaré ne wabé tamí mi'lináali. A'lí Riosi abijí jipi rawé tamí ku'wira, ayénachóni bichíi mapu Riosi waminabi tamí echirigá ku'wírama
a 'yémitamo Riosi yuwa tániga ra'ichásagá tamí jiti, ayénachó a wikabé auché jaré ritémtami echirigá Riosi yuwa tániga ra'ichásagá tamí jiti, a'lí waminana rawé ne wabé wikabé ritémtami ayénachó walú natétara 'yama Riosi, ma riwisáa mapurigá Binói ne bichíwali tamí ku'wiro.
Echi Pablo ruyé echo'ná Koríntochi piréami mapu piri jiti binói ke cho nawali echo'ná abónichiA'lí nijeni sinibí ne wabé kanila mapujítini, binói niráa ne galá machí mapu nijeni sinibí galabé ologá iyénali jena'í wichimóbachi, ayénachó mapurigani tarapé 'yékami níili. Chopi ne bachá niráa nijeni ne wabé kanila mapujítini echirigá galabé ologá iyénali echo'ná 'yémichi. A'lí Riosi Binói níili mapu tamí wabé galigá ku'wírali mapurigani omérama echirigá galabé ologá bitéliya, chopi ketasi níili echi wabé machiwáwami mapu nijeni wabé machili, mapu tamí echirigá galabé ologá bitératali.
A'lí sinibí mapalini 'yemi mi osé, echalí chópini osé echi jaré namuti mapu 'yémitamo galá omérabo machiyá mapu churigá aniwáami ju, mapalítamo 'neni echi oselí. A'lí nijeni we nakí mapurigátamo ne sébali galá machiboa ne suwaba
mapu ikítamo chopi péebi niráa machí jipi rawé, mapurigá echalí rawé mapalí echi Walubela Jesucristo ku nolínama, 'yémitamo wabé kanílabo tamí jiti mapujítini 'yemi mi nawésali Riosi Ra'íchala. Echalí nijeni echirigá achigórigá kanílama 'yemi jiti mapujítitamo galá bichíili nijé nawésawala.
Echirigá nijeni 'nátali mapurigani echo'ná simírasama, 'yemi mi 'nésiya, mapalini simea echo'ná Maseróniachi anilíwachi kawírali. Ayénachóni mayeli mapu pe waminánala mapalini wakiná ku simea echo'ná Maseróniachi jonsa, echalini auchecho siné 'yemi mi 'nésama. Echirigá 'yémitamo galá omérabo tamí ku'wíriya mapalí nijeni waminabi simea echo'ná Juréachi anilíwachi kawírali.
Chopi nijeni ketasi cho omérali echirigá olayá. Echijiti, ¿áchatamo mayé mapu nijeni arigá ketasi simináali echo'ná 'yemi mi 'nésiya, mapalini arigá anili mápuni echo'ná simea? Nijeni ketasi olá mapurigá auché jaré pagótami jena'í wichimóbachi piréami olá, mapalí aboni wepi aní mapu churigá aboni olama, chopi aboni arigá we yáati 'nata mapu ketasi ne bichíwali echirigá olama.
A'lí Riosi Binói galá machí mapu nijeni ketasi wepi 'yemi mi ané, jeanigá: Ayena, mapalini arigá nakí jeanénala: Ketasi.
Mapujiti tamujeta 'yemi mi nawésali Jesucristo jiti rugá, echi Walubela Riosi Ranala. Nijé, Pablo, echirigá 'yemi mi nawésali, echi Silbano ayénachó, echi Timoteo. A'lí echi Walubela Jesucristo sinibí ne bichíwaga ra'íchali. Binói ke siné 'yékaka ra'íchali, ketasi mapurigá echi jaré 'yékami pagótami ra'icha mapu wepi jeaní: Ayena ne bichíwali ju, chopi aboni we yáati 'nata mapu ketasi bichíwali ju.
Mapujiti ne suwaba mapu ikí Riosi bachá niráa ne bichíwaga anili, ma ne suwaba sébali echirigá ikili, mapujiti echi Walubela Jesucristo ma julárami níili jena'í wichimóbachi, a'lí Binói sébali olali mapurigá Riosi bachá niráa bichíwaga anili mapu olárami níima. Echijiti mapalita Riosi yuwa ra'íchaga, waminabi walubélaga ané Binói Riosi, echalita ma sunisa jeaní: Echirigá nílaka, echi Walubela Jesucristo jiti.
A'lí Riosi Binói ju mapu sinibí tamujé tamí waminabi bichíirata Jesucristo niráa, achigórigá mapurigá Binói ayénachó 'yemi mi bichíirata. Ayénachó Riosi ju mapu tamujé tamí chapili mapurigata nochabo Binói nóchala olayá.
A'lí Riosi ma tamujé tamí bawirali, pachana tamujé sulálachi niráa, mapurigata Binói níwala níibo. Ayénachó Riosi tamujé tamí 'yali echi Wabé Galabé Riosi Iwigala mapurigá bitélama pachana tamujé sulálachi, mapurigata echijiti galá machiboa máputa ne bichíwali sinibí niráa pirélabo Riosi yuwa waminánomí.
Echi Walubela Riosi galá machí mapu nijeni ke cho nawali echo'ná Koríntochi 'yemi mi 'némiya, mapujiti nijeni ketasi chopi nakili mapurigá nijeni 'yemi mi yónama mapalini echirigá 'yemi mi yuwa nawá. A'lí je'ná jerigá mapurigá nijeni aní, ne bichíwali ju. Echijiti galá níima Riosi Binói tamí wi'nijisa, a ketasi echirigá bichíwali níisagá.
Ketasi bichíwali ju mapu nijeni sinibí nakí 'yemi mi nulénala mapu churigátamo olabo, mapurigá Jesucristo jiti bichíiyami niráa. Nijeni chopi nakí máputamo waminabi kanílabo, mapujítini galá machí máputamo ma galá bichíi Jesucristo niráa.
A'lí echirigá 'nátaga, nijeni ketasi nakili auché siminala 'yemi mi 'nésiya, mapujiti nijeni ketasi nakí mapu nijeni 'yemi mi o'monáratama, chopi ani echo'ná 'yemi yuwa nawásagá, abijí 'wérali níimi mápuni 'yemi mi oyérama mapujítitamo ketasi cho galá nijéwaga olali mapurigá nijeni 'yemi mi osogá nuleli.
A'lí a nijeni 'yemi mi oyérasagá, echalí nijeni ne bichíwali 'yemi mi o'monáratiyami níimi. A'lí 'yemi aboni arigá jútamo mapu tamí galá ganílata, chopi a nijeni 'yemi mi oyérasagá, nijeni 'yemi mi o'monáratiyami níimi.
Echijiti nijeni 'yemi mi pe oyéraga oseli, mapujiti nijeni ketasi siminali echo'ná 'yemi mi 'némiya, chopi mapurigá 'yémitamo tamí waminabi o'monáratama, mapujiti chopi galá níima 'yemi tamí kanílatasa. A'lí nijeni ne bichíwali mayeli mapu a nijeni kaníliami níisagá, echalí ne si'néami 'yemi ayénachó galá kaníliami níibitamo.
Chabénala mapalí nijeni 'yemi mi echirigá oseli, echalí arigá 'wérali níili mápuni echirigá 'yemi mi oyéraga osema; chopi nijeni echijiti arigá ne wabé o'monáratami níili sulachí niráa, ayénachó nijeni we nalali. A'lí echalí nijeni ketasi chopi echirigá oseli mapurigani 'yemi mi o'monáratama, mapujiti nijeni chopi nakili máputamo galá machiboa mapurigá nijeni 'yemi mi ne wabé galé.
Pablo nulá mapu aboni ku wikawama echi rijói mapu chabénala wabé chati olaliEcho'ná 'yémichi atí bilé rijói mapu chabénala wabé chati sitíi olali. A'lí échiko echijiti ne wabé simírami o'monáratali ne si'néami tamujé, mapujiti nijeni wabé o'monáratami níili, achigórigá mapurigá 'yémitamo ayénachó o'monáratami níili. Chopi echi rijói ma wikáwali tali, echijiti nijeni ketasi nakí máputamo waminabi kastigo 'yabo echi rijói.
Mapujiti chabénala mapalí si'néami 'yémitamo napawili, echalítamo ma galá sébali kastigo 'yali echi rijói.
Echijiti jipi galá níima máputamo ku wikawabo echi rijói, ayénachó máputamo auchecho ku kanílatabo, mapurigá échiko ketasi ne wabé simírami o'monama.
Echijiti 'yemi nimí ané máputamo auchecho ne wabé galebo echi rijói, mapurigá binói galá machimea mapu chu yena 'yémitamo galéami jú.
Chabénala nijeni 'yemi mi oseli suwaba je'ná jiti, mapurigani galá machimea áchatamo ne bichíwali nakí olánala mapurigá nijeni 'yemi mi nuleli.
Jipi galá machisí mapu a 'yémitamo ku wikawásagá jaré, echalí nijeni ayénachó ku wikawama. Mapujiti a nijeni ku wikawásagá auché jaré, echalí nijeni ku wikawa aboni, mapurigá 'yémitamo waminabi binératami níibo echirigá ku wikáwiya auché jaré, mapujiti nijeni julárami níili echi Walubela Jesucristo jiti.
A'lí tamujeta ketasi nakí mapu echi riablo, Satanasi riwéami, tamujé tamí 'yékama, mapujítita galá machí mapurigá wabé 'yékaka olá echi riablo.
Pablo ketasi kanila asali echo'ná TróachiA'lí mapalí nijeni nawali echo'ná Tróachi anilíwachi mapurigani echo'ná nawisama echi Wabé Galabé Jesucristo Ra'íchala, echalí nijeni risensia 'yárami níili mapurigani galá nochama, echi Walubela Jesucristo nóchala olayá.
Chopi nijeni arigá ketasi kaníili sulachí niráa, mapujítini ketasi riwali echi tamujé rijimala Tito riwéami echo'ná Tróachi. Echijiti ma ripórasa echo'ná piréami, nijeni waminabi simili echo'ná Maseróniachi anilíwachi kawírali simiyá.
Chopi nijeni sinibí walú natétara 'ya echi Walubela Riosi mapujiti Binói nijali mapurigá echi Walubela Jesucristo niyúrama, echi chati sitíi oluwáwami sayéraga. Ayénachó Riosi 'yá mapu tamujé bichíiyami echirigá nayúrabo mapujítita najata echi Walubela Jesucristo yuwa, ayénachó Riosi tamujé tamí 'yá mapurigata galá machíami niráa nawésabo si'néami pagótami echi Galabé Riosi Ra'íchala. A'lí echirigá ologá tamujeta ayénachó ju mapurigá bilé wabé su'weti júkami moluwá niráa, mapu wikanáami mikabé galá jubá.
Echi Walubela Jesucristo mapurigá echi wabé su'weti júkami moluwá niráa ju Riosi yuwa, mapujiti Riosi ne wabé kanila Jesucristo jiti. Ayénachó tamujé Jesucristo jiti bichíiyami mapurigá echi wabé su'weti júkami moluwá niráa juta, Riosi yuwa, mapujiti Jesucristo tamujé tamí yuwa atí. Echijiti echi auché jaré mapu ikí ayénachó galá bichíiyami ju, aboni galá machimea mapu Jesucristo tamujé tamí yuwa atikó. Ayénachó echi auché jaré mapu ikí waminá 'wigáami níima, abóniko ayénachó galá machimea mapu Jesucristo tamujé tamí yuwa atikó.
Echijiti Riosi ayénachó kanila tamujé bichíiyami jiti, mapalita we nawesa Jesucristo jiti rugá. A'lí mapalí echi auché jaré mapu ikí waminá 'wigáami níimako echirigá namsa tamujé nawésawala, echalí aboni galá 'natáma mapurigá aboni chopi waminá 'wigáami níima sinibí niráa. Chopi mapalí echi auché jaré galá bichíiyami echirigá namsa tamujé nawésawala, echalí aboni kaníliga 'natáma mapurigá aboni sinibí piréami níima Riosi yuwa. Echijiti ne wabé 'wérali ju mapu tamujeta waminabi nawisabo Riosi Ra'íchala, chopi ke wesi galá omero echirigá nawésiya, a Riosi Binói ketasi omératasagá.
A'lí tamujeta ketasi 'yékaka niráa nawesa Riosi Ra'íchala, ketasi mapurigá auché jaré mapu we nakulíwaga, wabé 'yékaka niráa nawesa. Si'winárigá tamujeta ne galá bichíwali niráa nawesa echi Galabé Riosi Ra'íchala, mapurigá Riosi tamujé tamí júuli nawisánala. Echijiti tamujeta bacháami Riosi yuwa ne galabé niráa nawesa mapurigá Jesucristo níwala pagótami niráa.
Riosi bukulíwami a'láraga nuleli echi pagótamiA'lí mapalí nijeni je'ná jerigá ra'icha, nijeni ketasi nakí mapu 'yémitamo chopi mayebo mapu nijeni ne wabé simírami galabé nawésami ju, chopi arigá ketasi 'wérali ju mapu auché jaré 'yemi mi osogá ruyema mapu nijeni ayena ne wabé galabé nawésami ju. Nibilé cho 'wérali níima mapu 'yémitamo osogá ruyebo auché jaréana piréami mapu nijeni echirigá galabé nawésami ju, chopi echi auché jaré mapu 'yékaka nawésako, arigá sinibí echirigá olá.
Ketasi 'wérali ju echirigá osesa echi auché jaréana piréami mapujiti 'yemi aboni mapurigá nijé oselíwala niráa jútamo, mapujiti 'yémitamo ma bukulíwami galabé niráa nakulíwarami jútamo, mapujítitamo ma galá bichíili nijé nawésawala. A'lí 'yémitamo echirigá osirúami niráa níili echi auché jaré pagótami alíwami, mapurigá aboni galá omérama machigá 'néniya mapurigá nijeni nawesa, mapalí aboni galá riwimea mapurigá 'yemi bichíyami ma bukulíwami niráa galabé ologá piré. A'lí 'yémitamo echirigá osirúami niráa jú pachana 'yemi sulálachi niráa.
Echirigá 'yémitamo ibili niráa mapurigá bilé oselí osirúami niráa ju, echi mapu echi Walubela Jesucristo Binói osali, echi mapu nijeni 'ya echi auché jaré pagótami. Chópitamo ketasi ju mapurigá bilé oselí, echi tinta jiti osirúami, mapujítitamo osirúami niráa níili echi Wabé Galabé Sinibí Bitéami Riosi Iwigala jiti. Nibilé chótamo echo'ná biléana chipérami ritérali niráa osirúami jútamo, chópitamo osirúami niráa níili pachana echi jaré pagótami sulálachi niráa.
A'lí nijé, binói chopi niráa, ketasi wabé omériami ju Riosi nóchala olayá. Si'winárigá nijeni chopi omero Riosi nóchala olayá mapujiti Riosi Binói tamí galá omérata.
Mapujiti Riosi Binói tamí galá omératali Binói nóchala olayá, achigórigá mapurigá Binói bukulíwami niráa bichíwaga anili. Mapujiti Riosi nulalila mapurigá echi walula Moisesi osali, chopi tamujé tamí binérali máputa arigá waminá suwiboa mapujítita ketasi omérali sébali galabé nijéwaga olayá mapurigata echirigá nulérami níili; chopi jipi tamujeta galá omero olayá mapurigá Riosi tamujé tamí nulé mapujiti Riosi ma tamujé tamí 'yali Binói Wabé Galabé Iwigala mapurigata echijiti sinibí niráa pirélabo.
Chabé ki'yá echi walula Moisesi 'yárami níili Riosi nulalila, echo'ná okuá rité chibéramichi osirúami. A'lí Riosi ne wabé simírami ratábami níili mapalí echirigá 'yali, echijiti echi Moisesi cho'olá ayénachó ne wabé ratábali mapalí Riosi yuwa asali. A'lí pe kinánala echi auché jaré Isaeli anilíwami pagótami ketasi omérali ne wachínaga 'néniya echi Moisesi cho'olá, mapujiti echirigá ne wabé ratábali, pe téeli niráa. A'lí jena'í wichimóbachi piréami pagótami chopi suwí mapujiti aboni ketasi galá nijéwaga olá mapurigá aboni echirigá nulérami níili. Chopi a echiyena ratábasagá mapalí echi nulalíwami 'yárami níili,
waminabi ne wabé simírami galabé ju jipi rawé mapalí echi Wabé Galabé Riosi Iwigala echo'ná pachana echi jaré bichíyami sulálachi bité.
A'lí jena'í wichimóbachi piréami pagótami chopi wi'nijírami ju echi nulalíwami jiti. Chopi a ne walubela níisagá echi nulalíwami, a'lí ne wabé simírami walubela niráa ju echi Wabé Galabé Riosi Ra'íchala nawisálawami jeanigá mapu Riosi tamujé tamí wé galá naré mapalita galá bichíi Jesucristo niráa.
Mapujiti echi nulalíwami mapu chabénala ne walubela niráa níili, ma ketasi 'me walubela niráa ju, mapujiti echi Wabé Galabé Jesucristo Ra'íchala nawisálawami ne wabé simírami walubela niráa ju.
A'lí a ne walubela niráa níisagá echi nulalíwami mapu ketasi sinibí niráa nirúami níili, a'lí ne wabé simírami walubela niráa ju echi Wabé Galabé Jesucristo Ra'íchala nawisálawami, mapujiti Jesucristo Ra'íchala ke siné suwibama.
A'lí mapujiti tamujeta echirigá ne galá bichíi, echijiti tamujeta sinibí tarapé majaga we nawesábo echi Galabé Jesucristo Ra'íchala.
Chopi tamujeta ketasi olá mapurigá echi Moisesi olali, mapujiti échiko waminá na'ómali binói cho'olá, bilé wisibula jiti, mapurigá echi auché jaré Isaeli anilíwami pagótami ketasi riwimea echi ratábawala waminá cho'wíami, mapujiti binói cho'olá ketasi sinibí niráa echirigá ratábami níima riwéali. Si'winárigá tamujeta ne galá machíami niráa nawesa Jesucristo Ra'íchala.
Echalí ki'yánala echi jaré Isaeli pagótami ketasi galá machili mapu churigá aniwáami ju Riosi Ra'íchala. A'lí jipi yénasí echi jaré jipi piréami Isaeli pagótami ketasi cho galá machí mapu churigá aniwáami ju, mapalí aboni kipugú 'nékowachi Riosi nulalila oselíwala, mapu chabé ki'yá osirúami níili. Jipi rawé yénasí aboni 'nátawala abijí mapurigá na'omárami niráa ju, mapurigá echi Moisesi cho'olá na'omárami níili. Echijiti aboni ketasi cho omero galá machiyá mapu churigá aniwáami ju Riosi Ra'íchala. A'lí aboni chopi galá machimea mapalí aboni ma ne galá bichíi Jesucristo niráa.
Mapujiti jipi rawé yénasí mapalí echi jaré Isaeli pagótami galá kipugú Riosi Ra'íchala oselíwala 'nékowachi, mapurigá osali echi Moisesi, echalí aboni arigá ketasi galá bichíi, mapujiti aboni 'nátawala abijí mapurigá na'omárami niráa ju. Echijiti aboni ketasi cho omero machiyá mapu chu aniwáami ju Riosi Ra'íchala.
Chopi a bilé aboni arigá ne galá bichíisagá echi Walubela Jesucristo niráa, echalí binói 'nátawala ma ketasi waminabi echirigá na'omárami niráa níima, chopi échiko ma galá omérama machiyá mapu churigá aniwáami ju Riosi Ra'íchala.
Mapujiti echi Walubela Jesucristo mapurigá echi Galabé Riosi Iwigála niráa ju. A'lí mapalí echi Walubela Jesucristo Iwigala pachana jaré pagótami sulálachi atí, echalí aboni ma ketasi waminabi nulérami ju echi nulalíwami jiti.
Echijiti si'néami tamujé bichíyami galá machiná niráa 'yena. Ma ketasi waminabi na'omárami niráa ju tamujé cho'olachi, ketasi mapurigá echi Moisesi cho'olá niráa. Chópita ne galá 'nérabo echi auché jaré pagótami mapu Jesucristo ne wabé Walubela ju, achigórigá mapurigá bilé sipéjo wabé galá rataba echi rayénali jiti. A'lí echi Walubela Riosi Iwigala echirigá sinibí tamujé tamí waminabi nakuliwa mapurigá echi Walubela Jesucristo niráa. A'lí bicheta echirigá sinibí waminabi o'wéalatami níibo mapurigá Binói ne Walubela ju. A'lí echi Walubela Jesucristo Binói mapu je'ná jerigá olá, arigá mapurigá echi Wabé Galabé Riosi Iwigala niráa ju.
Echijiti tamujé nawésami ke siné ariwebo Riosi nóchala olayá, mapujiti Riosi Binói ne wabé natimaga tamujé tamí júuli nawisánala Binói Ra'íchala.
Chopi tamujeta ke siné chiná niráa 'yena. A'lí bicheta ma ariweli suwaba riwélaga oluwáwami, ayénachóta ketasi 'yékaka olá, nibileta nawesa jeanigá mapu Riosi Ra'íchala si'winárigá ju. Chopi tamujeta sinibí nawesa echi ne Bichíwali Riosi Ra'íchala. A'lí bicheta echirigá olá mapurigá si'néami 'yemi galá omérabo machiyá, bacháami Riosi yuwa, mapu tamujeta ne bichíwali olá Riosi nóchala.
Chopi a tamujé nawésawala, mapurigata sinibí nawesa Riosi Ra'íchala, abijí ketasi cho machirúami níisagá, ne galá machíami niráa, echalí echi jaré pagótami mapu waminá 'wigáami níima, abóniko chopi ju mapu echirigá ke machíami niráa mayé tamujé nawésawala.
Chopi mapujiti aboni ketasi bichíyami ju Riosi, echijiti aboni ma ke 'nátami niráa niwálati echi riablo jiti, mapujiti echi riablo walula nuláami ju si'néami echi jaré ke bichíyami pagótami jena'í wichimóbachi piréami yuwa. Echijiti echi jaré pagótami mapu ikí ke bichíinali ma niwálati mapurigá busugachi niráa, mapurigá aboni ketasi machimea mapu Jesucristo ne Wabé Walubela ju. Echijiti aboni ketasi bichíi echi Walubela Jesucristo jiti nawésawala. A'lí echi Walubela Jesucristo chopi ayiri ju Riosi Onorúami yuwa.
A'lí mapalí tamujeta nawesa echi pagótami, tamujeta ketasi siné nawesa jeanigá mapu tamujé aboni ne wabé o'wéala ju, chópita sinibí aní mapu echi Walubela Jesucristo ne Wabé Walubela ju, ayénachóta aní mapu tamujé chopi mapurigá 'yemi piónawala niráa ju, mapujítita ne wabé galé echi Walubela Jesucristo.
Ki'yá chokichí mapalí wabé rokowárali níili, echalí echi Walubela Riosi arigá nulali mapu galá rayenama jena'í wichimóbachi, ayénachó echi Bilepi Walubela Riosi níili mapu ma ne galá rayéntali pachana tamujé sulálachi niráa, si'néami mapu ikí galá bichíyami juko, mapurigata galá machiboa mapu Riosi ne wabé Walubela ju, mapujítita ma ne galá bichíi Jesucristo mapurigá riwala niráa.
Echi jaré Riosi níwala pagótami galá bichíiga piréA'lí tamujé máputa julárami ju nawisánala je'ná ne Wabé Galabé Riosi Ra'íchala, ketasi 'me jiwérami niráa ju, mapujiti tamujé chopi wi'yé jiti niwárami niráa ju, mapurigá echi jaré sikolí niráa. Echirigá tamujeta ne galá machila echi auché jaré jena'í wichimóbachi piréami pagótami mapu echi Walubela Riosi chopi ju mapu tamujé tamí omérata auché isena galabé niráa nakulíwitiya echi jaré pagótami mapu ikí galá bichíi tamujé nawésawala, mapujiti tamujé aboni chopi niráa ketásirapé omériami ju echirigá nakulíwiya.
Tamujé nawésami sinibí ne wabé sayératami ju, chopi Riosi sinibí tamujé tamí ku'wira. Wisabé ne wabé nílaka 'nata mapujítita wabé kumérami ju, chopi Riosi ke siné tamujé tamí ariwé.
Echi auché jaré ke bichíyami pagótami arigá tamujé tamí risúu ologá a'najata, chopi Riosi sinibí tamujé tamí yuwa atí. A'lí echi jaré tamujé sayela wisabé tamujé tamí omero, chópita ketasi waminá suwábarami ju.
Kanápuromí mapo'nata simiba, Riosi Ra'íchala nawésiya, ne sinibí rawé tamujé ne noguí ko'wirúami niráa ju, mapurigá Jesucristo mi'lirúami níili, mapurigá ayénachó galá machirúami níima mapu echi Sinibí Bitéami Walubela Jesucristo pachana tamujé tamí yuwa bité.
Echirigá sinibí rawé mapu tamujé nawésami abijí piré jena'í wichimóbachi, echi jaré tamujé sayela wabé tamujé tamí ko'winali, mapujítita bichíyami ju Jesucristo niráa. A'lí echirigá chopi ikí mapurigá galá machirúami níima mapu echi Walubela Jesucristo sinibí bité pachana tamujé tamí yuwa, máputa arigá waminá suwísimi.
Echirigá ju mapu tamujé nawésami sinibí ne noguí suwí, mapurigá 'yémitamo arigá sinibí niráa pirélabo.
Echo'ná Riosi Ra'íchala oselíwalachi je'ná jerigá osirúami ju: Nijeni galá bichíili, echijítini nawésali. Echirigá achigórigá tamujeta ayénachó galá bichíili Jesucristo niráa. Echijítita we nawesa Binói Ra'íchala.
Mapujiti tamujeta galá machí mapu echi Walubela Riosi Onorúami mapu ma ku owíntali echi Walubela Jesucristo, ayénachó tamujé tamí ku owíntama echi Walubela Jesucristo yuwa. A'lí Binói tamujé tamí ku tomea, echi auché jaré 'yemi napawika bichíyami ritémtami yuwa, echo'ná ripá riwigachi mapo'ná Binói sinibí atí.
A'lí nijeni je'ná jerigá wabé risúu olárami níili, chopi mapurigá 'yémitamo waminabi ku'wíratami níibo, mapurigá a wikabé echirigá ku'wíratami níisagá Riosi jiti, echalí wikabé ayénachó walú natétara 'yami Riosi, mapurigá Binói echirigá waminabi walubélaga anérami níima.
Mapujiti tamujé bichíyami arigá galá omero anacha mapurigata risúu olárami ju jena'í wichimóbachi, mapujítita ketasi wi'libé niráa echirigá risúu olárami níibo. A'lí ayénata galá anachásagá mapalita risúu olárami ju jena'í wichimóbachi, a'lí waminánomí tamujeta sinibí niráa ne wabé simírami o'wéalatami níibo Riosi yuwa echo'ná ripá riwigachi.
A'lí tamujé bichíyami ketasi 'me nirási echi jaré namuti mapu galá machiná ritiwíwami ju jena'í wichimóbachi. Chopi ne wabé galá nirási echi jaré Riosi níwala namuti mapu ke siné ritiwíwami ju jena'í wichimóbachi; mapujiti echi jaré namuti mapu galá machiná ritiwíwami juko ketasi wi'libé nirúlama, chopi echi jaré Riosi níwala namuti mapu ke siné ritiwíwami juko, échiko ne sinibí niráa nirúlama.
Jipi rawé tamujé sapala chopi mapurigá jaré kalí niráa ju mapo'ná tamujé aliwala piré jena'í wichimóbachi, mapu ketasi sinibí niráa nirúlama. Chopi si'néami mapu ikita galá bichíi Jesucristo niráa galata machí mapalí tamujé sapala waminá suwibásagá, echalí tamujé ibili niráa nakulíwarami níibo, mapurigá bukulíwami galabéala niráa sapélabo echo'ná ripá riwigachi. Echalí ayénachó tamujé sapala bukulíwami mapurigá jaré bukulíwami kalí niráa níima mapo'ná tamujé aliwala sinibí niráa pirélama echo'ná ripá riwigachi, mapu ne sinibí niráa nirúlama. A'lí Riosi Binói chopi ju mapu tamujé tamí echirigá bukulíwami niráa nakulíwama, mapujiti ke wesi pagótami omero tamujé tamí echirigá ku nakulíwitiya.
A'lí ne bichíwali ju mapuyena tamujé aliwala abijí piré jena'í tamujé sapálachi, mapurigá pachá jaréana kalírali niráa jena'í wichimóbachi nirúami, jípita ne wabé risúu aní, mapujítita chopi nakí mapu tamujé aliwala ku simama echo'ná ripá riwigachi, mapurigá echo'ná ripá riwigachi tamujé aliwala auchecho ku pirélama echo'ná tamujé sapala bukulíwamichi, mapu echo'ná ripá riwigachi nirúlama.
Echalí tamujé aliwala auchecho bukulíwami galabéala niráa sapélama echo'ná ripá riwigachi, mapurigá tamujé aliwala ketasi chopi mapurigá aliwá niráa tibima.
A'lí jipi mapuyena tamujé aliwala abijí piré jena'í wichimóbachi, tamujé sapálachi niráa, mapurigá pachá jaréana kalírali niráa, jípita abijí wabé risúu aní, ayénachóta risúu olárami ju. A'lí biché ketasi bichíwali ju mapu tamujeta we nakí suwinala, mapurigá tamujé aliwala ma ketasi waminabi pirélama jena'í tamujé sapálachi niráa. Si'winárigá tamujeta chopi nakí mapu tamujé aliwala echirigá bukulíwami galabéala niráa sapélama, mapurigata ma ketasi auchecho siné suwiboa, chopi máputa bukulíwami niráa ku pirélabo ne sinibí niráa.
A'lí echi Walubela Riosi chopi ju mapu tamujé tamí a'lárali mapurigá tamujé aliwala echirigá bukulíwami sapélaga pirélama ne sinibí niráa. Ayénachó Riosi Binói tamujé tamí 'yali echi Wabé Galabé Riosi Iwigala, mapurigata echijiti galá machiboa máputa ne bichíwali sinibí niráa pirélabo Riosi yuwa waminánomí.
A'lí tamujeta sinibí echirigá galá bichíiga piré, mapujiti tamujeta galá machí mapuyena tamujé aliwala abijí piré jena'í wichimóbachi, tamujé sapálachi niráa, echalí tamujeta ke cho bukulíwami galabéala sapé. A'lí tamujé aliwala ketasi cho piré echo'ná tamujé bukulíwami sapálachi niráa, mapurigá pachá jaré kalírali niráa, mapujiti tamujeta ke cho muchuwi echi Walubela Jesucristo yuwa, echo'ná ripá riwigachi.
Echijiti tamujeta ayénachó sinibí galá bichíiga piré, mapujítita galá bichíi Jesucristo niráa. Ketásita achigórigá bichíi mapurigá echi auché jaré pagótami mapu chopi ritiwá echi jaré namuti jena'í wichimóbachi nirúami.
A'lí tamujé bichíyami tarapé majawá, chópita waminabi wabé nakí mapu tamujé aliwala ku simama echo'ná ripá riwigachi, mapo'ná echi Walubela Jesucristo atí, ketasi mapu tamujé aliwala waminabi pirélama jena'í wichimóbachi tamujé sapálachi niráa.
Echijiti tamujé nawésami sinibí ne wabé nakí máputa ne wabé galabé ologá kanílatabota echi Walubela Jesucristo echalí ne jubá rawé mapalí Binói ku nolínama, abijita pirélasagá, ma suwíami níisagá keremá.
Mapujiti arigá 'wérali ju mapu waminánomí ne si'néami tamujé bichíyami, ibili niráa, bacháami jábabo echi Walubela Jesucristo yuwa, mapurigá Binói tamujé tamí justicia olíima. Echalí ibílipi niráa 'yárami níibo achigórigá mapurigata olali jena'í wichimóbachi, mapalí tamujé aliwala abijí piréali jena'í tamujé sapálachi niráa. Echalí rawé echi jaré mapu galabé olali, arigá 'yárami níima echi wabé galabéala; chopi echi auché jaré mapu ketasi 'me galabé oláliko, ketasi 'yárami níima echi galabéala.
Jesucristo tamujé tamí 'ya máputa kilí ologá pirélaboEchijiti nijeni machí mapu galá ju máputa ne galá bichíiga majabo echi Walubela Jesucristo, mapurigá chopi galá nijéwaga olabo mapurigá Binói nakí.
Jipi nijeni ketasi nakí auchecho siné 'yemi mi anénala mapu nijé binói ne wabé galabé ju. Chopi nijeni arigá nakí ne wabé galabé olánala, mapurigá 'yémitamo omérabo galabé niráa ra'icha, tamí jiti rugá. Echirigá 'yémitamo omérabo ku kuwana ra'íchiya echi auché jaré pagótami mapu wabé nóchaga 'nátami ju, aboni chopi niráa, mapalí auché jaré mayé mapu aboni galabé oláami ju, chopi pachana aboni sulálachi niráa, arigá ketasi galabé ju.
Mapujiti a nijeni ke newalite níisagá, chópini echirigá ju mapurigá Riosi waminabi walubélaga anérami níima. A'lí a nijeni galá 'nátami níisagá, chópini echirigá ju mapurigá 'yémitamo waminabi ku'wíratami níibo.
Arigá 'wérali ju mapu nijeni galá bitélaga olá achigórigá mapurigani sinibí olá, mapujiti echi Walubela Jesucristo tamujé tamí ne wabé galé. A'lí bicheni ma ne bichíwali mayé mapu echi Bilepi Walubela Jesucristo mukuli ne si'néami tamujé tamí jiti. Echijiti ne si'néami tamujé mapu ikita galá bichíiko ma mapurigá suwíami niráa juta bacháami Riosi yuwa.
Ne bichíwali ju mapu echi Walubela Jesucristo mukuli ne si'néami echi jaré pagótami jiti, mapurigá echi jaré mapu ikí galá bichíiga pireko, ma ketasi olama mapurigá aboni chopi nakí mapujiti echi Walubela Jesucristo mukuli aboni jiti, ayénachó ku owínali, mapurigá aboni sinibí olama mapurigá Binói chopi nakí.
Echijiti jipi jonsa nijeni ma ketasi 'natama jena'í wichimóbachi piréami pagótami jiti, mapu chu yena o'wéala ju aboni. Chabénala nijeni ayena achigórigá 'nátali echi Walubela Jesucristo jiti mapurigá echi auché jaré ke bichíyami pagótami 'nata Binói jiti, chopi jipi nijeni ma galá bichíi Jesucristo niráa, echijítini ma ketasi 'nata Binói jiti mapurigá echi auché jaré 'nata Binói jiti.
Ayénachó echirigá ju mapu ibílipi mapu ikí napawíkami niráa juko Jesucristo yuwa, mapujiti aboni galá bichíi Binói niráa, aboni ma ketasi waminabi olá mapurigá chabénala olali, chopi jipi aboni suwaba ma ku si'nú, bukulíwami niráa, ne wabé galabé olá.
A'lí Riosi suwaba je'ná jerigá olá, ayénachó Riosi ju mapu tamujé tamí ku niwáli mapurigá Binói amígowala niráa, mapujiti echi Walubela Jesucristo mukuli tamujé tamí jiti. A'lí Riosi ayénachó tamujé tamí nawesánala júuli mapurigá echi auché jaré pagótami galá bichíima, mapurigá aboni ayénachó echijiti ku niwárami níima Riosi amígowala niráa.
Echirigá ne bichíwali ju mapu Riosi wabé nakili mapu echi jaré pagótami jena'í wichimóbachi piréami ku niwárami níimi Binói amígowala niráa. Echijiti Riosi júuli echi Walubela Jesucristo mapurigá Binói mukumea si'néami aboni chati sitíi olalila jiti. A'lí Riosi tamujé tamí nawesánala júuli, mapurigá jena'í wichimóbachi piréami galá bichíiga, auchecho ku niwárami níima Riosi amígowala niráa.
Echirigá ne bichíwali ju mapu echi Walubela Jesucristo Binói tamujé tamí júuli mapurigata nawésabo jena'í wichimóbachi piréami pagótami. Echijiti mapalí tamujeta 'yemi mi nawesa, tamujeta 'yemi mi ruyé achigórigá mapurigá Riosi Binói nakí 'yemi mi ruyénala. Echijiti jipi tamujeta wabé nílaka 'yemi mi jeané: Galá bichíisi Jesucristo niráa, mapurigátamo ku niwárami níibo Riosi amígowala niráa, achigórigá mapurigá echi Walubela Jesucristo nakí.
A'lí echi Walubela Jesucristo ke siné chati sitíi olali, chopi Riosi arigá walú kastigo 'yali echi Walubela Jesucristo, tamujé chati sitíi olalila jiti, mapurigá Binói chati sitíi oláami niráa. A'lí Riosi echirigá olali mapurigá a tamujé galá bichíiga, napawíkami níisagá echi Walubela Jesucristo yuwa, echalí Riosi tamujé tamí niráma ne galabé wachínaga oláami niráa, achigórigá mapurigá Jesucristo galabé wachínaga oláami ju.
Echirigá biché mapurigá keni apanérawa niráa, máputa napawika nocha Riosi nóchala olayá, nijeni 'yemi mi ruyé máputamo sinibí waminabi galabé bichíisabo Jesucristo niráa, mapujiti echi Walubela Riosi wabé galabé ologá, ma 'yemi mi wisabé niráa ku'wírali.
Mapujiti Riosi Ra'íchala oselíwalachi je'ná jerigá osirúami ju mapurigá Riosi Binói jeaní:Mapalí nijeni nakili, Nijeni 'yemi mi galá kipuli.Echalí mapalí 'yémitamo wikáwali tali, echalí Nijeni ne bichíwali 'yemi mi ku wikáwali.Jipi rawé Riosi wabé nakí kipúnala echi jaré pagótami wikáwali táami. Jipi rawé Riosi wabé nakí mapu ku wikáwama echi jaré pagótami.
A'lí tamujeta ke wesi kumé, mapurigá ke wesi sayéraga ra'icháma tamujé nóchala jiti.
Si'winárigá tamujé nawésami chopi nakí máputa suwaba galabé olabo, mapurigá si'néami pagótami galá machimea mapu tamujé, Riosi piónawala niráa jú. Echijiti tamujeta sinibí kilí niráa anacha mapalí tamujeta risúu olárami ju, ayénachó mapalita we newalé ko'wáami, ayénachó mapalita ketasi omero Riosi nóchala olayá mapujiti auché jaré pagótami tamujé tamí wabé kumé.
Mapujiti echi auché jaré wisabé tamí wipisoli, ayénachó aboni wisabé tamí pachá bachali. Ayénachóni wisabé wabé risúu olárami níili mapalí wikabé pagótami sinepi niráa ne wabé buchuwí anigá na'áwali tamí sayéraga. Ayénachóni wisabé wabé iwéami nóchali. Ayénachóni wisabé tarapé kochili rokogó. Ayénachóni wisabé ne wabé 'locheli.
'Yémitamo galá machí mapu nijeni ne bichíwali Riosi piónawala niráa ju, mapujiti nijeni sinibí ne wabé galabé ologá bité. Ayénachótamo echirigá machí mapujiti nijeni galá machíami ju echi ne Bichíwali, ayénachó mapujítini sinibí galabé kilí oláami niráa jú. Ayénachótamo galá machí mapu nijeni Riosi piónawala niráa ju mapujítitamo galá machí mapu echi Wabé Galabé Riosi Iwigala pachana tamí yuwa atí, ayénachó mapujítitamo machí mapu nijeni sinibí 'yemi mi wabé galé.
Sinéami káachi echi auché jaré pagótami tamí we galá nirá, chopi auché siné káachi aboni tamí wabé chijuna. Sinéami káachi aboni galá ra'icha tamí jiti, chopi auché siné káachi aboni wabé chati sití ra'icha tamí jiti rugá. Sinéami káachi echi auché jaré aní mapu nijeni wabé 'yékaka ra'íchami ju, chopi auché siné káachi aboni aní mapu nijeni chopi ra'icha echi ne Bichíwali.
Sinéami káachi aboni tamí olá mapurigá ke machirúami niráa, chopi auché siné káachi tamí olá mapurigá galá machirúami niráa. Sinéami káachi nijeni arigá ne noguí mi'lirúami ju, chópini abijí waminabi bitélasimi. Sinéami káachi nijeni kastigo 'yárami ju, chópini ketasi mi'lirúami niráa ju.
Auché jaré tamí o'monárasagá, nijeni arigá sinibí we kanila. Nijeni wabé risúwati ju, chópini we olá mapurigá auché jaré ritémtami ne wabé níwami níima echo'ná ripá riwigachi. A'lí nijeni ketasi biyiri níwa, chópini arigá níwa ne suwaba echi wabé galabéala mapu Riosi tamí 'ya.
'Yemi ritémtami echo'ná Koríntochi piréami, nijeni ne wabé galigá 'yemi mi galá machíami niráa oseli ne suwaba mapurigani 'nátali pachana nijé sulálachi niráa.
Nijeni ne bichíwali 'yemi mi ne wabé galé, chopi 'yémitamo ke 'me tamí galé.
Jipi nijeni 'yemi mi ne wabé galigá ruyé, mapurigá nijeni ne bichíwali 'yemi onolá niráa, máputamo tamí wabé galebo achigórigá mapurigá nijeni 'yemi mi galé.
Echi jaré napawika bichíyami mapurigá echi Walubela Riosi ri'obáwala ju, mapujiti echi Wabé Galabé Riosi Iwigala bité echo'ná pachana aboni sulálachiKetasi ne sinibí napawika 'yénsi echi auché jaré ke bichíyami pagótami yuwa. Echirigá ologá 'yémitamo mapurigá wáasi, biléana bulirúami niráa níibotamo, mapalí bilé wáasi ke galá simí. A'lí 'yemi galabé wachínaga oláami, ketasi galá ju máputamo sinibí napawíkami níibo echi auché jaré wabé chati sitíi oláami yuwa, mapujiti 'yémitamo ketasi achigó yiri ju aboni yuwa, achigórigá mapurigá echo'ná rayénachi ketasi chopi a yiri ju echi rukuáwami yuwa.
Echi Walubela Jesucristo ketasi ne bilénapi chópirigá 'nata echi riablo yuwa. A'lí echi jaré Jesucristo jiti bichíyami nibilé cho bilénapi chópirigá olá echi auché jaré ke bichíyami yuwa.
Echi Walubela Riosi ke siné risensia 'yali mapu echi jaré amachíkalawami namuti nirúlama echo'ná pachá echi walubé Riosi ri'obáwalachi, mapujiti Riosi nakí mapu Binói chopi waminabi walubélaga anérami níima. A'lí Riosi nibilé cho risensia 'ya mapu 'yemi napawika bichíyami chokoba jaga o'wikebo echi jaré amachíkalawami namuti, mapujiti Riosi Binói pachana bité echo'ná 'yemi sulálachi, echijiti si'néami 'yemi napawíkami mapurigá Riosi ri'obáwala niráa jútamo, echijiti galá níima máputamo chopi chokoba jaga waminabi walubélaga anebo echi Walubela Riosi, mapurigá Riosi Binói 'yemi jiti rugá jeanili:Nijeni echo'ná aboni yuwa yénaga bitélama.A'lí Nijeni aboni Riósawala níima.A'lí aboni Nijé níwala pagótami níima.
Echijiti Riosi ayénachó tamujé tamí jeané mapurigá je'ná jerigá osirúami ju:Ku 'machínasi echo'ná echi auché jaré chati sitíi oláami pagótamichi jonsa.Ayénachó Riosi tamujé tamí jeané:Echo'ná abónichi jonsa waminá waná rojuasi.A'lí ke siné chokoba jaga o'wikesi echi jaré amachíkalawami namuti.Echalí Nijeni 'yemi mi narema mapurigá Nijé níwala pagótami niráa.
A'lí Nijeni níima 'yemi Onolá,ayénachó 'yemi níibotamo Nijé kúchuwala. Echirigá aní echi Walubela Riosi, echi mapu ne suwaba omérami ju.
Echirigá biché 'yemi nijé ritémawala mápuni ne wabé galé, galá 'natasi mapurigá Riosi tamujé tamí je'ná jerigá bichíwaga aneli. Galá níima ariwesa suwaba chati sitíi oluwáwami. Ketasi galá ju máputa chati sitíi olabo, nibilé cho galá ju máputa chati sitíi 'natabo. Chopi galá níima máputa ne galá nijéwabo Riosi, mapurigata chopi olabo mapurigá Binói nakí, mapujítita bichíi mapu Riosi chopi ne Walubela ju.
Echo'ná Koríntochi piréami napawika bichíyami we o'mónali mapurigá Riosi nakili'Yemi echo'ná Koríntochi piréami ritémtami arigá tamí galá galesi. Nijeni ke wesi 'yemi mi risúu olali. Ke wésini 'yemi mi chati sitíi olírali mapurigátamo echirigá chati sitíi oláami níibo. Ke wésini 'yemi mi 'yékali.
Ketásini 'yemi mi echirigá ané mapurigátamo wi'nijírami níibo, mapujiti bachá niráa mani 'yemi mi aneli mapu nijeni sinibí 'yemi mi ne wabé galema, waminábita pirélasagá jena'í wichimóbachi, ma suwisáagá keremá.
Nijeni ne wabé ganíili mapujiti 'yémitamo ma galá bichíili Jesucristo niráa, ayénachóni mayé mapu 'yémitamo waminabi galá bichíisabo. A'lí bicheni echirigá ne wabé kanila mapalini arigá ne wabé risúu olárami ju.
A'lí mapalí jonsa nijeni nawali jena'í Maseróniachi anilíwachi kawírali, echi Timoteo yuwa, tamujeta tarapé cho galá isábali. Si'winárigá tamujeta ne wabé kumérami níili ne suníami mapo'nata 'yénali, mapujiti echi auché jaré ke bichíyami pagótami sinibí tamujé tamí sayérali, a'lí bicheta ne bichíwali wabé majali sulachí niráa.
Chopi Riosi tamujé tamí ku kanílatali mapujiti tamujé tamí yuwa nawali echi Tito, mapujiti Riosi chopi ju mapu galá omero ku kanílatiya echi jaré mapu ikí o'mónami ju.
Echalí Riosi ne bichíwali tamujé tamí ku kanílatali mapujiti echi Tito echirigá tamujé tamí yuwa nawali, ayénachó mapujiti echi Tito binói tamujé tamí kanílatali, achigórigá mapurigá 'yemi aboni chabénala niráa galá kanílatali echi binói Tito. Echi binói Tito tamujé tamí aneli mapu churigá 'yémitamo tamujé tamí ne wabé 'nénali, ayénachó mapu chuyena 'yemi ne wabé o'mona mapujiti tamujeta risúu olárami ju, ayénachó mapurigá 'yémitamo sinibí tamujé tamí jiti 'nata. A'lí nijeni waminabi wabé kanílali suwaba je'ná jiti.
Chabénala nijeni arigá 'yemi mi o'monáratali mapalini bachá niráa 'yemi mi oseli, chopi jipi rawé nijeni arigá kanila mapujítini echirigá olali. Chabénala nijeni o'mónali, mapujiti echi oselí 'yemi mi o'monárali pe téeli niráa.
Chopi jipi rawé nijeni echijiti galá kanila, chopi nijeni ketasi echirigá ganila mapujiti 'yémitamo o'monáratami níili. Nijeni chopi ganila mapujiti 'yémitamo wikáwali tánali Riosi, mapalítamo echirigá o'monáratami níili. Echirigátamo chopi o'monáratami níili mapurigá Riosi nakili, a'lí nijeni echirigá ketasi wepi 'yemi mi kumeli.
Mapujiti mapalita o'monáratami ju mapurigá Riosi nakí, echalita wikáwali tani Riosi mapurigata ku wikáwarami níibo. A'lí waminánomí tamujé chopi waminabi kanílabo mapujítita echirigá wikáwali tánali. Chopi mapalí echi auché jaré ke bichíyami pagótami jena'í wichimóbachi piréami o'monáratami ju, echalí aboni we o'mona mapujiti we chati sitíi olá, chopi aboni arigá ketasi wikáwali tani Riosi, echijiti aboni chopi waminá suwimea.
'Yémitamo ne bichíwali o'monáratami níili mapurigá Riosi nakili. A'lí jípitamo galá machí mapurigá ikili mapujítitamo echirigá o'monáratami níili. Echalí mapalítamo echirigá o'monáratami níili 'yémitamo wabé chati sitíi oláami niráa niráli echi bilé rijói mapu chati sitíi olali. Ayénachó echalítamo nakili tamí ku ruyénala mapurigátamo olali. Ayénachótamo na'áwatarami níili mapujiti echi bilé echirigá chati sitíi olali. Ayénachótamo ne wabé majali mapujiti bilé 'yemi echirigá chati sitíi olali. A'lí bichétamo auchecho siné nakili tamí 'nénala. Ayénachótamo nakili kastigo 'yánala echi bilé rijói 'yemi mapu echirigá chati sitíi olali. Echijiti jipi nijeni galá machí mapu echi auché jaré 'yemi ketasi chokila jútamo mapurigá echi bilé rijói chati sitíi olali.
Echirigá biché chabénala mapalí nijeni 'yemi mi oseli echi oselí, nijeni ketasi echirigá oseli echi bilé rijói jiti mapu chati sitíi olali. Nibilé choni 'yemi mi echirigá oseli echi auché bilé jiti mapu sayératami níili. Chópini 'yemi mi echirigá oseli mapurigá 'yemi aboni, bacháami Riosi yuwa, galá ku 'natabo mapu chu yena 'yémitamo ne bichíwali tamí wabé galé.
Echijiti nijeni ma ku ganílatami ju mapujiti 'yémitamo auchecho siné ma ku 'nátali mapurigátamo ne bichíwali tamí galé.Chopi nijeni ayénachó kaníili mapujiti echi Tito wabé ganílatami níili 'yemi jiti, mapujiti si'néami 'yemi galá kanílatali echi binói.
Echirigá nijeni ketasi 'yékali chabénala mapalini aneli echi Tito mapu nijeni mayeli mapu 'yémitamo ne galá bichíyami níili. Chopi achigórigá mapurigá nijeni sinibí 'yemi mi galá ne bichíwaga aneli, echirigá ayénachó ne bichíwali níili mapurigá nijeni aneli echi Tito, mapalini aneli mapu nijeni mayé mapu 'yémitamo galá bichíyami ju.
A'lí echi Tito 'yemi mi waminabi ne wabé galé sinibí mapalí binói 'nata mapurigá si'néami 'yémitamo ne galá nijéwali suwaba mapurigá binói 'yemi mi nuleli, ayénachó mapurigátamo wabé galigá nareli echi binói, mapujítitamo we majali Riosi.
Nijeni ayénachó ne wabé ganila mapujiti nijeni mayé mapu 'yémitamo ne bichíwali olabo suwaba mapurigá nijeni 'yemi mi nulema.
Wikabé niráa 'yánalagaJipi, 'yemi keni ritémawa, nijeni nakí 'yemi mi ruyénala mapurigá Riosi ne wabé galigá ku'wírali echi auché jaré napawika bichíyami echo'ná Maseróniachi anilíwachi kawírali piréami mapurigá aboni galá olama mapurigá Binói nakili.
Aboni ne wabé risúu olárami níili mapalí aboni ne wabé kumérami níili echi auché jaré ke bichíyami pagótami jiti. Chopi aboni arigá ne wabé kaníili. Echijiti aboni ne wabé tisúwati ke, arigá wikabé niráa 'yali, mapurigá ne wabé níwami niráa, echi auché jaré wabé tisúwati ritémtami ku'wíriya.
Echalí aboni tamí wabé tánali mapurigani risensia 'yama mapurigá aboni ayénachó napabuka náwalama wenomí, echi auché jaré wabé tisúwati ritémtami 'yánala.
A'lí nijeni mayeli mapu aboni ayena 'yama riwéali wenomí, chopi aboni waminabi ne wabé simírami galabé namuti 'yali, ketasi mapurigá nijeni mayeli, mapujiti aboni bachá niráa 'yali aboni sulala echi Walubela Jesucristo, mapurigá aboni chopi olama mapurigá Binói nakí. A'lí pe jubáami aboni galá tamí 'yali aboni niráa mapurigá aboni omérama nagúura Riosi nóchala olayá, mapurigá echi Walubela Jesucristo nakili.
Echijiti jipi nijeni aneli echi Tito mapurigá binói echo'ná 'yemi yuwa ma suwaba sunima napabuya echi wenomí mapu binói chabénala chótali napabuya, mapujiti 'yemi echo'ná Koríntochi piréami ne wabé galigá 'yabo riwéali wenomí, echi auché jaré wabé tisúwati ritémtami 'yánalaga náwalama.
A'lí 'yémitamo sinibí wabé simírami galá olá suwaba mapu ikítamo olá. Echirigátamo simírami galá bichíyami ju, ayénachótamo simírami galá binériami ju Riosi Ra'íchala. Ayénachótamo simírami galá machíami ju. Ayénachótamo simírami wabé nílaka nakí ku'wíranala auché jaré. Ayénachótamo ne wabé simírami tamujé tamí galé. Jipi ayénachó galá níima máputamo simírami niráa 'yabo wenomí, echi auché jaré wabé tisúwati ritémtami 'yánala.
Nijeni ketasi 'yemi mi echirigá wabé 'wérali niráa nulé. Chópini 'yemi mi echirigá ané mapurigátamo galá machiboa mapurigá auché jaré ritémtami wabé kaníliga 'yali wenomí, echi auché jaré wabé tisúwati ritémtami 'yánalaga. Echirigátamo galá machiboa áchatamo ne bichíwali galá galema 'yemi.
Mapujiti 'mátamo galá machí mapurigá echi Walubela Jesucristo sinibí ne wabé galéami níili. Ki'yá chokichí jonsa Binói ne suwaba namuti níwami níili mapu ikí nirúali, chopi wakinánokuá Binói ne wabé risúwati níilinali, mapujiti Binói 'yemi mi ne wabé galigá ku'wíranali, mapurigá 'yémitamo niwárami níibo ne wabé simírami níwami niráa echo'ná ripá riwigachi.
Nijeni 'yemi mi je'ná jerigá ruyé mapurigátamo waminabi ku'wíratami níibo. Chabé, bilé bamíbali jonsa, 'yémitamo galá o'wínali wenomí napabuya, echi auché jaré wabé tisúwati ritémtami 'yánalaga. Echalítamo chótali we ganílaga ayá.
Jipi waminabi echirigá nokíisi kaníliga napabúsiya echi wenomí mapuyénasítamo sunibo. Galá níima ibili niráa 'yemi arigá ganíliga 'yasa jaré wenomí, suwaba mapu ikí ibílitamo omero nijaa.
Mapujiti a bilé rijói ne bichíwali nakisáagá 'yánala Riosi jaré wenomí, echalí Riosi arigá kaníliga narema mapalí echi bilé rijói galá 'ya mapuyénasí binói níwami ju. A'lí Riosi ketasi taní echi jaré namuti máputa ketasi níwa.
A'lí nijeni ketasi 'yemi mi je'ná jerigá ané mapurigá 'yémitamo ne wabé tisúwati niráa tibibo, mapujítitamo ku'wírali echi auché jaré.
Chopi nijeni 'yemi mi je'ná jerigá ané mapurigá ne si'néami 'yemi napawika bichíyami chopi ikí níwabotamo. Jipi 'yemi echo'ná Koríntochi piréami wabé simírami níwa. Echijiti jipi 'yemi galá omero ku'wíriya echi auché jaréana piréami ritémtami mapu jipi rawé we newalé ko'wáami, chopi waminánomí auché siné káachi, echi jaré aboni waminabi simírami níwamiré, mapuyena 'yemi aboni wabé newaréami níibirétamo. Echalí aboni galá omérama ku ku'wíriya 'yemi, mapalítamo newalebo ko'wáami. Echirigá ne si'néami 'yemi napawika bichíyami ku ne a'nawí chopi ikí níwabotamo.
Mapurigá echo'ná Riosi Ra'íchala oselíwalachi je'ná jerigá osirúami ju: Echi mapu we simírami napabúliko echi ko'wáami mapu Riosi 'yali ripá riwigachi jonsa, arigá ketasi simírami níwali. A'lí echi mapu pe okuáa napabúliko arigá ketasi auché newaleli.
Echi Tito galabé oláami níiliChopi nijeni walú natétara 'ya Riosi mapujiti Binói 'yali mapurigá echi Tito 'yemi mi galema achigórigá mapurigá nijeni 'yemi mi wabé galé.
Mapujiti echi Tito galá nijéwali mapalí nijeni aneli mapu echo'ná 'yémichi simea, echi wenomí napabúbiya. Chopi mapujiti binói ayénachó 'yemi mi wabé galé, echijiti binói we nílaka simináali echo'ná 'yémichi simiyá.
A'lí echi binói Tito yuwa, ayénachóni jula auché bilé rijimala mapu we galá nigúraga nocha echi Galabé Riosi Ra'íchala nawésiya, echi mapu si'néami echi auché jaré napawika bichíiyami sinibí galabé oláami niráa ané.
A'lí ketasi chopi ju mapu aboni galabé oláami ané je'ná rijimala, chopi aboni ayénachó chapili echi binói mapurigá tamujé tamí yuwa inama mapalita rojuániga nachútabo echi wenomí, echi jaré tisúwati, mapurigá echi Walubela Jescristo waminabi walubélaga anérami níima, ayénachó mapurigá galá 'nératami níima mapu 'yemi aboni we galigá oláami jútamo.
Echirigata galá tibupo mapurigá ke wesi omérama tamujé tamí wi'nijiya, jeanigá máputa ketasi galá nachuta echi wenomí máputa napabú 'yena.
Mapujiti tamujeta sinibí nakí máputa suwaba namuti galabé wachínaga niráa olabo, bacháami echi Walubela Jesucristo yuwa, ayénachó ne galá wachínaga niráa bacháami echi auché jaré pagótami yuwa.
Ayénachóta jula auché bilé rijimala aboni yuwa, echi máputa ma wisabé niráa riwali ne wabé galá galigá nóchami niráa, wikabé namuti jiti. A'lí jipi binói waminabi wabé galigá nochama 'yemi yuwa, mapujiti binói mayé mapu 'yémitamo ne wabé galá oláami jútamo.
A'lí a auché jaré 'yemi mi rukuésagá echi Tito jiti rugá, echalí jeanesi mapu echi Tito nijé apanérawala ju, mapu binói tamí yuwa nóchami ju, mapu 'yemi mi ku'wírama. A'lí a rukuésagá echi auché okuá ritémtami jiti rugá, echalí jeanesi mapu aboni julárami níili echi auché jaréana piréami napawika bichíyami jiti, ayénachó mapurigá aboni chopi waminabi walubélaga ané echi Walubela Jesucristo.
Echijiti galá 'nérasi mapurigátamo ne bichíwali galá galé je'ná okuá ritémtami. Echirigátamo ayénachó 'nérabo ne si'néami echi auché jaréana piréami napawika bichíyami mapu nijeni bichíwaga anili mapalini wabé nílaka niráa ra'íchali 'yemi jiti rugá.
Echo'ná Koríntochi piréami napawika bichíyami napabuka 'yali wenomí echi auché jaréana piréami wabé tisúwati ritémtamiNijeni mayé mapu ketasi 'me 'wérali ju mapurigá nijeni 'yemi mi osema jeanigá máputamo napabubo wenomí echi auché jaréana piréami wabé tisúwati ritémtami 'yánala,
mapujítini galá machí mapurigátamo arigá nakí echirigá 'yánala. Echijiti nijeni we nóchaga niráa 'nátaga ra'íchali 'yemi jiti mapalini ruyeli echi auché jaré napawika bichíyami echo'ná Maseróniachi anilíwachi kawírali piréami mapurigá 'yémitamo echo'ná Akáyachi anilíwachi kawírali piréami arigá we nakili 'yánala echi wenomí, chabénala bamíbali jonsa. Echijiti ne noguí si'néami aboni ayénachó nakili echirigá 'yánala wenomí, achigórigá mapurigá 'yémitamo olali.
Jipi nijeni jula je'ná bikiyá ritémtami 'yemi mi ruyénala mapurigátamo ne bichíwali olabo mapurigá nijeni ma echirigá wabé nóchaga 'nátaga niráa ruyeli echi auché jaré mapu 'yémitamo nakili olánala. Echirigani jula aboni mapurigá 'yémitamo we yáati napabubo echi wenomí, mapurigá nijeni ma ruyeli echi auché jaré mapu 'yémitamo 'yabo riwéali.
Galá níima 'yemi echirigá bachá niráa napabusa echi wenomí, mapurigá nijeni ketasi riwélatami níima waminánomí mapalí nijeni echo'ná simea 'yemi mi 'némiya; ayénachó mapurigá 'yémitamo ketasi cho riwélatami níibo, a tamí yuwa sisá jaré echo'ná Maseróniachi piréami ritémtami; mapujiti a echirigá ikisáagá, echalí 'yémitamo ne wabé riwélatami níibo átamo ketasi cho ma napabúrami níwasagá echi wenomí, mapujiti nijeni ma ruyeli aboni mapu 'yémitamo wabé nakili 'yánala, chabé bamíbali jonsa.
Echijiti nijeni arigá 'wérali mayeli mápuni bachá julama je'ná bikiyá ritémtami 'yemi mi echirigá ruyénala, ayénachó mapurigá aboni 'yemi mi ku'wírama echi wenomí napabuya máputamo chabé jonsa anili nijibo ruyá. Echirigá nijeni bachá niráa júuli aboni mapurigá 'yémitamo bachá niráa ne wabé galigá napabubo echi wenomí, mapurigá ketasi 'wérali níima máputamo napabubo mapalí nijeni ma echo'ná nawá, mapurigá nijeni 'yemi mi nuléla niráa.
Je'ná jerigá galá 'natasi 'yemi: Echi rijói mapu pe uchíi ichako, ayénachó pe okuáa 'wima. A'lí echi mapu wi'libé ichako, ayénachó wikabé 'wima.
Galá níima ibili niráa 'yemi 'yasa mapu ikítamo ne sulachí niráa galá nakí 'yánala, chopi ketasi risirúami niráa níisi. Wabé galigá 'yasi. Ketasi chopi 'yasi mapurigá 'wérali nulérami niráa, mapujiti Riosi wabé galé echi jaré mapu ikí wabé kaníliga nijáami.
A'lí echi Walubela Riosi ne wabé omérami ju 'yemi mi ne wabé simírami ku'wíriya, mapurigátamo sinibí níwabo suwaba echi jaré namuti mapu ikí 'yemi aboni newalebo, ayénachó mapurigátamo auché jaré waminabi níwabo máputamo omérabo ayá, mapurigátamo echirigá galabé ologá ku'wírabo auché jaré.
A'lí echi Walubela Riosi mapu we nijá echi raká ichiwáami, Echi mapu ayénachó nijá echi ko'wáami máputa ko'wá, Échiko ayénachó 'yemi mi ne wabé simírami 'yama mapurigátamo galá omérabo ku'wíriya echi jaré tisúwati ritémtami, mapurigá 'yemi galabé olalila wikabé niráa muwema.
Echirigá 'yémitamo ne bichíwali karúmati níwami níibo, mapurigátamo omérabo wikabé ayá echi auché jaré wabé newaléami. A'lí mapalí tamujeta nachútabo echi wenomí máputamo náwalabo 'yánala echi jaré tisúwati ritémtami, echalí aboni walú natétara 'yama Riosi.
Mapujiti mapalita echirigá 'yánalaga olá, echalí tamujeta ketasi chopi 'ya echi jaré namuti mapu ikí newalé echi jaré napawika bichíyami ritémtami, chópita ayénachó olá mapurigá aboni wisabé walú natétara 'yama Riosi.
Ayénachó aboni waminabi walubélaga anema Riosi, mapalítamo echirigá wabé galigá kóobo aboni, mapujiti echalí ne galá machirúami níima mapu 'yémitamo galá nijéwaga olá mapurigá echi Walubela Jesucristo 'yemi mi nulé, mapujiti 'yémitamo echirigá ne sébali 'ya aboni, echi auché jaré tisúwati ayénachó.
A'lí aboni ayénachó Riosi yuwa ra'icháma, 'yemi jiti tániga, mapujiti aboni 'yemi mi ne wabé galema, mapujiti Riosi Binói echirigá wabé galigá olali máputamo galabé oláami níibo.
¡Walú natétara 'yabo Riosi mapujiti Binói tamujé tamí ne wabé simírami 'yali, mapuyénasíta tarapé chirigá omero ku ruyá mapu chu yena ne wabé simírami ju!
Riosi Binói nawisánalaga júuli echi PabloNijé, Pablo, 'yemi mi ne wabé tani máputamo galá nijéwaga olabo mapurigá nijeni 'yemi mi ané, mapujiti nijeni nulérami níili echi wabé natimáami, ne wabé galéami Walubela Jesucristo jiti, echi mapu sinibí ne wabé galabé oláami ju. A'lí jaré 'yemi aní mapu nijeni ne wabé kilí oláami ju mapalini echo'ná 'yemi mi yuwa atí, chopi mapu nijeni 'yemi mi ne wabé aparúami niráa osé mapalini echo'ná mikabé atí.
Jipi nijeni nakí máputamo galá tamí nijéwabo, mapurigá waminánomí mapalini echo'ná 'yemi mi yuwa nawá, echalí ketasi 'wérali níimi mapu nijeni aparúami niráa sayérama echi jaré 'yemi mapu ikí aniko mapu nijeni 'yékaka olá, mapurigá echi auché jaré ke bichíyami pagótami olá. Nijeni ketasi echirigá 'yékaka olá, echijiti nijeni ne bichíwali sayéraga ra'íchama echi jaré 'yemi echirigá aníami.
Ne bichíwali ju mapu tamujé bichíyami wepi pagótami chopi ju. A'lí mapalí tamujeta we sayera echi chati sitíi oluwáwami, echalí tamujeta ketasi nakowa mapurigá echi auché jaré ke bichíyami pagótami jena'í wichimóbachi we nakowa.
Mapujiti mapalí tamujé bichíyami sayera echi chati sitíi oluwáwami, echalí tamujeta ketasi karúmati ripiyá jiti nakowa, chópita arigá we jiwériga sayera echi chati sitíi oluwáwami mapurigá Riosi tamujé tamí jiwérata.
A'lí echi auché jaré ke bichíyami pagótami sinibí we sayera echi ne Bichíwali, ayénachó aboni sayéraga olá mapurigá echi auché jaré pagótami ketasi galá bichíima Riosi. Chopi tamujé bichíyami arigá galá bichíiga na'ura echiyiri chati sitíi oluwáwami. A'lí tamujeta sinibí galabé niráa 'nata mapurigata sinibí galá nijéwami níibo mapurigá Jesucristo tamujé tamí nulé, ayénachóta galá bichíirabo echi auché jaré pagótami Jesucristo niráa, mapurigá aboni ketasi waminabi echirigá chati sitíi 'natáma mapurigá aboni sinibí ne wabé nóchaga 'nátaga chati sitíi 'nátali.
A'lí echalí mapalí nijeni galá machimea chigá 'yemi ne galá sébali ne galá nijewa echi Walubela Jesucristo, echalí nijé binói arigá kastigo 'yama echi auché jaré mapu ketasi galá nijéwako.
'Yémitamo chopi ritiwá echi jaré namuti mapu ikí ne machiná nirú, chopi galá níima máputamo machiboa suwaba echi ne Bichíwali. A'lí a bilé rijói ne bichíwali mayésagá mapu binói Jesucristo níwala ju, galá níima échiko galá machisá mapu nijé binói ayénachó achigórigá Jesucristo níwala juni.
Nijeni 'yemi mi ne bichíwali niráa waminabi ne 'wérali ané mapu Riosi Binói tamí júuli 'yemi mi ruyénala mapurigátamo olabo. Echijiti nijeni tarapé riwela, mapujiti echi Walubela Riosi ne bichíwali tamí júuli echirigá ruyénala. A'lí nijeni je'ná jerigá olá mapurigá 'yémitamo waminabi galá bichíibo, ketasi mapurigátamo waminá 'wigáami níibo.
Nijeni ketasi nakí mapu 'yémitamo mayebo mapu nijeni chopi 'yemi mi oseli mapujiti nijeni 'yemi mi wabé majáranali.
Jaré 'yemi jeaní mapu nijeni 'yemi mi ne wabé jiwériga nulé mapalini 'yemi mi osé, chopi mapu nijé binói arigá tarapé jiwérami niráa juni. A'lí aboni ketasi galabé niráa mayé nijé ni'ogala.
Chopi galá níima mapu si'néami mapu ikí echirigá aniko ne galá machimea mapu achigórigá mapurigani 'yemi mi jiwériga nulé mapalini 'yemi mi osé mikabé jonsa, echirigá ayénachó nijeni achigórigá ne wabé jiwériga olama mapalini 'yemi yuwa asimea.
Nijeni ketasi wabé nóchaga 'nátaga niráa jeanimea mapu nijé binói achigó yiri ju echi auché jaré yuwa mapu ikí aniko mapu aboni chopi niráa ne wabé galabé ju. Nibilé choni nóchaga 'nátaga niráa jeanimea mapu nijeni waminabi wabé galabé ju ketasi mapurigá aboni, mapujiti si'néami echirigá ra'íchami chopi mapurigá ke newalite niráa ra'icha, ayénachó aboni ke newalite niráa ju mapalí aboni mayé waminabi galabé oláami ketasi mapurigá auché jaré.
Nijeni ke bilé cho mayema mapu arigá 'wérali ju mapu nijé binói wikanáami simea Riosi Ra'íchala nawisásiya, mapo'ná Riosi Binói ketasi cho tamí júuli, mapujiti Riosi chopi ju mapu tamujé tamí ané mapuyénasíta simabo, Binói Ra'íchala nawisásiya. A'lí Riosi Binói arigá ma tamí risensia 'yali mapurigani sebama echo'ná Koríntochi, 'yemi pirélachi yénasí.
Echijiti mapalí nijeni 'yemi mi je'ná jerigá nulé, echalí nijeni chopi olá mapurigá Riosi tamí nuleli, mapujiti Riosi chabénala niráa tamí nuleli 'yemi mi nawésanala. A'lí nijeni níili mápuni ne bachá nawali echo'ná 'yémichi echi we Galabé Jesucristo Nawésawala nawisásiya.
A'lí nijeni ke siné nílama mapurigá nijé níwala niráa echi nóchali mapu auché jaré ritémtami chopi nóchaga olali. Si'winárigá nijeni arigá mayé mapu 'yémitamo abijí waminabi galá bichíisabo. A'lí nijeni omérama waminabi nocha echo'ná 'yémichi. Chopi nijeni ke siné nochama mapo'ná Riosi ketasi cho tamí júuli nochánala.
Nijeni mayé mapu pe waminánomí nijeni auché jaréana simea, mapurigani ayénachó nawisáma Riosi Ra'íchala echo'ná 'yémichi jonsa, auché jaréana we mikabé wamináami, chópini ke siné chopi nochama echo'ná mapo'ná auché jaré ritémtami we nocha, Riosi nóchala olayá, nibilé choni nílama mapurigá nijé níwala niráa echi nóchali mapu auché jaré ritémtami nóchaga olali.
A jaré wabé nóchaga 'nátaga nílanalasagá, galá níima mapu aboni chopi nóchami níisa mapujiti echi Walubela Jesucristo galabé oláami niráa aboni.
A'lí mapuyíripi rijói aníko mapu binói niráa we galabé oláami ju, échiko ketasi ne bichíwali galabé oláami ju.
Echi Pablo ne bichíwali Riosi jiti jurálami níili¡Galá níimi 'yémitamo tamí waminabi kipusa, átamo arigá mayésagá mapu nijeni ke newalite niráa ra'icha! ¡Arigá tamí galá kipusi!
Mapujiti nijeni wabé nílika, ketasi nakí mapu echi riablo 'yemi mi 'yékama. A'lí Riosi Binói echirigá tamí 'natárali, mapujiti nijeni ne bichíwaga anili mapu nijeni 'yemi mi 'yama echi Walubela Jesucristo mapurigátamo Binói níwala níibo. Echijiti nijeni ne wabé nakí mápuni ne bichíwali 'yemi mi 'yama echi Walubela Jesucristo, mapujiti 'yémitamo mapurigá bilé tiwé ju, mapu ke cho bilé rijói yuwa kochíami, mapu nijeni 'yama kunénala bilepi Rijói yuwa, echi mapu echi Walubela Jesucristo ju.
Chopi nijeni wabé majawá mapujítini mayé mapu siné káachi 'yémitamo ariwebo mapurigá echi riablo 'yemi mi 'yékama achigórigá mapurigá echi binói riablo, mapurigá sinowi nílaka, ne wabé 'yékali echi bachá bitéami mukí, Eva riwéami. A'lí echirigá ikisáa 'yemi 'nátala chakena ulútami níima, mapurigátamo ma ketasi waminabi galebo echi Walubela Jesucristo ne sulachí niráa.
Mapujiti a auché jaré 'yemi mi auché si'winárigá nawésasagá ketasi mapurigá nijeni galabé niráa 'yemi mi nawésali echi Walubela Jesucristo jiti rugá, echalítamo arigá ne galá kipugú. Ayénachó mapalí auché jaré 'yemi mi nawesa jeanigá máputamo narepo auché bilé si'nú iwigá, ketasi mapurigá echi Wabé Galabé Riosi Iwigala máputamo ma nareli chabénala niráa, ayénachó mapalí auché jaré 'yemi mi si'winárigá nawesa ketasi mapurigátamo nawésarami níili Riosi Ra'íchala chabé chokichí, echalítamo arigá ne galá kipugú.
Nijeni mayé mapu nijé binói ketásirapé tabéala niráa ju, echi auché jaré yuwa, mapu 'yémitamo o'wéala nawésami niráa mayé.
Nijeni ke siné 'yemi mi bujeli mapalí nijeni 'yemi mi nawésali echi Galabé Riosi Ra'íchala. Si'winárigá nijeni chopi binói niráa tabéatali mapurigá 'yémitamo waminabi o'wéalatami níibotamo. ¿Áchatamo mayé mapu galá níimili nijeni arigá 'yemi mi bujesa echalí?
Echalí nijeni bujela niráa nareli wenomí mapu echi auché jaréana piréami napawika bichíyami ritémtami tamí 'yali, mapurigani nawésiya ináma Riosi Ra'íchala echo'ná 'yémichi, mapujiti nijeni nareli mapu ikí aboni tamí 'yali mapurigani omérama nocha echo'ná 'yémichi, Riosi Ra'íchala nawésiya.
A'lí chabénala nijeni we newaleli mapalini echo'ná 'yemi yuwa asali. Chopi nijeni ke wesi 'yemi mi tánali jaré namuti. Echalí echi auché jaré napawika bichíyami ritémtami echo'ná Maseróniachi anilíwachi kawírali jonsa síami tamí 'yali echi jaré namuti mapu nijeni newaleli. Echalí nijeni ketásirapé namuti 'yemi nimí bujeli, mapujítini ketasi nakili mapu 'yémitamo echirigá bujérami níibotamo. Nibilé choni nakí máputamo echirigá bujérami níibo waminánomí.
A'lí achigórigá mapurigá nijeni galá machí echi ne bichíwali Jesucristo Ra'íchala, echirigá nijeni ne bichíwali mayé mapu ke wesi tamí omérama nulée mápuni echirigá bujema wenomí mapalini nawesa Riosi Ra'íchala. Chopi nijeni sinibí ne bichíwali níliami níima mapurigani tarapé namuti 'yemi mi bujema, mapalini 'yemi mi nawesa echi Galabé Riosi Ra'íchala, 'yemi pagótami echo'ná ne suníami Akáyachi piréami.
A'lí nijeni echirigá aní mapujítini 'yemi mi ne wabé galé. Echi Walubela Riosi galá machí mapu nijeni 'yemi mi ne wabé simírami galé.
A'lí nijeni waminabi sísama olayá mapurigani sinibí olá mapurigá echi auché jaré nawésami mapu 'yémitamo Riosi jiti julárami niráa mayé ketasi omérama waminabi echirigá nóchaga 'nátaga niráa jeaniyá mapu aboni achigórigá oláami ju mapurigá nijeni olá.
Mapujiti abóniko ketasi ne bichíwali Riosi jiti julárami níili, chopi aboni sinibí 'yékaka olá mapurigá 'yémitamo mayebo mapu aboni ne bichíwali Jesucristo jiti julárami ju nawisánala.
Chopi mapurigá aboni echirigá olako, arigá galá machirúami ju, mapujiti echi Satanasi riwéami riablo binói ayénachó echirigá 'yékaka olá mapurigá echi pagótami mayema mapu binói ne bichíwali bilé wabé ratábami walula Riosi kapitánawala ju.
Echijiti echi jaré pagótami mapu arigá nijéwaga olá mapurigá echi riablo nulé, abóniko we nakí wabé 'yékaka olánala, mapurigá echi auché jaré pagótami mayema mapu aboni ne bichíwali galabé oláami ju. Chopi echalí ne jubá rawé echi jaré aboni arigá kastigo 'yárami níima achigórigá mapurigá aboni wabé chati sitíi olali.
Echi Pablo wisabé ne wabé risúu olárami níiliAuchecho siné nijeni 'yemi mi jeané mapu ke wesi 'yémitamo mayesi mapu nijeni ke newalite niráa ju. ¡Chopi átamo arigá mayésagá mapu nijeni echirigá ke newalite ju, arigá ariwesi mapu nijeni 'yemi mi pe ra'íchama mapurigá bilé ke newalite niráa, mapurigá nijeni ayénachó pe nóchaga 'nátami nílama!
Echi Walubela Jesucristo ketasi tamí nuleli mapurigani 'yemi mi jerigá ra'íchama, chópini ke newalite niráa ra'icha mapalí nijeni aní mápuni nóchaga 'nátami niráa nílama.
A'lí mapalí wikabé auché jaré ne wabé nóchaga niráa ra'icha mapujiti aboni ne wabé simírami o'wéala niráa mayé, nijeni ayénachó nóchaga niráa ra'icháma
mapujiti 'yémitamo risensia 'ya mapu echi jaré ke newalite 'yemi mi ra'íchama, chópitamo arigá mayé mapu 'yemi aboni ne wabé simírami machíami niráa ju.
Ayénachótamo ariwé mapu echi jaré 'yékaka nawésami 'yemi mi wabé jiwériga nulema mapurigá aboni piónawala niráa, ayénachó mapurigá aboni waminá suwábama 'yemi níwala namuti. Ayénachótamo ariwé mapu aboni 'yemi o'wéalawala niráa niráma, ayénachó mapurigá aboni 'yemi mi ke 'me nirama, ayénachó mapurigá aboni 'yemi mi waminá cho'nimea.
Ketasi galá níima mapu nijeni wabé riwélama mapujiti nijeni ke siné omérali echirigá olayá.Chopi mapalí echi auché jaré we nóchaga 'nátaga ra'icháma, nijeni ayénachó nóchaga 'nátaga ra'icháma, chopi mapurigá ke newalite niráa.
Echi auché jaré 'yékaka nawésami nóchaga aní mapu aboni Ebreo anilíwami ra'íchami ju. Nijeni ayénachó Ebreo ra'íchami ju. Aboni nóchaga aní mapu Isaeli anilíwami pagótami ju. Nijeni ayénachó ju. Aboni nóchaga aní mapu echi Abrami kúchala kúchuwala ju. Nijeni ayénachó bilé Abrami kúchala kúchuwala ju.
Aboni nóchaga aní mapu aboni echi Walubela Jesucristo piónawala niráa ju. Nijé 'nalí waminabi simírami galabé pioni ju, Jesucristo piónawala niráa, chópini ra'icha mapurigá ke newalite mapalini echirigá aní. Nijeni waminabi wabé simírami nóchali, Jesucristo nóchala olayá, ketasi mapurigá aboni. A'lí mapujiti nijeni we nawésali Jesucristo Ra'íchala nijeni waminabi wisabé wipisótami níili ketasi mapurigá aboni. Nijeni simírami wisabé pachá bachárami níili mapujítini nawésali Jesucristo jiti rugá, ketasi mapurigá aboni, ayénachó nijeni wisabé ne noguí mi'lirúami níili.
A'lí mapujiti nijeni nawésali Jesucristo jiti rugá, echi jaré Juríosi pagótami malisa chokéami tamí wisabé wipisoli, baisá makói miná kimakói yénasí niráa.
Auché siné baisá chokéami ayénachó nijeni wipisótami níili kusí jiti. Auchecho siné nijeni wisabé basibúrami níili mapuyénasí nijeni ne noguí mi'lílati. A'lí baisá chokéami mapalí nijeni ripá moba iyénali jaréana bárkochi asagá, echalí ibili echi jaré barko ri'lé botowili. A'lí sinepi nijeni tibili echo'ná walú ba'wírali moba bilé rawéwali, waminá bilé rukuwáwali.
Wisabeni wabé mikabé iyénali, Riosi Ra'íchala nawésiya. A'lí echo'ná wikanáami bakochi, wisabeni ne noguí u'lúsali. Wisabeni ne noguí mi'lirúami níili jaré chigórami jiti. Ayénachó echi jaré Juríosi pagótami wisabé tamí mi'lináali mapujítini echirigá nawésali Jesucristo Ra'íchala. A'lí echi auché jaré isena pagótami ayénachó wisabé tamí mi'lináali mapujítini echirigá nawésali. Echirigá nijeni wisabé ne noguí mi'lirúami níili echo'ná jaréana o'wéalachi, echo'ná jaréana waná kawichí ayénachó. Echo'ná walú ba'wírali nijeni wisabé ne noguí si'lili. Ayénachó nijeni wisabé ne noguí suwábarami níili echi auché jaré jiti mapu 'yékaka aní mapu ritémtami niráa ju.
Wisabeni wabé nóchali, Riosi nóchala olayá. Ayénachóni wisabé wabé kumérami níili. Wisabé rokogó ketásini kochili. Wisabeni ne wabé 'locheli, ayénachóni wisabé balámali. A'lí wisabé tarapeni ko'wali, mapalini chopi Riosi yuwa ra'íchaga olánali. A'lí wisabeni wabé wacheli, ayénachó wisabé ketásini 'me níwali napachala.
Nijeni je'ná jerigá ne wabé kumérami níili chabé jonsa, ayénachóni sinibí rawé ne wabé 'nátali echi auché jaré suníami piréami napawika bichíyami ritémtami jiti, mapu churigá 'yéneré.
A'lí a bilé rijimala ketasi 'me galá bichíyami níisagá, echalí nijé binói ne wabé natimaga nakimea ku'wíranala echi rijimala. A'lí a bilé lijimala ketasi waminabi bichíisagá mapujiti auché jaré pagótami ke bichíiratali, echalí nijeni ne wabé yoma.
Riosi Binói tamí machírali mapurigá nijeni ketasi 'me jiwérami juni. A'lí a 'wérali níisagá mapu nijeni nóchami níima, echalí nijeni chopi echirigá nóchami níima mapujiti Riosi echirigá tamí machírali mápuni ketasi 'me jiwérami ju nijé binói niráa.
Echi Walubela Riosi mapu tamujé Walubélawala Jesucristo Onolá ju, Échiko galá machí mapu nijeni ketasi 'yékaka aní. Ne wabé galá níima mapu echi Walubela Riosi sinibí waminabi walubélaga anérami níima.
Chabénala mapalí nijeni echo'ná Ramáskochi anilíwachi walúlachi asali, echi ne walula silíami echo'ná bitéami Arétasi riwéami níili. Echalí echi pe tabéala silíami echo'ná bitéami nulali galabélaga iwénala echo'ná walúlachi yéachi, mapujiti tamí wabé chapináali.
A'lí echo'ná walúlachi ne noligá tigótami níili ne wabé ripabé niráa. Chopi nijeni arigá ku machínali echo'ná walúlachi jonsa, mapujiti echi auché jaré ritémtami echo'ná biléana wabé ripabé uchíi yéachi jonsa tamí ri'lena, machímana niráa simérali, wiya jiti bulugá, echo'ná biléana ne wabé walubé walichi achagá. A'lí nijeni waminá 'másali mapurigá echi silíami ketasi tamí chapimea.
Riosi rimútaga riwírali echi Pablo wikabé namutiMapalí nijeni ne wabé nóchaga ra'íchali mapujítini echirigá wisabé wabé risúu olárami níili, echalini ketasi 'yemi mi waminabi bichíirali mapu Riosi ne bichíwali tamí júuli nawisánala. Waminabi galá níimili mapu nijeni 'yemi mi anema mapurigá echi Walubela Jesucristo tamí rimútaga riwírali wikabé galabé namuti, ayénachó mapurigá Binói wisabé tamí machírali wikabé namuti mapu echi auché jaré pagótami ketasi cho machí.
Nijé, Pablo, galá bichíi Jesucristo niráa. Chabénala nijeni torúami níili echo'ná ripá riwigachi mapo'ná Riosi atí. Ma makói miná naó bamíbali ju mapalí jonsa nijeni torúami níili. Chopi nijeni ketasi galá machí áchani auchérigá, nijé sapala, torúami níiliré, nijé aliwala chopi torúami níiliré omá, Riosi Binói chopi ne galá machí churigá ikili.
Echalí nijeni ne bichíwali tólati echo'ná ripá riwigachi mapo'nani galá námali wikabé namuti mapu echi auché jaré jena'í wichimóbachi piréami pagótami ketasi cho machí. A'lí tarapé risensia ju mapu nijeni echirigá ruyema aboni.
Siné káachi nijeni omérama nóchami níliya mapujiti Riosi echirigá tamí olírali. Chopi nijeni tarapé nóchami níima echi jaré namuti jiti mapu nijé binói olali. A'lí a nijeni nóchami níisagá, chópini echirigá níimani mapujiti Riosi ma tamí machírali mapurigá nijé binói tarapé jiwérami ju.
A'lí a nijeni arigá nakisáagá ra'ichánala jeanigá mapu nijé binói ne wabé galabé oláami ju, echalí nijeni chopi bichíwaga ra'íchami níima, mapujiti nijeni ne bichíwali galabé oláami ju. Chopi nijeni ke siné ra'icha jeanigá mapu nijé binói galabé oláami ju, mapurigá ke wesi mayema mapu nijé waminabi galabé oláami ju, ketasi mapurigá aboni ritiwá mapu nijeni galabé olá, ayénachó mapurigá ke wesi mayema mapu nijé waminabi galabé ra'íchami ju ketasi chopi mapurigá aboni kipugú tamí galabé ra'íchaga aníachi.
A'lí Riosi ne bichíwali echirigá tamí riwírali echi jaré ne wabé simírami galabéala namuti, chopi mapurigá nijeni ketasi echijiti ne wabé nóchami níima, Riosi ariweli mapurigá echi Satanasi riwéami riablo tamí ne wabé risúu olama. Echalí nijeni ne wabé okoli, mapurigá bilé rijói ne wabé okolá mapalí bilé wi'lí so'uwá jiti so'wí.
A'lí baisá chokéami nijeni wabé tánali echi Walubela Jesucristo mapurigá tamí 'yema echi okolíwami.
Echalí echi Walubela Jesucristo tamí ku nijéwaga jeaneli: Nijeni mi ne wabé simírami galé. Echi chopi sébali ju. A'lí ketasi arigá 'wérali ju mapu Nijeni mi waminá 'yema echi okolíwami, mapujiti mapalí mujemi ketasi jiwérami ju, echalí mujemi waminabi galá machí mapu Nijé Binói ne wabé omérami ju. Echijiti nijé, Pablo, ne wabé kaníili. Nijé binói we nóchami ju mapujiti nijeni tarapé jiwérami ju, mapurigá echi Walubela Jesucristo we omériga olama pachana tamí yuwa.
Echijiti nijeni sinibí echirigá kanila mapalini ketasi jiwérami ju, ayénachó mapalí auché jaré pagótami tamí wabé sitila ané, ayénachó mapalini ne wabé newaléami ju. Ayénachó nijeni arigá kanili mapalini a'najátarami ju, ayénachó mapalini risúu olárami ju mapujítini bichíi Jesucristo niráa. A'lí bicheni echirigá kanila mapujiti mapalini tarapé jiwera, echalí echi Walubela Jesucristo tamí waminabi jiwérataga olá.
Echi Pablo sinibí 'nátali echi jaré napawika bichíyami jiti echo'ná Koríntochi piréamiNijeni mapurigá ke newalite niráa níili, mapalini echirigá we nóchaga ra'íchali nijé binói chopi jiti rugá. Echalí arigá 'wérali níili mapurigani echirigá nóchaga ra'icháma mapujiti 'yémitamo ketasi nakili tamí nijéwanala. Galá níima 'yemi 'nalítamo galá ra'ichása tamí jiti rugá, mapujiti nijeni tarapé tabéala niráa ju echi auché jaré yuwa mapu 'yémitamo o'wéala nawésami ané, arigani tarapebi yiri níisagá, mapurigá 'yémitamo tamí ané.
Chabénala mapalí nijeni wabé kaligá nóchali echo'ná 'yémichi, echalí 'yémitamo galá machíratami níili mapu nijeni ne bichíwali Riosi jiti julárami níili, mapujiti Riosi tamí omératali mapurigani wikabé galabéala karúmati, chibi yirítere olama mapurigá ke wesi auché jaré pagótami omérali olayá.
A'lí nijeni ke siné 'yemi mi ke 'me nirali, chópini sinibí mayeli mapu 'yémitamo chopi a yiri jútamo echi auché jaréana piréami napawika bichíyami yuwa. A'lí nijeni ke siné risensia 'yali mapurigá 'yémitamo tamí 'yabo wenomí. Siné káachi galá níimi nijeni 'yemi mi bujesa wenomí, mapujiti echi auché jaréana piréami napawika bichíyami sinibí tamí 'yali wenomí mapalini newaléami níili. ¡Tamí ku wikawasi mapujítini ketasi nareli 'yemi níwala, nijírami niráa, achigórigá mapurigani nareli echi auché jaréana piréami ritémtami níwala!
Jipi nijeni galá kariwé mapurigani auchecho siné baisáala simea echo'ná 'yemi 'némiya. A'lí nijeni ketasi biyiri 'yemi mi bujema, mapujiti ketásini nakí echi jaré 'yemi níwala namuti, chópini nakí mapurigá 'yémitamo galá galebo Riosi, mapujiti ketasi arigá 'wérali ju mapu echi jaré kúcharami napabuma wenomí echi jaré aboni 'wénawala 'yábiya, chopi 'wérali ju mapu echi jaré 'wéntami 'nalí napabuma, aboni kúchuwala 'yábiya. A'lí 'yémitamo mapurigá nijé kúchuwala niráa ju.
Echijiti nijeni wabé kaníliga suwábama nijé níwala namuti 'yemi mi ku'wíriya. Ayénachóni ne wabé kaníliga nochama mapuyénasíni mukumea mapurigá 'yémitamo galá bichíibo Jesucristo niráa, mapurigá 'yemi aliwala ku pirélama Riosi yuwa sinibí niráa. Chópini mayé mapalí nijeni 'yemi mi waminabi galé, echalí 'yémitamo ke 'me tamí galé.
'Yémitamo galá machí mapu nijeni ketasi nareli 'yemi níwala wenomí nijíwami, chopi jaré 'yemi arigá mayé mapu nijeni 'yékaka olali mapurigá 'yémitamo bichíibo nijé nawésawala.
Nijeni ketasi echirigá 'yékaka olali, nibilé cho 'yemi mi 'yékali echi auché jaré mapu nijeni júuli echo'ná 'yémichi.
A'lí nijeni jeaneli echi Tito mapu binói echo'ná 'yémichi simea, ayénachó binói yuwa júulini echi auché bilé rijimala. ¿Acha 'yemi mi 'yékali echi Tito? Nijeni mayé mapu binói sinibí achigórigá olali mapurigá nijeni olá. ¿Kecha bichíwali ju mapu tamujé sinibí a'nawí chópirigá ologá 'yénali?
Siné káachi 'yémitamo mayé iré omá mapu nijeni wepi je'ná jerigá aní niyúramiya, chopi ketasi echirigá ju. Nijeni we bichíwaga ra'icha bacháami Riosi yuwa, mapurigá Jesucristo bichíyami niráa. A'lí suwaba mapu ikí nijeni aní, echirigani aní mapurigá 'yémitamo waminabi bichíisabo, mapujítitamo nijé ritémawala niráa ju mápuni ne wabé galé.
A'lí nijeni we majá mapurigá siné káachi nijeni 'yemi mi riwiméaré ketasi galabé oláami niráa, mapurigá nijeni nakí máputamo chopi galabé oláami níibo mapalí nijeni nawá echo'ná 'yémichi. Ayénachóni majá mapurigá siné káachi 'yémitamo tamí riwiboa yóami niráa, mapujiti arigá 'wérali ju mapurigá nijeni yónama echi jaré 'yemi mapu chati sitíi olako. Echirigá nijeni wabé majá mapurigá siné káachi nijeni 'yemi mi riwimea we chuwé nakówami niráa, we korúkami keremá, wabé chati sitíi na'áwami keremá, aboni o'wéala niráa nílanalami keremá, chati sití ra'íchaga ruyéami keremá, chiná sayéraga ra'íchami keremá, we nóchami keremá, we chati sitíi chuwé oláami keremá.
Ke 'me ayó nijeni echo'ná nawama 'yemi mi 'némiya, chopi nijeni we majawá mapurigá echi Walubela Nijé Riósawala tamí riwélatama 'yemi jiti, ayénachó mapurigá echirigá 'wérali níima mapu nijeni we nalama wikabé 'yemi jiti, si'néami 'yemi mapu ikítamo chabé jonsa wabé chati sitíi olali, chópitamo abijí ketasi cho ariweli echirigá mapurigátamo wabé chati sitíi olali, mapujiti jaré wabé simírami chati sitíi olali, ayénachó jaré chuwé bilétari yuwa kochili, ayénachó jaré wabé simírami chati sitíi chuwé olali.
Pablo galá nulé echo'ná Koríntochi piréami mapu aboni galabé olama, ayénachó Pablo ripora aboniJipi ma baisáala ju mapu nijeni echo'ná 'yemi mi 'némiya simea. Jípini justicia olama. A'lí suwaba namuti ra'íchali chopi galá katiwárami níima mapalí okuá testigo chópirigá anisá, bakiyá keremá.
Chabénala mapalini osáala niráa iyénali, echalí nijeni aneli mapu echi jaré chati sitíi oláami arigá justicia olírami níima. Jipi mapalini mikabé atí, nijeni auchecho siné echirigá ané echi jaré chati sitíi oláami. Ayénachóni jerigá ané ne si'néami 'yemi: Mapalini auchecho siné nawama echo'ná 'yemi mi 'némiya, echalí nijeni ne bichíwali ne galá wachínaga olama justicia. Ayénachóni arigá kastigo 'yama echi jaré mapu ikí chati sitíi olali.
Echalítamo ne bichíwali machiboa mapu nijeni chopi ra'icha mapurigá Jesucristo tamí nulé ra'ichánala. A'lí echi Walubela Jesucristo sinibí wabé omériga olá mapalí Binói 'yemi mi ku'wíra. Binói sinibí wabé omériga 'yemi mi olíima justicia.
Bichíwali ju mapu echi Walubela Jesucristo arigá clavo jiti michóntami níili echo'ná kúrsichi mapurigá tarapé jiwérami niráa, chopi jipi rawé Jesucristo sinibí ku bité, Riosi jiwérawala jiti. A'lí jipi rawé nijeni ayénachó tarapé jiwérami niráa ju mapurigá Binói tarapé jiwérami níili, chópini bukulíwami niráa ku bité Binói yuwa, Riosi jiwérawala jiti, mapurigani 'yemi mi ku'wírama.
'Yemi aboni galá machisí áchatamo ne bichíwali galá bichíyami ju Jesucristo niráa. 'Yemi aboni niráa ne galá machigá 'natasi: ¿Áchatamo galá bichíyami ju? ¿Kéchatamo machí mapu Jesucristo echo'ná pachana 'yemi yuwa áti? A ketasi pachana 'yemi yuwa asisáagá, 'yémitamo ketasi ne bichíwali galá bichíyami ju.
A'lí nijeni mayé mapu átamo echirigá 'natásagá, echalítamo galá machiboa mapu nijeni ayénachó ne galá bichíyami ju Jesucristo niráa.
A'lí nijeni Riosi yuwa ra'íchaga tánama mapu 'yémitamo tarapebi yiri chati sitíi olabo. Chópini ketasi echirigá tánama chopi mapurigá anirúami níimi mapu nijé binói galabé olali, Riosi nóchala olayá. Nijeni chopi echirigá tánama Riosi mapurigá 'yémitamo ne bichíwali galabé oláami níibo. ¡Ke chiré nijeni ketasi galá nóchami anérami níisagá!
Mapujiti nijeni tarapebi yiri omero, echi ne bichíwali Riosi Ra'íchala sayéraga olayá. Chópini ayena galá omero olayá mapurigá echi ne bichíwali Riosi Ra'íchala galá machirúami níima.
Echijítini we kaníla mapalí ketasi 'wérali ju mapu nijeni 'yemi mi oyérama. Nijeni chopi nakí mapu 'yémitamo waminabi galá bichíyami níibo Jesucristo niráa, ayénachóni tani Riosi mapu 'yémitamo ne sébali galabé oláami níibo.
Jípini bachá niráa 'yemi mi je'ná jerigá osé, mapalini ketasi cho echo'ná simea 'yemi mi 'némiya, mapurigá mapalini echo'ná 'yemi yuwa nawama, echalí ketasi arigá 'wérali níima mapurigá nijeni 'yemi mi oyérama. Mapujiti echi Walubela Jesucristo tamí nuleli mapurigani 'yemi mi waminabi bichíiratama, chopi ketasi tamí nuleli mapurigani chopi 'yemi mi wabé oyéraga majajárama, mapujiti echi Walubela Jesucristo chopi nakí mapurigátamo waminabi galá bichíyami níibo.
Jipi 'yemi keni ritémawa, nijeni nakí máputamo wabé kanílabo. Sinibí waminabi galabé oláami nílasi. Ke siné o'monási. Si'néami chopi a yiri 'nátaga pirélasi. Ketasi nakosi a'nagupi. Echalí echi Walubela Riosi mapu tamujé tamí 'ya máputa wabé galéami níibo, máputa sinibí a'nagupi kaligá chópirigá 'natabo, echi Walubela Riosi sinibí 'yemi mi yuwa asimea.
Ne si'néami echi jaré galá bichíyami ritémtami jena'í piréami galá ripóraga náwalasi.
Nijeni ne wabé nakí mapu echi Walubela Jesucristo 'yemi mi waminabi ku'wírama, ayénachó mapu Riosi Onorúami 'yemi mi waminabi galema, ayénachó mapu si'néami 'yémitamo a'nagupi waminabi ganílatabo, mapujítitamo níwa echi Wabé Galabé Riosi Iwigala. ¡Echirigá níima!
Pablo osé echo'ná Kalásiachi piréami napawika bichíyamiNijé ju Pablo. Riosi tamí nawésanala júuli. Ke wesi pagótami tamí echirigá júuli. Nibilé wesi rijói tamí wilali nawésami niráa. Chopi Jesucristo Binói tamí nawesánala júuli. A'lí Riosi Onorúami achigórigá tamí júuli. A'lí echi Onorúami níili mapu ku owíntali echi Walubela Jesucristo mapalí Binói ma mukúami níili.
Nijé 'yemi nimí je'ná jerigá osé. A'lí si'néami echi jaré ritémtami tamí yuwa muchúwami ayénachó 'yemi mi ripora, 'yemi echo'ná Kalásiachi anilíwachi kawírali piréami, si'néami mapu ikítamo napawika bichíyami ju.
Ne wabeni nakí mapurigá Riosi Onorúami, ayénachó echi Walubela Jesucristo, anawika 'yemi mi wabé ku'wírama mapurigátamo ne galá kilí 'nátaga ologá pirélabo.
A'lí echi Walubela Jesucristo a Binói niráa nijali mapurigá Binói mi'lirúami níima. A'lí je'ná jerigá olali mapurigá Binói galá omérama ku wikáwiya tamujé chati olalila, ayénachó mapurigá Binói omérama tamujé tamí ku'wíriya mapuyénasíta piré jena'í wichimóbachi, mapo'ná auché jaré pagótami sinibí wabé chati oláami ju. A'lí echi Walubela Jesucristo suwaba echirigá olali achigórigá mapurigá echi Onorúami, tamujé Riósawala nakili.
¡Sinibí ne wabé walubélaga anérami nílaka Riosi! ¡Echirigá níima!
Ketasi nirú auché bilé si'nú nawésala echi pagótami ku'wíriamiNijeni ne wabé cha níraga 'nata mapujiti 'yémitamo ma we yáati ariwénali Riosi bichiya. A'lí Riosi bukulí 'yemi mi bayeli mapujiti Jesucristo 'yemi mi ne wabé galé. Chopi jípitamo nakí máputamo si'nú nawésala bichíibo, mayega mapurigátamo siné káachi echijiti ku'wíratami níibo.
Chopi tarapé nilú auché bilé si'nú nawésami 'yemi mi ku'wíriami. Jipi auché jaré pagótami 'yemi mi wabé kumé. Abóniko ketasi binera echi Galabé Riosi Ra'íchala, mapujiti aboni ketasi 'yemi mi ruyé mapurigá echi Walubela Jesucristo wabé omérami ju 'yemi mi ku'wíriya.
Chopi tamujé ma 'yemi mi binérali mapurigá Jesucristo bilepi ju tamujé tamí Ku'wíriami. Jipi a auché jaré siné káachi 'yemi mi auché si'winárigá nawésasagá, galá níima sinibí niráa kastigo 'yárami níisa echirigá nawésami, mapujiti aboni ketasi nawésami ju echi ne Bichíwali. Ayena siné káachi a tamujé aboni 'yemi mi auché si'winárigá nawésasagá, galá níima tamujé aboni arigá sinibí niráa walú kastigo 'yárami níisa. A'lí a bilé walula Riosi kapitánawala ripá riwigachi jonsa simíami, siné káachi 'yemi mi auché si'winárigá nawésasagá, ayénachó galá níima échiko sinibí niráa walú kastigo 'yárami níisa.
Mani 'yemi mi bachá niráa jerigá aneli. A'lí jípini auchecho siné 'yemi mi achigórigá jeané: Jipi a bilé rijói siné káachi 'yemi mi sayéraga nawésasagá mapurigátamo ma bichíili, galá níima sinibí niráa kastigo 'yárami níisa echirigá nawésami, mapujiti échiko ketasi nawesa jeanigá mapu Jesucristo bilepi ju 'yemi mi ku'wíriami.
A'lí mapalini je'ná jerigá aní, nijeni ketasi chopi jerigá aní mapurigá echi jaré pagótami tamí galá nilama, chópini jerigá aní mapurigá Riosi Binói tamí galá nilama. Nijeni ketasi chopi nakí kanílatanala echi jaré pagótami, mapujiti ani chopi kanílatasagá echi jaré pagótami, echalí nijeni ma ketasi mapurigá Jesucristo piónawala niráa níima.
Echi Pablo rugá osá mapu churigá binói Riosi jiti julárami níili nawésanalaChopi 'yemi ritémtami ne galá machisí je'ná jeyiri: Mapalí nijeni 'yemi mi nawesa jeanigá mapu Jesucristo bilepi ju tamujé tamí Ku'wíriami, echirigá nawésala ketasi chopi jaré pagótami 'nátala ju.
Mapujiti ke wesi pagótami tamí 'yali mapurigani echirigá nawésama. Nibilé wesi pagótami tamí echirigá binérali. Chopi echi Walubela Jesucristo Binói echirigá tamí machírali.
'Yémitamo ma galá námaliré mapu churigá nijeni olali chabéanokuá mapalini chopi bichíili mapurigá echi auché jaré Juríosi pagótami bichíi. Ayénachótamo ma galá machí mapurigani ne wabé yóniga a'najátali echi jaré Riosi níwala napawika bichíyami pagótami. Echalini suwaba suwábanali aboni.
A'lí echalí mapalini abijí bichíili mapurigá echi jaré Juríosi pagótami bichíi, echalini ne wabé simírami machíami níili echirigá amachiya mapurigá aboni olá. Chopi auché jaré nijé pagótamawala, achigó yiri mapurgá nijé, ketasi echirigá simírami machíami níili. Ayénachó nijeni wabé simírami níliami níili mapurigani waminabi bichíima mapurigá echi jaré ki'yá piréami nijé pagótamawala bichíili, ayénachó mapurigani karúmati olama mapurigá aboni sinibí olali.
Chopi echi Walubela Riosi chabé ki'yá tamí galá machigá chapili, mapalí nijeni ke cho ranarúami níili. A'lí Binói ne wabé galigá tamí bayeli mapurigani galá bichíima. A'lí mapalí Binói echirigá nakili,
echalí Riosi tamí galá machírali mapurigani galá machimea echi bilepi Riosi Ranala, mapurigá nijeni galá omérama nawésiya echi auché jaré isena pagótami mapu ketasi Juríosi ju, jeanigá mapurigá echi bilepi Riosi Ranala ku wikáwami ju mapurigá echi pagótami chati sitíi olá. Chopi mapalí je'ná jerigá ikili, echalí nijeni ketasi rukuésiya simili echi auché jaré pagótami yuwa.
Nibilé cho simílini echo'ná ripáami Jerusalémachi anilíwachi walúlachi mapurigá nijeni 'nema echi auché jaré o'wéala mapu Riosi bachá niráa júuli nawésanala, nibilé cho mapurigani rukuema aboni jaré namuti. Chopi nijeni we yáati simili echo'ná auché biléana waná kawichí, Arábiachi anilíwachi. A'lí pe wakinánokuá nijeni auchecho siné ku nawali echo'ná Ramáskochi.
Echalí nijeni ketasi we yáati simili echo'ná Jerusalémachi. Chopi ma simírasa baikiyá bamíbali, echalí nijeni echo'ná simili. Echalí jonsa nijeni machili echi Pegro. A'lí bicheni chopi makói miná malí rawé asali binói yuwa.
Echalini ayénachó riwali echi Jakobo, echi mapu pe rijimala níili echi Walubela Jesusi. Chópini ketasi wesi riwali echi auché jaré o'wéala mapu Riosi nawésanala júuli.
Nijeni 'yemi mi ne bichíwaga ané mapu ne bichíwali ju mapurigá nijeni 'yemi mi osé. A'lí Riosi Binói galá machí mapu nijeni 'yemi mi ne bichíwaga ané.
Echalí jonsa pe wakinánokuá nijeni simili echo'ná Síriachi anilíwachi kawírali, echo'ná Silísiachi anilíwachi kawírali ayénachó.
Echalí echi auché jaré echo'ná Juréachi anilíwachi kawírali piréami mapu ikí napawika bichíyami níili Jesucristo niráa, ke wesi cho tamí machili.
Echalí aboni chopi námali je'ná jerigá ra'icháluachi: Echi rijói mapu chabénala tamujé tamí ne wabé a'najátaga kichili, échiko jipi we nawesa iyena echi galabé Jesucristo Ra'íchala. Chopi chabénala binói wabé kichiga suwábanali si'néami mapu ikí je'ná jerigá bichíili.
A'lí aboni chopi waminabi walubéraga aneli Riosi, mapujiti nijeni ma galá bichíyami níili Jesucristo niráa.
Echi auché jaré o'wéala mapu Riosi bachá niráa júuli nawésanala, ma galá nareli echi PabloA'lí wakinánokuá ma sebárasa makói miná naó bamíbali, echalini auchecho siné simili echo'ná Jerusalémachi echi Benabé yuwa. Echalini echi Tito ayénachó bayérali.
Echalini chopi echo'ná simili mapujiti Riosi Binói tamí machírali mapurigani echo'ná simea. A'lí nijeni pe waná rojuánaga nawésali echi jaré mapu o'wéala níili echi auché jaré napawika bichíyami yuwa. Nijeni ne galá irétaga nawésali echi Galabé Riosi Ra'íchala achigórigá mapurigá nijeni sinibí nawésaga ruyé echi auché jaré isena pagótami mapu ketasi Juríosi ju. A'lí bicheni echirigá olali mapujiti nijeni ketasi nakili mapurigá nijé nawésala waminá sití anérami níima.
A'lí echi Tito mapu tamí yuwa iyénali ketasi Juríosi pagótami níili. Chopi echi jaré napawika bichíyami Juríosi pagótami o'wéala arigá ketasi nuleli mapurigá echi Tito noligá sikirétami níima mapurigá echi jaré Juríosi pagótami sinibí olá.
Chopi tamujeta ketásirapé risensia 'yali mapurigá echi jaré aboni nuláma echirigá noligá sikirénala echi Tito. Tamujeta chopi nakili mapurigá 'yémitamo waminabi nawésarami níibo echi wabé Galabé Riosi Ra'íchala jeanigá mapurigátamo galá ku wikawárami níibo, átamo chopi galá bichíisagá echi Walubela Jesucristo niráa.
Chopi echi jaré o'wéala napawika bichíyami echo'ná Jerusalémachi piréami ketasi tamí bukulíwami ku ruyeli mapurigani si'winárigá nawésama. Abóniko ne bichíwali o'wéala níili echo'ná piréami napawika bichíyami yuwa, chopi nijeni arigá ketasi 'me nirali aboni, mapujiti Riosi Binói ketasi galabé nirá bilé rijói chopi mapujiti echi rijói walula ju echi jaré pagótami yuwa.
Echalí echi jaré o'wéala ketasi tamí bukulíwami ruyeli mapurigani si'winárigá nawésama echi pagótami, chopi aboni galá machili mapurigá Riosi tamí nuleli mapu nijeni nawésama echi jaré isena pagótami echi Galabé Riosi Ra'íchala achigórigá mapurigá chabé chokichí Riosi nuleli echi Pegro mapurigá binói nawésama echi jaré Juríosi pagótami.
Mapujiti echi Walubela Riosi echirigá júuli echi Pegro mapurigá binói nawésama echi jaré Juríosi pagótami. A'lí echi Binói Riosi ayénachó achigórigá tamí júuli mapurigá nijeni nawésama echi auché jaré isena pagótami.
Echijiti echi Jakobo, echi Pegro ayénachó, echi Juani asíchiko, si'néamika galá machili mapurigá Riosi wabé galigá tamí wilali mapurigá nijeni nawésama echi auché jaré isena pagótami. A'lí mapujiti aboni o'wéala niráa níili echi auché jaré napawika bichíyami yuwa, aboni ne wabé galigá tamujé tamí narépali mapurigá aboni ritémawala niráa. Echalí aboni tamí echirigá narépali, echi Benabé ayénachó. A'lí aboni anili mapu galá níima mapurigá tamujé nawésabo echi auché jaré isena pagótami, chopi aboni anili mapurigá aboni nawésama echi jaré Juríosi pagótami.
Chopi aboni ayénachó tamujé tamí tánali mapurigata sinibí galá natimapo echi jaré wabé tisúwati pagótami. A'lí nijeni sinibí echirigá, achigórigá nakili olánala.
Echi Pablo oyérali echi Pegro echo'ná AntiokíachiChopi pe waminánomí mapalí nijeni simili echo'ná Antiokíachi anilíwachi, echalí echi Pegro ayénachó echo'ná nawali. Echalí nijeni pe oyéraga aneli mapurigá binói ketasi galabé ologá iyénali.
Mapujiti chabénala niráa echi Pegro sinibí kaníliga ko'wali echi jaré isena pagótami yuwa echo'ná Antiokíachi piréami. Chopi pe kinánala mapalí jaré Juríosi pagótami echo'ná sili, mapu echi Jakobo jiti julárami níili echo'ná Jerusalémachi jonsa, echalí echi Pegro waminá waná simigá, ma ketasi nakili mapu ko'mea echi jaré isena pagótami yuwa, mapujiti binói we majali echi jaré Juríosi jiti, mapujiti echi jaré Juríosi pagótami sinibí anili mapu ketasi risensia níili mapurigá aboni napawika ko'mea echi auché jaré isena pagótami yuwa.
Echalí ne si'néami echi jaré Juríosi pagótami echo'ná piréami mapu ikí bichíyami níili Jesucristo niráa ayénachó achigórigá 'yékaka olánali mapurigá echi Pegro olali. A'lí echi Benabé ayénachó echirigá olali.
A'lí mapalí nijeni riwali mapu aboni ketasi ne galá wachínaga 'yénali mapurigá echi ne bichíwali Galabé Riosi Ra'íchala tamujé tamí binera, echalí echo'ná bacháami si'néami pagótamichi, nijeni wiriska jeaneli echi Pegro: Mujé binói Juríosi ju, chópimi sinibí ologá bité mapurigá echi auché jaré isena pagótami niráa. A'lí mujemi ketasi ologá bité mapurigá echi jaré Juríosi niráa. ¿Churékula bichemi arigá we nulé echi jaré isena pagótami mapurigá aboni wikabé namuti ologá pirélama achigórigá mapurigá echi auché jaré Juríosi pagótami sinibí ologá piré?
A'lí tamujé Juríosi mapu jónsata ochérali Juríosi pagótami níili. Ayénachó tamujé Juríosi sinibí aní mapurigá tamujeta ketasi chati sitíi oláami ju, chópita we chati sitíi oláami niráa ané echi auché jaré isena pagótami.
Jipi tamujeta galá machí mapu ke wesi pagótami galá narétami níima Riosi jiti chopi mapujiti aboni galá nijéwaga olá mapurigá echi Moisesi nulali. Galata machí mapu Riosi chopi naré echi jaré mapu ikí galá bichíi Jesucristo niráa. Echijiti tamujeta ayénachó ma galá bichíili Jesucristo niráa, mapurigata echijiti galá narétami níibo. Chópita ketasi mayé mapurigata narétami níibo mapujítita siné káachi ne suwaba galá nijéwaga olásate mapurigá Moisesi osogá nulali. Mapujiti Riosi ke wesi naré chopi mapujiti aboni galá nijéwaga olá mapurigá echi Moisesi osogá nulali.
A'lí tamujeta ayénachó nakí mapu Riosi tamujé tamí narema mapujítita ma galá bichíili Jesucristo niráa. Echijítita ma ketasi wikabé namuti nijéwaga olá mapurigá echi Moisesi osogá nulali. A'lí echi auché jaré Juríosi pagótami echijiti tamujé tamí wabé chati sitíi oláami ané. ¿Acha bichíwali ju mapu echi Walubela Jesucristo echirigá tamujé tamí niwá wabé chati sitíi oláami niráa, mapurigá echi auché jaré Juríosi pagótami aní? ¡Ketasi chirigá ju!
Chopi áni auchecho nakisáagá mapurigani nijéwaga olama suwaba mapurigá Moisesi osogá nulali, mapurigani echijiti narétami níima Riosi jiti, echalini chopi riwirúami níima mapurigá ke nijéwami niráa mapurigá echi Moisesi osogá nulali.
Mapujiti nijeni ma ketasi wikabé namuti nijéwaga olá mapurigani echijiti narétami níima Riosi jiti. Echijiti nijeni mapurigá mukúami niráa ju echi nulalíwami jiti, mapujítini ketasi omérali olayá suwaba mapurigá Moisesi osogá nulali. Chopi jipi nijeni ologá bité mapurigá Riosi nakí.
A'lí nijeni ma mukúami niráa ju achigórigá mapurigá echi Walubela Jesucristo mukúami níili mapalí Binói michóntarami níili echo'ná kúrsichi. Mani ketasi bité nijé binói niráa, chopi echi Walubela Jesucristo jipi tamí yuwa pachana bité. A'lí mapurigani arigá bité, rijói niráa, echirigani chopi bité mapujítini galá bichíili echi Walubela Riosi Ranala, mapujiti echi Walubela Jesucristo a Binói niráa nijali mapurigá mi'lirúami níima nijé chati sitíi olalila jiti, mapujiti Binói tamí wabé galeli.
Nijeni sinibí we nakí bichíinala echi Walubela Riosi, mapujiti Riosi chopi ne wabé galabé ju. Ketasi bichíwali ju mapu Riosi naré echi pagótami chopi mapujiti aboni ne suwaba galá nijéwaga olá mapurigá echi walula Moisesi osogá nulali. Mapujiti a Riosi ne bichíwali echirigá narésagá echi pagótami, echalí nijeni mayemi mapu echi Walubela Jesucristo tarapebi yiri jiti mukuli, chopi Binói ne bichíwali mukuli tamujé chati sitíi olalila jiti, mapurigata galá bichíiga ku wikawárami níima.
Echi pagótami galá ku wikawárami níima mapalí aboni galá bichíi. Chopi aboni ketasi ku wikawárami níima mapalí aboni chopi galá nijéwaga olá mapurigá Moisesi nulali¡'Yemi echo'ná Kalásiachi piréami ritémtami mapurigá ke newalite niráa jútamo! ¿Chigá 'yemi mi 'yékali mapurigátamo ma ketasi bichíibo echi ne bichíwami Riosi Ra'íchala nawésawala? Chabé jonsa tamujeta 'yemi mi ne galá machíami niráa nawésali jeanigá mapu echi Walubela Jesucristo echo'ná kúrsichi michóniga mi'lirúami níili mapujiti tamujé aboni ne wabé chati sitíi oláami níili.
Je'ná chopi tamí ku nijéwaga ruyesi 'yemi: ¿Áchatamo nareli echi Wabé Galabé Riosi Iwigala echo'ná pachana 'yemi sulálachi niráa chopi mapujítitamo we galá olali mapurigá echi walula Moisesi osogá nulali? Nijeni galá machí máputamo nareli chopi mapujítitamo galá bichíili mapurigá tamujeta 'yemi mi nawésali, jeanigá mapu echi Walubela Jesucristo echo'ná kúrsichi michóniga mi'lirúami níili tamujé chati sitíi olalila jiti.
¡'Yémitamo abijí mapurigá ke newalite niráa ju! Chabénala 'yémitamo chótali bichiya mapujítitamo nareli echi Wabé Galabé Riosi Iwigala echo'ná pachana 'yemi sulálachi niráa. Jipi, ¿áchatamo mayé máputamo ne sébali galá bichíyami níibo chopi mapujítitamo galá nijéwaga olama mapurigá Moisesi osogá nulali?
¡Nijeni mayé mapu 'yémitamo tarapé biyiri bineli chabénala mapalí echi auché jaré 'yemi pagótamawala 'yemi mi wabé chati sitíi risúu ologá a'najátali, mapujítitamo bichíili Jesucristo niráa! ¡Ne galá níimili, a péebi binésagátamo!
Mapalí Riosi 'yemi mi 'yali Binói Wabé Galabé Iwigala, ayénachó mapalí Riosi wabé omériga olá echo'ná 'yémichi, mapurigá ke wesi pagótami omero olayá ¿churékula echirigá olá? Ne bichíwali ju mapu Riosi ketasi echirigá olá chopi mapujiti 'yémitamo suwaba galá nijéwaga olá mapurigá Moisesi osogá nulali. Riosi echirigá olá mapujítitamo ma galá bichíili mapurigátamo nawésarami níili echi Galabé Riosi Ra'íchala.
Echi ki'yá bitéami Abrami galá bichíili Riosi, echijiti Riosi galá nareli echi Abrami mapurigá bilé Binói ranala niráa.
Echijiti 'yemi Juríosi pagótami galá machisí je'ná jeyiri: Echi jaré pagótami mapu ikí galá bichíiko Jesucristo niráa, abóniko mapurigá echi ne bichíwali Abrami kúchala kúchuwala niráa ju, mapujiti aboni galá bichíi achigórigá mapurigá echi Abrami bichíili.
Echo'ná Riosi Ra'íchala oselíwalachi ne bachá niráa osirúami níili mapurigá Riosi narema riwéali echi jaré isena pagótami mapalí aboni galá bichíima Riosi niráa. Echijiti Riosi bachá niráa ruyeli echi Abrami je'ná galabé ra'íchali mapalí jeaneli: Ne si'néami echi jaré isena pagótami mapu ikí tamí bichíima galá ku'wíratami níima mapujiti mujemi bachá niráa tamí bichíili.
Echirigá ne bichíwali ju mapu echi jaré pagótami mapu ikí galá bichíiko Riosi, si'néami ma galá ku'wíratami ju achigórigá mapurigá echi ki'yá bitéami Abrami ku'wíratami níili mapalí binói galá bichíili Riosi.
Si'winárigá ne si'néami echi jaré pagótami mapu ikí nakiko mapu Riosi narema aboni, mapujiti aboni galá nijéwaga olako mapurigá echi Moisesi osogá nulali, abóniko arigá ketasi echirigá narétami níima, chopi aboni walú kastigo 'yárami níima. Mapujiti ke wesi pagótami galá omérali ne sébali galá nijéwaga olayá mapurigá echirigá nulárami níili. Mapujiti echo'ná Riosi nulalila oselíwalachi je'ná jerigá osirúami ju: Ne si'néami echi jaré pagótami mapu ikí ketasi ne sébali nijéwaga olako mapurigá osirúami ju echo'ná Riosi nulalila oselíwalachi, abóniko chopi walú kastigo 'yárami níima.
Echijiti ne bichíwali ju mapu Riosi ke wesi naré, chopi mapujiti aboni galá nijéwaga olako mapurigá echi Moisesi osogá nulali. Mapujiti echo'ná Riosi Ra'íchala oselíwalachi je'ná jerigá osirúami ju: Riosi chopi naré echi jaré mapu ikí galá bichíiko Binói Riosi. A'lí aboni sinibí piréami níima.
A'lí si'néami echi jaré pagótami mapu ikí chopi nakiko mapurigá Riosi narema aboni mapujiti aboni galá nijéwaga olánali mapurigá Moisesi osogá nulali, abóniko arigá ketasi galá bichíi Riosi. Mapujiti echo'ná Riosi nulalila oselíwalachi je'ná jerigá osirúami ju, mapurigá echi Moisesi osogá nulali: Chopi mapalí echi pagótami ne suwaba galá nijéwaga olako mapurigá aboni nulérami ju, echalí aboni echijiti sinibí pirélama.
A'lí je'ná jerigá olárami níili mapurigá echi jaré isena pagótami ayénachó ku'wíratami níima mapalí aboni galá bichíima Jesucristo niráa, achigórigá mapurigá Riosi bachá niráa bichíwaga aneli echi ki'yá bitéami Abrami mapu si'néami echi jaré isena pagótami ku'wíratami níima riwéali binói Abrami jiti, mapujiti echi Walubela Jesucristo arigá mapurigá echi Abrami kúchala kúchuwala níili. A'lí Binói Jesucristo arigá ku'wírama riwéali si'néami pagótami mapu ikí bichíima Binói niráa. Ayénachó echirigá olárami níili mapurigá ne si'néamita mapu ikí galá bichíibo riwéaliko, echirigá galá narepo echi Wabé Galabé Riosi Iwigala mapurigá Riosi Binói bachá niráa ne bichíwaga anili mapurigá Binói tamujé tamí 'yama riwéali.
Riosi ketasi naré echi jaré pagótami mapu galá nijéwaga olá mapurigá Moisesi osogá nulali, chopi Binói ayena naré echi jaré mapu ikí galá bichíiko'Yemi keni ritémawa nijeni 'yemi mi anema mapurigá echi jaré pagótami olá: Mapalí bilé rijói siká achesa biléana oselichi mapo'ná osirúami ju jeanigá mapu pe waminánomí echi bilé rijói ne bichíwali olama bilé namuti, echalí jonsa ke wesi auché jaré pagótami omero aniyá mapu echi rijói ketasi echirigá anili. Nibilé wesi omero aniyá mapu echi rijói ayénachó nakili mapu auché jaré namuti ayénachó olárami níima, mapujiti ketasi echirigá osirúami níili echo'ná oselichi.
A'lí Riosi Binói echirigá ne bichíwaga aneli echi Abrami jeanigá mapu piri Binói Riosi 'yama riwéali echi Abrami. Ayénachó Riosi ne bichíwaga aneli echi Abrami mapu piri Binói Riosi 'yama riwéali echi bilepi Abrami kúchala kúchuwala mapu nolínama riwéali, echi mapu ne Walubela níima riwéali. Chopi ketasi jerigá osirúami ju mapu Riosi echirigá bichíwaga aneli mapu piri Binói Riosi 'yama riwéali echi jaré wikabé Abrami kúchala kúchuwala, chopi jerigá osirúami ju: Nijeni je'ná jerigá 'yama echi bilepi mujé kúchala kúchuwala. A'lí nijé Pablo 'yemi mi ané mapu echi bilepi Abrami kúchala kúchuwala, échiko echi Walubela Jesucristo ju.
A'lí mapurigá nijeni aní, je'ná jerigá aniwáami ju: Riosi chabé ki'yá, bachá niráa, ne bichíwaga aneli echi Abrami mapu churigá Binói Riosi olama riwéali. A'lí Riosi Binói waminabi wabé bichíwaga aneli mapu Binói echirigá olama riwéali. Chopi echalí jonsa wakinánala naó kiento waminá baisá makói bamíbali echi walula Moisesi osogá nuleli echi pagótami. A'lí mapurigá echi Moisesi osogá nulali ketasi chirigá omero olayá mapurigá echi pagótami ariwema mapurigá Riosi Binói bachá niráa bichíwaga aneli echi Abrami, mapujiti Riosi arigá abijí olama mapurigá Binói ne bichíwaga aneli echi Abrami mapu Binói Riosi olama riwéali.
A'lí a tamujé narésagá echi jaré namuti mapu Riosi tamujé tamí kóntami niráa 'ya chopi mapalita galá sébali olabo mapurigá echi walula Moisesi osogá nulali, a'lí ma ketasi kóntami niráa níima. Chopi Riosi bachá niráa ne bichíwaga aneli echi Abrami mapurigá Binói we kóntami niráa 'yama riwéali suwaba.
A'lí ¿piri jiti echirigá nulérami níili echi pagótami, mapurigá echi walula Moisesi osogá nuleli? Aboni pe wakinana echirigá nulérami níili, mapurigá aboni echijiti galá machimea mapurigá aboni we chati sitíi oláami níili. A'lí Riosi chopi nakili mapurigá aboni echirigá nulérami níima mapuyénasí Binói Riosi Ranala nawama riwéali jena'í wichimóbachi. Mapujiti Riosi bichíwaga aneli echi Binói Ranala mapu Binói Riosi kóntami niráa 'yama riwéali echi Wabé Galabé Riosi Iwigala. A'lí echi jaré o'wéala Riosi kapitánawala níili mapu ruyeli echi Moisesi mapu churigá binói osimea riwéali Riosi nulalila. Echirigá níili mapu echi Moisesi chopi julárami níili ruyénala echi pagótami mapu churigá Riosi nuleli aboni.
Chopi mapalí Riosi bichíwaga aneli echi Abrami, echalí Riosi Binói ra'íchali echi Abrami yuwa, mapujiti Riosi bilepi ju. A'lí ketasi 'wérali níili mapurigá Riosi julama auché bilé echi Abrami yuwa ra'ichánala.
Riosi nulalila ketasi sayéraga aní echi jaré namuti mapu Riosi bachá niráa ne bichíwaga aneli echi Abrami¿Acha bichíwali ju mapu Riosi nulalila sayéraga aní echi jaré namuti mapu Riosi bachá niráa ne wabé bichíwaga aneli echi Abrami? Ketasi chirigá ju, mapujiti a tamujé 'yárami níisagá mapurigata sinibí piréami níibo mapujítita galá nijéwaga olali mapurigá Moisesi osogá nulali, echalí ne bichíwali chopi 'wérali níima mapurigata galá nijéwaga olabo mapurigá Moisesi osogá nulali.
Chopi Riosi Ra'íchala osirúami je'ná jerigá aniwáami ju: Mapu si'néami pagótami jena'í wichimóbachi piréami we chati sitíi oláami ju. Abóniko arigá we chati sitíi olá, echijiti si'néami aboni kastigo 'yárami níima. Chopi echi jaré mapu ikí galá bichíiko Jesucristo niráa, abóniko ku wikawárami níima mapujiti aboni 'yárami níima mapurigá Riosi bachá niráa bichíwaga aneli echi Abrami mapu Binói 'yama riwéali.
Chopi chabénala mapalita ke cho bichíili Jesucristo niráa, echalita sinibí arigá we chati sitíi ologá piréali. Echalí tamujé ketasi omérali galá nijéwaga olayá mapurigá echi Moisesi osogá nulali. Echijítita we yáati galá bichíili mapalita nawésarami níili Jesucristo Ra'íchala.
A'lí mapuyénasí echi Walubela Jesucristo nawali jena'í wichimóbachi tamujé chopi nulérami níili mapurigá Riosi nulalila osirúami tamujé tamí nulé. Echalí tamujé tamí nulérami níili mapurigá jaré kúuchi nulérami ju bilé tiwé pioni jiti, mapujiti echi jaré kúuchi ketasi cho ochérami ju, nibilé cho galá machíami ju. A'lí bicheta echirigá tibútarami níili mapuyénasí echi Walubela Jesucristo nawali, mapurigá mapalita ma galá bichíisibo Binói niráa, echalita ma galá narétami níibo Riosi jiti mapurigá Binói kúchuwala niráa.
Chopi tamujeta ma galá bichíili echi Walubela Jesucristo niráa, mapu ma nawali jena'í wichimóbachi. Echijiti tamujeta ma ketasi waminabi tibútarami ju mapurigá echi jaré kúuchi niráa. Ayénachó tamujeta echijiti ma ketasi chopi nijéwaga olabo mapurigá echi Moisesi chabénala niráa osogá tamujé tamí nuleli.
Mapujiti ne si'néami 'yemi mapu ikítamo bichíi Jesucristo niráa, mátamo Riosi kúchuwala ju, mapujítitamo ma napawíkami niráa ju echi Walubela Jesucristo yuwa.
A'lí ne si'néami 'yemi máputamo pagótami níili echi Wabé Galabé Riosi Iwigala jiti mapurigátamo echirigá napabúrami níibo Jesucristo yuwa, 'yémitamo ma nakulíwarami niráa ju mapurigátamo ne galabé níibo achigórigá mapurigá Jesucristo ne wabé galabé ju.
Echijiti ne si'néami 'yemi bichíyami chopi a yiri ju. ¿Chu chireko arigá Juríosi pagótami níisa, echi auché jaré isena kéremá? ¿Chu chireko arigá pióntami níisa, echi jaré nuláami kéréma? ¿Chu chireko arigá rijói níisa, echi jaré muguí kéremá? Mapujiti si'néami 'yemi bichíyami ne napawíkami, mapurigá bilepi niráa ju, mapujítitamo ma napabúrami níili echi Walubela Jesucristo yuwa.
A'lí mapujítitamo ma Jesucristo níwala jú, echijítitamo ne bichíwali echi Abrami kúchala kúchuwala niráa jútamo. A'lí mapurigá Riosi ne bichíwaga anili mapu Binói 'yama riwéali echi Abrami, echirigá 'yémitamo ayénachó achigórigá narepo.
Mapurigá nijeni aní, je'ná jerigá aniwáami ju: Bilé bachá wilíami towí ranarúami sinibí suwaba narema binói onolá níwala namuti, mapalí binói onolá ma mukusá. Chopi a echi onorúami ma mukusá mapuyénasí echi towí abijí we táa níisa, echalí échiko nulérami níima auché jaré jiti, achigórigá mapurigá echi jaré pióntami ayénachó nulérami ju. Chopi echi towí arigá we níwami ju ne suwaba echi jaré namuti mapu binói onolá níwala níili.
Echalí auché jaré echo'ná binói kalílachi nóchami we tibútama echi towí. Ayénachó aboni we nulema echi towí mapuyénasí ma sebama tétali mapurigá binói onolá bachá niráa aneli, mapalí echi towí ne bichíwali narema riwéali ne suwaba echi jaré wikabé namuti mapu binói onolá níwala níili.
Echirigá achigórigá ikili tamujé tamí yuwa. Chabénala mapalita ke cho bichíili Jesucristo niráa, echalita arigá mapurigá echi jaré kúuchi níili. Echalita chopi 'nátali, suwaba echi jaré namuti jiti, achigórigá mapurigá echi auché jaré jena'í wichimóbachi piréami sinibí 'nátaga piré.
Chopi mapalí ma sébali tétali, echalí Riosi júuli kepu Raná jena'í wichimóbachi. Echalí echi bilepi Riosi Ranala ranarúami níili mapurigá bilé táa niráa, mapalí bilé mukí ranali. A'lí echi bilepi Riosi Ranala ranarúami níili mapurigá bilé Juríosi pagótami niráa, echijiti arigá 'wérali níili mapurigá Binói galá nijéwami níima Riosi nulalila.
Echalí arigá 'wérali níili mapu si'néami tamujé echirigá nijéwaga olabo mapurigá echi walula Moisesi osogá nulali. Chopi echi bilepi Riosi Ranala tamujé tamí ku'wíramiya nawali, mapurigata ma ketasi waminabi echirigá nulérami níibo, chopi mapurigá Riosi tamujé tamí narema mapurigá Binói kúchuwala niráa.
A'lí Riosi júuli echi bilepi Binói Ranala Iwigala echo'ná pachana si'néami 'yemi bichíyami sulálachi, mapurigá echirigá 'nératami níima mapu 'yémitamo ne bichíwali Riosi kúchuwala niráa ju. A'lí echi Wabé Galabé Iwigá echo'ná pachana 'yemi sulálachi bitélaga, wabé kanílaga jeané echi Walubela Riosi: ¡Mujemi keni Onó ju!
Echirigá ibili 'yemi bichíyami ma Riosi kúchuwala niráa ju. Mátamo ketasi mapurigá pióntami niráa ju. A'lí mapujítitamo Riosi kúchuwala niráa ju, echijiti Riosi ayénachó 'yemi mi 'yama ne suwaba Binói níwala namuti, mapujiti Jesucristo 'yemi mi ku'wírimiya mukuli.
Echi Pablo wabé galigá nakili mapurigá ibili bichíyami waminabi galá bichíimaChabénala mapalí 'yémitamo ketasi cho machili echi Walubela Riosi, echalítamo sinibí ne wabé nílaga chokoba jaga o'wikeli echi jaré amachíkalawami namuti mapu ketasi mapurigá Riosi niráa ju.
Jipi 'yémitamo ma galá machí Riosi, chopi waminabi galabé níimili jeanigá mapu echi Walubela Riosi ma 'yemi mi galá machí, mapurigá Binói kúchuwala niráa. Echijiti jipi ¿churékulátamo auchecho chopi nakí echi wikabé sití namuti nijéwaga olánala, mapurigátamo chabénala nulérami níili, mapalítamo abijí echirigá wabé nílaga ologá piréali, mapalítamo arigá ketasi echijiti ku'wíratami níili?
'Yémitamo abijí wabé nakí wisabé omowánala mapujítitamo mayé mapurigá Riosi echijiti wabé kanílama. Echijítitamo abijí sinibí wabé omawa echalí jaré michá sébachi, wisabé omowálawachi sébachi ayénachó, jaré bamíbali sébachi asíchiko.
Weni majaga newalá 'yemi jiti, mapujítini mayé mapu siné káachi nijeni wepi nóchali, echalí mapalini 'yemi mi nawésali Riosi Ra'íchala, mapujiti siné káachi 'yémitamo ketasi galá bichíiliré.
Keni ritémawa 'yemi nimí tani mapurigátamo sinibí olabo mapurigá nijeni olá. Nijeni ma ketasi nijéwaga olá mapurigá Moisesi osogá nulali, mapurigá echi auché jaré Juríosi pagótami sinibí nijéwaga olá. A'lí chabé chokichí 'yémitamo nibilé cho echirigá nijéwaga olali mapujítitamo ketasi Juríosi pagótami níili. A'lí echalí chabénala mapalí nijeni 'yemi mi bachá niráa nawésali, echalítamo ketasi tamí kichili, chopi jípitamo we tamí kichínali.
A'lí 'yémitamo we galá machí mapurigá chabé chokichí nijeni nawésimiya tibili Riosi Ra'íchala echo'ná 'yémichi mapujítini nayúami níili.
Echalí chabé chokichí 'yémitamo ne wabé kaníili mapalini bachá niráa 'yemi mi nawésali Riosi Ra'íchala. Chopi jipi ¿churékulátamo ma ketasi echirigá kanila tamí jiti? Nijeni ne bichíwali rugá aní mapu chabé chokichí 'yémitamo ne wabé tamí galeli. Ayénachótamo we nakili tamí ku'wíranala. ¡Echalítamo a ne abónitamo machí a'wápo 'yemi aboni busila kéremá, tamí 'yábiya, átamo echirigá omérasagá tamí ku'wíriya!
Jipi ¿áchatamo mayé mapu nijeni 'yemi mi sayéraga olali mapujiti nijeni 'yemi mi ruyeli echi ne bichíwali?
Echi jaré Juríosi pagótami echo'ná Jerusalémachi jonsa simírami wikabé namuti olá mapurigá 'yémitamo we galebo echi jaré aboni, chopi aboni echirigá arigá wabé 'yékaka olá mapujiti aboni chopi we nakí máputamo si'winárigá bichíibo. A'lí aboni chopi nakí 'yemi mi bichíiranala achigórigá mapurigá aboni bichíi, mapurigátamo ma ketasi waminabi bichíibo mapurigá tamujé Riosi jiti nawésami 'yemi mi binérali.
Ne bichíwali we galabé ju máputa galebo auché jaré pagótami, chopi mapurigata ku'wírabo aboni. Nijeni ayénachó we nakí mapu 'yémitamo sinibí tamí galebo, ketasi chopi mapalini echo'ná 'yemi yuwa atí.
¡'Yemi mapurigá nijé kúchuwala niráa jútamo! Ayénachó nijeni we okolá sulachí niráa mapalini 'nata máputamo ketasi galá bichíi. Nijeni wabé simírami echirigá okolá mapalini echirigá 'nata, achigórigá mapurigá bilé mukí wabé okolá mapalí ranamea bilé táa múchali. Ayénachó nijeni waminabi echirigá okoma sulachí niráa mapuyénasí echi Walubela Jesucristo ne bichíwali bitélama echo'ná pachana 'yemi sulálachi, mapurigá 'yémitamo ne galabé oláami níibo mapurigá Jesucristo ne wabé galabé ju.
Nijé ne bichíwali nakili mápuni echo'ná 'yemi mi yuwa asimea jipi rawé, mapurigá nijeni 'yemi mi wabé galigá ra'íchama, mapujítini sinibí wabé níliga 'nata 'yemi jiti.
Pablo binera echi Agara riwéami mukí jiti rugá, echi Sara riwéami ayénachó'Yemi máputamo chopi waminabi nijéwaga olánali mapurigá Moisesi osogá nulali, tamí ku nijéwaga anesi je'ná jeyiri: ¿Kéchatamo siné námali mapurigá aniwáami ju mapurigá echi Moisesi osogá nulali?
Mapujiti jerigá aniwáami ju: Mapu echi Abrami okuá kúrowi kúchuwami níili. A'lí echi bilé, echi pióntami mukí ranala níili. A'lí echi auché bilé binói Abrami a upila ranala níili. A'lí Abrami upila ketasi nulérami níili mapurigá pióntami niráa.
A'lí echi towí mapu echi pióntami mukí ranala níili chopi ranarúami níili mapurigá si'néami echi auché jaré kúuchi ranarúami ju. Chopi echi auché bilé towí mapu ne Abrami upila ranala níili, échiko chopi ranarúami níili mapujiti Riosi ne bachá niráa bichíwaga anili mapu binói echirigá ranarúami níima riwéali. A'lí binói Abrami upila ketasi pióntami niráa níili.
A'lí ne suwaba je'ná jerigá irétaga niráa anirúami níili, mapujiti osá chokéami níili mapalí Riosi ne bichíwaga anili mapurigá Binói olama riwéali, a'lí echi okuá mukí jerigá ju mapurigá echi okoná ra'íchali mapurigá Riosi bichíwaga ra'íchali. A'lí Riosi bachá niráa echirigá bichíwaga ra'íchali echo'ná ripabé rabó Sinaíchi anilíwachi mapalí Riosi Binói aneli echi Moisesi mapurigá osogá nulema echi jaré Juríosi pagótami. A'lí je'ná bilé bichíwaga ra'íchali mapurigá echi Agara riwéami mukí niráa ju. A'lí ne si'néami echi jaré pagótami mapu chopi nijéwaga olá mapurigá echi Moisesi echirigá osogá nuleli, abóniko we pióntami niráa ju mapurigá echi Agara we pióntami níili, mapujiti arigá 'wérali ju mapu aboni ne suwaba galá nijéwaga olama mapurigá echi Moisesi osogá nulali.
A'lí echi Agara riwéami mukí nulérami níili mapurigá pióntami niráa. Chopi echi jaré Juríosi pagótami ayénachó nulérami níili echo'ná ripá rabó, Sinaíchi anilíwachi, mapujiti biléana ripá rabó ju echo'ná Arábiachi anilíwachi kawírali nirúami, mapo'ná echi jaré Juríosi pagótami nulérami níili mapurigá echi Moisesi osogá nuleli. Ayénachó echo'ná walúlachi Jerusalémachi piréami Juríosi pagótami nulérami ju mapurigá echi Moisesi osogá nuleli. Echijiti aboni arigá nulérami ju mapurigá pióntami niráa, mapujiti arigá 'wérali ju mapurigá aboni galá nijéwaga olama achigórigá mapurigá echi Moisesi osogá nuleli.
Chopi si'néami tamujé bichíyami ma ketasi nulérami ju mapurigá pióntami niráa, mapujiti tamujé chopi piréami ju echo'ná bukulíwami walúlachi Jerusalémachi anilíwachi mapu echo'ná ripá riwigachi jonsa nawáami ju.
A'lí je'ná jerigá osirúami ju echo'ná Riosi Ra'íchala oselíwalachi: ¡Wabé kanili mujé mukí ke ranáami, mápumi ke kúchuwa! ¡Ne wabé ganíliga siná mujé mukí mápumi ke siné ranali bilé táa! Mapujiti ne wikabé simírami kúchuwami níima echi mukí mapu ku pátami níili, ketasi mapurigá echi mukí kunéami.
'Yemi keni ritémawa, nijeni je'ná jerigá 'yemi mi ané: Tamujé bichíyami ne bichíwali achigórigá juta mapurigá echi Isaka níili, mapujiti tamujé ayénachó Riosi tanala ju mapujiti Riosi bachá niráa ne bichíwaga anili máputa Binói kúchuwala níibo mapujítita galá bichíibo riwéali. A'lí Riosi ayénachó bachá niráa ne bichíwaga anili mapu echi Isaka ranarúami níima riwéali mapurigá echi Abrami ranala niráa.
A'lí echalí rawé echi biléala towí mapu chopi ranarúami níili mapurigá si'néami echi auché jaré ranarúami juko, échiko we kichiga a'najátali echi auché bilé mapu Riosi Iwigala jiti ranarúami níili. A'lí echirigá achigórigá olárami ju jipi rawé yénasí, mapujiti echi jaré ke bichíyami abijí we kichiga a'najata echi auché jaré galá bichíyami.
Chopi ¿churigá anirúami ju echo'ná Riosi Ra'íchala oselíwalachi? Je'ná jerigá aní: Miná machí pa echi pióntami mukí, echi binói ranala ayénachó. Mapujiti echi pióntami mukí ranala ketasi níwami níima echi jaré mujé níwala namuti. Chopi níwami níima echi auché bilé mujé ranala, echi mapu mujé binói upila ranala ju, echi mukí mapu ketasi pióntami niráa ju.
'Yemi keni ritémawa echirigá ju mapu tamujé bichíyami ketásita mapurigá echi pióntami mukí kúchuwala niráa ju. Chopi tamujé mapurigá echi auché bilé mukí kúchuwala niráa ju, echi mapu ketasi pióntami niráa níili.
Ketasi waminabi nijéwaga olasi mapurigá pióntami niráa suwaba mapu echi Moisesi osogá nulaliEchi Walubela Jesucristo ma tamujé tamí ku machí a'wali mapurigata ma ketasi waminabi nijéwaga olabo mapurigá pióntami niráa, suwaba mapu echi Moisesi osogá nulali. Echijiti ketasi waminabi echirigá nijéwaga olasi 'yemi bichíyami, nibilé auchecho siné chotasi echirigá nijéwaga olayá mapurigá echi Moisesi osogá nulali, mapujítitamo ma ketasi echirigá nulérami ju, mapurigá pióntami niráa, mapurigátamo waminabi echirigá nijéwaga olabo.
¡Galá tamí kipusi! Nijé, Pablo, 'yemi mi ané mapu átamo chopi nakisáagá máputamo noligá sikirétami níibo mapurigátamo echijiti ku'wíratami níibo, echalítamo tarapé chirigá ku wikawárami níibo, mapujiti átamo echirigá olásagá 'yémitamo ketasi galá bichíi echi Walubela Jesucristo niráa.
Ayénachó wikabé rijói noligá sikirétami nílanaliko mapujiti aboni mayé mapu aboni echijiti ku wikawárami níima. Chopi nijeni nakí auchecho siné jerigá ruyénala ibili aboni: Arigá 'wérali ju máputamo ayénachó ne suwaba galá nijéwaga olabo mapurigá echi Moisesi osogá nulali. Chópitamo ketasi chirigá omero echirigá nijéwaga olayá.
Mátamo ariweli echi Walubela Jesucristo si'néami 'yemi máputamo mayé máputamo ku wikawárami níibo chopi mapujítitamo galá nijéwaga olá mapurigá echi Moisesi osogá nulali. Mátamo chakena niráa rujuíli, mapujiti 'yémitamo ketasi bichíi mapu Riosi 'yemi mi ku'wírama chopi mapujiti Binói 'yemi mi wabé galé.
Chopi tamujeta galá bichíyami ju, ayénachóta ma níwa echi Wabé Galabé Riosi Iwigala, echijítita galá bichíiga buwé mapurigá Riosi tamujé tamí narema mapurigá Binói kúchuwala niráa.
A'lí mapujítita ma napawíkami niráa ju Jesucristo yuwa, echijítita ketasi waminabi ku'wíratami ju mapalita noligá sikirétami níisa. Nirapeta waminabi ku'wíratami ju, mapalita siné káachi ketasi noligá sikirétami níisa. Chópita ku'wíratami ju mapujítita ne galá bichíi Jesucristo niráa. Ayénachó mapujítita echirigá bichíiga wabé galigá pirélabo echi auché jaré pagótami.
Chabénala niráa 'yémitamo chótali wabé galabé ologá piréliya. Chopi jipi ¿chigá 'yemi mi ariwérali mapurigátamo ma ketasi waminabi nijéwabo echi ne bichíwali?
Je'ná si'nú bichíiluwami ketasi Riosi níwala ju. Chopi echi Walubela Riosi ju mapu 'yemi mi ne wabé galigá bayé.
We chati sitíi oluwáwami ju máputamo ma ketasi nijewa echi ne Bichíwali. A'lí echi chati sitíi oluwáwami mapurigá echi levadura anilíwami ju. Galá newalasi mapurigá pe táa achésuwa echi levadura, a'lí ne suwaba echi batusí waminá walú nílama.
Nijeni mayé mapu echi Walubela Jesucristo ketasi ariwema mapu 'yémitamo si'winárigá 'natabo. Chopi Riosi Binói kastigo 'yama echi rijói mapu 'yemi mi chakena a'wasá, ke chiré mapuyíripi níisa.
Keni ritémawa a nijeni siné káachi abijí nawésasagá jeanigá mapu echi pagótami ku'wíratami níima mapalí aboni noligá sikirétami níisa ¿churékulani abijí we kichiga a'najátuwa? Mapujiti ani echirigá nawésasagá, echalí aboni ma ketasi tamí kichimi, mapujiti aboni chopi tamí wabé kichí mapujiti nijeni we nawesa jeanigá mapu echi Walubela Jesucristo chopi mi'lirúami níili echo'ná kúrsichi mapurigá Binói echijiti omérama ku wikáwiya mapurigá si'néami echi jaré pagótami wabé chati sitíi olali.
¡Chopi ne galá níimi a aboni niráa sikiresa ne si'néami echi auché jaré mapu ikí 'yemi mi 'wérali ané máputamo arigá noligá sikirétami níibo!
Mapujiti 'yémitamo ne sébali galá nijéwabo suwaba echi auché jaré Riosi nulalila mapalítamo galá nijéwabo je'ná bilepi nulalíwami: Galá galé mujé echi auché jaré pagótami, achigórigá mapurigami we galé a mujé binói niráa.
Chopi a 'yémitamo a'nagupi nakówaga, ayénachó átamo a'nagupi suwábanalasagá mapurigá echi jaré jobátami namuti olá, echalí ne galá 'nénasi mapurigátamo ketasi a'nagupi ko'wiboa.
Galá níima máputa chopi olabo mapurigá echi Wabé Galabé Riosi Iwigala tamujé tamí nuléNijeni 'yemi mi je'ná jerigá ané: Sinibí ne galá nijéwaga olasi mapurigá echi Wabé Galabé Riosi Iwigala 'yemi mi nulé, echalítamo ma ketasi chopi waminabi olabo mapurigá 'yemi aboni chopi nakí olánala.
Mapujiti mapalítamo chuwé olá mapurigá 'yemi aboni chopi nakí olánala, echalítamo echirigá ologá ne wabé sayera echi Wabé Galabé Riosi Iwigala. A'lí echi Wabé Galabé Riosi Iwigala ayénachó wabé sayera echiyiri oluwáwami. A'lí je'ná okuánika echirigá a'nagupi nasayera. A'lí 'yémitamo echijiti ketasi omero galabé olayá mapalítamo nakí echirigá galabé olánala.
Chopi átamo suwaba galá nijéwaga olásagá mapurigá echi Wabé Galabé Riosi Iwigala 'yemi mi nulé, echalí ma ketasi 'wérali ju máputamo nijéwaga olabo mapurigá echi Moisesi osogá nulali.
A'lí ne galá machirúami ju mapurigá echi pagótami chati sitíi olá mapurigá aboni chopi nakí olánala, mapujiti jaré mapu ma niwíami ju arigá chuwé bilétari yuwa kochí, a'lí auché jaré mapu ketasi cho niwíami ju arigá wabé chati sitíi ologá, chuwé bilétari yuwa kochí. Ayénachó aboni wabé chati sití ologá wikabé namuti we chuwé olá.
A'lí aboni ketasi galá o'wiké echi bilepi Walubela Riosi, chopi aboni chokoba jaga o'wiké echi jaré amachíkalawami namuti mapu jaré pagótami jiti niwárami níili. Ayénachó jaré aboni wabé sukurúami ju. A'lí jaré aboni wabé sayérami ju, ne wabé nakóami ayénachó. A'lí auché jaré ne wabé korúkami ju. A'lí aboni péebi jiti we yáati wabé na'awa. A'lí aboni sinibí chopi olá mapurigá aboni nakí olánala. A'lí aboni a'nagupi nakichiga chopi wikanáami niráa rojuá.
A'lí echi pagótami a'nawí wabé kolúkami ju. Ayénachó jaré aboni we nakówaga ko'yáami ju. A'lí aboni we bajiga tékami ju. Ayénachó aboni we koruka ko'wéami ju. A'lí echi pagótami sinibí waminabi echirigá chuwé olá. A'lí aboni wikabé auché jaré je'ná jeyiri chati sití namuti ayénachó olá. Echijiti nijeni 'yemi mi je'ná jerigá ané mapurigá nijeni 'yemi mi chabénala ruyeli: Mapu echi jaré echirigá oláami pagótami ketasi chirigá mo'wimea Riosi yuwa echo'ná ripá riwigachi mapo'ná Riosi sinibí niráa galá nulema Binói pagótamawala.
Chopi mapalí echi jaré galá bichíyami pagótami galá nulérami ju echi Wabé Galabé Riosi Iwigala jiti, echalí aboni ne wabé galé a'nagupi, ayénachó aboni sinibí galá ganila, ayénachó aboni ne galá kilí ologá piré. A'lí mapalí aboni echirigá nulérami ju echi Wabé Galabé Riosi Iwigala jiti, echalí aboni sinibí kilí buwé mapurigá Riosi chopi ku'wírama aboni. Ayénachó aboni we natimáami níima. Ayena cho aboni we galabé oláami níima. Ayénachó aboni sinibí galá bichíyami níima Riosi.
A'lí aboni tarapé nóchami níima, tarapé machiná niráami niráa. Nibilé cho chuwé oláami níima aboni. A'lí sinibí risensia ju mapu echi jaré pagótami echirigá oláami níima, mapujiti echi nulalíwami ketasi sayera echiyiri oluwáwami.
A'lí echi jaré Jesucristo níwala pagótami ma bichíwaga anili mapu aboni ma ketasi olama mapurigá aboni chopi nakí olánala. Echirigá suwaba mapurigá aboni chopi nakili olánala ma mi'lirúami niráa níili, mapurigá echo'ná biléana kúrsichi, clavo jiti michóntarami niráa, achigórigá mapurigá Jesucristo Binói mi'lirúami níili. Echirigá aboni ma ketasi chopi olá mapurigá aboni nakí. A'lí aboni nirapé waminabi echirigá olánali.
A'lí mapujiti echi Wabé Galabé Riosi Iwigala ma tamujé tamí 'yali mapurigata bukulíwami niráa pirélabo, ayénachó galá níima máputa risensia 'yabo mapurigá echi Galabé Riosi Iwigala tamujé tamí binérama mapu churigata ologá pirélabo.
Ketasi galá níima mapu tamujeta wabé nóchaga, machiná niráami níibo, mapujiti echi auché jaré ketasi kanílama mapalita echirigá olá. Nibilé galá ju máputa we koruka níliami níibo, nirapé mapurigata korúkabo echi auché jaré níwala namuti.
A'nagupi ku'wírasi'Yemi keni ritémawa máputamo galabé olá mapurigá echi Wabé Galabé Riosi Iwigala 'yemi mi binera, a bilé bichíyami, siné káachi, chati sitíi olásagá, echalí galá níima máputamo ku'wírabo echi chati sitíi oláami rijimala mapurigá binói wikáwali tánama Riosi, mapurigá binói echirigá ku wikawárami níima, ayénachó mapurigá binói auchecho galá ologá inama. Chopi galá níima máputamo kilí niráa, ne galá 'nátaga echirigá olabo, mapurigá 'yemi ketasi ayénachó echirigá chati sitíi olántarami níibo.
Sinibí ku'wírasi echi auché jaré mapu ikí risúu olárami ju. Echirigá ologá 'yémitamo sinibí galá nijéwaga olabo mapurigá Jesucristo nulali.
Mapujiti echi rijói mapu a binói mayeko wabé walula niráa, mapalí binói arigá ketasi biyiri ju, échiko chopi a binói niráa ne wabé 'yeka.
We galá níima ibili niráa echirigá we galá machigá 'natasa mapurigá ibili olá. A'lí mapalí bilé rijói echirigá mayé mapu binói galabé olá, echalí binói niráa echijiti we kanílama. A'lí echi rijói ketasi chopi echirigá kanílama mapalí binói mayé mapu binói waminabi galabé olá, ketasi mapurigá echi auché jaré.
Mapujiti ibili niráa ku 'yárami níima achigórigá mapurigá aboni olali.
Galá níima mapu si'néami echi jaré mapu ikí binératami juko echi Galabé Riosi Ra'íchala sinibí 'yasa echi jaré namuti mapu ikí newalé echi binériami mapu galá binera aboni echi Galabé Riosi Ra'íchala.
Ketasi 'yékarami niráa nílasi 'yemi. Ke wesi pagótami wi'libé niráa chuwé kachigá kalema Riosi, mapujiti Riosi ke 'me ayó kastigo 'yama echi jaré pagótami. A'lí mapurigá ibili rijói olá, echirigá binói rijói achigórigá olárami níima. Ayénachó mapu ikí talí bilé rijói ichá, echirigá achigórigá echi binói rijói auchecho ku 'wima.
A bilé rijói wabé chuwé chati sitíi olásagá mapurigá binói chopi nakí olánala, échiko chopi ichá echi wabé chati sití jena'í wichimóbachi. Ayénachó échiko 'wima echi wabé chati sití, mapujiti echalí ne jubá rawé binói chopi 'yárami níima mapu sinibí niráa mukúami níima. Chopi a bilé rijói galabé olásagá mapurigá echi Wabé Galabé Riosi Iwigala nakí mapurigá binói olama, échiko chopi ichá echi wabé galabé jena'í wichimóbachi. Ayénachó échiko 'wima echi wabé galabé, mapujiti echalí ne jubá rawé binói 'yárami níima echi sinibí niráa bitélawami.
Echirigá ketasi galá níima máputa ariwebo echi ne wabé galabé olayá, mapujiti pe waminana, ma sébachi tétali, tamujeta galá ku natétarami níibo, ata sinibí niráa galá bichíisagá. A'lí bicheta echirigá 'wibo echi ne wabé galabéala.
Echirigá galá níima mapu tamujeta galabé olabo echi auché jaré pagótami ne sinibí mapalita echirigá omero. A'lí ne bachá niráa galá níima máputa galabé olabo echi jaré ritémtami galá bichíyami Jesucristo niráa.
Echi Pablo galá ruyé echi jaré bichíyami ayénachó ku ripora aboniGalá 'nesi mapurigá nijé, Pablo, je'ná pe okuá 'yemi mi oseli ne o'weli niráa osirúami. Nijé binói sikala jiti nijeni 'yemi mi jerigá oseli.
Si'néami echi jaré mapu wabé nakiko mapurigá 'yémitamo noligá sikirétami níibo, abóniko chopi echirigá nakí mapurigá aboni echijiti we galérami níima echi auché jaré ke bichíyami pagótami jiti. Ayénachó aboni echirigá nakí mapurigá aboni ketasi wabé risúu ologá a'najátarami níima mapurigá bichíyami niráa, mapurigá Jesucristo, aboni jiti, miná mi'lirúami níili echo'ná kúrsichi.
A'lí echi jaré mapu ikí mayeko mapu arigá 'wérali ju máputamo noligá sikirétami níibo, abóniko arigá ketasi ne sébali galá nijéwaga olá mapurigá echi Moisesi osogá nulali. Chopi aboni wabé nakí mapu 'yémitamo echirigá noligá sikirétami níibo, mapurigá aboni echijiti wabé nóchami níima, chopi mapujiti aboni 'yemi mi arigá 'wérali aneli mapurigátamo echirigá noligá sikirétami níibo.
A'lí nijeni ketasi chirigá nakí mapurigá nijé binói echirigá nóchami níima. Chópini ayena a nócha mapujiti tamujé Walubéluala Jesucristo ma tamí jiti mukuli echo'ná kúrsichi. Jipi je'ná wichimoba tamí yuwa ma tarapé natiguí, mapujiti je'ná wichimoba tamí yuwa mapurigá mi'lirúami niráa níili mapalí Jesucristo mi'lirúami níili echo'ná kúrsichi. A'lí nijeni ayénachó echo'ná kúrsichi niráa michóniga mi'lirúami ju mapurigani ma ketasi waminabi galema je'ná wichimoba.
A'lí Jesucristo yuwa tarapé natiguí mapurigata ma noligá sikirétami níisa, nirapé natiguí mapurigata siné káachi ketasi noligá sikirétami níisa. Chopi wabé natikí mapu ma bukulíwami ku niwárami níisate, pachana tamujé sulálachi niráa.
A'lí nijeni nakí mapu Riosi 'yemi mi 'yama mapurigátamo kilí ologá pirélabo, ayénachó mapurigá Riosi 'yemi mi ne wabé natimama, ne si'néami mapu ikítamo je'ná jerigá ologá bichíyami ju, ne si'néami mapu ikítamo echi ne bichíwali Riosi níwala pagótami ju.
'Yemi keni ritémawa, nijeni we nakí mapurigá echi Walubela Jesucristo si'néami 'yemi mi galá ku'wírama. ¡Echirigá níima!
Pablo osé echo'ná Ejésochi piréamiNijé Pablo, Riosi jiti julárami níili nawisánala mapurigá Binói chopi nakili. Nijeni 'yemi mi je'ná jerigá osé, si'néami 'yemi echo'ná Ejésochi piréami mapu ikítamo galá bichíyami ju Jesucristo niráa, si'néami mapu ikítamo echijiti ma galabéala ku niwálami ju.
Wabeni nakí mapurigá echi Walubela Riosi, tamujé Onolá, sinibí 'yemi mi ku'wírama, ayénachó mapurigá echi Walubela Jesucristo 'yemi mi ku'wírama, ayénachóni nakí máputamo 'yárami níibo mapurigátamo sinibí kilíi ologá pirélabo.
Riosi tamujé tamí ganílatali mapujítita bichíi Jesucristo niráaGalá níima mapu si'néamita waminabi walubélaga anebo Riosi, echi mapu echi Walubela Jesucristo Onolá ju, mapujiti Riosi ma tamujé tamí ku'wírali mapujítita galá bichíili Jesucristo niráa; ayénachó Binói tamujé tamí 'yali mapurigata sinibí niráa kanílabo echo'ná ripá riwigachi, mapujítita napawíkami ju Jesucristo yuwa.
Ki'yá chokichí mapalí Riosi ke cho niwáli je'ná kawí, echalí Binói tamujé tamí chapili mapurigata galabératami níibo, mapujítita galá bichíibo riwéali Jesucristo niráa, mapurigata bacháami Riosi yuwa jábabo, Binói níwala niráa, tarapé chati sitíi oláami.
Echalí jonsa Riosi echirigá bachá niráa galá machigá suwaba mapu ikí ikimea riwéali, echijiti tamujé tamí chapili mapurigata Binói kúchuwala níibo mapujítita echirigá bichíibo riwéali Jesucristo niráa, wabé wakinana. A'lí Riosi echirigá olali achigórigá mapurigá Binói nakili olánala ki'yá chokichí jonsa.
Tamujeta sinibí waminabi walubélaga ané Riosi, mapujiti Binói ne wabé Walubela ju, ayénachó mapujiti Binói ne wabé simírami galabé ju. Echijiti Riosi tamujé tamí ne wabé ku'wírali mapalita napabúrami níili echi bilepi Riosi Ranala yuwa, echi mapu Riosi Binói ne wabé galé.
Riosi ayénachó tamujé tamí ne wabé simírami galé, echijiti echi bilepi Riosi Ranala ma tamujé tamí ku wikáwali, mapujiti Binói wabé léntaga mi'lirúami níili tamujé chati sitíi olalila chopi jiti. Echijiti Jesucristo omérali tamujé tamí ku wikáwiya suwaba mapu ikita chati sitíi olali.
A'lí Riosi ne sébali tamujé tamí machírali mapu chuyena Binói tamujé tamí ne wabé galé, ayénachó Riosi tamujé tamí 'yali mapurigata ne sébali galá machíami níibo, mapurigata galá machiboa ne suwaba namuti.
Ayénachó Riosi ma tamujé tamí machírali suwaba mapu ikí Binói nakili olánala, chopi chabé ki'yá jena'í wichimóbachi piréami pagótami ketasi cho machili suwaba je'ná jeyiri.
A'lí mapurigá Riosi nakili olánala, suwaba ne bichíwali echirigá olárami níima echalí mapalí ma sébali tétali, mapujiti Riosi wilama Jesucristo ne Walubela Nuláami niráa, mapurigá Jesucristo ne Walubela níima jena'í wichimóbachi, echo'ná ripá riwigachi ayénachó.
A'lí mapujiti tamujé napabúrami níibo riwérali Jesucristo yuwa, echijiti Riosi tamujé tamí chapili chabé ki'yánala mapurigá tamujeta 'yárami níibo mapurigá Binói tamujé tamí 'yama waminánomí. A'lí ne suwaba je'ná jerigá olárami níima achigórigá mapurigá Riosi bachá niráa 'nátaga nakili olánala, mapujiti Riosi sinibí suwaba olá achigórigá mapurigá Binói galá mayé.
A'lí Riosi echirigá olali mapurigá tamujé máputa ne bachá niráa bichíili Jesucristo niráa, sinibí ne wabé galabé ologá pirélabo, mapurigá Riosi echijiti waminabi walubélaga anérami níima, mapujiti Riosi ne wabé Walubela ju.
Ayénachó 'yémitamo echirigá napabúrami níili Jesucristo yuwa mapalítamo galá námiga bichíili echi ne Bichíwali Riosi Ra'íchala, jeanigá máputamo ku wikawárami níibo átamo bichíisagá Jesucristo niráa. Echalítamo ayénachó bawirárami niráa níili Riosi jiti, mapujiti Riosi 'yemi mi 'yali echi Galabé Riosi Iwigala mapurigá Binói bachá niráa bichíwaga anili mapu 'yama.
A'lí Riosi echirigá tamujé tamí 'ya echi Wabé Galabé Riosi Iwigala mapurigata ne galá machiboa máputa ne bichíwali narepo ne suwaba echi galabéala mapu Riosi tamujé tamí 'yama waminánomí, mapalí Binói ma sebárama ku wikáwiya si'néami mapu ikí Binói níwala pagótami níima. A'lí Riosi echirigá olama mapurigá Binói echijiti sinibí waminabi walubélaga anérami níima, mapujiti Riosi Binói ne wabé Walubela ju.
Pablo tani mapu Riosi 'yama mapurigá echi jaré bichíiyami ne wabé galá machíami níimaEchijiti mapalí jonsa nijeni námali mapurigá 'yémitamo echirigá ne galá bichíili Jesucristo niráa, ayénachó mapurigátamo ne wabé galé si'néami echi auché jaré mapu ikí Riosi níwala ju,
echalí jonsa nijeni ke siné ariwé walú natétara ayá Riosi, sinibí mapalini Riosi yuwa tániga ra'icha si'néami 'yemi jiti.
Nijeni sinibí tani mapurigá Riosi 'yemi mi 'yama mapurigátamo ne galá machíami níibo, mapurigá Riosi Iwigala 'yemi mi machíratama, mapurigátamo ne wabé galá machiboa Riosi Ra'íchala, mapurigátamo waminabi galá machiboa Binói Riosi, echi mapu Jesucristo Riósawala ju, echi mapu ayénachó echi Walubela Onorúami ju.
Nijeni ayénachó tani mapurigá Riosi 'yemi mi ne galá machírama, mapurigátamo ne galá machiboa mapu Riosi tamujé tamí bayeli mapurigata galá bichíyami níibo, ayénachó mapurigata buwebo mapurigá Riosi tamujé tamí wabé o'wéalatama waminánomí, ayénachó mapu Riosi tamujé tamí 'yama echi ne wabé simírami galabéala, ne wabé walubela, mapujítita Binói níwala ju.
Ayénachóni tani máputamo galá machiboa mapu chu yena Riosi ne wabé simírami omériami ju, ayénachó máputamo machiboa mapu Riosi Binói ne wabé omériga olá pachana tamujé sulálachi, si'néami mapu ikita ma galá bichíili Jesucristo niráa. A'lí Riosi echirigá achigórigá ne wabé simírami omériga olali,
mapalí Binói ku owíntali Jesucristo mapalí ma mukúami níili, ayénachó mapalí Binói achábali Jesucristo echo'ná watonachi Binói Riosi yuwa, echo'ná ripá riwigachi.
Echalí Riosi ne wabé simírami walubérali Jesucristo, ketasi mapurigá echi auché jaré silíami jena'í wichimóbachi piréami. Riosi ne wabé walubérali Jesucristo, ketasi mapurigá echi auché jaré wabé o'wéala, nibilé cho mapurigá echi jaré wabé omérami, nibilé cho mapurigá echi jaré o'wéala nuláami. Echirigá Riosi ne wabé simírami walubérali Jesucristo ketasi mapurigá mapuyíripi echi auché jaré o'wéala mapu ikita o'wéala niráa mayé jipi rawé, nibilé cho mapurigá mapuyíripi echi jaré o'wéala mapu nirúlama waminánomí.
Echalí Riosi echirigá ne wabé simírami walubérali Jesucristo mapurigá Binói ne Walubela níima suwaba namuti yuwa, ayénachó Riosi wilali Jesucristo mapurigá ne bachá Walubela níima si'néami echi jaré napawika bichíyami yuwa.
A'lí ne si'néami echi jaré napawika bichíyami, ne napawika Jesucristo sapala niráa ju, mapujiti Jesucristo bité pachana si'néami aboni sulálachi, ayénachó Jesucristo echirigá ne buchuwíina kanápuromí atí.
Riosi ne wabé karigá ku wikáwali echi jaré bichíyamiRiosi ma 'yemi mi 'yali mapurigátamo sinibí niráa pirélabo Jesucristo yuwa, mapalítamo abijí suwíami niráa níili mapujítitamo ne wabé chati sitíi olali.
Chabénala 'yémitamo echirigá chati sitíi ologá piréali mapujítitamo chopi chati sitíi olali achigórigá mapurigá echi auché jaré ke bichíyami pagótami jena'í wichimóbachi piréami chati olá, ayénachó mapurigá echi riablo nulá olánala, echi mapu walula niráa nulá echo'ná ikárali. A'lí echi riablo ju mapu ketasi nijiyárata echi jaré pagótami, si'néami mapu ikí ketasi nijéwiyami ju Riosi.
Chabénala si'néami tamujé achigórigá chati sitíi ologá piréali mapurigá aboni abijí olá. Echalita chopi olali mapurigá tamujé aboni nakili chati sitíi olánala, mapujítita we chati sitíi suléami níili, ayénachóta wabé chati sitíi 'nátami níili. Echijiti echalí galá níimili mapu Riosi tamujé tamí walubé kastigo 'yami, achigórigá mapurigá Binói ne walubé kastigo 'yama echi auché jaré chati sitíi oláami pagótami.
Chopi Riosi ne wabé simírami natimáami ju, ayénachó Binói ne wabé simírami tamujé tamí galeli,
echijiti Binói tamujé tamí 'yali mapurigata sinibí niráa pirélabo Jesucristo yuwa. A'lí Riosi echirigá tamujé tamí 'yali mapalí tamujeta suwíami niráa níili mapujítita abijí wabé chati sitíi ologá piréali. Echijiti jipi 'yémitamo chopi ku wikawárami ju mapujiti Riosi ne wabé simírami Galabé ju.
A'lí Riosi je'ná jerigá olali mapurigá waminánomí Binói galá omérama machíriya echi pagótami mapu Binói ne wabé simírami galéami ju, ayénachó mapu Binói ne wabé Galabé ju, mapujiti Binói júuli Jesucristo tamujé tamí ku'wíramiya.
Riosi 'yemi mi ne wabé simírami galeli, echijiti mapalítamo galá bichíili Jesucristo niráa, 'yémitamo ku wikawárami níili mapurigátamo chati sitíi olali, chópitamo ketasi echirigá ku wikawárami níili mapujítitamo galabé olali aboni niráa, mapujiti Riosi Binói 'yemi mi ku wikáwali mapujiti Binói ne wabé galéami ju.
A'lí Riosi ke wesi ku wikáwa chopi mapujiti aboni galabé olá. Echijiti ketasi galá ju mapu echi jaré pagótami nóchama.
Riosi tamujé tamí niwáli. A'lí mapujítita galá bichíili, Riosi tamujé tamí napabuli Jesucristo yuwa, echijiti Riosi ayénachó tamujé tamí galabé niráa ku niwáli, mapurigata chopi galabé oláami níibo, achigórigá mapurigá Riosi Binói bachá niráa tamujé tamí a'lárali mapurigata echirigá galabé oláami níibo.
Tamujé galá kilíi ologá piré mapujítita bichíi Jesucristo niráaEchijiti galá ku 'natasi mapu churigátamo ologá piréali chabénala. 'Yémitamo ketasi Juríosi anilíwami pagótami ju. Echi jaré Juríosi sinibí noligá sikiré si'néami aboni kúchuwala kúrowi, echijiti echi jaré Juríosi 'yemi mi ané ke noligá sikirétami niráa.
Echalí 'yémitamo ketasi Jesucristo yuwa níili. 'Yémitamo mapurigá isena pagótami níili echi jaré Isaeli pagótami yuwa. Echalítamo ketasi cho galá machili Riosi Nulalila mapurigá Riosi nuleli echi jaré Isaeli pagótami, chabé ki'yá jonsa. Nibilé chótamo machili Riosi Ra'íchala mapurigá Binói bichíwaga anili mapu julama echi bilepi Binói Ranala jena'í wichimóbachi. Echalí 'yémitamo chopi 'wigáami niráa piréali, ayénachótamo ketasi machili Riosi Ra'íchala mapujítitamo ketasi Riosi yuwa níili.
Chopi jipi 'yémitamo ma napawíkami ju Jesucristo yuwa, echijiti 'yemi máputamo chabénala mikabé niráa muchili, ma mulubéantarami níili Riosi yuwa, mapujiti Jesucristo wabé léntaga mi'lirúami níili 'yemi chati olalila jiti.
Jesucristo chopi ju mapu tamujé tamí 'ya máputa kilíi ologá pirélabo. Chabénala 'yémitamo mapurigá auché jaré isena pagótami níili tamujé Juríosi pagótami yuwa, chopi Jesucristo ma tamujé tamí ku niwáli mapurigá bilénapi napawíkami pagótami niráa, si'néami 'yemi isena yuwa. Echirigá Jesucristo Binói ma ku katéwali mapurigata ketasi waminabi a'nagupi nakichibo. Echijiti Jesucristo ma suwábali echi mapu tamujé tamí okoná niráa rojuánali, mapurigá biléana tigótami niráa.
Mapujiti mapalí Jesucristo waminá mi'lirúami níili, echalí Binói ma nakúbali echi nulalíwami, mapurigá echi jaré pagótami nulérami níili wikabé namuti olánala. A'lí mapalí echi jaré pagótami echirigá okoná niráa rojonárami níili, echalí Jesucristo auché si'nú bukulíwami pagótami niwáli, napawíkami Binói Jesucristo yuwa. Echirigá olali Jesucristo mapurigata omérabo kilíi ologá piréliya Binói yuwa.
A'lí mapalí Jesucristo echirigá clavo jiti michóniga mi'lirúami níili echo'ná kúrsichi, echalí Binói olali mapurigá ma ketasi 'wérali níima mapurigá okoná rojuáami pagótami a'nagupi na'áwama; ayénachó Binói 'yali mapurigá si'néami pagótami galá omérama kilíi ologá piréliya Riosi yuwa, mapujiti Jesucristo bilénapi napawíkami pagótami niwáli, si'néami echi jaré mapu ikí galá bichíiko Binói Jesucristo.
Echijiti Jesucristo jena'í wichimóbachi nawagá nawésali echi Galabé Riosi Ra'íchala mapurigá si'néami pagótami galá bichíiga kilíi ologá pirélama. Echalí Binói 'yemi mi nawésali máputamo mikabé niráa muchili Riosi yuwa, ayénachó Binói echirigá nawésali echi jaré Juríosi pagótami mapu mulubé niráa muchima Riosi yuwa.
Mapujiti mapalita bichíi Jesucristo niráa, echalí si'néamita, ibili niráa, mulubéana Riosi Onorúami yuwa, ata Juríosi níisagá, ayénachó ata auché isena níisagá, mapalí echi Bilepi Wabé Galabé Riosi Iwigala tamujé tamí bayé.
Echijiti, Riosi yuwa, 'yémitamo ma ketasi mapurigá isena pagótami niráa ju, máputamo jena'í kawírali piré mapo'ná ketasi 'yemi aboni kawíwala ju; chópitamo echo'ná ripá riwigachi piréami níibo, achigórigá mapurigá si'néami echi auché jaré Riosi níwala pagótami echo'ná chopi piréami níima, achigórigá mapurigá Riosi Binói bachá niráa bichíwaga anili, mapujiti 'yémitamo ma Riosi kúchuwala ju.
Ayénachó 'yémitamo mapurigá biléana walubé kalí ju, mapujítitamo ibili niráa napawíkami ju Jesucristo yuwa, achigórigá mapurigá wikabé rité napawika bilénapi tigótami ju echo'ná biléana kalírali. A'lí ibili bichíyami mapurigá rité niráa tigótami ju echo'ná Riosi kalílachi. Echi kalí bachá ri'lé niráa tigótami níili mapalí echi jaré bachá bichíili, si'néami mapu ikí Jesucristo bachá niráa júuli nawisánala, ayénachó mapalí echi auché jaré ki'yánala piréami galá bichíili, si'néami mapu ikí Riosi jiti nawésami níili. A'lí Jesucristo Binói sinibí bachá niráa ju, echijiti Jesucristo mapurigá echi Galabé Rité ju, echi mapu bachá niráa tigótami níili echo'ná sitochi.
Echirigá Jesucristo mapurigá echi ri'lé bachá tigótami niráa ju. A'lí echo'ná moba echi walubé kalí waminabi ri'iná sísimí, ne suwaba galá tigótami niráa, mapuyénasí biléana walubé ri'obá níima. Riosi ri'obáwala niráa, napawika echi Walubela Jesucristo yuwa.
Echirigá 'yemi galá bichíyami ritémtami, napawika Jesucristo yuwa, ne si'néamitamo napawika tigótami niráa ju, ne si'néami echi auché jaré galá bichíyami yuwa, mapurigá ne si'néamitamo biléana walubé galí niráa níibo, mapo'ná Riosi Binói bité, Binói Wabé Galabé Iwigala niráa.
Pablo julárami níili nawésanala echi Galabé Riosi Ra'íchala echi auché jaré isena pagótamiEchijiti nijé, Pablo, sinibí tániga ra'icha Riosi yuwa. Jipi nijeni jena'í pachá bachara atí mapujítini bichíi Jesucristo niráa. A'lí je'ná jerigá ikili mapurigá 'yémitamo waminabi ku'wíratami níibo, si'néami máputamo ikí ketasi Juríosi pagótami ju.
'Yémitamo ma galá machibói mapurigá Riosi ne wabé galabé ologá tamí júuli 'yemi mi nawésanala echi Galabé Riosi Ra'íchala.
Mapujiti Riosi Binói ma tamí machírali mapurigá Binói nakí olánala, achigórigá mapurigá nijeni bachánala 'yemi mi pe okuáa ra'íchali oseli. Chopi ki'yá chokichí jonsa Riosi ke wesi auché jaré echirigá machírali.
A'lí mapalítamo 'neni mapurigá nijeni 'yemi mi oseli, echalítamo galá omérabo machiyá mapu nijeni ma galá machí suwaba mapu ki'yá chokichí jonsa ketasi machirúami níili, Jesucristo jiti rugá.
Chabénala ke wesi je'ná jerigá machíratami níili, chopi jipi bukulí Riosi je'ná jerigá machírali echi jaré galabé oláami nawésami mapu Jesucristo jiti julárami níili nawisánala. Ayénachó Riosi echirigá machírali echi auché jaré nawésami, si'néami mapu ikí Riosi jiti nawésami níili. A'lí Riosi echirigá machírali si'néami aboni mapalí echi Galabé Riosi Iwigala echirigá machírali.
A'lí echi mapu ki'yá chokichí jonsa ketasi machirúami níili Jesucristo jiti rugá, suwaba je'ná jerigá ju: Mapu Riosi ayénachó narema echi auché jaré isena pagótami mapurigá Binói kúchuwala niráa mapalí aboni galá bichíi echi Wabé Galabé Riosi Ra'íchala, achigórigá mapurigá Riosi narema echi jaré Juríosi mapalí aboni galá bichíi. Ayénachó je'ná jerigá ju: Mapu ne si'néami mapu ikí bichíiko bilénapi niráa napawíkami ju, ayénachó mapu ne si'néami echi jaré isena mapu ikí bichíiko achigórigá bichíwaga anérami ju, mapurigá Jesucristo bichíwaga aneli echi jaré Juríosi.
A'lí Riosi Binói wabé omériga ologá tamí wilali mapurigani nocháma je'ná Galabé Riosi Ra'íchala nawésiya, chopi nijé binói ketasi echirigá oláati riwéalini, mapujiti chabénala nijeni wabé chati sitíi oláami níili.
Nijeni waminabi ne wabé tabéala ju, ketasi mapurigá echi auché jaré kuchípala, si'néami mapu ikí Riosi níwala ju. Chopi Riosi arigá galá tamí nirali mapalí Binói wabé galigá tamí júuli nawésanala echi jaré isena pagótami je'ná Wabé Galabé Riosi Ra'íchala, jeanigá mapu Jesucristo ne wabé simírami galéami ju, mapuyénasí jena'í wichimóbachi piréami pagótami ketasi omero machiyá mapu chu yena ne wabé simírami galéami ju.
Echirigá Riosi tamí nuleli mapurigani galá machírama si'néami pagótami mapu churigá Binói Riosi nakili olánala. A'lí echi Walubela Riosi mapu niwáli suwaba namuti mapu ikí nirú, Échiko ki'yá chokichí jonsa ketasi cho machírali jena'í wichimóbachi piréami pagótami mapurigá Binói nakili olánala, chopi jipi bukulí jonsa tamí echirigá machírali.
A'lí je'ná jerigá ikili mapurigá, jipi jonsa, si'néami mapu ikí napawika bichíyami ju Jesucristo niráa ne galá machírama echi jaré o'wéala Riosi kapitánawala, echo'ná ripá riwigachi nuláami, mapu echi Walubela Riosi ne wabé simírami machíami ju ne suwaba namuti.
A'lí Riosi je'ná jerigá olali achigórigá mapurigá Binói sinibí nakili olánala. Chabé ki'yá Riosi nijali Jesucristo, echi mapu tamujé Walubélawala ju, mapurigá Jesucristo mi'lirúami níima jena'í wichimóbachi.
A'lí mapujiti Jesucristo echirigá mukuli tamujé chati sitíi olalila jiti, jípita galá omérabo mulubéaniya Riosi yuwa, mapujítita ma ketasi majawá, mapujítita galá bichíi Jesucristo niráa.
Echijiti nijeni 'yemi mi ne wabé tani máputamo sinibí waminabi ne wabé nílaka bichíisabo, ayénachó máputamo ketasi ariwebo bichíisiya chopi mapujiti nijeni wabé risúu olárami ju, mapujiti nijeni 'yemi mi nawésali Riosi Ra'íchala. Nijeni chopi echirigá risúu olárami ju mapurigá 'yémitamo echijiti waminabi galá bichíibo Jesucristo niráa.
Echi Walubela Riosi niwáli ne si'néami pagótami mapu ikí nirú jena'í wichimóbachi, ayénachó ne si'néami mapu ikí nirú echo'ná ripá riwigachi. Echijiti tamujeta Onorúami niráa ané Riosi. A'lí echijiti si'néami rijói mapu ikí kúchuwami ju ayénachó onorúami anérami ju.
Nijeni sinibí tani Riosi mapurigá Binói 'yemi mi wabé iwébanama pachana 'yemi sulálachi niráa, echi Wabé Galabé Riosi Iwigala jiti; mapurigátamo omérabo galabé ologá piréliya, mapujiti Riosi Binói ne wabé Walubela ju, ne wabé Omériami ayénachó.
Nijeni echirigá tani mapurigá Jesucristo bitélama echo'ná pachana 'yemi sulálachi, mapurigátamo sinibí waminabi galá bichíisabo, ayénachó mapurigátamo ne wabé galéami níibo. Echalítamo níibo mapurigá echi wabé jiwérami okó, wabé ri'lé nawéami, echi mapu ketasi waminá na'mini.
Echalítamo galá omérabo machiyá, ne si'néami echi auché jaré galá bichíyami pagótami yuwa mapu chuyena ne wabé simírami galéami ju echi Walubela Jesucristo. Mapujiti mapurigá je'ná kawí ne wabé simírami wi'lé ju, ne wabé simírami wi'lí ayénachó, echirigá achigórigá echi Walubela Jesucristo ne wabé simírami galéami ju. Ayénachó mapurigá echi walú ba'wí ne wabé simírami ri'lé ju, ayénachó mapurigá echi sopolí ne wabé simírami ripabé muchuwi, echirigá achigórigá echi Walubela Jesucristo ne wabé simírami galéami ju.
Echirigani tani mapurigátamo galá machiboa mapu chuyena ne wabé simírami galéami ju echi Walubela Jesucristo; ayénachóni tani mapurigá Riosi Binói bitélama pachana 'yemi sulálachi, mapurigá Binói 'yemi mi nulema suwaba mapu ikítamo olabo. Ne bichíwali ju mapu echi Walubela Jesucristo tamujé tamí ne wabé simírami galé, chópita ke siné omérabo ne gáliga machiyá mapu chuyena galéami ju Binói.
Jipi jonsa nijeni nakí mapu Riosi waminabi walubélaga anérami níima, mapujiti Riosi ne wabé omériami ju, ne wabé simírami niráa olayá, suwaba namuti máputa tani tamujé, ayénachó mapurigata chopi 'nata tamujé, mapujiti Binói echirigá ne wabé omériga olá pachana tamujé tamí yuwa.
¡Nijeni nakí mapu ne si'néami echi jaré napawika bichíyami ritémtami sinibí niráa waminabi walubélaga anema Riosi, ne sinibí, mapujiti Jesucristo ne wabé simírami Walubela ju! ¡Echirigá níima!
Echi Wabé Galabé Riosi Iwigala bilénapi niráa napabú si'néami mapu ikí galá bichíikoEchijiti nijé mápuni jena'í pachá bachara atí, arigá 'yemi mi tani máputamo sinibí galabé ologá pirélabo, mapujiti galá níima mapu echirigá olama ne si'néami pagótami mapu ikí ma bayérami níiliko bichíinala, mapurigá 'yémitamo ayénachó bayérami níili.
Tarapé nóchami níisi, chopi sinibí wabé galesi echi auché jaré pagótami. Sinibí galá kilíi ologá pirélasi echi auché jaré yuwa. Sinibí wabé galigá 'natasi mapu churigátamo omérabo ganílatiya echi auché jaré.
Sinibí bilénapi niráa bichíisi, achigórigá mapurigá echi Wabé Galabé Riosi Iwigala 'yemi mi binera, mapujítitamo napabúrami niráa ju, mapujiti Riosi ma 'yemi mi 'yali mapurigátamo galá kilíi ologá pirélabo.
Ne si'néami echi jaré mapu ikí bichíyami ju Jesucristo niráa, si'néami bilénapi niráa napawíkami ju mapurigá bilepi rijói sapala niráa, ayénachó bilepi nirú echi Wabé Galabé Riosi Iwigala, mapurigá Riosi ayénachó ma 'yemi mi bayeli mapurigátamo bichíibo máputamo ku'wíratami níibo echi Bilepi Walubela Jesucristo jiti.
Bilepi Walubela Jesucristo nirú, ayénachó bilepi galabé Bichíilawami nirú, ayénachó bilénapi pagókowami nirú.
Ayénachó bilepi Riosi nirú, echi mapu Onorúami ju, si'néami Onolá, mapujiti Riosi niwáli si'néami pagótami. A'lí Riosi ne Walubela ju ne si'néami pagótami yuwa, ayénachó Binói nóchaga olá pachana echi jaré bichíyami ritémtami sulálachi, ayénachó Riosi pachana si'néami aboni yuwa atí.
Chopi Riosi tamujé tamí ibili niráa 'yali mapu churigata omérabo nocha, Binói nóchala olayá, achigórigá mapurigá Jesucristo Binói tamujé tamí 'yali mapurigata nochabo.
Echijiti je'ná jerigá osirúami ju echo'ná Riosi Ra'íchala oselíwalachi:Jesucristo echo'ná ripá riwigachi ku muyénali, ayénachó Binói tóli wikabé echi jaré mapu pachá mo'wárami niráa níili.A'lí Binói Jesucristo 'yali ibili echi jaré bichíyami mapu churigá nocháma, Binói nóchala olayá.
¿Churigá aniwáami ju mapu ku moyénali? Je'ná jerigá aniwáami ju: Jesucristo ayena bachá niráa ne wabé ri'libé biléana waná rikínali mapo'ná muchuwi echi jaré suwíami aliwala.
A'lí Binói mapu echo'ná wabé ri'libé rikínali, ayénachó ne wabé ripabé ku moyénali, echo'ná ne wabé ripabé riwigachi, mapurigá Binói Jesucristo sinepi niráa ne suníami niráa asimea.
A'lí Jesucristo ibili niráa 'yali mapurigata omérabo olayá mapurigá Binói nakí máputa olabo. Echirigá Jesucristo júuli echi jaré makói miná okuá nawésami mapurigá aboni nawisáma Riosi Ra'íchala, ayénachó 'yali mapurigá auché jaré nawisáma mapurigá Riosi Binói 'yali mapu aboni nawisáma, ayénachó 'yali mapurigá auché jaré nawisama Riosi Ra'íchala mapurigá si'néami mapu ikí bichíiko ku wikawárami níima, ayénachó 'yali mapu auché jaré galá nisema echi jaré Riosi níwala pagótami, ayénachó mapurigá auché jaré galá binérama Riosi Ra'íchala.
Echirigá Jesucristo a'lárali echi jaré Binói níwala pagótami mapurigá aboni galá omérama olayá Binói nóchala, mapurigá echi jaré napawika bichíyami waminabi galá bichíyami níima. Ne si'néami aboni bilénapi niráa napawíkami ju, mapurigá bilepi rijói sapala niráa. A'lí je'ná jerigá aniwáami ju: Echi Jesucristo sapala waminabi ochérasama mapalí ibili echi jaré napawika bichíyami waminabi galá bichíisama,
mapuyénasí ne si'néami tamujé, máputa napawika bichíyami ju, bilénapi chópirigá bichíyami níibo; ayénachó mapuyénasí ne si'néamita ne sébali galá machiboa echi Walubela Riosi Ranala. Echalita ne sébali galá binératami níibo echi ne Bichíwali, mapurigá Jesucristo Binói ne sébali galá machíami ju suwaba namuti.
Echalita ma ketasi mapurigá echi jaré kúuchi niráa níibo, mapujiti echi jaré kúuchi we 'yáati auché si'nú 'nata, ayénachó aboni arigá bichíi mapalí jaré pagótami auché si'nú niráa 'yékaka binera aboni. Echiyiri pagótami wabé machíami ju 'yékaka binériya, mapurigá tamujé napawika bichíiyami arigá bichíibo echi mapu ketasi bichíwali ju.
Waminabi galá níima máputamo ne wabé galigá ra'ichábo echi ne Bichíwali, ayénachó máputamo waminabi nokuísabo Jesucristo yuwa, mapujítita napawíkami niráa ju mapurigá bilepi rijói sapala niráa. A'lí Jesucristo ne Walubela ju tamujé tamí yuwa, mapurigá echi bilepi rijói mo'ola ne bachá niráa ju, suwaba binói sapala yuwa.
A'lí Jesucristo echirigá bilénapi niráa napabú ne si'néami echi jaré napawika bichíyami, mapurigá bilepi rijói sapala ne suwaba bilénapi niráa napawíkami ju. Echi bilepi rijói sapala wikanáami niráa rojuáami ju, chopi ne suwaba arigá bilénapi wabé iwéami nachúkami ju. A'lí mapalí ne suwaba echi jaré kúuchi rojuáami galá ju, echalí echi rijói galá kaníla. Echirigá ayénachó mapalí ibili echi jaré napawika bichíyami a'nagupi galéami ju, echalí ne si'néami ne wabé kaníila.
Jesucristo tamujé tamí 'ya mapurigata auché si'nú galabéala niráa pirélaboJe'ná jerigá ju mapu nijeni 'yemi mi ané, ayénachó mapu nijeni 'yemi mi wabé nulé, mapujiti echi Walubela Jesucristo je'ná jerigá nakí: Mapu 'yémitamo ma ketasi chati sitíi ologá pirélabo, ketasi mapurigá olá echi auché jaré mapu ikí ketasi machí Riosi. Aboni wabé chati sitíi olá achigórigá mapurigá aboni ma wabé chati sitíi 'nata.
Aboni ketasirapé machí echi ne Bichíwali. A'lí aboni ketasi auché si'nú galabéala niráa piré, mapujiti aboni ma biwárali aboni sulálachi; echijiti aboni ketasi machí galabé ologá piréliya.
Aboni tarapé te riwéalawami, chopi aboni chuwé, olá karúmati ne wabé simírami chati sitíi oluwáwami.
Chopi echi Walubela Jesucristo ketasi echirigá 'yemi mi binérali, mapurigátamo echirigá olabo,
mapujiti ne bichíwali ju mapu 'yémitamo ma námali jaré nawésachi Jesucristo jiti rugá. Ayénachó bichíwali ju mapu 'yémitamo ma binératami níili echi ne Bichíwali, mapurigá Jesucristo Binói ju echi ne Bichíwali.
Chabénala si'néami 'yémitamo chati sitíi ologá piréali, mapalítamo ketasi cho bichíili Jesucristo niráa. Jípitamo siné káachi abijí nakí chati sitíi olánala, mapujiti si'néamita abijí chati sitíi suléami ju, chopi tamujé máputa bichíi Jesucristo niráa, ma auché si'nú galabéala niráa niwárami ju. Echijiti waminá ariwesi mapurigátamo chabénala chati sitíi ologá piréali, mapujiti echiyiri oluwáwami ne wabé simírami chati sitíi ju. A'lí jípitamo chopi echirigá chati sitíi olá mapalítamo 'yékarami ju, mapujítitamo nakí chati sitíi olánala.
Ayénachó galá níima máputamo si'nú ne wabé galabéala niráa ku nakulíwarami níibo, mapurigátamo chopi galabé ologá pirélabo, achigórigá mapurigá Jesucristo tamujé tamí 'yali máputa pirélabo. Echi Walubela Riosi wabé nakí mapurigata echirigá galabé ologá pirélabo. A'lí si'néami mapu ikí echirigá olako, abóniko ne bichíwali galabé wachínaga ologá piré.
Echijiti ma ketasi 'yékaka ra'ichasi, chopi ibílipika ne bichíwaga ra'ichasi echi auché jaré yuwa, mapujiti si'néami tamujé bilénapi niráa napawíkami ju, mapu ikita bichíyami ju Jesucristo niráa.
A'lí átamo na'áwasagá, ketasi ne wabé simírami na'áwasi mapuyénasí chati sitíi oluwáwami níima. A'lí nirapé bilé rawé arichesi na'awa,
mapujiti átamo echirigá wi'libé niráa na'áwasagá, siné káchitamo echirigá ariwebo mapurigá echi riablo 'yemi mi wabé chati sitíi olírama.
'Yemi máputamo chabénala wabé chigórami níiliko, waminá ariwesi chigówami. Jipi jonsa galá nochasi 'yemi aboni sikala jiti, mapurigátamo galá mepo wenomí. Echirigátamo níwabo máputamo galá omérabo ayá echi auché jaré wabé tisúwati.
Ke siné sitírarigá ra'ichasi, chopi sinibí wabé galabé niráa ra'ichasi, mapurigá echi auché jaré mapu ikí námiko 'yemi ra'íchachi waminabi galá bichíyami níima Riosi, ayénachó mapurigá aboni waminabi wabé kanílama sulachí niráa.
Ketasi o'monáratasi echi Wabé Galabé Riosi Iwigala, chopi sinibí galá nijéwasi mapurigá Riosi Iwigala 'yemi mi nulé, mapujiti 'yémitamo 'yárami níili echi Galabé Riosi Iwigala mapurigá echi auché jaré pagótami galá machimea mapu 'yémitamo Riosi níwala pagótami ju. A'lí bichétamo echijiti tibútarami níibo echalí ne jubá rawé yénasí, mapalí Riosi 'yemi mi ne sébali ku'wírama.
Ke siné chijúnaga kichisi auché jaré, nibilé siné yónasi. Ke siné a'nagupi na'áwasi, nibilé siné chaati sitíi ra'ichási echi auché jaré pagótami. Waminá ariwesi suwaba chati sitíi oluwáwami.
Chopi si'winárigá sinibí wabé galabé oláami níisi. Sinibí a'nagupi wabé natimasi, ayénachó a'nagupi ku wikáwasi, achigórigá mapurigá Riosi 'yemi mi ku wikáwali mapujítitamo bichíili Jesucristo niráa.
Galá níima mapu Riosi kúchuwala chopi galabé ologá pirélama'Yémitamo ma Riosi kúchuwala ju, ayénachó Riosi Binói 'yemi mi wabé galé, echijiti galabé oláami níisi, mapurigá Riosi galabé oláami ju.
A'nagupi ne wabé galigá pirélasi, achigórigá mapurigá Jesucristo tamujé tamí ne wabé galeli, ayénachó mapurigá Jesucristo ne wabé galigá, a Binói niráa nijali mapurigá waminá mi'lirúami níima tamujé chati sitíi olalila jiti. Chabé ki'yá echi jaré Juríosi pagótami ko'wagá 'yali Riosi echi jaré méchuli. A'lí Riosi echirigá ganíliga ku wikáwali aboni chati sitíi olalila, chopi Riosi tamujé tamí waminabi ne wabé ganíliga ku wikawa mapujiti Jesucristo mi'lirúami níili tamujé chati sitíi olalila jiti.
'Yémitamo Riosi níwala pagótami ju, echijiti ketasi chati sitíi chuwé olasi. Ke siné chuwé bilétari yuwa kochisí, nibilé siné si'winárigá chati sitíi chuwé olasi, nibilé korusi auché jaré níwala namuti. Ke siné a'nagupi kaníliga ra'ichasi echiyiri chati sitíi oluwáwami jiti rugá.
Nibilé siné kaníliga ra'ichasi echiyiri wabé riwéluami oluwáwami jiti rugá, mapujiti echiyiri oluwáwami ne wabé riwéluami ju. Ke siné sitíragá ra'ichasi, nibilé chuwé ra'ichasi; mapujiti echirigá ra'ichálawami ketasi galá ju, chopi sinibí galabé niráa ra'ichasi, walú natétara agá Riosi.
'Yémitamo ma galá machí mapu echi jaré chuwé bilétari yuwa kochíami, ke wesi echo'ná Jesucristo yuwa muchima mapo'ná Binói wabé Walubela Nuláami níima, mapo'ná Riosi Onorúami ayénachó we nulá. Nibilé wesi chati sitíi chuwé oláami echo'ná Binói yuwa muchima, nibilé wesi mapu wabé korúkami ju auché jaré níwala namuti (mapujiti echiyiri korúkami achigórigá chati sitíi oláami ju mapurigá echi jaré mapu ikí wabé o'wiké echi jaré amachíkalawami namuti.)
Ketasi ariwesi mapu auché jaré 'yemi mi 'yékama, mapalí aboni ke newalite niráa ra'icha. Riosi ne bichíwali ne walubé kastigo 'yama si'néami echi jaré pagótami mapu ikí echirigá wabé chati sitíi chuwé olako, echi jaré mapu ikí ketasi nijewa Riosi nulalila.
Tarapé siné echirigá chati sitíi olasi 'yemi, mapurigá aboni chati sitíi olá.
Chabénala niráa 'yémitamo ne wabé chati sitíi ologá piréali, mapurigá echo'ná rokowárali piréami niráa, chopi jípitamo Jesucristo yuwa napabúrami ju, echijítitamo echo'ná galá rayénachi niráa piréami ju. Sinibí ne wabé galabé olasi mapurigá echo'ná galá rayénachi piréami niráa.
Mapujiti echi Wabé Galabé Riosi Iwigala wabé omériga olá pachana 'yemi sulálachi niráa, mapurigátamo ne wabé galabé níibo, ne wabé bichíwaga ra'íchami ayénachó, ne wabé galabé wachínaga oláami ayénachó.
Sinibí we nakisí binénala mapurigá echi Walubela Jesucristo we nakí, mapu 'yémitamo olabo.
Tarapé siné olasi echi wabé chati sitíi oluwáwami, mapu echi auché jaré pagótami we olá, si'néami mapu ikí echo'ná rokowárali niráa piréami ju, mapujiti echiyiri chati sitíi oluwáwami ketasi 'yemi mi ku'wírama. Si'winárigá, waminabi galá níima mapu 'yémitamo sinibí wabé galabé ologá pirélabo. Echalí 'yémitamo machírabo echi auché jaré pagótami mapu echi chati sitíi oluwáwami ne wabé simírami chati sitíi ju.
Mapujiti wabé riwéluami ju echi wikabé chati sitíi oluwáwami jiti rugá ra'ichálawa, suwaba mapu ikí aboni we chiná niráa chati sitíi olá.
Chopi mapalí suwaba namuti ne galá rayéntami ju, echalí suwaba galá machirúami níima, mapujiti mapalí galá rayena echalí suwaba namuti galá machiná niráa riwirúami ju.
Echijiti je'ná jerigá osirúami ju jena'í Riosi Ra'íchala oselíwalachi:¡Ku busuré mujé mápumi kochíami niráa ju!¡Ku owíini mujé mápumi mukúami niráa ju!A'lí Jesucristo mi galá machírama echi ne Bichíwali.
Echijiti sinibí galá 'natasi mapu churigátamo ologá pirélabo. Ketasi ologá pirélasi mapurigá echi auché jaré mapu ke galá machíami ju, chopi sinibí galabé ologá pirélasi mapurigá echi jaré galá machíami niráa.
We yaa galabé olasi suwaba máputamo omero, Riosi nóchala olayá, mapujiti waminánomí rawé 'yémitamo wabé risúu olárami níibo.
Echijiti sinibí ne wabé galabé 'nátami níisi. Sinibí nakisí machinália mapurigá echi Walubela Jesucristo nakí máputamo olabo.
Ketasi tégasi, mapujiti átamo tégasagá 'yémitamo chopi waminabi chati sitíi olísabo, mapuyénasítamo sinibí niráa kastigo 'yárami níibo. Si'winárigá sinibí galá nijéwaga olasi mapurigá echi Galabé Riosi Iwigala 'yemi mi nulé.
Wisabé a'nagupi ruwigá kaníliga ra'ichasi Riosi Ra'íchala, mapurigá osirúami ju echo'ná Sálmochi anilíwachi, ayénachó a'nagupi nawajisi echi we galabé Riosi nawajíwala. Sinibí echirigá wabé kaníliga nawajiga, waminabi walubélaga anesi echi Walubela Jesucristo.
Sinibí niráa walú natétara 'yasi echi Walubela Riosi Onorúami, suwaba namuti jiti, mapujítitamo galá bichíi Jesucristo niráa.
'Yemi 'muguí kunéami ne galá nijéwasi 'yemi aboni kunala chopi, achigórigá mapurigátamo galá nijewa echi Walubela Jesucristo.
Mapujiti echi rijói upéami walula ju binói upila yuwa, achigórigá mapurigá Jesucristo ne Walubela ju si'néami echi jaré napawika bichíyami ritémtami yuwa. Ayénachó Jesucristo ku Wikáwami ju echi jaré napawika bichíyami. A'lí ne si'néami echi jaré napawika bichíyami, ne napawika niráa, Jesucristo Binói sapala niráa ju.
Chopi achigórigá mapurigá echi jaré napawika bichíyami galá nijéwami ju Jesucristo, echirigá ayénachó 'yemi 'muguí kunéami ne galá nijéwasi 'yemi aboni kunala chopí, suwaba mapu ikí aboni 'yemi mi nulé.
Galá níima mapu ibili rijói jubéami galá galesa aboni jubila chopí, achigórigá mapurigá Jesucristo wabé galeli echi jaré napawika bichíyami ritémtami. Echijiti Jesucristo a Binói niráa nijali mapurigá waminá mi'lirúami níima, aboni chati sitíi olalila jiti.
A'lí biché Jesucristo echirigá olali mapurigá Binói omérama galabératiya echi jaré napawika bichíyami, ayénachó mapurigá Binói omérama bi'wayá aboni, echi ba'wí jiti, ayénachó mapujiti aboni galá bichíi Binói Ra'íchala,
mapujiti Jesucristo nakí mapu ne si'néami echi jaré napawika bichíyami bacháami Binói yuwa jábama waminánomí, wabé o'wéalatami niráa, tarapé wi'nijírami mapurigá chati sitíi oláami niráa, mapurigá aboni chopi Riosi níwala níima, ne wabé galabé oláami niráa.
Echirigá achigórigá galá níima mapu echi rijói upéami galá galesa binói upila, mapujiti mapalí bilé rijói we galé binói upila, echalí échiko ayénachó a binói niráa we galé.
Mapujiti ke wesi kichí binói sapala, chopi si'winárigá ibili galá ko'ogá, we galá tibuta aboni sapala. A'lí Jesucristo echirigá achigórigá galá tibuta echi jaré napawika bichíyami,
mapujiti si'néami echi jaré napawika bichíyami, ne napawika niráa, mapurigá echi Jesucristo sapala niráa ju. Echirigá si'néami tamujé bichíyami, echo'ná Binói sapálachi nachuka, wikanáami rojuáami niráa juta, mapurigá Binói sapala niráa, ayénachó mapurigá Binói ochilá niráa.
Je'ná jiti bilé rijói ariwema kepu onó, kepu iyé omá, a'lí upema bilé mukí yuwa, a'lí okuánika mapurigá bilepi niráa níima.
Je'ná jerigá ketasi galá machirúami ju, chopi arigá wabé galabé ju. Nijeni 'yemi mi ané mapu je'ná jerigá Jesucristo jiti rugá aniwáwami ju, ayénachó echi jaré napawika bichíyami jiti rugá aniwáwami ju.
Chopi ayénachó je'ná jerigá aniwáwami ju: Mapu galá níima mapu ibili 'yemi wabé galá galema 'yemi aboni jubila achigórigá mapurigátamo a aboni niráa wabé galé. Ayénachó galá níima mapu echi jaré 'muguí galá o'wikesa aboni kunala.
'Yemi kúchatami ne galá nijéwasi 'yemi 'wénawala, mapujítitamo galá bichíyami ju Jesucristo niráa. Ne galá wachínaga oluwáwami ju máputamo echirigá nijéwabo.
Riosi je'ná jerigá 'yemi mi nulé: Galá o'wiké kemi onó, echi kemi iyé ayénachó. A'lí biché mapalí Riosi 'yemi mi echirigá nuleli, echalí ne chokichí, ne bachá níili mapalí Binói ayénachó bichíwaga anili máputamo wabé ku'wíratami níibo, átamo galá nijéwasagá bilé nulalíwami mapurigá Binói 'yemi mi nuleli.
Mapujiti echalí Riosi je'ná jerigá ne bichíwaga anili: 'Yémitamo ne wabé kaníliami níibo, ayénachótamo wi'libé bamíbali pirélabo jena'í wichimóbachi, átamo galá o'wikésagá 'yemi 'wénawala.
'Yemi 'wéntami ketasi chuwé yóniga na'áwatasi echi jaré 'yemi kúchuwala, chopi galá nijéwiyami ochébanatasi, ne galá ruwigá mapurigá galá bichíyami níima Jesucristo niráa.
'Yemi pióntami galá majáami niráa, ne galá o'wikeka nijéwasi echi jaré nuláami mapu 'yemi mi nulé jena'í wichimóbachi, achigórigá mapurigá galá nijéwiya niráa echi Walubela Jesucristo.
Sinibí ne galá nijéwaga olasi suwaba mapu ikí aboni 'yemi mi nulé. Ketasi chopi echirigá olasi mapalí aboni 'yemi mi ritiwá, chopi sinibí ne wabé nílaka galá nijéwaga olasi mapujiti Riosi echirigá nakí.
Sinibí echirigá wabé nílaka nochasi, mapurigá echi Walubela Jesucristo nóchala olayá niráa, ketasi mapurigá jaré pagótami nóchala olayá.
Mapujiti 'yémitamo ma galá machí mapurigá echi Walubela Jesucristo galá ku natétama ibili niráa, achigórigá mapurigá ibili galá olali. Ayénachó Binói galá natétama echi jaré pioni mapu galá olako, achigórigá mapurigá Binói galá natétama echi jaré nuláami mapu galá olako.
'Yemi nuláami máputamo níwa pioni, sinibí achigórigá galabé niráa olasi 'yemi piónawala yuwa, ke siné majáraga. Galá ku 'natasi mapurigá Jesucristo ne Walubela ju echi jaré pioni yuwa, achigórigá mapurigá Binói ayénachó Walubela ju 'yemi yuwa. A'lí Jesucristo echo'ná ripá riwigachi atí, chopi Binói sinibí galabé nirá echi jaré pióntami, achigórigá mapurigá Binói galabé nirá 'yemi nuláami.
Echi jaré napawika bichíyami ritémtami we sayera echi riabloJipi 'yemi napawika bichíyami ritémtami, waminabi galá bichíisasi echi Walubela Jesucristo niráa, mapujítitamo napawíkami ju Binói yuwa, ayénachó Binói suwaba omérami ju.
Galá bichíiga chapisí suwaba mapu ikí Riosi 'yemi mi 'ya mapurigátamo omérabo nayúriya, echi riablo sayériya, mapurigátamo ketasi waminá omératami níibo mapalí echi riablo 'yemi mi 'yékama.
Mapujiti tamujeta ketasi sayera auché jaré pagótami, chópita sayera echi wabé chati sitíi oláami riablo, echi jaré wikabé binói níwala o'wéala chati sitíi oláami aliwá ayénachó, suwaba mapu ikí ma waminá a'wátami níili echo'ná ripá riwigachi jonsa, suwaba mapu ikí jipi rawé o'wéala niráa nulá jena'í wichimóbachi mapo'ná jaré pagótami wabé simírami chati sitíi oláami ju, mapurigá echo'ná rokowárali piréami niráa.
Echijiti galá bichíiga chapisí suwaba mapu ikí Riosi 'yemi mi 'ya, mapurigátamo omérabo sayériya echi riablo mapu wabé chati sitíi oláami ju, mapujiti jipi rawé echi riablo we nuláami ju jena'í wichimóbachi. A'lí mapalítamo sayera echi riablo, sinibí galá bichíyami níisi Riosi.
Ne sinibí echirigá galá bichíyami níisi echi ne Bichíwali. A'lí bichétamo galá kariwérami níibo mapurigá echi jaré sontarsi kariwérami ju mapalí aboni galá iwéami púkami ju. Ayénachó sinibí galá wachínaga oláami níisi. Echalítamo ku'wíratami níibo mapurigá echi riablo ke omérama 'yemi mi suwábiya, achigórigá mapurigá echi jaré sontarsi ku'wíratami ju mapalí aboni jiero napáchami ju mapurigá aboni ketasi chi'wánarami níima auché jaré jiti.
Ne galá kariwesi mapurigátamo nawisabo echi Galabé Riosi Ra'íchala, mapurigá echi jaré pagótami galá bichíiga kilíi ologá pirélama. Echirigá kariwesi achigórigá mapurigá echi jaré sontarsi galá kariwé mapalí aboni galá akará.
Ne bachá niráa sinibí galá bichíisi Riosi, echalítamo galá ku'wíratami níibo mapurigá echi riablo ketasi omérama 'yemi mi suwábiya, mapujiti échiko 'yemi mi wabé sayera achigórigá mapurigá echi jaré sontarsi sayéraga a'wasá echi jaré owá rajáami, chopi mapalítamo galá bichíi Riosi, echalítamo omero niyúriya echi Riablo sayériya, achigórigá mapurigá echi jaré pagótami waminá cho'wá echi na'í rajáami mapu sontarsi a'wali.
Galá bichíisi Jesucristo niráa mapurigátamo ku wikawárami níibo mapurigátamo chati sitíi olali. Echalítamo sinibí niráa ku'wíratami níibo, mapurigá echi riablo ke siné omérama 'yemi mi suwábiya. Echalítamo ku'wíratami níibo mapurigá echi jaré sontarsi ku'wíratami ju mapurigá aboni ketasi chiwárami níima mo'ochí, mapalí aboni jiero niwárami ko'yáchami ju. Sinibí galá bichíisi Riosi Ra'íchala mapurigátamo omérabo, echi riablo sayériya; mapujiti Riosi Ra'íchala mapurigá bilé wabé oláami wi'libé ripiyá niráa ju mapu echi Wabé Galabé Riosi Iwigala 'yemi mi 'ya mapurigátamo omérabo echirigá nayúriya.
Ayénachó tansi Riosi tamí jiti, mapurigá Riosi tamí 'yama mapurigani galá omérama nawesa Binói Ra'íchala, ayénachó mapurigani tarapé majaga nawisáma. Echirigá tansi mapurigani galá omérama machíratiya echi jaré pagótami echi Galabé Riosi Ra'íchala, mapu ketasi cho galá machirúami ju, mapurigá aboni ku wikawárami níima, a galá bichíisagá.
Riosi echirigá tamí júuli mapurigani ra'icháma Binói jiti, mapurigani echirigá nawisama Riosi Ra'íchala. Echijiti jípini jena'í pachá bachara atí. Arigá tansi Riosi mapurigá nijeni galá omérama nawesa Riosi Ra'íchala, mapurigá galá níima mápuni nawisama, tarapé majáami niráa.
Ne jubáami niráa echi Pablo ku ripora jaré ritémtamiEchi Tíkiko riwéami rijimala 'yemi mi ruyema mapu churigá atikó nijé, ayénachó mapu pírini olayá atí.
Echijiti nijeni júuli echi Tíkiko echo'ná 'yémichi, mapurigá binói 'yemi mi ruyema mapu churigá atí nijé, mapurigátamo echijiti waminabi kaníratami níibo.
Nijeni ne wabé nakí mapu Riosi Onorúami, ayénachó echi Walubela Jesucristo galá 'yama mapurigá echi jaré napawika bichíyami galá kilíi ologá pirélama, ayénachó mapurigá aboni galá galéami níima, ne galá bichíyami ayénachó.
Ayénachóni nakí mapurigá Riosi ne wabé ku'wírama si'néami mapu ikí sinibí niráa galeko tamujé Walubélawala Jesucristo, si'néami mapu ikí ke siné ariwé echirigá galé. ¡Echirigá níima!
Echi Pablo oseli echi jaré napawika bichíyami echo'ná Jilípochi piréamiNijé, Pablo, 'yemi mi osé. Echi Timoteo ayénachó tamí yuwa atí. Tamujé echi Walubela Jesucristo piónawala ju. Jipi nijeni 'yemi mi je'ná jerigá osé, 'yemi echo'ná Jilípochi piréami, si'néami máputamo Riosi níwala pagótami ju, ne si'néami máputamo Jesucristo yuwa napawíkami niráa ju. Ayénachóni 'yemi mi osé, 'yemi o'wéala ochérami, ayénachó 'yemi nagúurami, riákono anilíwami.
Nijeni nakí mapu echi Walubela Riosi Onorúami, ayénachó echi Walubela Jesucristo, 'yemi mi ne wabé ku'wírama, ayénachó mapu 'yemi mi 'yama mapurigátamo galá kilí ologá pirélabo.
Pablo táni mapurigá Riosi ku'wírama echi jaré bichíyamiNijeni ne walú natétara 'ya keni Riósawa ne sinibí mapalini 'nata 'yemi jiti.
A'lí ne sinibí mapalini Riosi yuwa ra'icha, echalí nijeni ne wabé kaníliga táni mapurigá Riosi waminabi ku'wírama si'néami 'yemi;
mapujiti chabé ne chokichí jonsa, tamujeta ne napawika nóchali, echi Wabé Galabé Riosi Ra'íchala nawésiya, jipi yénasí.
A'lí nijeni ne bichíwali mayé mapu echi Walubela Riosi mapu chabénala chótali 'yemi mi galabératiya mapalí jónsatamo bachá niráa bichíili, ayénachó waminabi sísama 'yemi mi echirigá galabératiya echalí rawé yénasí mapalí echi Walubela Jesucristo ku nolínama.
A'lí we galá ju mapu nijeni echirigá 'natáma mapu Riosi waminabi sísama 'yemi mi galabératiya, mapujiti nijeni 'yemi mi ne wabé galé. A'lí Riosi 'yemi mi ne wabé ku'wira, achigórigá mapurigá Binói tamí ku'wira mapalini pachá bachárami ju, ayénachó mapalini párami níima echo'ná mapo'ná echi jaré o'wéala muchuwi, mapurigani galá ra'icháma jeanigá mapu arigá galá ju bichíilawa echi Galabé Riosi Ra'íchala, mapujiti ne Bichíwali ju.
A'lí echi Walubela Riosi ne galá machí mapu chuyena nijeni ne wabé galé 'yemi si'néami, mapurigá echi Walubela Jesucristo tamí 'ya mapurigani 'yemi mi ne wabé galema, mapujiti Binói ne wabé galéami ju.
A'lí nijeni táni Riosi mapurigá 'yémitamo waminabi ne wabé galéami níibo, ayénachó máputamo wabé galá machíami níibo, mapurigátamo galá machiboa suwaba namuti,
ayénachó mapurigátamo machiboa mapu chuyiri 'nalí ju echi ne wabé galabéala, mapurigátamo sinibí nakiboa olánala echi mapu galabé ju. A'lí echirigá ologá 'yémitamo sinibí omérabo ne wabé galabé ologá piréliya. A'lí waminánomí mapalí Jesucristo ku nolínama 'yémitamo tarapé chati sitíi oláami níibo, nirapétamo wi'nijírami níibo mapurigá chati sitíi oláami niráa.
A'lí Jesucristo 'yemi mi 'yama mapurigátamo sinibí echirigá ne wabé galabé ologá pirélabo, mapurigá Riosi Binói sinibí waminabi walubélaga anérami níima, mapurigá si'néami pagótami machimea mapu Riosi ne wabé Walubela ju.
Nijeni chopi bité mapurigani olama mapurigá Jesucristo nakí'Yemi keni ritémawa, nijeni wabé nakí mapurigá 'yémitamo galá machiboa mapu echi Wabé Galabé Riosi Ra'íchala arigá waminabi wabé nawisárami níili mapujiti nijeni wisabé ne wabé risúu olárami níili mapalini echirigá nawésali.
Mapujiti ne si'néami echi jaré sontarsi jena'í walubé kalírali, echi ne walubela silíami bitélachi tibúami, si'néami galá machí mapu nijeni chopi jena'í pachá bachárami ju mapujítini bichíi echi Walubela Jesucristo niráa. Si'néami echi auché jaré pagótami ayénachó echirigá machí.
Echijiti ne noguí si'néami echi jaré ritémtami ayénachó waminabi wabé nílaga nakili nawisánala Riosi Ra'íchala, ayénachó aboni tarapé majaga echirigá nawésali, mapujiti aboni waminabi galá bichíili echi Walubela Jesucristo niráa.
Bichíwali ju mapu jaré aboni we ra'icha Jesucristo jiti rugá, chopi mapujiti aboni wabé sulíami ju, ayénachó mapujiti aboni tamí we kichí; chopi auché jaré ritémtami ne bichíwali galá bichíiga nawésa Jesucristo jiti rugá, mapurigá auché jaré pagótami ayénachó galá bichíima.
Jaré aboni chopi nawesa Jesucristo jiti rugá mapujiti aboni wabé nakí mapu anérami níima o'wéala nawésami niráa. Abóniko ketasi nakí mapu echi auché jaré pagótami bichíima Jesucristo niráa; aboni chopi nakí mapurigá nijeni waminabi kumérami níima, mapalini jena'í pachá bachárami ju.
Chopi auché jaré ritémtami wabé galigá nawesa echi Galabé Riosi Ra'íchala, mapujiti aboni ne galá machí mapu nijeni jena'í pachá bachárami ju mapujítini galá bichíiga nawesa Riosi Ra'íchala mapurigá echi auché jaré pagótami ku wikawárami níima, a galá bichíisagá.
Chopi nijeni arigá kanila mapalí jaré ritémtami nawesa Jesucristo jiti rugá. ¿Chu chireko a jaré chopi echirigá nawisásagá mapujiti aboni wabé nakí mapurigá aboni niráa anérami níima o'wéala nawésami? Nijeni ayénachó wabé kanila mapalí auché jaré nawesa chopi mapujiti aboni nakí mapu echi pagótami galá bichíisa ku wikawárami níima. A'lí nijeni sinibí waminabi kanílasama mapalí echi ritémtami arigá nawesa Jesucristo jiti rugá,
mapujiti nijeni galá machí mapu je'ná jiti suwaba chopi ne galá ikimea tamí yuwa, mapujiti 'yémitamo sinibí táni Riosi mapurigá tamí waminabi ku'wírama, ayénachó mapujiti echi Galabé Jesucristo Iwigala sinibí tamí ku'wira.
A'lí nijeni ne wabé nakí mapurigani tarapé riwélama, chopi mapurigani sinibí omérama ne galá bichíiga ra'icha echi We Galabé Riosi Ra'íchala, mapurigá echi auché jaré pagótami, tamí riwisá mapurigani galabé olá, arigá waminabi galá machimea mapu nijeni chopi omero echirigá galabé olayá mapujiti echi Walubela Jesucristo echirigá tamí olira. A'lí nijeni sinibí echirigá nakili, ayénachóni echirigá nakí jipi yénasí, áni waminabi bitélasagá, áni waminá mi'lirúami níisagá, keremá.
Mapujiti áni waminabi bitélasagá, nijeni chopi nakimea olánala mapurigá Jesucristo nakí mapurigani olama. A'lí áni waminá mi'lirúami níisagá, nijeni ne wabé simírami narema, mapujítini Jesucristo yuwa asimea.
Chopi áni waminabi bitélasagá jena'í wichimóbachi, echalí nijeni waminabi omérama echi Walubela Jesucristo nóchala olayá. Echijiti nijeni ketasi machí chuyiri waminabi galabé níima.
Nijeni nakí mapurigani waminabi olama Jesucristo nóchala olayá, chópini ayénachó nakí mapurigani waminá mukumea, mapurigani asimea echi Walubela Jesucristo yuwa echo'ná ripá riwigachi, mapujiti echirigá waminabi wabé galabé níima.
A'lí mapujiti nijeni je'ná jerigá ne bichíwali mayé, echijítini galá machí mapu nijeni abijí ripima 'yemi yuwa, mapurigani 'yemi mi ku'wírama mapurigátamo waminabi nokuísabo olayá mapurigá Jesucristo chopi nakí, ayénachó mapurigátamo waminabi kanílaga bichíibo Jesucristo niráa.
Echirigá nijeni auchecho siné echo'ná 'yemi yuwa asimea, mapurigá 'yémitamo ne wabé kanílabo mapujítitamo galá bichíyami ju Jesucristo niráa.
Sinibí ne wabé galabé ologá pirélasi, achigórigá mapurigátamo binératami níili galabé olánala, mapalítamo nawésarami níili Jesucristo Ra'íchala. A'lí nijeni nakí mapu ne si'néamitamo sinibí ne napawika niráa waminabi galá bichíisabotamo, ayénachó mapu si'néamitamo sinibí ne napawika nochabo mapurigá echi auché jaré pagótami galá nawésarami níima echi Galabé Riosi Ra'íchala. Nijeni nakí máputamo sinibí echirigá oláami níibo, áni echo'ná nawásagá 'yemi mi 'nénala, ayénachó a auché jaré tamí ruyésagá, 'yemi jiti rugá, mapalini mikabé atí.
Chopi ketasi biyiri jiti majasi mapalí auché jaré 'yemi mi sayera. A'lí bichétamo echirigá ologá riwírabo mapurigá echi jaré 'yemi sayela ma waminá 'wigáami ju, chópitamo ayénachó riwírabo mapurigá Riosi 'yemi mi ma ku wikáwali.
Mapujiti 'yémitamo 'yárami ju mapurigátamo galá bichíibo Jesucristo niráa, ayénachótamo 'yárami ju mapurigátamo risúu olárami níibo, mapujítitamo echirigá galá bichíi Jesucristo niráa.
'Yémitamo chabénala niráa ma riwáli mapurigá nijeni wabé ni'yúraga olali, Riosi nóchala olayá, ayénachó jípitamo abijí ruyérami ju mapurigá nijeni echirigá ni'yúraga olá.
Jesucristo ne Walubela níisa arigá a Binói niráa tabéataliJesucristo 'yemi mi nílatali mapurigátamo ne galá bichíibo; ayénachó 'yémitamo wabé kanila mapujiti Jesucristo 'yemi mi wabé galé. A'lí jípitamo níwa echi Wabé Galabé Jesucristo Iwigala, ayénachótamo a'nagupi ne wabé natimaka galé.
Echijiti ne galá sébali tamí kaníratasi 'yemi. Sinibí bilénapi chópirigá ologá pirélasi. A'nagupi wabé galesi, ne napawika chópirigá ologá, bilénapi niráa 'nátaga.
Sinibí galabé olasi ibili 'yemi, ketasi mapurigá wabé níliami niráa. Ketasi bilé nóchami níisi, chopi sinibí mapurigá kuchípala niráa mayesi. Galá níima mapurigá ibili 'yemi sinibí mayesa mapu echi auché jaré waminabi o'wéala ju, ketasi mapurigá 'yemi niráa.
Ke wesi 'yemi sinibí nakíami níisi echi wabé galabéala chopi; ayénachó nakisí mapurigá echi auché jaré ritémtami narema echi wabé galabéala.
Sinibí achigórigá 'nátami níisi 'yemi, mapurigá echi Walubela Jesucristo galabé 'nátali.
Mapujiti Jesucristo, echi Walubela Riosi yuwa, chopi a yiri níili, chopi Binói ketasi 'wérali olali mapurigá sinibí niráa achigó yiri níima Riosi yuwa.
Chopi mapalí Jesucristo nawali jena'í wichimóbachi táa múchali niráa, echalí Binói pe okuáa bamíbali niráa ariweli Binói walubélawala, mapujiti Binói iyénali jena'í wichimóbachi mapurigá pióntami niráa.
A'lí mapalí Jesucristo iyénali mapurigá Rijói niráa, echalí Binói abijí waminabi tabéala niráa niírali, mapujiti Jesucristo a Binói niráa nijali mapurigá mi'lirúami níima. A'lí Jesucristo ne wabé mi'lirúami níili, biléana kúrsichi michóniga.
Echijiti Riosi wilali Jesucristo mapurigá ne wabé simírami Walubela niráa, mapurigá Jesucristo ne bachá Walubela níima, si'néami echi auché jaré o'wéala yuwa.
A'lí Riosi echirigá olali mapurigá echalí ne jubá rawé ne si'néami pagótami jena'í wichimóbachi tibíami bacháami Jesucristo yuwa chokoba jábama mapalí aboni námiko Binói Jesucristo riwalá, ayénachó mapurigá si'néami pagótami echo'ná ripá riwigachi muchúwami echirigá olama, ne si'néami echi auché jaré pagótami ayénachó, si'néami mapu ikí waminá 'wigaga suwíliko.
Echalí ne si'néami pagótami machimea mapu Jesucristo ne bachá Walubela ju, ayénachó si'néami aboni jeanimea mapu Binói ne Walubela ju. A'lí Riosi Onorúami echirigá waminabi walubélaga anérami níima.
Echi jaré napawika bichíyami ne galá machira echi ne BichíwaliEchijiti 'yemi, keni ritémawa mápuni ne wabé galé, achigórigá mapurigátamo sinibí galá tamí nijéwali, jipi ayénachó galá tamí nijéwasi mapalí nijeni 'yemi mi ané máputamo kilí ologá, galá majaga, sinibí galabé ologá pirélabotamo, mapujiti Riosi ma 'yemi mi ku wikáwali. Jipi waminabi echirigá olasi mapalí nijeni mikabé atí, achigórigá mapurigátamo olali chabénala mapalini echo'ná 'yemi yuwa asali.
A'lí echi Walubela Riosi chopi ju mapu 'yemi mi echirigá galabé oliri, ayénachó Binói sinibí 'yemi mi ku'wira mapurigátamo echirigá galabé olabo, mapujiti Riosi wabé nakí máputamo echirigá galabé oláami níibo.
Sinibí ne suwaba galabé olasi. Tarapé ni'yókami níisi, nibilé siné chuwé na'áwami niráa.
Mapurigátamo ketasi riwirúami níibo chati sitíi oláami niráa, chopi mapurigátamo Riosi kúchuwala níibo, tarapé chati sitíi oláami, mapuyénasítamo wabé galabé ologá piré jena'í wichimóbachi, mapo'ná echi auché jaré pagótami wabé chati sitíi oláami ju, wabé sitíi 'nátami ayénachó. A'lí mapuyénasí 'yémitamo echirigá galabé ologá piré, echalítamo galá machírabo echi ne Bichíwali jena'í mapo'ná echi auché jaré chati sitíi oláami pagótami mapurigá echo'ná rokowárali niráa chopi piré. A'lí bichétamo galá ratábami niráa níibo jena'í rokowárali, mapurigá echi wikabé sopolí ne galá ratábami ju.
Ayénachótamo galá nawisabo echi we Galabé Riosi Ra'íchala. A'lí echalí mapalí echi Walubela Jesucristo ku nolínama, nijeni ne wabé kanílama mapujiti 'yémitamo galá bichíyami níili. Echalí nijeni machimea mapu nijeni galabé ologá bitéali, ayénachó mápuni ketasi 'wepi nóchali mapalini 'yemi mi nawésali echi Galabé Riosi Ra'íchala, mapujiti 'yémitamo galá bichíili.
A'lí mapujítitamo echirigá galá bichíili, echijiti 'yémitamo aboni niráa 'yali Riosi, mapurigátamo chopi olabo mapurigá Riosi Binói nakí. A'lí nijeni arigá waminá mi'lirúami níisagá mapujítini ayénachó chopi nakí olánala mapurigá Riosi nakí, echalini arigá ne wabé kanílama, ayénachóni nakí mapu 'yémitamo galá kanílabo tamí yuwa.
¡Echirigá ne wabé kanílasi 'yemi, achigórigá mapurigá nijeni wabé kanila!
Pablo julánali echi Timoteo echo'ná Jilípochi, echi Epajorito ayénachóA'lí echi Walubela Jesucristo echirigá nakisáagá, nijeni mayé mapu ke 'me ayó nijeni julama echi Timoteo echo'ná 'yemi mi 'nénala, mapurigani wabé kanílama mapalí binói ku nawasa tamí ku ruyema mapu 'yémitamo galabé ologá piré.
A'lí je'ná Timoteo achigórigá 'nátami ju mapurigá nijeni 'nata, ayénachó binói ne wabé nakí mapu 'yémitamo ne bichíwali waminabi ku'wíratami níibo. A'lí ke wesi auché bilé nirú tamí yuwa nóchami mapu achigórigá galabéala 'nátami ju.
Mapujiti ne si'néami echi auché jaré chopi nakí olánala mapurigá aboni nakí. A'lí ke wesi nakí olánala mapurigá Jesucristo nakí mapu aboni olama.
Chopi 'yémitamo ma galá machí mapurigá echi Timoteo sinibí galabé ologá bitéali, ayénachó mapurigá binói sinibí tamí ku'wírali je'ná Galabé Riosi Ra'íchala nawésiya, achigórigá mapurigá bilé towí, wabé galá ku'wira binói onolá.
Nijeni mayé mapu ke 'me ayó nijeni echirigá julama echi Timoteo echo'ná 'yemi mi 'nénala, mapalini ma galá machí churigani ikimea nijé;
Chopi nijeni mayé mapu arigá 'wérali ju mápuni ayénachó echo'ná julama echi rijimala Epajorito riwéami, echi mapu tamí yuwa nóchami ju, echi mapu ayénachó achigórigá 'wérali olá, Riosi nóchala olayá. A'lí binói Epajorito ju mapu 'yemi aboni chabénala wakiná júuli mapurigá binói tamí ku'wírama.
Echi Epajorito ne wabé 'nénali si'néami 'yemi ritémtami echo'ná Jilípochi piréami, ayénachó binói sinibí 'yemi chopi jiti 'nata, mapujiti binói galá machí mapu 'yémitamo ma ruyérami níili mapurigá binói we nayúami níili.
A'lí ne bichíwali ju mapu echi Epajorito ne wabé nayúami níili; ayénachó binói ne noguí mukuli; chopi Riosi ma ne wabé natimaka ku sa'wáli. A'lí Riosi echirigá ologá ayénachó tamí wabé natimali, mapurigani ketasi ne wabé simírami o'monáma, mapujiti nijeni arigá we o'mona wiká karúmati jiti, chopi a ne bichíwali mukusáagá echi Epajorito, echalí nijeni ne wabé simírami o'monámili.
Echijiti nijeni waminabi wabé nakí julánala echi Epajorito echo'ná 'yémichi, mapurigá 'yémitamo auchecho ku riwisáa, ne wabé kanílabotamo, ayénachó mapurigá nijeni auchecho ku kanílama.
Galá kaníliga ku naresi echi Epajorito, mapujiti bilé rijimala ju, galá bichíyami niráa echi Walubela Jesucristo. Ne sinibí galá nilasi echi auché jaré ritémtami, si'néami mapu ikí achigórigá galabé oláami ju, mapurigá echi Epajorito olá,
mapujiti binói ne noguí mukuli mapalí ne wabé simírami nóchali Jesucristo nóchala olayá. Echalí binói arigá ne wabé nakili tamí ku'wíranala, mapalí binói ketasi 'me kaníliami níili, mapujiti echirigá nayúami níili. Echalí binói echirigá nóchali tamí ku'wíriya, mapujiti ke wesi echi auché jaré 'yemi omérali tamí ku'wíriya, mapujítitamo we mikabé muchúwami níili.
Echi Pablo galá omérali wachínaga ologá bitéliya mapujiti galá bichíili JesucristoJipi, 'yemi keni ritémawa, ne wabé kanílasi mapujítitamo ma galá bichíi echi Walubela Jesucristo niráa. Tarapé nóchali ju mapurigani 'yemi mi auchecho siné osema achigórigá mapurigani chabénala 'yemi mi oseli. A'lí 'yémitamo galá ku'wíratami níibo átamo echirigá galá bichíisagá.
Galá tibusi 'yemi aboni niráa, mapurigá echi auché jaré si'winárigá nawésami rijói ketasi 'yemi mi 'yékama. Abóniko wabé nakówami ju, mapurigá kochí niráa, ayénachó aboni wabé chati sitíi oláami ju. A'lí aboni chopi nakí mapurigá 'yémitamo noligá sikirétami níibo.
Chopi tamujeta galá bichíiga o'wiké Riosi, iwigala niráa; ayénachóta wabé kanila mapujítita Jesucristo níwala ju. Tamujeta galá bichíyami ju Riosi, chópita ketasi mayé mapu echi jaré pagótami ku wikawárami níima, chopi mapujiti aboni noligá sikirétami ju.
Chopi a echirigá nakisáagá nijé, siné káachini mayemi mapu nijé binói ku wikawárami níimi mapujítini galabé olali. A jaré mayésagá mapu aboni ku wikawárami níima mapujiti aboni we galá oláami ju, nijeni wabé simírami echirigá galá oláami níili, chópini galá machí mapu nijeni ketasi ku wikawárami níili mapujítini echirigá galabé oláami níili, chópini ne bichíwali ku wikawárami níili mapujítini galá bichíili.
Nijeni noligá sikirétami níili ma osá naó rawé chi'lesa, mapalí jónsani nawáli. Nijeni Isaeli anilíwami pagótami ju, ayénachóni bilé ju echi jaré Benjamini kúchala kúchuwala. Nijeni Ebreo ra'íchami ju, mapurigá nijé 'wénawala ayénachó Ebreo ra'íchami níili. A'lí nijeni sinibí galá nijéwali echi nulalíwami, mapujítini níili binériami, Bariseo anilíwami.
Echalí chabénala nijeni ne wabé nílaga olánali ne suwaba mapu echi Moisesi osogá nulali, ayénachóni wabé kichiga a'najátali echi jaré napawika bichíyami ritémtami, si'néami mapu ikí bichíyami níili Jesucristo niráa. A'lí mapujítini galá nijéwali echi nulalíwami, echijiti ke wesi echi jaré Juríosi pagótami tamí chibi aneli.
Chabénala nijeni mayeli mapu suwaba je'ná jeyiri tamí ku'wíriami níili, chopi mani galá bichíili Jesucristo niráa, echijítini mayé mapu suwaba echi jaré namuti mápuni echirigá nijéwaga olali tarapé tamí ku'wírali, ayénachóni ma ariweli echiyiri namuti mapurigani chopi bichíima Jesucristo niráa.
Echirigani ma tarapé natéami niráli suwaba echiyiri namuti mapurigani chabénala olali. Jipi nijeni chopi machinala echi Walubela Jesucristo, mapujítini mayé mapu suwaba echiyiri namuti mápuni chabénala olali tarapé natéami niráa ju, mapurigá ripuka niráa. Chopi ne wabé simírami galabé ju máputa bichíibo Jesucristo niráa, ayénachó máputa Binói níwala níibo. Echijiti nijeni ma ariweli suwaba echi jaré namuti mápuni chabénala olali.
Jipi nijeni chopi nakí mapurigani Jesucristo yuwa riwirúami níima, ne galabé wachínaga oláami niráa, mapujiti Riosi tamí echirigá 'yama, mapujítini ma galá bichíili Jesucristo niráa. Chopi nijeni ketasi echirigá galá wachínaga oláami níima, mapujiti nijé binói nijéwaga olali mapurigá Moisesi osogá nulali.
Nijeni chopi nakí mápuni waminabi galá machimea Jesucristo, ayénachó mápuni níwama Binói níwala omérawala, achigórigá mapurigá Binói wabé omériami níili mapalí ku owínali, mapalí ma mukúami níili. Ayénachóni nakí mápuni risúu olárami níima mapurigá Jesucristo risúu olárami níili, ayénachó mápuni mukumea mapurigá Binói mukuli,
mapujítini nakí mápuni auchecho ku owínama echalí mapalini ma mukúami níima.
Echi Pablo galá bichíiga bitéali mapurigá binói auchecho ku owínama waminánomíNijé ketasi nakí aninala mápuni ma sebárali suwaba je'ná jeyiri, mapujiti nijeni ketasi cho sebárali echi ne wabé Galabéala. Arigani bacháami minabi inara mapurigani sebárama echi ne wabé Galabéala, mapujiti Jesucristo bachá niráa tamí ku wikáwali mapurigani echirigá 'yárami níima.
Keni ritémawa, nijé binói ketasi aní mápuni ma sebárali echi ne wabé Galabéala, chópini arigá 'wérali olá mapurigani ma ketasi auchecho ku 'natama suwaba echi jaré namuti jiti mápuni ma olali. Jípini 'wérali olá mapurigani sebárama ne suwaba mapu Riosi tamí 'yama waminánomí,
mapurigani sunima suwaba nóchali mapu Riosi tamí 'yali mapurigani olama, ayénachó mapurigani narema echi wabé Galabéala mapu Riosi tamí 'yama, mapujiti echi Walubela Riosi echo'ná ripá riwigachi atíami tamujé tamí 'yama echi ne wabé Galabéala, mapujítita Jesucristo níwala ju.
Galá níima mapu ne si'néami tamujé mapu ikita sébali galá bichíyami juko ayénachó je'ná jerigá 'natasa. A'lí a jaré 'yemi si'winárigá 'natásagá bilé namuti jiti, echalí Riosi ayénachó 'yemi mi machírama mapu nijeni ne bichíwali aní.
Chopi arigá galá níima máputa waminabi galá bichíiga olabo, achigórigá mapurigata ma galá bichíili.
'Yemi keni ritémawa sinibí achigórigá galabé olasi mapurigá nijeni olá, ayénachó olasi mapurigá echi auché jaré ritémtami olá, si'néami mapu ikí chopi olá mapurigá tamujeta binérali aboni.
Mapujiti wikabé 'yena Jesucristo kúrsuwala sayériya. Je'ná jerigá aniwáami ju: Abóniko chopi sayéraga nawesa jeanigá mapu Jesucristo ketasi mukuli echi pagótami chati sitíi olalila jiti. Chabénala nijeni wisabé 'yemi mi je'ná jerigá aneli, ayénachóni abijí ne ukuénaga 'yemi mi echirigá ruyé.
Echalí ne jubá rawé abóniko waminá suwábarami níima. Abóniko ketasi o'wiké echi Walubela Riosi, chopi aboni chuwé olá mapurigá aboni chopi nakí olánala. A'lí abóniko ne wabé nóchami ju, chopi galá níima mapu aboni ne wabé riwélasa. Abóniko chopi wabé koruka 'nata jena'í wichimóbachi nirúami namuti jiti.
Chopi tamujé bichíyami mata níwa risensia máputa echo'ná ripá riwigachi piréami níibo. A'lí jípita buwé mapurigá echo'ná ripá riwigachi jonsa ku nolínama echi Walubela Jesucristo, echi mapu tamujé tamí Ku'wíriami ju.
Échiko si'nú bukulíwami ku galabéala niráa niwáma tamujé sapala mapu arigá risúwati, pe omérami ju; mapurigá tamujé sapala ku galabé niwárami níima, achigórigá mapurigá Jesucristo galabéala sapala, echo'ná ripá riwigachi nirúami. A'lí Jesucristo echirigá ne wabé omériga olama mapujiti Binói ne Walubela ju, suwaba namuti yuwa.
Sinibí wabé kanílasi mapujítitamo bichíi echi Walubela JesucristoEchijiti 'yemi keni ritémawa sinibí waminabi nokuíisi ne galá bichíisiya. Nijeni 'yemi mi ne wabé galé; ayénachóni ne wabé nakí 'yemi mi 'nénala, mapujiti 'yémitamo galá bichíili Jesucristo niráa, mapalí nijeni 'yemi mi nawésali Riosi Ra'íchala. Echirigá 'yémitamo tamí 'yárami níili mapurigá nijé natétawami niráa.
Nijeni we táni mapurigá echi okuá muguí, echi Eboria riwéami, echi Síntike riwéami, a'nagupi auchecho galá ku kanílaga chópirigá 'natama, mapujiti okuánika galá bichíyami ju Jesucristo, mapurigá ritémtami niráa.
Sinibí ne wabé kanílasi mapujítitamo echi Walubela Jesucristo níwala ju. Auchecho siné nijeni 'yemi mi jerigá ruyé: ¡Ne wabé kanílasi!
Sinibí ne wabé galigá olasi suwaba mapu ikítamo olá, mapurigá echi auché jaré pagótami 'yemi mi machimea mapurigá ne galá galéami niráa. ¡Echi Walubela Jesucristo ke 'me ayó ku nolínama jena'í wichimóbachi!
Tarapebi yiri jiti siwega 'natasi 'yemi, chopi sinibí Riosi yuwa ra'íchaga tansi mapurigá Binói 'yemi mi ku'wírama; ayénachó sinibí walú natétara 'yasi.
Echalí Riosi 'yemi mi 'yama máputamo sinibí kilí ologá pirélabo. A'lí bichétamo ketasi omérabo machiyá mapu churigá Riosi echiyena ne wabé simírami 'yemi mi ku'wira, chopi Binói 'yemi mi echirigá tibútama sulachí niráa, ayénachó Binói 'yemi mi 'yama máputamo sinibí galabé niráa 'natabo.
Galá 'natasi echi galabéala 'nalinaKeni ritémawa, ne jubáami niráa nijeni 'yemi mi ané máputamo suwaba chopi 'natabo echi ne Bichíwali 'nalina, ayénachó 'natasi suwaba echi ne wabé galabéala 'nalina mapu galabé nirárami ju, ayénachó chopi 'natasi suwaba mapu wachínaga oluwáwami ju. Sinibí 'natasi suwaba mapu ketasi chati sitíi oluwáwami ju, ayénachó 'natasi suwaba echi jaré namuti 'nalina mapu Riosi echijiti sinibí galá kanila, ayénachó 'natasi ne suwaba 'nalina mapu machirúami ju galabéala niráa. Echirigá sinibí 'natasi suwaba echi galabéala 'nalina, suwaba mapu Riosi Binói galabéala niráa ané.
Sinibí galabé ologá pirélasi achigórigá mapurigá nijeni 'yemi mi binérali, achigórigá mapurigá nijeni 'yemi mi nuleli máputamo olabo, ne suwaba máputamo námali tamí ra'íchachi, ne suwaba mapu ikítamo riwali tamí oláachi. Jipi jonsa ne suwaba echirigá galabé olasi, a'lí echi Walubela Riosi mapu 'yemi mi 'yali mapurigátamo sinibí galá kilí ologá pirélabo, Échiko sinibí 'yemi mi yuwa níima.
Echo'ná Jilípochi piréami náwali jaré wenomí echi Pablo 'yánalaNijeni ne wabé kanila mapurigá bichíyami niráa echi Walubela Jesucristo, mapujiti 'yémitamo ma auchecho siné ku 'nátali tamí jiti. Nijeni ke siné mayeli mapu 'yémitamo ketasi tamí jiti 'natabo, mapujítini galá machí máputamo ketasi omérali tamí ku'wíranalaga náwala, mapujiti chabé jonsa ke wesi simili echo'ná 'yémichi jonsa, jena'í yénasí.
Nijeni ketasi aní mápuni ne wabé newalé jaré namuti, mapujiti nijeni ma bineli mápuni sinibí kanílama echi jaré namuti chopi jiti mapu ikini níwa.
Nijeni galá machí risúwati niráa bitéliya, ayénachóni machí ne simírami niráa níwaga bitéliya. Nijeni sinibí kanílaga bité mapalini ne suwaba níwa, ayénachó mapalini ne wabé 'loché. Echirigá nijeni sinibí galá kanila mapalini tarapé namuti níwa, achigórigá mapurigani kanila mapalini wikabé simírami níwa.
Nijeni galá omero anacha mapuyíripi tamí yuwa ikí, mapujiti Jesucristo tamí jiwérata.
Chopi 'yémitamo arigá ne wabé galabé olali mapalítamo náwala tamí ku'wíranala.
'Yemi napawika bichíyami ritémtami echo'ná Jilípochi piréami ne galá machí mapu ke wesi auché jaré ritémtami tamí ku'wírali mapalí nijeni chótali nawésiya Riosi Ra'íchala, mapujiti chabénala mapalí echo'ná Maseróniachi anilíwachi kawírali jonsa nijeni waminá bacháami auché jaréana nawisásiya simili, echalí 'yémitamo chopi náwali tamí ku'wíranala, mapujítitamo galá kaníili mapalí nijeni 'yemi mi nawésali Riosi Ra'íchala.
Chabé mapalí nijeni abijí echo'ná Tesalónachi anilíwachi walúlachi asali, echalí 'yémitamo náwali tamí ku'wíranala. A'lí ketasi sinepi chopi níili mapalítamo echirigá náwali tamí 'yánalaga echi jaré namuti mapu nijeni newaleli.
Nijeni ketasi chopi nakí mapu 'yémitamo tamí 'yabo jaré 'yemi níwala namuti. Nijeni nakí mapu 'yémitamo waminabi wabé níwami níibo Riosi yuwa, mapujítitamo echirigá ku'wírali mapurigá Riosi Ra'íchala waminabi nawisárami níima.
Mapujiti nijeni ma nareli suwaba mapu ikí nijeni newalé. Mani nareli echi jaré namuti mapu 'yémitamo náwali tamí ku'wíranala, echi Epajorito tórataga. Jípini ne wabé simírami níwa. A'lí Riosi Binói ne wabé kaníili mapujiti 'yémitamo echirigá tamí ku'wírali, achigórigá mapurigá Binói kaníili mapalí echi jaré Juríosi pagótami ikósaga 'yali echi wabé simírami júkami moluwá.
A'lí echi Walubela nijé Riósawala ne wabé simírami 'yemi mi 'yama suwaba mapu ikítamo newalé, achigórigá mapurigá Binói ne wabé simírami níwami ju echo'ná ripá riwigachi, Jesucristo yuwa.
¡Sinibí niráa waminabi walubélaga anérami nílaga Riosi, tamujé Onolá! ¡Echirigá níima!
Pablo ku ripora echi jaré napawika bichíyamiNijeni náwali walú ripóranala ne si'néami echi jaré napawika bichíyami ritémtami, mapujítita Jesucristo níwala ju.
Ne si'néami echi jaré Riosi níwala pagótami jena'í Rómachi piréami ayénachó 'yemi mi ripóraga náwali. A'lí ne bachá niráa 'yemi mi ripóraga náwali echi jaré ritémtami mapu echo'ná echi ne walula silíami kalílachi nóchami ju.
Nijeni wabé nakí mapu echi Walubela Jesucristo sinibí ne wabé galigá ku'wírama si'néami 'yemi. ¡Echirigá níima!
Echi Pablo osé echo'ná Kolósachi piréami napawika bichíyamiNijé, Pablo, 'yemi mi osé je'ná oselí. Nijeni julárami ju nawisánala echi Galabé Riosi Ra'íchala mapurigá Riosi Binói nakí. Ayénachó echi rijimala Timoteo tamí yuwa atí.
Nijeni je'ná jerigá 'yemi mi osé máputamo echo'ná Kolósachi anilíwachi piréami ju, si'néami máputamo ikí Riosi níwala pagótami ju, mapujítitamo galá bichíi Jesucristo niráa. Wabeni nakí mapu echi Walubela Riosi, tamujé Onolá, 'yemi mi wabé ku'wírama, ayénachó mapu Binói 'yemi mi 'yama mapurigátamo kilí ologá pirélabo.
Echi Pablo tani mapurigá Riosi ku'wírama echi jaré bichíyamiNe sinibí mapalí tamujeta Riosi yuwa ra'íchaga tani mapurigá Binói 'yemi mi ku'wírama, tamujeta walú natétara 'ya echi Walubela Riosi, echi mapu tamujé Walubélawala Jesucristo Onolá ju.
Tamujeta ma námali mapurigá 'yémitamo ma wabé galá bichíili Jesucristo niráa. Ayénachóta námali mapurigátamo ne wabé galé si'néami echi auché jaré Riosi níwala pagótami.
A'lí 'yémitamo echirigá galé aboni mapujítitamo galá bichíiga buwé mapurigátamo narepo ne suwaba echi galabéala mapu Riosi 'yemi mi 'yama echo'ná ripá riwigachi. A'lí bichétamo echirigá bichíiga buweli chabé jonsa mapalí jónsatamo bachá niráa námali echi ne bichíwali galabé Riosi Ra'íchala.
A'lí je'ná Galabé Riosi Ra'íchala mapu nawisárami níili echo'ná 'yémichi ayénachó ma nawisárami ju ne suníami jena'í wichimóbachi. A'lí mapurigá 'yémitamo wabé galabératami níili mapalítamo galá bichíili echirigá nawisálawami jeanigá mapu Riosi ne bichíwali 'yemi mi wabé galé, jipi ayénachó auché jaré pagótami wikanáami piréami echirigá achigórigá bichíisimi. A'lí aboni ayénachó echirigá achigórigá galabératami níilasimí.
A'lí bichétamo bachá niráa binératami níili Riosi Ra'íchala mapalí echi Epájasi riwéami rijimala 'yemi mi nawésali. A'lí echi Epájasi Jesucristo piónawala ju ne galá bichíyami niráa, mapurigá tamujé ayénachó Jesucristo piónawala ju. A'lí ne si'néamita ne wabé galé echi Epájasi mapujiti binói ne galá nawésami ju Jesucristo Ra'íchala.
A'lí echi Epájasi ma tamujé tamí ruyeli mapurigá 'yémitamo a'nagupi galéami ju, ritémtami niráa, mapurigá echi Wabé Galabé Riosi Iwigala 'yemi mi echirigá olírali.
Echijiti tamujeta sinibí táni mapurigá Riosi 'yemi mi ku'wírama. A'lí bicheta echirigá tánali echalí rawé jonsa mapalita bachá námali máputamo galá bichíyami níili. A'lí bicheta we tani Riosi máputamo ne sébali galá machiboa suwaba mapu Riosi Binói nakí máputamo olabo. Ayénachóta tani mapu Riosi 'yemi mi 'yama mapurigátamo ne galá machíami níibo, ayénachó mapurigátamo galá 'nátami níibo, achigórigá mapurigá Riosi Binói galá 'nátami ju.
Ayénachóta tani mapu Riosi 'yemi mi waminabi galá bichíiratama, mapujiti Binói echi ne wabé jiwérami Walubela Riosi ju. Echalítamo wabé kanílaga pirélabo, ayénachótamo galá omérabo kilí ologá anacha mapurigátamo risúu olárami ju, ayénachótamo arigá ne wabé kanílabo sulachí niráa.
Ayénachóta tani mapu 'yémitamo sinibí walú natétara 'yabo echi Riosi Onorúami, mapu tamujé tamí ku'wírali mapurigata galá omérabo narée suwaba echi galabéala nijíwami mapu Riosi tamujé tamí 'yama, achigórigá mapurigá si'néami echi auché jaré Riosi níwala pagótami ayénachó narema echo'ná ripá riwigachi, mapo'ná sinibí ne wabé ratábami niráa rayénama.
A'lí echi riablo ne wabé omériami ju tamujé tamí sayera. Chabénala mapalita ketasi cho machili Riosi, echalí echi riablo tamujé tamí omérali, chopi jipi mapujítita galá bichíiga nijewa Riosi, jipi Riosi tamujé tamí muchúwali echo'ná mapo'ná echi bilepi Riosi Ranala we Nuláami ju, echi mapu Riosi ne wabé galé.
A'lí echi bilepi Riosi Ranala tamujé tamí ku'wírali mapalí Binói miná mi'lirúami níili tamujé chati sitíi olalila jiti. Echirigá Binói tamujé tamí ku wikáwali suwaba mapurigata chati sitíi olali.
Riosi 'yali mapurigá echi jaré pagótami omérama kilí ologá piréliya Binói yuwa, mapujiti echi bilepi Riosi Ranala wabé léniga mukuli aboni jiti echo'ná kúrsichiA'lí echi Walubela Riosi Onorúami ke ritiwíwami ju. Chopi echi bilepi Riosi Ranala arigá nawali jena'í wichimóbachi mapurigá Rijói niráa. A'lí echi Bilepi Jesucristo chopi a yiri ju echi Walubela Riosi Onorúami yuwa, chopi Jesucristo mapurigá Rijói niráa niílali. A'lí echi Bilepi Riosi Ranala sinibí bitéali chabé chokichí mapalí ke cho niwárami níili suwaba echi jaré namuti mapu ikí nirú.
A'lí echi Walubela Riosi nuleli echi bilepi Binói Ranala niwánala ne suwaba namuti mapu ikí nirú echo'ná ripá riwigachi, ayénachó ne suwaba namuti mapu ikí nirú jena'í wichimóbachi. Echirigá echi bilepi Riosi Ranala niwáli ne suwaba echi jaré namuti mapu ikí ke machiná nirú, ayénachó Binói niwáli ne suwaba echi auché jaré namuti mapu ikí galá machiná nirú. Ayénachó Binói niwáli ne si'néami echi jaré o'wéala Riosi kapitánawala, ne si'néami mapu ikí pée o'wéala ju mulubé Riosi yuwa, ayénachó ne si'néami mapu ikí o'wéala ju tamujé pagótami yuwa. Echirigá ne suwaba namuti niwárami níili Jesucristo jiti, ayénachó ne suwaba niwárami níili mapurigá Jesucristo níwala níima.
A'lí echi Walubela Jesucristo sinibí niráa bitéali ki'yá chokichí mapalí ketasi cho niwárami níili echi jaré namuti mapu ikí nirú. A'lí biché Binói sinibí jiwérataga olá mapurigá ne suwaba namuti ketasi miná suwibama.
Ne suwaba je'ná jerigá ne bichíwali ju. Chopi ayénachó bichíwali ju mapu echi Walubela Jesucristo ne Walubela ju si'néami echi jaré napawika bichíyami yuwa achigórigá mapurigá bilé rijói mo'ola ne bachá niráa ju suwaba echi rijói sapala yuwa. Mapujiti ne si'néami echi jaré napawika bichíyami, ne napawika niráa, mapurigá bilepi rijói niráa ju, chopi Jesucristo ne Walubela ju si'néami aboni yuwa, mapurigá echi bilé rijói mo'ola niráa. Ayénachó Jesucristo 'ya mapurigá echi jaré napawika bichíyami galá bichíiga pirélama. Ayénachó Jesucristo ne bachá níili mapu Binói ku owínali mapalí ma mukúami níili, mapurigá Binói echijiti ne Walubela níima ne suwaba yuwa.
Mapujiti echi Walubela Riosi Binói ne suwaba nakili bitéranala echo'ná pachana Jesucristo yuwa.
Ne si'néami pagótami wabé sayérali Riosi, chopi Riosi ketasi nakili mapu echi pagótami echirigá waminabi sayérama Binói. Echijiti Riosi nijali echi bilepi kepu Raná mapurigá Binói Jesucristo mukumea echi jaré pagótami chati sitíi olalila jiti, echo'ná biléana kúrsichi michónataga. Echirigá ne si'néami pagótami mapu ikí bichíima Jesucristo niráa, galá ku kanílama Riosi yuwa. A'lí Riosi nakili mapu ne si'néami pagótami jena'í wichimóbachi piréami echirigá ku kanílama Binói yuwa, ne si'néami pagótami echo'ná ripá riwigachi muchúami ayénachó. Echijiti Jesucristo mukuli echo'ná kúrsichi, aboni chati sitíi olalila jiti.
Chabénala 'yémitamo ketásirapé machili Riosi. Echalí 'yémitamo sinibí wikabé namuti wabé chati sitíi olali. Echirigátamo chopi wabé chati sitíi 'nátaga sayérali Riosi echo'ná 'yemi sulálachi niráa. Jipi Riosi ma 'yemi mi ku kanílatali Binói yuwa, mapurigátamo ne wabé galigá pirélabo Riosi yuwa.
A'lí Riosi je'ná jerigá olali mapujiti Binói Ranala, echi Walubela Jesucristo, rijói niráa wabé léniga mukuli echo'ná kúrsichi, mapurigá Riosi echijiti galá omérama 'yemi mi wéemi raweka jawaba bacháami Binói Riosi yuwa, Binói níwala niráa, tarapé chati sitíi oláami, nirapé wi'nijírami niráa.
A'lí bichétamo pe waminánomí echirigá jawábarami níibo átamo ne bichíwali ne wabé galá bichíyami níisagá Jesucristo niráa. Ayénachó átamo ne sinibí echirigá achigórigá galá bichíisagá, ayénachó átamo ke siné ariwésagá bichíisiya mapu Riosi sinibí 'yemi mi waminabi ku'wírama. Mapujiti mátamo bichíili echirigá nawisálawami mapurigá ayénachó nawisárami ju ne suníami jena'í wichimóbachi. A'lí nijé Pablo ayénachó ku'wira echirigá nawesa.
Jipi nijeni arigá wabé kanila mapalí echi jaré ke bichíyami pagótami tamí risúu olá mapujítini 'yemi mi nawesa Riosi Ra'íchala. A'lí nijeni echirigá kanila mapujítini echirigá péebi niráa risúu olárami ju, mapurigá Jesucristo Binói waminabi wabé simírami risúu olárami níili mapalí Binói waminá mi'lirúami níili echi jaré Binói pagótamawala chati sitíi olalila jiti. A'lí si'néami echi jaré napawika bichíyami, ne napawika niráa ju, mapurigá Binói Jesucristo sapala niráa ju.
A'lí Riosi tamí wilali mapurigani nawésama echi jaré napawika bichíyami. Echirigá Riosi tamí nawesánala júuli mapurigani 'yemi mi echirigá ku'wírama, mapurigani ne suwaba, ne sébali niráa, 'yemi mi nawésama Riosi Ra'íchala.
Ayénachó tamí nawesánala júuli mapurigani galá machírama echi jaré pagótami mapurigá echi Walubela Riosi Ranala pachana bitélama echi jaré bichíyami pagótami sulálachi niráa. Chopi chabé ki'yá, ne wabé wikabé bamíbali jonsa, je'ná jerigá ketasi cho machirúami níili jena'í wichimóbachi piréami jiti. Chopi jipi Riosi ma 'yali mapurigá Binói níwala pagótami galá machimea ne suwaba je'ná jeyiri.
A'lí Riosi nakili mapu echi jaré Binói níwala pagótami galá machimea mapurigá Binói Riosi wabé omériga olama riwéali echi jaré isena pagótami yuwa mapu ketasi Juríosi ju. A'lí Riosi je'ná jerigá olánali: Binói nakili mapu echi Walubela Jesucristo bitélama echo'ná pachana 'yemi sulálachi niráa. A'lí bichétamo echijiti bichíiga buwebo mapurigátamo wabé o'wéalatami níibo Jesucristo yuwa waminánomí.
A'lí tamujeta sinibí galá nawesa Jesucristo jiti rugá. A'lí tamujeta echirigá galá ruwigá binera ne si'néami pagótami mapurigá aboni galá machimea Riosi Ra'íchala, ayénachó mapurigá aboni galá bichíima Jesucristo niráa, mapurigá aboni napabúrami níima Jesucristo yuwa.
A'lí bicheni sinibí echirigá nawésaga nocha mapurigá echi Walubela Jesucristo Binói tamí wabé omériga jiwérata.
A'lí nijeni wabé nakí mapu 'yémitamo galá machiboa mapu chu yena 'nata nijé 'yemi jiti. Ayénachó nijeni wabé tani Riosi 'yemi jiti, ayénachóni tani echi auché jaré napawika bichíyami jiti echo'ná Laoriséachi anilíwachi piréami, si'néami mapu ikí ketasi cho tamí ritiwako.
Ayénachóni nakí mapu si'néami aboni ne galá kanílatami níima sulachí niráa, mapurigá aboni a'nagupi ne wabé galema. Ayénachóni nakí mapu aboni sinibí ne galá bichíiga pirélama Jesucristo niráa, ayénachó mapurigá aboni ne bichíwali galá machíami níima mapurigá aboni galá machimea echi wabé galabéala mapu chinátami niráa níili, mapujiti ki'yá rawé Riosi ketasi cho machiná niráa riwírali echi Walubela Jesucristo jena'í wichimóbachi, chopi chabé bukulí rawé jonsa Binói ma machiná niráa riwírali.
Mapujiti echi jaré pagótami chopi ne galá 'nátami níima, ayénachó aboni chopi ne galá machíami níima mapalí aboni ne galá machí echi Walubela Jesucristo.
A'lí nijeni 'yemi mi je'ná jerigá ané mapurigátamo ketasi bichíibo mapalí auché jaré wabé simati ra'íchami 'yemi mi nakí 'yékanala.
Jípini ketasi echo'ná 'yemi yuwa atí, chópini arigá sinibí wabé 'nata 'yemi jiti. Echijítini wabé kanila mapalini nami mapu 'yémitamo arigá we galá olá, mapurigá galá ju máputamo olabo. Ayénachó nijeni wabé kaníili mapalini nami mapu 'yémitamo sinibí waminabi galá bichíisimi Jesucristo niráa.
Echijiti mapurigá 'yémitamo ma galá bichíiga nareli echi Walubela Jesucristo echo'ná pachana 'yemi sulálachi niráa, echirigá achigórigá galá níima máputamo sinibí ne galabé ologá napawika pirélasa Binói yuwa.
Ayénachó galá níima máputamo waminabi galá bichíibo Jesucristo niráa achigórigá mapurigátamo binératami níili. Ayénachó galá níima máputamo sinibí walú natétara 'yabo Riosi. Echalítamo ne bichíwali galá jiwériga bichíyami níibo, mapurigá echi walú rojuá wabé jiwérami ju, mapujiti wabé jiwéraga nawéami ju.
Echi jaré bichíyami bukulíwami niráa ku piré mapujiti aboni galá bichíi Jesucristo niráaNe galá tibútasi 'yemi aboni niráa, mapurigá echi jaré 'yékaka nawésami ketasi 'yemi mi 'yékama, mapujiti aboni ne wabé 'yékaka niráa ra'icha. A'lí aboni chopi ra'icha achigórigá mapurigá aboni 'yékaka niráa 'nata, ayénachó mapurigá echi auché jaré ke bichíyami pagótami sinibí 'nata, jena'í wichimóbachi nirúami namuti jiti.
A'lí echi Walubela Jesucristo arigá achigó yiri ju echi Walubela Riosi Onorúami yuwa, chopi Jesucristo ayénachó Rijói ju.
A'lí 'yemi galá bichíyami ma sebárali suwaba echi ne wabé galabéala, mapujiti 'yémitamo ma napabúrami ju echi Walubela Jesucristo yuwa. A'lí Binói Jesucristo waminabi ne wabé simírami Walubela ju, ketasi mapurigá echi auché jaré o'wéala iwigá.
A'lí mapalí 'yemi bichíyami ma pagótami níili echo'ná ba'wírali, echalí 'yémitamo echi Walubela Jesucristo yuwa chu'wirótami niráa níili echo'ná ba'wírali. A'lí bichétamo ayénachó ku owíntarami niráa níili echi Walubela Jesucristo yuwa echalí mapalítamo ku 'machínali echo'ná ba'wírali jonsa, mapujítitamo bachá niráa galá bichíili echi Walubela Riosi niráa, echi mapu ne suwaba omérami ju, echi mapu ku owíntali echi Walubela Jesucristo mapalí Binói ma mukúami níili.
Chabénala 'yémitamo mapurigá suwíami niráa níili iwigá niráa mapujítitamo ketasi bichíyami níili Riosi. Echalítamo ketasi cho napabúrami níili Jesucristo yuwa, chópitamo wabé chati sitíi oláami níili. Echalítamo achigórigá ologá piréali mapurigá echi auché jaré wichimóbachi piréami. Chopi jipi Riosi ma 'yemi mi 'yali mapurigátamo ne sinibí niráa pirélabo echi Walubela Jesucristo yuwa, mapujiti Riosi ma 'yemi mi ku wikáwali suwaba mapurigátamo chati sitíi olali.
Jena'í wichimóbachi piréami pagótami ketasi ne sébali galá nijéwaga olali mapurigá Riosi nulali. Echijiti arigá 'wérali níili mapu Riosi tamujé tamí kastigo 'yama, chopi echi Walubela Jesucristo mi'lirúami níili tamujé chati sitíi olalila jiti, clavo jiti michónataga echo'ná kúrsichi, echijiti Riosi ma galá ku wikáwali suwaba mapu ikí tamujeta chati sitíi olali, si'néami mapu ikita ma galá bichíiliko Jesucristo niráa.
A'lí mapalí echi Walubela Jesucristo mukuli echo'ná kúrsichi tamujé chati sitíi olalila jiti, Binói echirigá wabé omérali suwaba echi jaré o'wéala chati sitíi iwigá mapu arigá wabé omérami níili. Ayénachó echi Walubela Jesucristo ne machiná niráa 'nérali mapurigá echi jaré o'wéala chati sitíi iwigá ma omératami níili, mapujiti aboni tibili mapurigá omératami niráa mapalí echi Walubela Jesucristo echirigá ni'yúrali.
Galá níima mapu si'néami echi jaré Jesucristo jiti bichíyami chopi asa echi jaré namuti ripá riwigachi jonsa nolínamiEchijiti ketasi ariwesi 'yemi mapu echi auché jaré Juríosi pagótami 'yemi mi wi'nijima mapujítitamo ko'wá jaré namuti mapu aboni ketasi risensia niráa mayé, nirapé mapurigá aboni 'yemi mi wi'nijima mapujítitamo bají jaré bajíwami mapu aboni ketasi risensia niráa mayé. Ke siné ariwesi mapurigá aboni 'yemi mi wi'nijima mapujiti 'yémitamo ketasi omawa mapalí aboni arigá wabé omawa, nibilé mapalí 'yémitamo ketasi omawa mapalí echi michá bukulíwami ju, nirapé mapalí 'yémitamo ketasi isaba achigórigá mapurigá aboni olá echalí isábawachi rawé.
Mapujiti ne suwaba echiyiri namuti chopi tamujé tamí binérali mapu churigá ikimea riwéalo ma nawáachi echi Walubela Jesucristo jena'í wichimóbachi.
Ketasi ariwesi mapu echi auché jaré pagótami 'yemi mi 'yema echi mékowami mapu Riosi 'yemi mi 'yama. Aboni chopi nakimea 'yemi mi bichíiranala mapu arigá 'wérali ju máputamo wabé o'wikebo echi jaré o'wéala Riosi kapitánawala, ayénachó mapu 'yémitamo risúu nílabo 'yemi aboni niráa. A'lí echiyiri binériami chopi wabé binera jaré namuti mapu aboni ke siné galá machí, mapujiti aboni arigá ne wabé nóchami ju. A'lí aboni chopi 'nata mapurigá echi auché jaré ke bichíyami pagótami 'nata.
A'lí echiyiri pagótami ketasi napawíkami niráa 'yena echi Walubela Jesucristo yuwa. Chopi Binói ne Walubela ju echi jaré napawika bichíyami yuwa, achigórigá mapurigá bilé rijói mo'ola ne bachá niráa ju, ne suwaba echi rijói sapala yuwa. A'lí Jesucristo galá bichíira echi jaré napawika bichíyami achigórigá mapurigá bilé rijói ayénachó galá ochera mapalí binói galá ko'wá echi ko'wáami. Ayénachó Jesucristo galá napabú echi jaré bichíyami mapurigá aboni bilepi niráa níima, achigórigá mapurigá echi bilé rijói sapala bilepi niráa ju. A'lí suwaba je'ná jerigá olárami ju mapurigá echi Walubela Riosi nakí.
Chopi 'yemi bichíyami ma suwíami niráa jútamo Jesucristo yuwa, mapurigátamo ma ketasi waminabi chati ologá pirélabo mapurigátamo chabénala chati ologá piréali. Echijiti 'yémitamo ma ketasi achigórigá 'nata jena'í wichimóbachi nirúami namuti jiti, mapurigá echi auché jaré pagótami sinibí 'nata. Nibilé cho 'wérali ju mapu 'yémitamo abijí nijéwaga olabo mapurigá echi auché jaré jena'í wichimóbachi piréami pagótami 'yemi mi nulé.
Mapujiti echi jaré pagótami jena'í wichimóbachi piréami sinibí 'yemi mi je'ná jerigá nulé: ¡Ketasi chachesi je'ná! ¡Ketasi kosí echi auché bilé namuti, nibilé chapisí!
'Yémitamo echirigá nulérami ju, chopi ne suwaba echi jaré namuti suwaba suwábarami níima pe waminánomí mapalí 'yémitamo ma echirigá suwábabo karúmati. Ayénachó jena'í wichimóbachi piréami pagótami chopi ju mapu 'yemi mi echirigá binéraga nuleli. Riosi ketasi 'yemi mi echirigá nuleli.
Bichíwali ju mapu jaré pagótami mayé mapu aboni ne wabé machíami ju, mapujiti aboni galá nijewa echiyiri nulalíwami. Ayénachó echiyiri pagótami mayé mapu aboni galá nijéwaga olá mapurigá Riosi nulá, mapalí aboni wi'lí niráa amachí, ayénachó mapalí aboni risúu nila aboni niráa. Chopi mapalí aboni suní echirigá olayá, echalí aboni abijí ne wabé nakí chati sitíi olánala.
Chopi jipi 'yémitamo ma ku o'wíntarami niráa ju, echi Walubela Jesucristo yuwa, echi mapu echo'ná ripá riwigachi ku atí, echo'ná watoná Riosi yuwa. Echijiti jipi bachá niráa chopi ne wabé galabé ologá pirélasi, ayénachó ne wabé galabé 'natasi, mapujiti echiyiri oluwáwami ripá riwigachi jonsa simíbami ju.
Ne sinibí galá 'natasi echiyiri ne wabé galabéala 'nalina, mapu echo'ná ripá riwigachi jonsa simíbami ju. Chopi ketasi ne wabé simírami 'natasi jena'í wichimóbachi nirúami namuti jiti.
Mapujiti mapalí echi Walubela Jesucristo mukuli 'yemi chati sitíi olalila jiti, echalí Riosi 'yemi mi nirali mapurigá ma suwíami niráa. A'lí jípita ketasi machiná niráa ritiwá echi Walubela Jesucristo, chopi mapujiti Binói ma ku owíntarami ju, echijiti tamujé bichíyami bukulíwami niráa ku piré Binói yuwa, ayénachóta napawíkami ju Riosi yuwa.
Tamujé bichíyami chópita Jesucristo jiti piré. A'lí waminánomí mapalí Binói ne machiná niráa ku nawama jena'í wichimóbachi, echalí si'néami 'yemi máputamo Jesucristo niráa bichíiko, ne machiná niráa riwirúami níibo mulubé Binói yuwa, ne wabé o'wéala niráa, achigórigá mapurigá Binói ne wabé Walubela ju.
Echi jaré bichíyami bukulíwami ologá piré'Yémitamo ma suwíami niráa ju, echijiti ma ketasi waminabi nijéwaga olasi mapurigá 'yemi aboni chopi wabé chati sitíi olánali, achigórigá mapurigá echi auché jaré jena'í wichimóbachi piréami we olá. Ke wesi chuwé bilétari yuwa kochisí. Ke bilé namuti chati sitíi olasi. Nibilé chuwé chibi yiri olasi. Ketasi níilasi chati sitíi olánala. Ketasi korusi echi auché jaré níwala namuti, mapujiti átamo echirigá korúsagá, 'yémitamo achigórigá chati sitíi olá mapurigá echi jaré pagótami olá mapu we o'wiké echi jaré amachíkalawami namuti.
A'lí Riosi arigá walú kastigo 'yama si'néami echi jaré pagótami je'ná jeyiri oláami, si'néami mapu ikí ketasi galá nijéwaga olali mapurigá Binói nulali.
A'lí 'yemi bichíyami ayénachó echirigá achigórigá chati sitíi ologá piréali chabénala, mapalítamo ketasi cho galá bichíyami níili.
Chopi jipi ketasi waminabi echirigá olasi. Ketásirapé na'áwasi 'yemi. Waminá ariwesi suwaba chati sitíi oluwáwami. Ketasi chuwé sayéraga ra'íchasi auché jaré pagótami, nibilé siné chati sití ra'íchasi.
Ketasi 'yékaka ra'ichási a'nagupi, mapujítitamo ma bukulíwami nakulíwarami ju. Mátamo ariweli mapurigátamo chabénala ologá piréali.
Mátamo auché si'nú bukulíwami galabé oláami niwárami ju. Jipi jonsa 'yémitamo sinibí waminabi niwárami níilasabo echirigá galabé oláami niráa, mapuyénasítamo ne sébali galabé oláami niráa níibo mapurigá Riosi nakí, mapujiti Riosi Binói 'yemi mi 'yali mapurigátamo echirigá bukulíwami niwárami níibo. A'lí bichétamo echirigá waminabi galabé oláami niráa niwárami nílasabo mapuyénasí 'yémitamo ne galá machiboa Binói Riosi.
Jipi si'néami 'yemi galá bichíyami chopi a yiri ju mapujítitamo Riosi kúchuwala ju. Echijiti 'yemi máputamo Griego anilíwami pagótami ju, ma ketasi waminabi 'natasi máputamo Griego chopi ju. A'lí 'yemi máputamo Juríosi anilíwami pagótami ju, ma ketasi waminabi 'natasi máputamo Juríosi chopi ju. Ayénachó 'yemi máputamo ma noligá sikirétami ju, ma ketasi waminabi 'natasi máputamo echirigá níili. Ayénachó 'yemi máputamo ketasi noligá sikirétami ju, ma ketasi waminabi 'natasi máputamo ketasi echirigá níili. A'lí 'yemi máputamo si'wina piréami ju, ma ketasi waminabi 'natasi máputamo echirigá si'wina piréami ju. A'lí 'yemi máputamo tarapé binératami niráa ju, ma ketasi waminabi 'natasi máputamo echirigá ju. A'lí tarapé chiré átamo pióntami níisa, nirapé chiré átamo ketasi pióntami níisa. Chopi ne wabé simírami galabé ju mapu echi Walubela Jesucristo ma galá bité echo'ná pachana 'yemi sulálachi niráa. A'lí echi Walubela Jesucristo ne wabé Walubela ju, ayénachó Binói echo'ná pachana si'néami 'yemi napawika bichíyami sulálachi atí.
Echi Walubela Riosi 'yemi mi ne wabé galé. Ayénachó Riosi ma 'yemi mi chapili mapurigátamo Binói níwala pagótami níibo. Echijiti ne wabé natimaga pirélasi echi auché jaré pagótami. Ne wabé galabé oláami níilasi. Chopi tarapé nóchami niráa nílasi, nirapé mapurigá o'wéala niráa olasi. Chopi sinibí galá kilí ologá pirélasi, galá anáchaga mapalí auché jaré 'yemi mi risúu olá.
Sinibí ne wabé galesi a'nagupi, kilí niráa anáchaga mapalí auché jaré ketasi olá mapurigá 'yémitamo nakí. A'nagupi ku wikawasi, mapalí auché jaré 'yemi mi sitila olá. A'lí achigórigá mapurigá echi Walubela Jesucristo 'yemi mi ku wikáwali, echirigá ayénachó ku wikawasi echi auché jaré mapu 'yemi mi sitila olá.
Ne suwaba je'ná jerigá olasi 'yemi, ayénachó ne wabé galéami níilasi, mapujiti átamo echirigá a'nagupi galésagá, echalí ne si'néami 'yémitamo a'nawí chópirigá 'nátami níibo.
Ne galabé kilí oláami níilasi pachana 'yemi sulálachi niráa, mapurigá Riosi Binói 'yemi mi 'yama mapurigátamo olabo, mapujiti Riosi echijiti 'yemi mi bayeli mapurigátamo napawika bichíyami níibo, Binói kúchuwala niráa. Ayénachó ne sinibí niráa walú natétara 'yasi Riosi.
Sulachí niráa sinibí chopi ne galá 'natasi echi Walubela Jesucristo Ra'íchala. A'nagupi ne galá machigá binérasi echi Galabé Riosi Ra'íchala, mapurigátamo echirigá a'nagupi waminabi galá bichíiratabo. Sinibí ne wabé kaníliga nawajisi echi jaré karúmati Riosi nawajíwala mapurigátamo sinibí echirigá walú natétara 'yabo Riosi ne sulachí niráa.
A'lí ne suwaba mapu ikí 'yémitamo olá, ayénachó ne suwaba mapu ikí 'yémitamo ra'icha, ne suwaba ne galabé niráa olasi, mapujítitamo ma galá bichíi echi Walubela Jesucristo riwalá niráa. A'lí sinibí walú natétara 'yasi Riosi Onorúami, mapurigá echi Walubela Jesucristo 'yemi mi ku'wira echirigá natétara ayá.
'Yemi rijói jubéami ne galá galesi 'yemi aboni jubila, a'lí ketasi yónasi.
'Yemi kúcharami sinibí ne suwaba jiti galá nijéwasi 'yemi 'wénawala, mapujiti echi Walubela Riosi we kanila mapalítamo echirigá olá.
'Yemi 'wéntami ketasi na'áwatasi echi jaré 'yemi kúchuwala, mapurigá aboni ketasi mayema mapu ne wabé nóchali ju oluwawa mapurigá 'yémitamo nulé aboni.
'Yemi pióntami ne galá nijéwasi echi jaré 'yemi o'wéalawala mapu 'yemi mi nulé jena'í wichimóbachi. Ne sinibí galá nijéwaga olasi mapurigá aboni 'yemi mi nulé, ketasi chopi nijéwasi mapalí aboni 'yemi mi galá ritiwá, mapurigá aboni echijiti galá kanílama 'yemi jiti, chopi ayénachó sinibí galá nijéwaga olasi mapalí aboni ketasi 'yemi mi ritiwá, mapujiti echi Walubela Riosi sinibí 'yemi mi ne galá ritiwá mapu churigátamo olá.
A'lí karúmati mapuyíripi 'yémitamo olá, ne suwaba wabé galabé nílaga olasi, mapurigátamo echi Walubela Jesucristo nóchala olá, ketasi mapurigátamo echi jaré pagótami nóchala olá.
Mapujiti 'yémitamo ma galá machí mapu echi Walubela Jesucristo 'yemi mi 'yama mapurigá natétawami niráa mapurigá 'yémitamo ne sinibí niráa ku pirélabo echo'ná ripá riwigachi, Riosi yuwa, mapujiti 'yémitamo olá echi Walubela Jesucristo nóchala, a'lí Jesucristo Binói ne bichíwali 'yemi Walubélawala ju.
Chopi mapuyíripi chati sitíi olako arigá kastigo 'yárami níima, mapujiti aboni echirigá chati sitíi olali, mapujiti Riosi arigá kastigo 'yama ibili niráa, achigórigá mapurigá aboni chati sitíi olali, chu chireko mapuyíripi níisa.
'Yemi nuláami sinibí galabé 'nátaga, galá wachínaga olasi echi jaré 'yemi piónawala yuwa. Ayénachó sinibí 'natási mapurigá 'yemi aboni Walubélawala echo'ná ripá riwigachi atí.
Sinibí niráa ra'ichási Riosi yuwa. A'lí ketasi ariwesi echirigá olayá, chopi sinibí galá 'nátaga ra'ichási Riosi yuwa, galá busuréami niráa. Ayénachó sinibí walú natétara 'yasi Riosi.
Ayénachó tansi Riosi tamujé tamí jiti mapurigá echi Walubela Riosi tamujé tamí ku'wírama mapurigata omérabo 'yena Riosi Ra'íchala nawésiya. Ayénachó tansi mapurigá Riosi tamujé tamí ku'wírama mapurigata galá omérabo machíratiya echi pagótami Jesucristo Ra'íchala, echi mapu chabé ki'yako ketasi machirúami níili. Jipi nijeni pachá bachárami ju mapujítini echirigá nawésali Binói Ra'íchala.
Sinibí echirigá tansi Riosi tamí jiti mapurigá nijeni galá omérama ne galá machíami niráa machíratiya echi pagótami Binói Ra'íchala, mapurigá galá níima mapurigá nijeni sinibí olama.
Sinibí ne galá 'nátaga, ne galabé olasi echi auché jaré pagótami mapu ke cho galá bichíyami ju. We ya echirigá olasi mapujiti 'yémitamo ketasi machí chu kilíbuko 'yémitamo auchecho siné riwiboa echi jaré aboni.
Sinibí ne galá galigá ra'íchasi echi auché jaré. Ketasi chuwé ra'íchasi. Sinibí galá 'natasi mapu churigátamo nijéwabo echi auché jaré mapu 'yemi mi rukué jaré namuti.
Echi Pablo ripóraga náwala echi jaré bichíyami echo'ná Kolósachi piréamiEchi Tíkiko riwéami rijói 'yemi mi ruyema suwaba namuti mapu churigá nijeni atí. Échiko tamujé rijimala niráa ju, ne wabé galérami niráa. Ayénachó binói galá nóchali tamí yuwa mapurigá echi Walubela Jesucristo piónawala niráa, mapalita napawika 'yénali echi Walubela Jesucristo nóchala olayá.
Je'ná jiti nijeni julama echo'ná 'yémichi mapurigá binói 'yemi mi ruyema mapu churigata muchuwi tamujé, ayénachó mapurigá binói 'yemi mi waminabi galá kanílatama.
Ayena binói yuwa simea echi Onésimo riwéami rijói mapu nijeni ayénachó ne wabé galé. Échiko nijé rijimala niráa ju, mapujiti binói ne galá bichíyami ju. Ayénachó je'ná bilé echo'ná Kolósachi bitéami níili. A'lí mapalí aboni okuánika echo'ná sisáa, echalí aboni 'yemi mi galá ruyema ne suwaba mapurigá ikí jena'í Rómachi piréami napawika bichíyami yuwa.
Echi Aristáruko riwéami rijói 'yemi mi ripóraga ra'icha, echi mapu tamí yuwa jena'í bachara atí. Echi Marko ayénachó 'yemi mi ripora, echi mapu echi Benabé yuwa najirémami niráa ju. Chabé jonsa 'yemi nulérami níili máputamo galá narepo echi Marko. Jipi ayénachó ne galá naresi, a binói nawásagá echo'ná mapo'ná 'yemi muchuwi.
A'lí echi Jesusi riwéami rijói mapu ayénachó Justo anilíwami ju, échiko 'yemi mi ripóraga ra'icha. A'lí je'ná bikiyá chopi ju, echi jaré Juríosi pagótami galá bichíyami, mapu tamí yuwa nóchaga nawesa Riosi Ra'íchala, mapurigá Riosi arigá galá nulema echi jaré pagótami pachana aboni sulálachi niráa, ne si'néami mapu ikí galá bichíima Jesucristo niráa. A'lí echi jaré bikiyá aboni sinibí tamí ne wabé kanírali.
Ayénachó echi Epájasi riwéami rijói 'yemi mi ripora, echi mapu ayénachó echo'ná bitéami ju 'yemi yuwa. Échiko ayénachó Jesucristo piónawala ju. Ayénachó binói sinibí wisabé Riosi yuwa ra'íchaga tani mapurigá 'yémitamo galá ku'wíratami níibo, mapurigátamo waminabi galabé bichíibo, ayénachó mapurigátamo sinibí nakiboa olánala ne suwaba achigórigá mapurigá Riosi nakí.
A'lí nijeni ayénachó 'yemi mi ruyé mapurigá echi Epájasi sinibí we 'nata 'yemi jiti, ayénachó mapurigá binói sinibí we 'nata echi auché jaré napawika bichíyami jiti, ne si'néami mapu ikí echo'ná Laoriséachi anilíwachi walúlachi piréami ju, ayénachó ne si'néami mapu ikí echo'ná Yeráporichi anilíwachi walúlachi piréami ju.
Ayénachó 'yemi mi ripora echi Lúkasi, echi mapu ówami ju, echi mapu si'néamita ne wabé galé. Ayénachó 'yemi mi ripora echi Remási riwéami rijói.
Ne galá ripórasi 'yemi echi jaré ritémtami echo'ná Laoriséachi piréami. Ayénachó ripórasi echi Nínjasi riwéami rijimala. Ayénachó galá ripórasi si'néami echi auché jaré napawika bichíyami ritémtami mapu ikí napawiko echo'ná binói bitélachi.
Mapalí 'yémitamo ma galá 'nesa je'ná oselí osirúami, ayénachó 'nérasi echo'ná Laoriséachi piréami napawika bichíyami. A'lí ayénachó galá 'nesi 'yemi echi auché bilé oselí mapu nijeni oséli echo'ná Laoriséachi piréami napawika bichíyami, mapurigá si'néami 'yémitamo ayénachó kipubo mapurigá nijeni oséli echi jaré aboni.
Ayénachó jeanesi echi Arkipo riwéami rijimala: Sinibí ne suwaba galá nóchaga olá echi Walubela Jesucristo nóchala mapurigami 'yárami níili olánala.
Nijé Pablo, ma ne jubá 'yemi nimí pe okuá ra'íchali je'ná jerigá osagá walú ripóraga náwala. Nijeni je'ná jerigá osali, nijé binói sikala jiti. Sinibí galá 'natasi mapurigá nijeni pachá bachárami ju jipi rawé. Nijeni nakí mapu Riosi 'yemi mi wabé galigá ku'wírama. ¡Echirigá níima!
Echi Pablo galá osé echi jaré napawika bichíiyamiNijé Pablo 'yemi mi osé, si'néami máputamo napawika bichíiyami ju Jesucristo niráa, echo'ná Tesalónachi anilíwachi piréami. Echi Silbano riwéami rijói, echi Timoteo ayénachó tamí yuwa muchuwi. Aboni ayénachó 'yemi mi ripora, si'néami 'yemi máputamo ma napawíkami ju Riosi Onorúami yuwa, ayénachó echi Walubela Jesucristo yuwa. Nijeni nakí mapu Riosi, tamujé Onolá, ayénachó echi Walubela Jesucristo 'yemi mi wabé galigá ku'wírama, ayénachó mapu 'yemi mi 'yama mapurigátamo galá kilíi ologá pirélabo.
Echi jaré bichíiyami echo'ná Tesalónachi piréami ne galabé niráa bichíiliNe sinibita walú natétara 'ya Riosi si'néami 'yemi jiti. Ayénachóta sinibí 'nata 'yemi jiti mapalita Riosi yuwa tániga ra'icha.
Ayénachó mapalita tániga ra'icha tamujé Riósawala yuwa, echi mapu tamujé Onolá ju, tamujeta sinibí 'nata mapurigá 'yémitamo ne wabé galá bichíiga olali, ayénachó mapurigátamo ne wabé galigá nóchali, Riosi nóchala olayá, ayénachó mapurigátamo galá bichíili Jesucristo niráa, mapu Binói sinibí 'yemi mi waminabi ku'wírama.
'Yemi ritémtami, Riosi 'yemi mi ne wabé galé. A'lí tamujeta galá machí mapu Riosi ma 'yemi mi chapili, Binói níwala niráa.
A'lí 'yemi aboni ayénachó sinibí echirigá achigórigá olali mapurigá tamujeta olali. Ayénachótamo olali mapurigá echi Walubela Jesucristo Binói olali. A'lí bichétamo ne wabé kaníili mapalítamo bichíili Riosi Ra'íchala, mapurigá echi Wabé Galabé Riosi Iwigala 'yemi mi kanílatali. Chópitamo arigá ne wabé risúu olárami níili mapujítitamo echirigá bichíili.
Echijiti we galá níima achigórigá olánalasa echi auché jaré napawika bichíiyami, achigórigá mapurigá 'yémitamo olá. Galá níima achigórigá olánalasa si'néami echi jaré napawika bichíiyami echo'ná Maseróniachi anilíwachi kawírali piréami, ayénachó si'néami echi jaré napawika bichíiyami echo'ná Akáyachi anilíwachi piréami.
A'lí 'yémitamo ma galá machírali auché jaré pagótami echi Galabé Riosi Ra'íchala. A'lí ketasi chopi echirigá machíratami níili echo'ná Maseróniachi, echo'ná Akáyachi piréami, chopi ayénachó ne suníami piréami pagótami ma galá ruyérami ju mapurigá 'yémitamo ma galá bichíili Riosi. Echijiti ma ketasi arigá 'wérali ju mapu tamujeta abijí ruyebo aboni mapu churigá 'yémitamo ma galá bichíili.
Si'winárigá aboni galá ku ruwigá nawesa mapu churigá 'yémitamo tamujé tamí nareli mapalita 'yénali 'yemi mi nawésiya Riosi Ra'íchala. Ayénachó aboni sinibí ruwigá nawesa mapu churigá 'yémitamo ma waminá ariweli echi jaré amachíkalawami namuti, mapurigátamo ku ro'wibo Riosi yuwa, ayénachó mapurigátamo chopi galá bichíiga o'wikébo echi ne bichíwali Walubela Riosi, echi mapu sinibí niráa bitéami ju.
Ayénachó aboni we galá ku ruwigá nawesa mapu churigá 'yémitamo we buwé mapurigá echo'ná ripá riwigachi jonsa ku nawama echi Walubela Jesusi, echi bilepi Riosi Ranala, echi mapu Riosi ku owíntali mapalí Binói ma mukúami níili. A'lí echi bilepi Jesucristo ju mapu tamujé tamí ku wikawa, mapurigata ketasi walú kastigo 'yárami níibo, ketasi mapurigá echi auché jaré chati oláami pagótami 'yárami níima.
Echi Pablo we galá nawésali Riosi Ra'íchala echo'ná TesalónachiKeni ritémawa, 'yemi aboni ne galá machí mapu tamujeta ketasi wepi 'yénali mapalita echo'ná sili 'yemi 'nésiya.
Chopi 'yémitamo ma galá machí mapurigá tamujé ne wabé risúa níilita chabénala mapalita nawesa 'yénali echo'ná Jilípochi anilíwachi walúlachi, ayénachótamo machí mapurigá tamujeta ne wabé risúu olárami níili echo'ná. Chopi mapalita sili echo'ná 'yémichi, echalí Riosi tamujé tamí ku'wírali mapurigata tarapé majaga 'yemi mi nawésabo echi Wabé Galabé Riosi Ra'íchala, mapalí echi auché jaré pagótami arigá tamujé tamí ne wabé kichiga sayérali.
Mapujiti tamujeta chopi nawésali echi ne Bichíwali. Tamujeta ketasi 'yemi mi 'yékanalaga nawésali, mapujítita chopi nakili máputamo galá bichíibo Riosi Ra'íchala.
Chopi tamujeta nawésali Riosi Ra'íchala mapujiti Riosi Binói tamujé tamí chapili mapurigata echirigá nawésabo. A'lí ketásita nawesa mapurigata chopi kanílatabo echi jaré pagótami. Si'winárigá tamujeta nawesa mapujiti Riosi Binói tamujé tamí júuli echirigá nawésanala. A'lí Riosi tamujé tamí ne galá machí, tamujé sulálachi niráa.
A'lí 'yemi aboni galá machí mapu tamujeta ke siné 'yemi mi ne su'wé anigá 'yékali, chopi mapurigá 'yémitamo bichíibo tamujé nawésawala. Nibilé chota 'yemi mi 'yékaka aneli máputa 'yemi amígowala ju, chopi mapurigá 'yémitamo tamujé tamí 'yabo wenomí. Riosi Binói galá machí mapu tamujeta ke siné echirigá olali.
Tamujeta ke siné amí mapurigá echi jaré pagótami tamujé tamí o'wéalatama. Ketásita amí mapurigá 'yémitamo tamujé tamí echirigá o'wéalatama, nibilé cho mapurigá auché jaré pagótami echirigá tamujé tamí o'wéalatama. Chopi echi Walubela Jesucristo Binói tamujé tamí júuli 'yemi mi nawésanala, echijiti nakisáagá, tamujé ayénata galá omérabo 'yemi yuwa o'wéalatiya.
Si'winárigá tamujeta sinibí ne wabé galigá oláami níili mapalita echo'ná 'yemi yuwa 'yénali, achigórigá mapurigá bilé mukí iyétami ne wabé galigá tibútaga ochébana binói kúchuwala.
A'lí mapujiti tamujeta 'yemi mi echirigá ne wabé galé, echijítita ne wabé nakili 'yemi mi nawésanala echi Galabé Riosi Ra'íchala. Ayénachóta ne wabé nakili mapurigata sinibí 'yemi mi ku'wíraga pirélabo, mapujítita 'yemi mi echirigá ne wabé simírami galeli.
Keni ritémawa, 'yémitamo galá machí mapurigá tamujeta sinibí we nílaga nóchali mapurigata galá kopoa. 'Yémitamo galá machí mapurigá tamujeta nóchali sinibí rawé, sinibí rokogó ayénachó, mapurigata ketasi wepi kopoa jaré 'yemi níwala ko'wáami, mapalita 'yénali 'yemi mi nawésiya echi We Galabé Riosi Ra'íchala.
Ayénachó 'yémitamo galá machí mapurigá tamujé sinibí galabé niráa, ne galá wachínaga olali 'yemi napawika bichíiyami yuwa. Chópita ke siné chati sitíi olali mapurigá jaré omérama tamujé tamí wi'nijiya chati sitíi oláami niráa. A'lí Riosi Binói ayénachó echirigá galá machí.
Ayénachótamo galá machí mapu churigá tamujeta sinibí 'yemi mi waminabi bichíirataga nawésali, ayénachó mapurigata sinibí kanílatali 'yemi ibili niráa mapurigá bilé onorúami we galigá, kanílataga, galá ruyé echi jaré binói kúchuwala.
A'lí tamujeta ma 'yemi mi nuleli máputamo sinibí galabé ologá 'yénabo, achigórigá mapurigá galá níima máputamo olabo, mapujiti 'yémitamo ma Riosi níwala ju. A'lí Riosi 'yemi mi bayeli mapurigátamo ayénachó o'wéalatami níibo Binói yuwa, echo'ná mapo'ná Riosi Binói wabé Walubela Nuláami ju.
Echijiti tamujé ayénachó tarapé siné ariwé walú natétara ayá Riosi 'yemi jiti mapujítitamo galá bichíili Riosi Ra'íchala mapalí tamujeta 'yemi mi nawésali. Echalítamo ne galá bichíili tamujé nawésawala mapurigá ne bichíwali Riosi Ra'íchala niráa. Echalítamo ketasi mayeli mapu bilé rijói ra'íchala chopi níili. A'lí tamujé nawésawala ne bichíwali Riosi Ra'íchala niráa níili. A'lí echi Galabé Riosi Ra'íchala 'yemi mi niwá ne galá wachínaga oláami niráa, si'néami mapu ikítamo ne galá bichíi.
Keni ritémawa mapalí 'yémitamo wabé risúu olárami níili echi auché jaré ke bichíiyami 'yemi pagótamawala jiti, echalí achigórigá ikili 'yemi mapurigá ikili echi auché jaré napawika bichíiyami Juríosi pagótami mapu Jesucristo níwala pagótami ju, echo'ná Juréachi anilíwachi kawírali piréami, mapujiti aboni ayénachó ne wabé risúu olárami níili echi auché jaré ke bichíiyami Juríosi jiti.
Je'ná Juríosi aboni nulali mi'línala echi Walubela Jesucristo. A'lí chabénala niráa aboni ayénachó ko'yali echi jaré o'wéala nawésami mapu Riosi júuli nawésanala echo'ná abónichi. Ayénachó aboni tamujé tamí ku machí a'wali echo'ná aboni ri'obáwalachi jonsa. Aboni ketásirapé olá mapurigá Riosi nakí, chopi aboni wabé sayérami ju si'néami echi auché jaré pagótami.
Ayénachó aboni ketasi nakí mapu tamujeta nawésabo echi auché jaré isena mapu ketasi Juríosi pagótami ju, mapujiti tamujeta we nakí nawésanala echi auché jaré isena pagótami mapurigá aboni ayénachó galá ku wikawárami níima. Chopi echi jaré Juriosi echirigá ologá waminabi ne wabé simírami chati sitíi olá. Echijiti jipi echi Walubela Riosi ne wabé simírami 'yama, a'lí echi jaré ke bichíiyami Juríosi pagótami walú kastigo 'yárami níima.
Echi Pablo we nakili auchecho siné 'nénala echo'ná Tesalónachi piréami ritémtamiKeni ritémawa, ne sinibí mapalí tamujeta pe wi'libé waná niráa muchúwi echo'ná 'yémichi jonsa, echalita ketasi 'yemi mi ritiwá, chópita sulachí niráa sinibí we galigá 'nata 'yemi jiti. Ayénachóta wisabé 'nátali mapurigata wabé simánali echo'ná 'yemi mi 'nésiya.
Tamujeta we 'nátaga nakili mapurigata echo'ná simabo 'yemi mi 'nésiya. Nijé Pablo wisabé nakili máputa echirigá simabo, chopi echi riablo, Satanasi riwéami, sinibí tamujé tamí kumeli, mapurigata ketasi omérabo echo'ná simiba.
Tamujeta 'yemi mi ne wabé 'nénali mapujiti waminánomí rawé mapalí echi Walubela Jesucristo ku nawama, echalí tamujeta mayé máputa wabé kanílatami níibo mapujiti 'yémitamo ne galá bichíiyami ju Jesucristo niráa, ayénachóta ne wabé nóchami níibo mapujiti 'yémitamo galá bichíili tamujé nawésawala.
Ne bichíwali tamujeta wabé nóchami ju, ayénachóta wabé kanílatami ju, mapujiti 'yémitamo ma galá bichíili Jesucristo niráa.
Tamujeta ne wabé 'nata 'yemi jiti, ayénachóta ne wabé machináali mapu churigátamo muchúwi, echijiti nijeni nakili julánala echi rijimala Timoteo echo'ná 'yémichi. Echalita ra'íchaga katéwali mapurigá nijé, echi Silbano yuwa, jena'í Aténachi anilíwachi tibíbota.
Ayénachóta ra'íchaga katéwali mapurigá nijeni julama echi Timoteo echo'ná 'yemi mi 'némiya. Échiko sinibí we galá ku'wíraga nóchali tamujé tamí yuwa, Jesucristo Ra'íchala nawésiya, mapurigá bilé galabé pioni, Riosi piónawala niráa. A'lí echi Timoteo galá omero 'yemi mi waminabi bichíiratiya mapurigátamo waminabi kanílaga bichíibo, Jesucristo niráa,
mapurigá ke wesi 'yemi ariwébotamo bichíisiya mapujítitamo je'ná jerigá wabé risúu olárami ju. A'lí 'yemi aboni ma galá machí mapu tamujé máputa bichíi Jesucristo niráa, arigá risúu olárami níibota.
Ayénachó chabénala mapalita abijí echo'ná 'yemi yuwa muchili, echalita bachá niráa aneli mapu tamujeta arigá wabé risúu olárami níibo. A'lí jípitamo ma galá machí mapurigá ma echirigá ikili.
Chopi jipi echi Timoteo ma ku nawali echo'ná Tesalónachi jonsa. A'lí binói tamujé tamí ku ruyeli mapurigá 'yémitamo ne galá bichíiyami ju Jesucristo niráa, ayénachó mapurigátamo ne wabé galéami ju. Binói tamujé tamí ruyeli mapurigá 'yémitamo sinibí ne wabé galigá 'nata tamujé tamí jiti, ayénachó mapurigátamo ne wabé nakí tamujé tamí 'nénala, achigórigá mapurigá tamujé ayénachó ne wabé nakí 'yemi mi 'nénala.
Echijiti, 'yemi keni ritémawa, tamujeta arigá ne wabé kanílatami níili 'yemi jiti, mapuyénata ne wabé, risúu olárami níili, mapujítita nawésaga 'yénali Riosi Ra'íchala jena'í Aténachi anilíwachi. A'lí tamujeta chopi echirigá kanílatarami níili mapujiti echi Timoteo tamujé tamí ruyeli mapurigá 'yémitamo abijí ne galá bichíiyami níili.
Jipi tamujeta auchecho ku kaníliga piré mapujítita machí mapu 'yémitamo ne galá bichíiga 'yena echi Walubela Jesucristo yuwa.
Tamujé sinibí ne walubé natétara 'ya echi tamujé Riósawala echi jaré 'yemi jiti mapujiti 'yémitamo tamujé tamí ne wabé simírami kanílatali bacháami Riosi yuwa, chópita ketasi chirigá omero echirigá ne wabé simírami niráa natétara ayá, mapurigá galá níimi máputa 'yabo mapujiti 'yémitamo echirigá tamujé tamí ne wabé simírami niráa kanílatali.
A'lí tamujeta sinibí rawé, sinibí rokogó, ne wabé tániga ra'icha Riosi yuwa mapurigá Binói tamujé tamí ku'wírama mapurigata echo'ná simabo, 'yemi mi 'nébiya, mapurigata echirigá omérabo 'yemi mi binériya mapurigátamo waminabi, ne sébali, ne galá bichíiyami níibo.
Echirigá tamujeta ne wabé nakí mapu Riosi Binói, tamujé Onolá, tamujé tamí ku'wírama, ayénachó mapu tamujé Walubélawala Jesucristo tamujé tamí ku'wírama mapurigata omérabo echo'ná simiba 'yemi mi 'nébiya.
Ayénachóta ne wabé nakí mapu echi Walubela Jesucristo 'yemi mi 'yama máputamo waminabi ne wabé simírami galebo a'nagupi, ayénachó máputamo wabé galebo ne si'néami echi auché jaré pagótami, achigórigá mapurigá tamujeta ne wabé galé 'yemi.
Echirigá tamujeta nakí mapu echi Walubela Jesucristo 'yemi mi waminabi bichíiratama mapurigátamo sinibí ne galabé bichíiyami níibo ne sulachí niráa, mapurigátamo chopi Riosi níwala níibo, ayénachó mapurigá tamujé Riósawala 'yemi mi riwimea galabé oláami niráa, echalí ne jubá rawé mapalí tamujé Walubélawala Jesucristo ku nawama jena'í wichimóbachi, ne si'néami echi jaré Binói níwala pagótami yuwa.
Riosi nakí máputa galabé ologá pirélabo'Yemi keni ritémawa, jipi ne jubáami tamujeta 'yemi mi ne wabé nakigá je'ná jerigá nulé, achigórigá mapurigá echi Walubela Jesucristo tamujé tamí nuleli 'yemi mi nulénala, máputamo abijí waminabi wabé simírami galabé ologá 'yénabo, achigórigá mapurigá Riosi nakí. Tamujeta 'yemi mi echirigá binérali chabé chokichí jonsa, a'lí bicheta abijí 'yemi mi ané máputamo waminabi echirigá ologá pirélabo.
'Yémitamo ma galá machí mapu churigá tamujeta 'yemi mi nuleli olánala, mapurigá echi Walubela Jesucristo ayénachó tamujé tamí nuleli 'yemi mi nulénala.
A'lí Riosi ne wabé nakí mapu 'yémitamo chopi ne wabé galabé ologá pirélabo mapurigá Binói ma 'yemi mi galabérali, ayénachó Riosi ketasi nakí mapu ke wesi 'yemi chuwé bilétari yuwa kochimea.
Chopi Riosi nakí mapu ibili 'yemi machiboa galabé ologá piréliya 'yemi aboni jubila chopi yuwa, máputamo galabé olabo 'yemi jubila, ayénachó máputamo galá galebo aboni.
A'lí Riosi ketasi nakí máputamo chuwé bilétari yuwa kochiboa mapalítamo we 'nátaga nakí echirigá chati sitíi olánala, mapurigá we olá echi auché jaré pagótami mapu ketasi machí Riosi.
Ayénachó Riosi ketasi nakí mapu 'yemi echirigá chati sitíi olabo, auché jaré 'yemi ritémawala sayéraga. Binói ketasi nakí mapu ke wesi 'yékaka ologá 'yésama auché bilé rijói upila, mapujiti echi Walubela Riosi walú kastigo 'yama si'néami echi jaré mapu ikí echirigá chati sitíi olako. Chabénala tamujeta ma 'yemi mi echirigá nawésaga aneli.
Mapujiti Riosi tamujé tamí bayeli mapurigata Binói níwala pagótami níibo, mapurigata chopi galabé ologá pirélabo, ne galá bi'wíami suléami niráa. Riosi ketasi nakí máputa we chati sitíi chuwé ologá pirélabo, ne wabé chati sitíi suléami niráa.
A'lí echi jaré mapu ikí ketasi galá nijéwaga olako je'ná mapu tamujeta binera, abóniko ketasi 'me tamujé tamí nirá, ayénachó aboni ke 'me nirá Riosi mapu tamujé tamí 'yali Binói Wabé Galabé Iwigala.
Jipi ketasi arigá 'wérali ju mapu nijeni 'yemi mi osema jeanigá máputamo a'nagupi galebo, ritémtami niráa, mapujiti 'yémitamo ma a'nagupi galé, mapurigá Riosi Binói 'yemi mi binérali máputamo galebo.
A'lí 'yémitamo sinibí echirigá ne wabé galé echi auché jaré ritémtami ne suníami echo'ná Maseróniachi anilíwachi kawírali piréami. Jipi, 'yemi ritémtami, tamujeta 'yemi mi ané máputamo abijí waminabi wabé simírami galébotamo a'nagupi.
Ayénachóta 'yemi mi ané máputamo kilíi ologá pirélabo, máputamo ne galá nochabo 'yemi aboni nóchala olayá, ayénachó máputamo 'yemi aboni sikala jiti nochabo mapurigá tamujeta ma 'yemi mi nuleli.
Galá níima máputamo sinibí echirigá olabo, mapurigá echi auché jaré ke bichíiyami ayénachó animea mapu 'yémitamo galá oláami ju. Ayénachó galá níima máputamo sinibí echirigá galá nochabo mapurigátamo sinibí níwabo suwaba mapu ikítamo newalé.
Echi Walubela Jesucristo ku nolínama jena'í wichimóbachi'Yemi tamujé ritémawala, tamujeta wabé nakí máputamo galá machiboa mapu churigá ikimea echi auché jaré ritémtami yuwa, si'néami mapu ikí ma suwíami ju, mapurigá 'yémitamo ketasi o'monábo mapurigá echi auché jaré pagótami ne wabé o'mona, si'néami mapu ikí ketasi bichíiga buwé mapurigá echi jaré suwíami ku o'wínama echalí ne jubá rawé.
Echirigá mapurigá tamujeta galá bichíi mapu echi Walubela Jesucristo mukuli, ayénachó mapu Binói auchecho ku owínali mapalí Binói ma mukúami níili, echirigá achigórigá tamujeta galá bichíi mapu Riosi ku o'wíntama, echi Walubela Jesucristo yuwa, ne si'néami echi jaré bichíiyami mapu ikí Jesucristo niráa bichíiga suwíliko.
Echijiti tamujeta 'yemi mi je'ná jerigá ané, mapurigá echi Walubela Jesucristo tamujé tamí binérali, mapu tamujé bichíiyami máputa abijí tibibo a'kámi niráa echalí ne jubá rawé yénasí mapalí ku nawama jena'í wichimóbachi echi Walubela Jesucristo, tamujeta ketasi bachá niráa simabo, chópita napawika simabo echi auché jaré yuwa, si'néami echi jaré bichíiyami mapu ikí ma suwili.
Mapujiti echi Walubela Jesucristo Binói ku rikínama echo'ná ripá riwigachi jonsa. Echalí Binói mapurigá Nuláami niráa ne wabé o'weli ra'íchaga ku nolínama jena'í wichimóbachi. Echalí bilé walubela Riosi kapitánawala ayénachó o'weli ra'íchaga nawama. Ayénachó ne wabé iwéami anema echi Riosi níwala korneta anilíwami. Echalí ne bachá niráa ku o'wínama si'néami echi jaré ma suwíami mapu ikí Jesucristo niráa bichíiga suwili.
A'lí pe jubáami tamujé máputa abijí a'kámi tibiko echalí ne jubáami rawé yénasí, tamujeta echi jaré aboni yuwa ke sayiná torúami níibo echo'ná ripá nolírali mapurigata echo'ná ikárali naripabo echi Walubela Jesucristo. A'lí echalí jonsa tamujeta sinibí niráa echirigá muchibo echi Walubela Jesucristo yuwa.
Echijiti a'nagupi wabé kanílasi je'ná ra'íchali jiti.
Keni ritémawa, ketasi arigá 'wérali ju mapu nijeni 'yemi mi osema jeanigá mapu chu kilíbuko suwaba je'ná jerigá ikimea, mapujiti ke wesi ne galá machí. 'Yémitamo ma galá ruyérami ju, mapu ke wesi pagótami galá machimea chu kilíbuko ku nolínama echi Walubela Jesucristo.
'Yemi aboni ma galá machí mapu echalí rawé echi Walubela Jesucristo ke sayiná ku nawama jena'í wichimóbachi, mapalí echi jaré pagótami ketásirapé buwée pirélama. Echalí rawé echi Walubela Jesucristo ke sayiná nawama mapurigá echi jaré chigórami ke sayiná 'yena, rokogó niráa.
Waminánomí rawé mapalí echi auché jaré pagótami jena'í wichimóbachi piréami jeanigá pirélama mapu aboni ma we galá kilí ologá piré, echalí si'néami aboni ke sayiná suwaba suwábarami níima, achigórigá mapurigá ke sayiná okolá bilé mukí bocháami mapalí ma ranamea bilé táa múchali. A'lí echalí rawé echi jaré pagótami ke wesi galá omérama waminá júmsiya.
Mapujiti ne si'néami 'yemi bichíiyami ma bukulíwami niráa galabé ologá piré, mapujiti echi Walubela Riosi ma galá rayéntali echo'ná pachana 'yemi sulálachi niráa, mapurigátamo suwaba galá machiná niráa olabo mapurigá ne rawé oláami niráa. Tamujeta ketasi rokogó oláami niráa ju, ketasi mapurigá echi auché jaré chati sitíi chuwé oláami pagótami. Abóniko ketasi buwé mapurigá echi Walubela Jesucristo ku nolínama, echijiti aboni mapurigá rokogó kochíami niráa ju.
Echijiti ne galá níima mapu tamujeta ketasi olabo mapurigá echi auché jaré ke bichíiyami pagótami, chopi máputa sinibí galá 'nagá, ne galá 'nátaga muchibo.
A'lí echi jaré mapu we kochiko, abóniko rokogó we kochí. A'lí echi jaré mapu we tékako, abóniko rokogó we teka.
Echijiti galá níima mapu tamujé bichíiyami sinibí galá 'nagá ne galá 'nátaga muchibo, mapujítita ne machiná oláami ju mapurigá ne rawé 'yénami niráa. Galá níima máputa ne sinibí galá bichíiyami níibo, ne galá galéami ayénachó. Echalí tamujeta sinibí ku'wíratami níibo mapurigá echi jaré sontarsi ku'wíratami níili mapalí aboni ne wabé biwárami jiero napáchami níili, mapurigá aboni ketasi chiwárami níima. A'lí tamujeta ne galá bichíi mapu Riosi tamujé tamí suwaba ku'wírama waminánomí rawé. Ne wabé galá ju máputa echirigá bichíi mapu Riosi tamujé tamí ku'wírama, mapujiti tamujeta ne bichíwali ku'wíratami níibo mapurigá echi jaré sontarsi ku'wíratami níili echo'ná mo'ochí mapalí aboni 'yénali echi wabé biwárami jiero ko'yáchaga.
A'lí Riosi ketasi tamujé tamí chapili mapurigata chopi miná kastigo 'yárami níibo. Chopi Riosi tamujé tamí chapili mapurigá tamujé Walubélawala Jesucristo ne sébali tamujé tamí ku'wírama.
A'lí echi Walubela Jesucristo mukuli tamujé tamí jiti mapurigata sinibí pirélabo Binói yuwa, echalí jonsa mapalí Binói ku nawama, abijí a'kámi níisagá, ayénachó ma suwíami níisagá kéremá.
Echijiti a'nagupi waminabi wabé kanílatasi, ayénachó a'nagupi waminabi galá bichíilatasi, achigórigá mapurigátamo sinibí olá.
Echi Pablo galá ruyé echi jaré bichíiyamiKeni ritémawa, 'yemi nimí wabé táni mapurigátamo galabé nílabo echi jaré nawésami mapu 'yemi mi nawesa Riosi Ra'íchala. Echi jaré aboni 'yemi mi nulé, ayénachó aboni 'yemi mi ruyé mapurigá echi Walubela Jesucristo nakí.
Ne wabé galabé níima máputamo sinibí echirigá wabé galabé nílabo echi jaré aboni, ayénachó máputamo wabé galebo, mapujiti aboni we nocha Riosi nóchala olayá. A'lí sinibí ne galá kilíi ologá pirélasi a'nagupi.
Ayénachóta 'yemi mi nulé, 'yemi ritémtami, máputamo galá ruwigá ruyebo echi jaré mapu ketasi nakí nochánala, mapu aboni arigá we nóchaga mema aboni ko'wámawala, ayénachó máputamo waminabi bichíiratabo echi jaré mapu ketasi 'me galá bichíi, ayénachó máputamo galá ku'wírabo echi jaré mapu ketasi 'me jiwérami ju, ayénachó máputamo waminabi anáchaga, arigá galebo ne si'néami pagótami.
Sinibí ne galá 'néniga tibusi mapurigá ke wesi 'yemi chati sitíila olabo echi auché jaré mapu arigá 'yemi mi sitíila olá. Si'winárigá sinibí chopi waminabi wabé galabé olasi a'nagupi, ayénachó galabé olasi ne si'néami echi auché jaré pagótami.
Sinibí ne wabé galá kaníliga pirélasi.
Sinibí galá tániga ra'ichási Riosi.
Sinibí walú natétara 'yasi Riosi ne suwaba jiti mapurigá ikísimi, mapujiti Riosi nakí máputamo echirigá olabo, mapujítitamo bichíiyami ju Jesucristo niráa.
Mapalí echi Wabé Galabé Riosi Iwigala tamujé tamí ra'icha pachana tamujé sulálachi niráa, echalí mapurigá na'í rajáami niráa ju. Ketasi siné cho'wasi echi Galabé Riosi Iwigala, chopi sinibí galá nijéwaga olasi suwaba mapu Riosi Iwigala 'yemi mi nulé.
Sinibí ne galá galigá bichíisi mapurigá nawesa echi jaré mapu ikí Riosi júuli nawesánala.
Mapalí jaré pagótami 'yemi mi nawesa, sinibí ne galá 'nátaga machisí acha achigó yiri jú, Riosi Ra'íchala yuwa. Ne galá bichíisi echi nawesálawami mapu achigó yiri ju Riosi Ra'íchala yuwa, chopi ketasi bichíisi mapalí ketasi achigó yiri ju, Riosi Ra'íchala yuwa.
Ketasi biyiri chati sitíi olasi.
Riosi Binói 'yemi mi 'ya mapurigátamo kilíi ologá pirélabo. Nijeni ne wabé nakí mapu Riosi Binói 'yemi mi suwaba galabératama, ayénachó mapurigátamo suwaba galá tibútarami níibo 'yemi iwigala, ayénachó 'yemi aliwala, ayénachó 'yemi sapala, mapurigátamo tarapé chati sitíi oláami níibo mapuyénasí tamujé Walubélawala Jesucristo ku nawama.
Echi Walubela Riosi 'yemi mi bayeli mapurigátamo galá bichíibo. A'lí Riosi ne wabé bichíwami ju. Ayénachó Riosi suwaba sunima ne suwaba je'ná jeyiri mapurigá Binói bachá niráa bichíwaga anili.
Echi Pablo ripóraga náwala echi jaré ritémtami'Yemi keni ritémawa, sinibí Riosi yuwa tániga ra'ichási tamujé jiti.
Tamujeta 'yemi mi walú ripora, si'néami 'yemi ritémtami, ibili niráa.
Nijeni 'yemi mi nulé, echi Walubela jiti, máputamo galá machíami niráa ra'íchaga 'nebo je'ná oselí osirúami echalí mapalítamo napawika muchuwi, si'néami máputamo ikí galá bichíiyami ritémtami niráa ju.
Tamujeta we nakí mapu tamujé Walubélawala Jesucristo sinibí 'yemi mi ne wabé galigá ku'wírama. ¡Echirigá níima!
Pablo osé echo'ná Tesalónachi piréami napawika bichíiyami ritémtamiNijé Pablo, 'yemi mi osé si'néami máputamo napawika bichíiyami ju echo'ná Tesalónachi anilíwachi walúlachi piréami. Echi Silbano, echi Timoteo ayénachó 'yemi mi ripora, 'yemi máputamo napawíkami ju Riosi yuwa, echi mapu tamujé Onolá ju, ayénachó máputamo napawíkami ju echi Walubela Jesucristo yuwa.
Nijeni nakí mapu echi Walubela Riosi, tamujé Onolá, ayénachó echi Walubela Jesucristo 'yemi mi wabé galigá ku'wírama, ayénachó mapu 'yemi mi 'yama mapurigátamo we galá kilíi ologá pirélabo.
Riosi walú kastigo 'yama echi jaré chati sitíi oláami echalí mapalí echi Walubela Jesucristo ku nawama jena'í wichimóbachiKeni ritémawa arigá 'wérali ju mapu tamujeta sinibí walú natétara 'yabo Riosi 'yemi jiti. Ne wabé galabé ju máputa echirigá natétara 'yabo Riosi mapujiti 'yémitamo sinibí waminabi galá bichíisimi, ayénachótamo si'néami sinibí waminabi galá galésimi a'nagupi.
Echijiti tamujé aboni ne wabé nóchaga ra'íchata 'yemi jiti rugá, mapalita ra'icha echi auché jaréana piréami napawika bichíiyami ritémtami, mapujiti mapalí 'yémitamo ne wabé risúu ologá a'najátarami ju, echalí 'yémitamo arigá sinibí waminabi galá bichíisimi, ayénachó 'yémitamo arigá galá anacha mapalí echi auché jaré pagótami 'yemi mi ne wabé risúu olá.
A'lí mapalí 'yémitamo echirigá anacha, echalítamo ne galá machira echi auché jaré pagótami mapurigá Riosi ne wabé galabé ju, tarapé sitíraga, mapalí Binói 'yemi mi risensia 'yali máputamo sinibí niráa muchibo echo'ná ripá riwigachi, mapo'ná Binói sinibí niráa Galabé Nuláami ju. A'lí jipi rawé 'yemi bichíiyami arigá ne wabé risúu olárami ju mapujítitamo bichíi Jesucristo niráa.
Ayénachó Riosi ne wabé galabé, tarapé sitíraga olama mapalí Binói 'yemi mi 'yama mapurigátamo galá ku isábabo, ne si'néami mapu ikítamo wabé risúu olárami ju jipi rawé, achigórigá mapurigá Binói tamujé tamí 'yama mapurigá tamujeta ayénachó galá isábabo. A'lí je'ná jerigá ikimea echalí ne jubá rawé mapalí echi Walubela Jesucristo ke sayiná ku nawama, echo'ná ripá riwigachi jonsa, echi jaré wikabé wabé jiwérami Riosi kapitánawala yuwa. Echalí echo'ná Binóichi moba, ne noligá ne wabé ratábama mapurigá ne walú rajáami niráa.
Echalí echi Walubela Jesucristo ku nawama ne walú kastigo 'yámiya echi jaré mapu ketasi nakili bichíinala Riosi, ne si'néami mapu ikí ketasi nijéwanali echi we Galabé Ra'íchali, tamujé Walubela Jesucristo Ra'íchala.
A'lí aboni ne sinibí niráa walú kastigo 'yárami níima, ayénachó aboni sinibí niráa waminá 'wigáami níima. A'lí aboni chakena waná ulútami níima mapurigá aboni ke siné muchima echi Walubela Jesucristo yuwa, ayénachó mapurigá aboni ke siné riwimea mapurigá Jesucristo ne Walubela niráa ju, ne wabé omériga oláami ju.
Mapujiti echalí rawé echi Walubela Jesucristo ke sayiná ku nawama jena'í wichimóbachi, mapurigá Binói waminabi walubélaga anérami níima echi jaré Binói níwala pagótami jiti, ayénachó mapurigá ne si'néami aboni galá ba'yóriga riwimea Binói Jesucristo, ne wabé Walubela niráa. A'lí 'yémitamo ayénachó echirigá riwiboa echi Walubela Jesucristo mapujítitamo ma galá bichíili tamujé nawésawala.
Echijiti ne sinibí rawé tamujeta we ra'icha Riosi yuwa, 'yemi jiti tániga, máputamo waminabi ne galá bichíiyami níibo, ayénachó mapurigá Riosi Binói galá nirama mapurigá 'yémitamo galá bichíili, echalí jonsa mapalí Binói 'yemi mi bayeli bichíinala. Ayénachóta táni mapu Riosi 'yemi mi ne wabé omératama mapurigátamo galá omérabo olayá suwaba mapu ikí 'yemi aboni nakí galabé niráa olánala, ayénachó máputamo omérabo olayá suwaba mapu ikítamo galá bichíiga olá, Riosi nóchala olayá.
Echalí tamujé Walubélawala Jesucristo waminabi wabé walubélaga anérami níima, mapujiti 'yémitamo echirigá galabé ologá piré. Ayénachó Jesucristo 'yemi mi 'yama máputamo wabé o'wéalatami níibo mapujiti tamujé Riósawala ne wabé galabé ju, ayénachó mapujiti echi Walubela Jesucristo ne wabé galabé ju.
Echi bilé wabé omérami rijói wabé chati sitíi oláami, mapu nolínama jena'í wichimóbachiJipi 'yemi ritémtami, tamujeta galá bichíi mapu echi Walubela Jesucristo ke sayiná ku nawama jena'í wichimóbachi mapalí Binói tamujé tamí napabúmiya nawama mapurigata Binói yuwa napabúrami níibo. Chopi tamujeta 'yemi mi táni
máputamo ketasi siné si'winárigá bichíibo. Echijiti ketasi majáratami níisi a bilé chati iwigá 'yemi mi ra'íchasagá jeanigá mapu ma sébali echi Walubela Jesucristo rawéwala. Nirapé majáratami níisi a jaré pagótami 'yemi mi nawésasagá jeanigá mapu ma sébali echi Walubela Jesucristo rawéwala. Nibilé cho majáratami níisi, átamo siné káachi 'nésagá bilé oselí osirúami jeanigá mapu ma sébali echi Walubela Jesucristo rawéwala. Arigá ketasi bichíisi mapalí echi auché jaré pagótami 'yemi mi 'yékaka anema mapu echi oselí, nijé Pablo oselíwala ju, mapujiti nijeni ke siné echirigá anigá osimea.
Ketasi ariwesi máputamo echirigá 'yékarami níibo, mapujiti ne bachá niráa mapalí echi Walubela Jesucristo ke cho ku nawá jena'í wichimóbachi, echalí arigá ikimea mapu echi jaré pagótami jena'í wichimóbachi piréami ne wabé sayérami nílama Riosi. Echalí ayénachó bachá niráa nolínama jena'í wichimóbachi echi bilé wabé omérami rijói, ne wabé simírami chati sitíi oláami, echi mapu arigá káraga suwábarami níima waminánomí.
A'lí echi wabé simírami chati sitíi oláami rijói ne wabé sayérama echi Walubela Riosi, ayénachó sayérama suwaba karúmati mapu ikí echi jaré ke bichíiyami pagótami galá riosi ané, ayénachó arigá sayérama ne suwaba echi jaré amachíkalawami namuti jena'í wichimóbachi nirúami. A'lí echi wabé chati sitíi oláami rijói echo'ná Riosi ri'obáwalachi nawagá asibáma jeanigá mapu binói ne bichíwali echi Walubela Riosi ju.
¿Kéchatamo newalá mapurigá nijeni 'yemi mi je'ná jerigá aneli chabénala mapalini abijí echo'ná 'yemi yuwa asali?
Ayénachó jipi 'yémitamo galá machí chigá jú mapu ketasi ariwé mapurigá echi wabé simírami chati sitíi oláami rijói ne machiná niráa nolínama jena'í wichimóbachi. Chopi mapalí ma seba binói tétawala, echalí 'nalina ma echi wabé simírami chati sitíi oláami rijói ne bichíwali ne machiná niráa nolínama jena'í wichimóbachi.
Mapujiti jipi echi wabé chati sitíi oluwáwami we chiná niráa nocha echo'ná pachá echi jaré chati sitíi oláami pagótami sulálachi. Chopi Bilé nirú mapu ketasi ariwé mapu echi pagótami ne wabé simírami chati sitíi chuwé olama jipi rawé. A'lí mapalí Échiko waminá 'yératami níisa, echalí echi jaré chati sitíi oláami pagótami ne bichíwali ne wabé simírami chati sitíi chuwé olama.
Chopi echalí 'nalí rawé echi wabé simírami chati sitíi oláami rijói ne machiná niráa nawama jena'í wichimóbachi. A'lí echalí mapalí echi Walubela Jesucristo ne wabé ratábami niráa ku nolínama jena'í wichimóbachi, echalí Binói waminá púchaga mi'limea echi wabé simírami chati sitíi oláami rijói.
A'lí mapalí echi wabé simírami chati sitíi oláami rijói echirigá nolínama jena'í wichimóbachi, echalí échiko chopi nawama mapujiti echi Satanasi riwéami riablo we nulugá julama. A'lí echi wabé simírami chati sitíi oláami rijói ne wabé omériami níima. Ayénachó binói wisabé, ne wabé 'yékaka niráa, ne wabé omériga olama mapurigá ke wesi pagótami omero olayá.
Ayénachó echi wabé simírami chati sitíi oláami rijói suwaba karúmati echirigá ne wabé chati sitíi ologá, ne wabé 'yékama echi jaré pagótami jena'í wichimóbachi piréami, si'néami mapu ikí waminá 'wigáami níimako, mapujiti aboni ketasi nakili bichíinala echi ne Bichíwali, mapurigá aboni echirigá galá ku wikawárami níima.
Echijiti Riosi ariwema mapurigá aboni ne wabé 'yékarami níima, mapurigá aboni chopi bichíima echi ne wabé 'yékalawami,
mapurigá aboni walú kastigo 'yárami níima, si'néami mapu ikí ketasi nakili bichíinala echi ne bichíwali, si'néami mapu ikí chopi waminabi wabé nakili olánala echi wabé chati sitíi oluwáwami.
Echi jaré mapu Riosi chapili mapurigá aboni ku wikawárami níimaChopi arigá 'wérali ju mapu tamujeta sinibí walú natétara 'yabo Riosi 'yemi jiti, si'néami máputamo ikí galá bichíiyami ritémtami ju, mapu echi Walubela Jesucristo 'yemi mi ne wabé galé, mapujiti echi Walubela Riosi 'yemi mi chapili ki'yá chokichí jonsa mapurigátamo ku wikawárami níibo, mapurigátamo ne galabé oláami niwárami níibo, echi we Galabé Riosi Iwigala jiti, mapujiti 'yémitamo galá bichíili echi ne Bichíwali.
Echijiti mapalí tamujé 'yemi mi nawésali echi we Galabé Riosi Ra'íchala, echalí Riosi 'yemi mi bayeli mapurigátamo galá bichíibo, ayénachó mapurigátamo wabé o'wéalatarami níibo waminánomí, tamujé Walubélawala Jesucristo yuwa.
Sinibí waminabi ne galá bichíiga pirélasi, 'yemi ritémtami. Ketasi siné wikawási, chopi sinibí 'natasi mapurigá tamujeta 'yemi mi binérali mapalita 'yemi mi nawésali Riosi Ra'íchala, ayénachó mapalí tamujeta 'yemi mi oséli Riosi Ra'íchala.
<sup>(16-17)</sup> A'lí tamujeta nakí mapu Jesucristo Binói 'yemi mi kanílatama sulachí niráa, ayénachó mapu Riosi Onorúami 'yemi mi echirigá kanílatama, ayénachó mapurigá Riosi 'yemi mi waminabi galá bichíiratama mapurigátamo sinibí ne galabé niráa ra'ichábo, ayénachó mapurigátamo sinibí ne galabé niráa olabo. A'lí echi Walubela Riosi Onorúami níili mapu ne wabé galabé ologá, tamujé tamí ne wabé galeli. Ayénachó Binói tamujé tamí 'yali mapurigata ne sinibí niráa wabé kanílatami níibo, ayénachó mapurigata galá bichíibo máputa ku'wíratami níibo, mapujiti Binói tamujé tamí ne wabé galeli.
(-)
Echi Pablo táni mapu echi jaré ritémtami Riosi yuwa ra'íchaga tánama mapurigá binói Pablo ku'wíratami níima'Yemi keni ritémawa, ne jubá niráa, 'yemi nimí táni máputamo Riosi yuwa ra'íchaga tánabo tamujé tamí jiti, mapurigá ke 'me ayó tamujeta galá omérabo nawésiya Riosi Ra'íchala ne suníami, ayénachó mapurigá wikabé pagótami galá bichíima, achigórigá mapurigá ikili chabénala echo'ná 'yémichi, mapalita 'yemi mi nawésali.
Ayénachó tansi Riosi mapurigá tamujeta galá ku'wíratami níibo mapurigá echi jaré wabé chati sitíi oláami rijói, we kichíami, ketasi tamujé tamí chibi olama, mapujiti wikabé ketasi bichíi Riosi.
Chopi echi Walubela Jesucristo ne wabé bichíwaga oláami ju. A'lí Binói 'yemi mi waminabi galá bichíiratama, ayénachó 'yemi mi tibútama mapurigá echi chati sitíi oláami riablo ketasi 'yemi mi suwábama.
A'lí echi Walubela Jesucristo tamujé tamí bichíirata mapu 'yémitamo sinibí galá olá achigórigá mapurigá tamujeta 'yemi mi nuleli. Ayénachó tamujé tamí bichíirata mapu 'yémitamo sinibí echirigá olísabo.
Tamujeta ne wabé nakí mapu echi Walubela Jesucristo 'yemi mi ku'wírama mapurigátamo galá machiboa mapu chu yena 'yemi mi galé Riosi, ayénachó mapurigátamo sinibí kilíi ologá anachabo mapurigá echi Walubela Jesucristo anáchali.
'Yemi ritémtami, tamujé 'yemi mi nulé, tamujé Walubélawala Jesucristo nulalila jiti, máputamo waná ariwebo mapuyíripi rijimala mapu ke nakiko nochánala, mapuyíripi ketasi ologá bité mapurigá tamujé 'yemi mi binérali máputamo olabo.
Nirapeta wepi chuwé ko'wali auché jaré níwala ko'wáami. Chópita 'wérali ologá sinibí rawé, sinibí rokogó, wabé nóchaga ko'wali mapurigata ketasi suwebo 'yemi níwala ko'wáami.
A'lí echalita arigá risensia níwali máputa tabo mapurigá 'yémitamo tamujé tamí 'yabo echi ko'wáami, mapujiti echalí tamujeta 'yemi mi nawésiya 'yénali Riosi Ra'íchala. Chopi si'winárigá tamujeta sinibí we nóchaga ko'wali tamujé aboni ko'wáamawala mapurigata echirigá 'nérabo 'yemi mapu churigá galá níima mapu 'yémitamo ayénachó olabo.
Mapujiti chabénala mapalita abijí echo'ná 'yemi yuwa muchili, tamujeta 'yemi mi je'ná jerigá nuleli: A bilé rijói ketasi nakisáagá nochánala, galá níima mapu ketasi cho ko'mea.
Mapujiti auché jaré tamujé tamí ané mapu jaré 'yemi ketasi nóchaga piré, máputamo wepi 'yénaga echo'ná auché jaréana bitichí, we nakí nulánala mapurigá echo'ná o'wéala niráa.
Jipi tamujeta we táni echiyiri rijói mapu ibili niráa ne galá kilíi nóchaga, galá mega ko'mea aboni níwala ko'wáami. A'lí tamujeta 'yemi mi echirigá nulé tamujé Walubélawala Jesucristo nulalila jiti.
'Yemi keni ritémawa, ke siné ariwesi ne wabé galabé olayá.
A'lí a bilé rijói ketasi galá nijéwasagá mapurigá tamujeta 'yemi mi je'ná jerigá osega nulé, ne galá machisí si'néami 'yemi mapu chigá jú echiyiri rijói. A'lí ketasi yuwa yénasí echiyiri rijói yuwa, mapurigá binói echijiti we riwélama.
Chopi ketasi waminá sayérasi echiyiri rijói, mapujiti arigá rijimala niráa ju. Si'winárigá wabé galigá ruyesi mapurigá galá nijéwama tamujé nulalila.
Pablo nakili mapu echi Walubela Jesucristo sinibí ku'wírama echi jaré bichíiyamiA'lí echi Walubela Jesucristo Binói sinibí 'yemi mi 'ya máputamo kilíi ologá piré. Nijeni wabé nakí mapu Binói 'yemi mi 'yama mapurigátamo arigá sinibí waminabi galabé kilíi ologá pirélabo. Ayénachóni nakí mapu echi Walubela Jesucristo sinibí níima ne si'néami 'yemi mi yuwa.
Nijé, Pablo, 'yemi mi je'ná jerigá osega ripora, nijé binói sikala jiti osogá, achigórigá mapurigá nijeni sinibí osá mapalini niwá bilé oselí. Nijeni sinibí je'ná jerigá osá.
Nijeni wabé nakí mapu echi Walubela Jesucristo sinibí ne wabé galigá ku'wírama si'néami 'yemi. ¡Echirigá níima!
Pablo galá osé echi TimoteoNijé Pablo, nimí osé mápuni Jesucristo jiti julárami ju mapurigani nawisama Binói Ra'íchala. A'lí Riosi Binói mapu tamujé tamí Ku'wíriami ju, échiko tamí echirigá nuleli mapurigani nawisama je'ná Galabé Ra'íchali. Ayénachó Jesucristo Binói echirigá tamí nuleli. A'lí tamujeta Jesucristo jiti galá bichíiga buwé mapurigata galá ku'wíratami níibo.
Mujé Timoteo, nijé nimí osé mápumi mapurigá nijé ranala niráa ju, mapujítimi galá bichíili Jesucristo niráa mapalí nijé nimí nawésali. Nijeni wabé nakí mapu Riosi, tamujé Onolá, mi wabé galigá ku'wírama, ayénachó mapu mi wabé natimama, ayénachó mapu Binói mi 'yama mapurigami sinibí galá kilí ologá bitélama. Ayénachóni ne wabé nakí mapu tamujé Walubélawala Jesucristo mi ayénachó echirigá 'yama.
Echi Pablo ruyé echi Timoteo mapurigá ketasi ariwema mapu jaré 'yékami nawésami arigá binérama echo'ná Ejésochi piréami pagótamiChabénala nimí aneli mapurigami echo'ná Ejésochi anilíwachi ripima, mapuyénasí nijeni echo'ná bo'ómana Maseróniachi anilíwachi kawírali simili. Jipi abijí echo'ná tibí mapurigami nulema jaré echo'ná piréami mapu aboni ketasi 'yékaka binérama echi auché jaré echo'ná Ejésochi piréami.
Ayénachó nijeni mi aneli mápumi nulema echo'ná Ejésochi piréami pagótami mapurigá aboni ketasi nijéwama echi jaré pagótami karúmati irétaga ra'íchami, mapu chopi we nílaka nakí machinala mapu chu riwéami níilo ne si'néami echi jaré ki'yá bachánala piréami tamujé pagótamawala, mapujiti echalí aboni echirigá chopi 'nátaga, ketasi waminabi galá bichíisama Riosi Ra'íchala, mapurigá Riosi nakí máputa chopi bichíibo.
Echalí nijé nimí júuli echirigá nulénala echo'ná Ejésochi piréami pagótami, mapurigá a jaré aboni echirigá galá nijéwasagá, aboni ne galá galéami níima, mapujiti echalí aboni ne galá bi'wíami níima pachana aboni sulálachi niráa. Ayénachó nijé nimí echirigá júuli nulénala aboni mapurigá aboni ketasi waminabi o'monáratami níima mapurigá chati sitíi oláami niráa, chopi mapurigá aboni sinibí galá bichíyami níima.
Chopi jaré aboni ketasi nakili echirigá olánala. Si'winárigá aboni sinibí wepi 'yena wikabé namuti ra'íchaga mapu ketasi galá ju.
Aboni wabé nakí binéranala Riosi nulalila echi auché jaré pagótami, chopi aboni ketasi ne galá machí echi nulalíwami, nirapé cho ne galá machí echi auché jaré namuti mapu aboni galá bichíiga niráa binera echi auché jaré.
Chopi tamujeta galá machí mapu echi Riosi nulalila we galabé olalíwami ju, ayena echirigá suwaba galá nijéwasagá.
Si'néamita galá machí mapu ketasi arigá 'wérali ju nulékowa echi jaré galabé oláami pagótami mapurigá aboni echirigá galabé olama. Chopi ayena arigá 'wérali ju mapu echi jaré chuwé oláami pagótami nulérami níima mapu aboni ketasi waminabi echirigá olama. Ayénachó arigá 'wérali ju mapu echi jaré pagótami mapu ikí ketasi galá nijewa Riosi, ayena nulérami níima mapurigá galá nijéwama. Ayénachó arigá 'wérali ju mapu echi jaré Riosi sayérami pagótami nulérami níima mapurigá aboni ketasi waminabi echirigá sayérama Riosi. Ayénachó arigá 'wérali ju mapu echi jaré wabé chati sitíi oláami pagótami galá nijéwama Riosi nulalila, ayénachó mapu echi jaré mapu ikí ketasi o'wikéami ju Riosi arigá nulérami níima mapu aboni ne galá o'wikema, ayénachó mapu echi jaré mapu ketasi nakiko mapu auché jaré bichíima Riosi arigá nulema mapurigá aboni ketasi waminabi echirigá sayérama Riosi. Ayénachó 'wérali ju mapu echi jaré mapu ikí nakí ko'winália aboni 'wénawala, ayénachó echi jaré mapu ikí nakiko ko'winália auché jaré pagótami, si'néami galá nulérami níima Riosi nulalila jiti mapu ketasi echirigá olama.
Ayénachó arigá 'wérali ju mapu echi jaré chuwé bilétari yuwa kochíami nulérami níima mapu aboni ketasi waminabi echirigá olama, ayénachó mapu echi jaré chati sitíi oláami rijói mapu auché jaré rijói chópika yuwa napawika echirigá wabé chati sitíi olako ayénachó nulérami níima mapu ketasi waminabi echirigá chati sitíi olama. Ayénachó 'wérali ju mapu echi jaré chigórami mapu chiná 'wisa auché jaré pagótami, arigá nulérami níima mapu ketasi echirigá 'wísama, ayénachó mapu echi jaré 'yékaka ra'íchami nulérami níima mapu ketasi waminabi 'yékaka ra'icháma, ayénachó mapu echi jaré mapu wepi 'yékaka aní mapu a bichíwali ju, ketasi waminabi echirigá 'yékaka animea. Ayénachó arigá 'wérali ju mapu echi auché jaré mapu ikí auché wiká karúmati chati sitíi olako nulérami níima mapu ketasi echirigá olama, ne si'néami mapu ikí ketasi galá nijéwaga olako mapurigá tamujeta binera mapu galá ju oluwawa.
A'lí nijeni sinibí binera echi ne bichíwali binérawami. A'lí je'ná Wabé Galabé binérawami je'ná jerigá ju: Mapu echi wabé Galabé Walubela Riosi we nakí mapu jena'í wichimóbachi piréami pagótami ku wikáwarami níima. A'lí nijeni je'ná jerigá binera echi auché jaré pagótami, mapujiti Riosi Binói tamí júuli echirigá binéranala.
Echi Pablo walú natétara 'ya mapujiti Jesucristo wabé galigá ku'wírali binóiJipi nijeni walú natétara 'ya echi tamujé Walubélawala Jesucristo, echi mapu tamí ku'wírali mapurigani galá omérama echirigá binériya Binói Ra'íchala, mapujiti Binói tamí galá bichíyami niráa nirali, a'lí echijiti Binói tamí nochárali, Binói nóchala olayá.
Echi Walubela Jesucristo tamí 'yali suwaba je'ná jeyiri, chopi chabénala nijeni wabé chati sayériga ra'íchami níili echi Walubela Jesucristo sayériga. Ayénachó nijeni we kichiga a'najátali echi jaré mapu ikí bichíyami níili Binói niráa. Ayénachó nijeni ne wabé sitila aneli. Chopi Riosi arigá tamí wabé natimali, mapujiti echalí nijeni ketasi cho bichíyami níili, a'lí nijeni ketasi machili mapurigá nijeni olali.
Echijiti nijeni mayé mapu tamujé Walubélawala Jesucristo ne wabé simírami tamí galeli, ayénachó tamí bichíirali, ayénachó tamí 'yali mapurigá nijeni wabé galema Binói Jesucristo, mapujiti Binói sinibí je'ná jerigá 'ya si'néami mapu ikí napawíkami ju Binói yuwa.
Je'ná jerigá ne bichíwali ju, ayénachó galá níima mapu si'néami pagótami je'ná jerigá galá bichíima: Mapu Jesucristo chopi nawali jena'í wichimóbachi mapurigá Binói omérama ku wikáwiya echi jaré chati sitíi oláami pagótami. A'lí nijé binói ne wabé simírami chati sitíi oláami níili, ketasi mapurigá echi auché jaré.
A'lí Riosi ne wabé simírami tamí natimali, mapalí Binói tamí ku wikáwali, mapurigá Jesucristo echirigá bachá niráa 'nérama mapurigá Binói ne wabé nakí ku wikawánala echi auché jaré wabé simírami chati sitíi oláami pagótami. A'lí Jesucristo echirigá tamí natimali mapurigá waminánomí si'néami pagótami galá machimea mapu Jesucristo Binói galá ku wikáwama ne si'néami mapu ikí galá bichíimako Binói niráa, mapurigá aboni sinibí niráa pirélama Riosi yuwa.
Echijiti arigá 'wérali ju mapu tamujé sinibí waminabi 'natabo mapu echi Walubela Riosi ne Wabé Walubela ju, ayénachó mapurigata sinibí waminabi walubélaga anebo echi Binoí, ne sinibí niráa, mapujiti Riosi tamujé Walubela Silínawala ju, mapu ke siné mukumea, chopi ne sinibí niráa bitélama. A'lí echi Walubela Riosi Binói bi'nélipi ne wabé galá machíami ju, chopi tamujeta ketasi omero 'néniya echi Binoí. ¡Echirigá níima!
Mujé Timoteo mapurigá nijé ranala niráa ju, mapujítimi galá bichíili nijé nawésawala. Jipi nijeni mi je'ná jerigá nulé, achigórigá mapurigá echi auché jaré ritémtami bachá niráa mi jiti ruwigá anili mapurigá Riosi nuleli anínala, mápumi sinibí galá bichíiga olama echi wabé chati sitíi oluwáwami sayéraga, mapurigá bilé sontarsi sayéraga nikowa echi jaré binói sayéraga. A'lí ami echirigá ologá mujé binói galá machimea mápumi ketasi chati sitíi olá.
A'lí echi Imeneo riwéami rijói echirigá olali, echi Alejanto ayénachó. A'lí nijeni ariweli aboni mapurigá echi Satanasi riwéami riablo waminá omérama aboni, mapurigá aboni echijiti galá binema mapurigá aboni ma ketasi chati ra'icháma, Riosi sayéraga.
Echi Pablo ruyé mapu churigá galá níima Riosi yuwa ra'ichásaNe bachá niráa nijeni 'yemi mi ané máputamo sinibí we tánabo Riosi, máputamo Riosi yuwa ra'íchaga we tánabo, ne si'néami pagótami jiti, ayénachó máputamo sinibí walú natétara 'yabo Riosi.
Nijeni 'yemi mi echirigá ané máputamo sinibí tánabo Riosi ne si'néami echi jaré o'wéala silíami jiti, ayénachó ne si'néami echi auché jaré igúsuwami jiti, mapurigá tamujé omérabo ne galá kilí ologá piréliya, mapurigata sinibí olabo mapurigá Riosi nakí, ayénachó mapurigá echi auché jaré pagótami galá machimea mapu tamujeta galabé oláami ju.
Ne wabé galabé ju máputa echirigá tániga ra'ichábo Riosi yuwa. Ayénachó Riosi Binoí, mapu tamujé tamí Ku'wíriami ju, ne wabé nakí máputa echirigá ra'ichábo Binói yuwa.
A'lí Riosi ne wabé nakí mapu ne si'néami pagótami galá ku wikáwarami níima, ayénachó mapu ne si'néami galá machimea echi ne Bichíwali.
A'lí bilepi Riosi chopi nirú. Ayénachó bilepi nirú Walubela Katéwaga Ra'íchami mapu Riosi yuwa katéwaga ra'ícha, tamujé chati sitíi oláami pagótami jiti. Échiko echi Walubela Jesucristo ju. A'lí Binói ayénachó bitéali jena'í wichimóbachi mapurigá Rijói niráa.
Ayénachó echi Walubela Jesucristo a Binói niráa nijali mapurigá Binói mi'lirúami níima, si'néami pagótami chati sitíi olalila jiti. A'lí mapalí ma sébali tétali, echalí Riosi júuli jaré je'ná jerigá nawesánala ne si'néami pagótami.
A'lí nijeni echijiti nawesánala julárami níili mapurigani binérama echi auché jaré isena pagótami mapu ketasi Juríosi ju, mapurigá aboni ayénachó galá machigá bichíima echi ne bichíwali. A'lí nijeni je'ná jerigá ne wabé bichíwaga, ketasi 'yékaka aní, mapujítini galá bichíyami ju Jesucristo niráa.
Echijiti nijeni ne wabé nakí mapu ne suníami piréami pagótami ne galá bichíiga, tániga ra'icháma Riosi yuwa. Chópini ketasi nakí mapu aboni chopi nakimea chati sitíi sulega pirélanala mapalí aboni echirigá ra'icháma Riosi yuwa, nirapé mapurigá aboni na'áwami níima, nirapé mapurigá a'nagupi nakichíami níima.
Achigórigá nijeni nakí mapu echi jaré muguí galá pólaga napachama, ayénachó mapu aboni galá sébali i'wéli sipúchama, ketasi ne wabé simírami ba'yóraga. Ketasi galá níima mapu echi jaré muguí, ripabé niráa achagá, ne wabé simírami ba'yóraga tichima aboni kupala. Nirapé galá níima mapu aboni uchuchama echi ne wabé natéami oro anilíwami, nibilé cho echi wabé natéami perla anilíwami, nirapé mapu aboni ne wabé natéami sipuma.
Chopi galá níima mapu echi jaré muguí bichíyami sinibí ne galabé niráa olasa, achigórigá mapurigá galá ju oluwawa echi jaré muguí mapu chopi nakí galabé olánala mapurigá Riosi Binói nakí.
Galá níima mapu echi jaré muguí galá kilí ke anigá kipusa mapalí nawisálawa Riosi Ra'íchala. Ketasi galá níima mapu aboni chuwé ku kuwana ra'íchaga nijéyama.
Mapujiti nijeni ketasi risensia 'ya mapu echi jaré muguí binérama echi auché jaré echo'ná napawíkowachi, nibilé cho mapu aboni ne wabé o'wéalatama echi jaré rijói yuwa. Chopi galá níima mapu echi jaré muguí kilí niráa ketasi ra'íchaga kipusa.
Mapujiti Riosi ne bachá niráa niwáli echi Arani riwéami rijoí. A'lí jubáami niráa niwali echi Eba riwéami mukí.
A'lí echi Arani ketasi 'yékarami níili, chopi echi mukí wabé 'yékarami níili. A'lí bachá niráa chati sitíi olali, Riosi sayéraga.
Echijiti Riosi 'yali mapurigá echi jaré muguí wabé okoka ranamea aboni tanala. Chopi aboni arigá ku wikáwarami níima a aboni galá bichíisagá Riosi, ayénachó a aboni galá galéami níisagá, ayénachó a aboni galabératami níisagá Riosi jiti, ayénachó a galá 'nátami níisagá.
Arigá 'wérali ju mapu ne wabé galabé oláami níima si'néami echi jaré mapu ikí nakiko o'wéala niráa níilanala echi auché jaré napawika bichíyami ritémtami yuwaJe'ná jerigá ne bichíwali ju: A bilé rijói nakisáagá walula niráa níilanala echi auché jaré napawika bichíyami ritémtami yuwa, echi nóchali mapu echi rijói nakí olánala we galabé nóchali ju.
Chopi arigá 'wérali ju mapu ne wabé galabé oláami níima mapuyíripi rijói mapu walula níilanaliko echi auché jaré napawika bichíyami ritémtami yuwa, mapurigá echiyiri rijói ke siné riwirúami níima mapurigá chati sitíi oláami niráa. Arigá 'wérali ju mapu echiyiri rijói chopi bilepi mukí upélasa, ayénachó mapu binói galabé 'nátaga, galabé kilí ologá bitélama. Galá níima mapu echiyiri rijói galá nakíami níima narée echi jaré pagótami echo'ná binói bitélachi, ayénachó galá níima mapu echiyiri rijói galá binériami níisa Riosi Ra'íchala.
Ayénachó arigá 'wérali ju mapu ketasi bajíami níima echi suguí si'néami echi jaré mapuyíripi nakiko o'wéala niráa nílama echi auché jaré napawika bichíyami ritémtami yuwa. Ayénachó arigá 'wérali ju mapu echiyiri rijói ketasi kichíami níima auché jaré pagótami. Ayénachó arigá 'wérali ju mapu echiyiri rijói ketasi nakíami níima 'yékaka niráa ménala echi wenomí. Chopi si'winárigá arigá 'wérali ju mapu echi jaré mapu ikí nakiko o'wéala niráa níilanala echi auché jaré napawika bichíyami ritémtami yuwa sinibí ne wabé galabé oláami níima, kilí oláami niráa, ketasi korúkami niráa echi wenomí.
Ayénachó arigá 'wérali ju mapu aboni ne galá nuléami níima si'néami echi jaré mapu ikí napawika pireko echo'ná aboni pirélachi niráa, ayénachó mapu aboni galá omérama nulée mapurigá aboni kúchuwala sinibí ne galá nijéwami níima, ne galá o'wikéami niráa.
Mapujiti a bilé rijói ketasi machisáaga nulée binói kúchuwala, échiko ketasi cho machí tibúu echi jaré wikabé ritémtami mapu ikí galá bichíyami ju Riosi.
A'lí arigá 'wérali ju mapu echi rijói mapuyíripi nakiko walula nílama echi auché jaré napawika bichíyami ritémtami yuwa, ketasi ne bukulí bichíyami níima, mapurigá échiko ketasi wabé nóchami níima mapalí echirigá wilárami ju walula niráa, ayénachó mapurigá échiko ketasi chati sitíi oláami níima achigórigá mapurigá echi riablo chati sitíi olali mapujiti binói ne wabé nóchami níili.
Ayénachó arigá 'wérali ju mapu echi rijói galá o'wikérami níima echi auché jaré ke bichíyami pagótami jiti, mapurigá echi rijói ketasi riwélatami níima mapurigá bilé chati sitíi oláami niráa, nirapé mapurigá echi chati sitíi olántarami níima echi riablo jiti.
Galá níima mapu echi jaré riákono anilíwami rijói sinibí galabé oláami níimaAyénachó arigá 'wérali ju mapu echi auché jaré nagúurami rijoí, riákono anilíwami, ne galabé wachínaga oláami níima, tarapé 'yékami niráa, nirapé bajíami suguí. Ayénachó arigá 'wérali ju mapu aboni ketasi nakíami níima 'yékaka niráa ménala echi wenomí.
Arigá 'wérali ju mapu aboni galá machíami níima ne suwaba mapurigata bichíi Jesucristo niráa, ayénachó arigá 'wérali ju mapu aboni ne galabé oláami níima mapurigá aboni sinibí machimea, pachana aboni sulálachi niráa, mapu aboni ketasi chati sitíi oláami ju.
Ayénachó arigá 'wérali ju mapu 'yémitamo chopi jawabo, riákono niráa, echi jaré rijói mapu ma galá machirúami ju mapurigá galabé oláami niráa. A'lí mapalí aboni ma chapirúami níisa riákono niráa, echalí galá níima aboni sinibí we galabé oláami níima. Chopi a jaré aboni riwirúami níisa, ketasi galabé oláami niráa, echalí ketasi galá níima mapu aboni waminabi riákono niráa níima.
Achigórigá galá níima mapu echi jaré riákono anilíwami rijói jubila ne galabé wachínaga oláami níima, ayénachó mapu aboni ketasi chuwé sitíi chati ra'íchaga 'yénami níima, echi auché jaré sayéraga, chopi mapurigá aboni sinibí ne galabé kilí oláami níima, ne galabé bichíwaga oláami niráa.
A'lí arigá 'wérali ju mapu echi jaré riákono anilíwami rijoí, ibili niráa, chopi bilepi mukí upélama. Ayénachó arigá 'wérali ju mapu aboni galá machimea nulée aboni kúchuwala, ayénachó mapu aboni galá machimea nulée ne si'néami echi auché jaré echo'ná aboni pirélachi nóchami.
Mapujiti echi auché jaré napawika bichíyami ritémtami sinibí galabé oláami niráa anema echi jaré rijói mapu galabé olako, riákono niráa. Ayénachó echi galabé oláami riákono galá omérama nawésiya suwaba mapurigá tamujé galá bichíyami ju, Jesucristo niráa.
mapurigá áni ketasi we yáati echo'ná simisáagá, echalí mujé Timoteo arigá galá machimea mapu churigá galá níima olasa echo'ná echi jaré napawika bichíyami yuwa. A'lí si'néami echi jaré bichíyami, ne napawika niráa, mapurigá echi sinibí bitéami Riosi kalila niráa ju, mapujiti Riosi Binói galá bité echo'ná pachana aboni sulálachi niráa. A'lí echi jaré napawika bichíyami sinibí ne galá bichíiga piré, ayénachó aboni sinibí galá nawésa echi ne Bichíwali jena'í wichimóbachi.
Ne bichíwali ju mapu tamujé bichílawala ne wabé walubela ju:Riosi nawali jena'í wichimóbachi mapurigá Rijói niráa.A'lí echi Wabé Galabé Riosi Iwigala nawésali jeanigá mapu Binói ne wabé galabé oláami níili.A'lí echi jaré o'wéala Riosi kapitánawala galá riwali Binói echirigá oláachi.A'lí echi jaré isena pagótami mapu ketasi Juríosi pagótami ju, arigá nawésarami níili jeanigá mapu Binói echi Bilepi Riosi Ranala níili.A'lí jaré pagótami ne suníami jena'í wichimóbachi piréami arigá bichíili Binói niráa.A'lí Binói auchecho siné ku torúami níili echo'ná ripá riwigachi.
Jaré waminá ariwema bichíiyaA'lí echi wabé galabé Riosi Iwigala tamujé tamí ne machiná niráa machira mapu echalí ne jubá rawé jaré pagótami waminá ariwema bichíiya Riosi. A'lí aboni chopi bichíima jaré wabé 'yékami iwigá echi riablo níwala. Ayénachó aboni chopi bichíima mapurigá echi jaré riablo níwala chati sitíi oláami iwigá nakí mapu aboni bichíima.
Ayénachó aboni galá bichíima mapurigá nawésama jaré wabé 'yékaka oláami pagótami, ne wabé ikaléami. A'lí echi jaré 'yékaka oláami pagótami ketásirapé o'mónami níima mapujiti aboni echirigá chati sitíi olá. A'lí aboni chopi waminabi chati sitíi olísama.
A'lí echi jaré wabé 'yékami pagótami ketasi risensia 'yama mapurigá echi auché jaré pagótami galá niwima. Ayénachó aboni nulama mapu echi auché jaré pagótami ketasi ko'mea jaré ko'wáami. Chopi Riosi galá niwali suwaba ko'wáami mapurigá echi jaré galá bichíyami pagótami, mapu galá machiko echi ne bichíwali, ne suwaba walú natétara 'yasa ko'mea.
Mapujiti ne suwaba ko'wáami mapu Riosi niwali galá ju ko'wáwa. Echijiti ketasi galá ju chijúnasa echi ko'wáami, chopi galá níima galá kosá, walú natétara agá Riosi,
mapujiti echi jaré ko'wáami wabé galabératami ju, Riosi Ra'íchala jiti, mapalita walú natétara 'ya Riosi.
Echi Timoteo mapurigá bilé galabé oláami pioni níili, Jesucristo piónawalaMujé Timoteo, ami je'ná jerigá binérasagá echi jaré ritémtami, echalimi ne galá oláami níima, mapurigá bilé galabé oláami pioni, Jesucristo piónawala niráa, mapujítimi waminabi galá bichíiratami níima echi Galabé Riosi Ra'íchala máputa ma galá bichíi, ayénachómi waminabi bichíiratami níima echi galabé binélawami mapurigami ma galá nijéwaga olá.
Chopi ketasi bichíiwi echi jaré pagótami irétawala mapu chopi mapurigá ke newalite ju. Si'winárigá sinibí nakiwi waminabi wabé 'wérali olánala mapurigá Riosi nakí.
Echi nóchali galá ju, mapujiti mapalita jiwériga nocha, echalita iwéami níibo. Chopi mapalita 'wérali olá mapurigata waminabi galá bichíyami níibo Riosi, echalita ku'wíratami ju, abijí piréliya jena'í wichimóbachi, ayénachóta ku'wíratami níibo echo'ná ripá riwigachi, ne sinibí niráa, ne sinibí.
Je'ná ra'íchali ne wabé bichíwali ju. Galá níima ne si'néami pagótami je'ná jerigá galá bichíisa.
Echijiti tamujeta ne wabé nocha, Riosi nóchala olayá. Ayénachóta echijiti wabé risúu olárami ju, mapujítita chopi bichíiga buwé mapurigá echi Sinibí Bitéami Riosi tamujé tamí ku'wírama. A'lí echi Walubela Riosi wabé omérami ju ku wikáwiya si'néami pagótami, ayénachó Binói ne bichíwali ku wikáwama si'néami mapu ikí galá bichíimako Binói niráa.
Arigá 'wérali ju mápumi je'ná jerigá nulema echi jaré pagótami, ayénachó mápumi je'ná jerigá binérama aboni.
Mujé Timoteo abijimi we ri'malí ju, echijiti sinibí ne galabé olá suwaba mapu ikimi olá, mapurigá echi jaré pagótami ketasi mi kichima mapujítimi ri'malí ju. Sinibí suwaba ne galabé olá mapurigá echi auché jaré bichíyami achigórigá olánalama. Echirigá sinibí ne galabé niráa ra'íchaga, ayénachó sinibí galabé ologá, ne wabé galéami nili, sinibí galabé olá mapurigá Jesucristo jiti bichíyami niráa, sinibí ne galá bichíiwi Riosi, ayénachó sinibí galá oláami nili echi jaré muguí yuwa.
A'lí mapuyénasí nijeni ke cho nawá echo'ná mi yuwa ne sinibí galá 'neni Riosi Ra'íchala osirúami, echirigá galá námtaga auché jaré. Sinibí galá ruyegá bineri echi auché jaré ritémtami.
Ke siné ariwé Riosi Ra'íchala nawésiya, mapujiti mujemi 'yárami níili mapurigami galá omérama Riosi nóchala olayá, mapalí Riosi Binói júuli echi jaré o'wéala ochérami bichíyami moba mujé mo'ólachi nochánala, aboni sikala jiti; ayénachó mapalí aboni bachá niráa anili mápumi galabé nawésami níima Riosi Ra'íchala.
Ne sinibí 'wérali niráa je'ná jerigá olá, mapurigá si'néami pagótami galá machimea mapurigami waminabi sísima Riosi nóchala olayá.
A binói niráa ne galá tibuti, ayénachó sinibí chopi binera echi ne bichíwali Riosi Ra'íchala. Sinibí waminabi galabé ologá nochá, Riosi nóchala olayá. A'lí ami je'ná jerigá olásagá, mujemi galá ku'wíratami níima, ayénachó galá ku'wíratami níima si'néami echi jaré mapu kipunuko, mapalimi nawésa Riosi Ra'íchala.
Pablo galá ruyé mapu churigá galá níima olásata echi auché jaré ritémtami yuwaKetasi wabé oyeri echi jaré rijói ma ochérami, chopi kilí niráa ruyé echi jaré ochérami mapurigá aboni galabé olama, achigórigá mapurigami kilí niráa ruyé mujé binói onolá niráa. Ayénachó echirigá kilí niráa ruyé echi auché jaré témali achigórigá mapurigami kilí niráa ruyé mujé binói ritémawala niráa.
Ayénachó kilí niráa ruyé echi jaré muguí mapu ma 'wékami ju, achigórigá mapurigami kilí niráa ruyé mujé binói iyela niráa. Ayénachó galá kilí niráa ruyé echi jaré iwé, achigórigá mapurigami kilí niráa ruyé mujé binói 'wayela niráa. Sinibí ne wabé galabé niráa olá aboni yuwa.
Sinibí nulé echi jaré napawika bichíyami ritémtami mapurigá aboni ku'wírama echi jaré muguí kunámami mapu aboni yuwa muchuwi, si'néami mapu ikí ne bichíwali ne wabé newaléami juko.
Chopi a bilé mukí kunámami níwasagá binói kúchuwala kúruwi ma ochérami, a níwasagá omá binói usúula jaré kúruwi ma ochérami, echalí galá níima mapu echi mukí kúchuwala, binói usúula kéremá, galá ku'wírama aboni iyela, aboni su'ulá kéremá. Wabé galá ju mapu echi jaré kúruwi echirigá wabé galigá ku'wírama aboni iyela, aboni su'ulá kéremá, mapujiti echi jaré kúruwi ne bichíwali echirigá o'wiké. A'lí echirigá oluwáwami we galabé ju, ayénachó Riosi we nakí máputa echirigá ku'wírabo tamujé 'wénawala, tamujé su'ulá ayénachó.
A'lí echi jaré muguí kunámami mapu ne a'wínali tibíliko, echi jaré mapu ke wesi ku'wírako, abóniko chopi galá bichíiga buwé mapurigá Riosi ku'wírama aboni, ayénachó aboni sinibí rawé we tániga ra'ícha Riosi yuwa, sinibí rokogó ayénachó. Galá níima mapu echi jaré napawika bichíyami ku'wírasa echi jaré kunámami echirigá oláami.
Chopi echi auché jaré kunámami mapu wepi chuwé ologá pireko mapurigá aboni chopi nakí olánala, abóniko abijí pirélaga, mapurigá ma suwíami niráa ju. Ketasi galá níima mapu echi jaré napawika bichíyami ku'wírama echirigá oláami kunámami.
Mujé Timoteo ayénachó je'ná jerigá nulé echi jaré napawika bichíyami ritémtami, mapurigá aboni echirigá olama, ayénachó mapurigá ke wesi aboni wi'nijírami níima mapurigá ke nijéwami niráa.
Mapujiti a jaré ketásirapé ku'wírasagá aboni níwala pagótami, a ketasi ku'wírasagá aboni 'wénawala kéremá, abóniko echirigá ologá ma ketasi galabé nirá echi galabé bichíilawami. A'lí echirigá oláami waminabi wabé simírami chati sitíi oláami níima, ketasi mapurigá echi jaré ke bichíyami.
Galá níima mapu echo'ná ibílana napawika bichíyamichi, echi jaré ritémtami biléana oselichi ro'wasa si'néami echi jaré muguí kunámami riwalá mapu ikí narémako echi ko'wáami, mapu echi jaré napawika bichíyami ritémtami 'yama isena rawé niráa. A'lí galá níima mapu echo'ná oselichi chopi ro'wárami níisa echi jaré muguí kunámami riwalá mapu ikí ma usansa makói bamíbami juko, si'néami mapu ikí chopi bilepi rijói yuwa kunéami níiliko.
Ayénachó galá níima mapu echo'ná oselichi chopi ro'wárami níisa echi jaré muguí kunámami riwalá mapu galabé oláami níiliko, echi jaré mapu ma galá ochébanali aboni kúchuwala, ayénachó echi jaré mapu galá nareli auché jaré pagótami echo'ná aboni pirélachi, ayénachó echi jaré mapu galá, ke nóchaga, ku'wíraliko echi auché jaré ritémtami bichíyami, ayénachó echi jaré mapu galá ku'wírali echi auché jaré mapu ne wabé risúu níili, ayénachó echi jaré mapu galabé oláami níiliko mapuyíripi oluwáwami mapu ikí aboni olali.
Chopi ketasi galá níima mapu echo'ná oselichi ro'wárami níisa echi auché jaré muguí kunámami riwalá mapu ikí ketasi cho sébami juko usansa makói bamíbali, mapujiti siné káachi pe waminana echi jaré ke 'me 'wékami muguí kunámami waminá ariwema olayá mapurigá Jesucristo nakí mapu aboni galabé ologá pirélama. Echalí siné káachi aboni chopi nakimea chuwé ologá pirélanala, ayénachó aboni auchecho siné nakimea kunénala.
Ayénachó a echi jaré muguí kunámami chopi wikanáami bitichí 'yénsagá, echalí siné káachi aboni ne wabé nasínami nílama, ayénachó sití ra'íchaga ruyami nílama, ayénachó wikabé namuti nakimea olánala mapu ketasi risensia ju mapu aboni olama, ayénachó wikabé namuti ra'icháma mapu ketasi galá ju.
Echijiti nijeni chopi nakí mapu echi jaré kunámami, ke 'me 'wékami, auchecho siné kunema, mapurigá aboni galá kúchalama, ayénachó mapurigá aboni níwama aboni kalila, ayena mapurigá aboni sinibí galabé oláami níima, mapurigá echi jaré mapu tamujé tamí sayérami ju ketásirapé omérama sayériga ra'ícha.
Mapujuti jaré muguí kunámami ma ariweli echi Walubela Jesucristo yuwa najata. A'lí aboni ma auchecho siné nijéwaga olali mapurigá echi Satanasi riwéami riablo nulá.
Chopi mapuyíripi galá bichíyami níwasagá bilé mukí kunámami, arigá galá níima mapu binói galá ku'wírama. Echalí ketasi arigá 'wérali níima mapu si'néami echi auché jaré napawika bichíyami ku'wírama, chopi aboni galá omérama ku'wíriya echi auché jaré kunámami mapu ikí ne bichíwali a'wínali tibíliko.
Ne wabé galabé niráa nilasi si'néami echi jaré o'wéala ochérami bichíyami mapu galá machiko galá nuleya echi auché jaré napawika bichíyami ritémtami. Chopi waminabi 'wérali ju máputamo galabé nílabo echi jaré mapu we nocha Riosi Ra'íchala nawésaga binériya.
Ayénachó galá níima mapu aboni galá kóorami níima, mapujiti echo'ná Riosi nulalila oselíwalachi je'ná jerigá osirúami ju: Ketasi chu'wajíwasi echi jaré boisi mapalí moba rimisoka 'yena wikabé turío napabuka achárami mosiya. Galá níima mapu pe táa ko'mea. A'lí echijiti ayénachó galá níima mapu echi jaré o'wéala ochérami kóorami níisa, mapujiti ayénachó je'ná jerigá osirúami ju: Galá níima natétarami níisa ibili rijói mapu ikí we nocha.
Ketasi bichiwi mapalí bilepi rijói chopi mi ruyéeko, bilé walula ochérami bichíyami rijói wi'nijiga. Chopi ayena galá bichiwi mapalí okuá rijói chópirigá, a'nawí anisáagá, bakiyá kéremá.
Chopi echo'ná bacháami si'néami echi auché jaré napawika bichíyami yuwa, ne galá oyeri echi jaré o'wéala ochérami mapu echirigá waminabi chati sitíi olísamiko, mapurigá echi auché jaré bichíyami ayénachó we majama chati sitíi olayá.
Jipi rawé mapalí Riosi tamí galá ritiwá, ayénachó mapalí Jesucristo tamí galá ritiwá, ayénachó mapalí echi jaré o'wéala Riosi kapitánawala tamí galá ritiwá, jipi rawé nijeni mi ne wabé nulé mápumi sinibí je'ná jerigá nijéwaga olama, ayénachó mápumi sinibí ne si'néami pagótami chopi a yiri nílama.
Ketasi we yáati niráa jawá auché jaré mapurigá o'wéala ochérami niráa, echi auché jaré napawika bichíyami yuwa. Chopi buwé mapuyénasími ne galá machimea churigá oláami ju aboni. Ke siné waminá wi'nijírami nili mapujítimi wilali pe bilé chati sitíi oláami rijoí, mapurigá walula niráa echi jaré napawika bichíyami yuwa. Ayénachó sinibí ne wabé galabé olá mujé binói niráa.
Jipi jonsa ketasi waminabi chopi bají echi ba'wí, mapujítimi echijiti wisabé we nawilú ropachí, ayénachómi ketasi jiwera. Si'winárigá galá níima mápumi ayénachó pe táa bajisa echi uva ba'wila.
Ketasi echirigá we yáati jawá jaré ritémtami mapurigá o'wéala ochérami niráa, mapalimi ketasi cho machí acha galá oláami ju. Jaré pagótami chati sitíi olalila ma galá machirúami ju, ne si'néami echi auché jaré pagótami jiti. Echijiti mujemi galá omérama machiyá mapu aboni chati sitíi oláami ju. A'lí auché jaré pagótami chati sitíi olalila ketasi cho machirúami ju, chopi siné káachi, ke 'me ayó ne suwaba galá machiná niráa machirúami níima.
Ayénachó achigórigá echi jaré pagótami galabé olalila ma galá machiná niráa machirúami ju. Chopi a aboni galabé olalila ketasi cho machirúami níisagá, siné káachi ke 'me ayó suwaba galá machirúami níima.
Arigá 'wérali ju mapu echi jaré pióntami galá bichíyami ne galá nijéwaga olama mapurigá aboni o'wéalawala nulé, mapurigá echi jaré o'wéala ketasi sitila anema 'yemi Riósawala Riwalá, nibilé cho sitila anema mapu tamujeta galá bichíi, jeanigá mapu 'yemi galá bichíyami pioni ketasi galabé olá.
A'lí a jaré 'yemi galá bichíyami pióntami nulérami níisagá jaré o'wéala jiti mapu ayénachó galá bichíyami ju Jesucristo niráa, echalí ketasi galá níima máputamo kichibo 'yemi o'wéalawala. Ke bilé cho mayesi mapu aboni ketasi galá bichíyami ju Jesucristo niráa. Chopi galá níima máputamo waminabi wabé galá nochasa echi jaré 'yemi o'wéalawala yuwa, mapujiti echi jaré 'yemi o'wéalawala ayénachó galá bichíyami ju, ayénachó aboni wabé galérami ritémtami ju. Nijeni mi nulé, mujé Timoteo, mápumi sinibí je'ná jerigá binérama, ayénachó mápumi je'ná jerigá ruwigá nawisama.
Echi galabé bichíilawamiChopi a bilé rijói 'yékaka binérasagá echi mapu ketasi bichíwali ju, echalí échiko ketasi chopi a yiri binera mapurigá tamujé Walubélawala Jesucristo sinibí galá ra'íchaga binérali, nibilé cho mapurigá tamujeta ne galá bichíi, nibilé cho mapurigata ne galá bichíiga binera echi jaré pagótami.
A'lí echiyiri rijói ne wabé nóchami ju, ayénachó tarapé galá machíami ju, chopi wikabé namuti we chuwé ra'íchami ju. A'lí echiyiri ra'íchali ketasi galá ju, mapujiti mapalí echi pagótami echirigá ra'ícha, echalí aboni chopi wabé korúkami nílama, ayénachó aboni wabé sayéraga ra'íchami nílama, ayénachó chati 'nátami nílama, a'lí aboni ayénachó chati sitíi oláami mayema si'néami echi auché jaré pagótami.
Ayénachó mapalí echi jaré pagótami echirigá 'nátami ju, echalí aboni sinibí a'nagupi nakichiga nakówami nílama, mapujiti aboni ketasi wachínaga 'nátami níima. Ayénachó aboni ketasi machimea echi ne bichíwali. A'lí aboni chopi binérama mapurigá aboni chopi bichíi, mapujiti aboni ne wabé nakimea ménala wenomí. Mujé Timoteo, ketasi yuwa iná echi yiri pagótami.
Ne bichíwali ju mapu echi jaré pagótami mapu ikí galá bichíyami ju Riosi, ne sulachí niráa, ketasi ne bichíwali newaléami ju, mapujiti aboni ne wabé níwami ju kanílawami, mapalí aboni arigá tarapebi yiri níwami ju echi auché jaré namuti jena'í wichimóbachi nirúami. Echirigá ju mapu echi jaré mapu ikí galá bichíi Riosi ne galá kanila echi jaré namuti jiti mapu ikí aboni ma niwa jena'í wichimóbachi.
Mapujiti tamujeta tarapebi yiri namuti pali mapalita ranarúami níili jena'í wichimóbachi. Nirapé omérabo ku toyá jaré namuti mapalita ma suwiboa jena'í wichimóbachi.
Chopi ayénata níwasagá echi ko'wáami máputa kopoa, ayénachó níwasagá máputa galá napachabo, galá níima máputa echijiti ne galá kanílabo.
Chopi echi jaré pagótami mapu simírami wikabé karúmati namuti níwanaliko, abóniko arigá chati sitíi olá, mapujiti aboni chopi nakí wikabé namuti jena'í wichimóbachi nirúami, a'lí ketasi bachá nakí Riosi níwala galabéala. Echijiti aboni mapurigá ke newalite niráa ju, mapujiti aboni ketasi nakí echi jaré namuti mapu ne bichíwali ku'wírama aboni, sinibí niráa. A'lí aboni suwaba 'wikama, ayénachó aboni walú kastigo 'yárami níima.
Mapujiti jena'í wichimóbachi piréami pagótami karúmati chati sitíi olá chopi mapujiti aboni ne wabé simírami korú echi wenomí. A'lí jaré ma waminá ariweli bichiya echi ne Bichíwali, mapujiti aboni ne wabé simírami koruli echi wenomí. A'lí aboni echijiti ne wabé simírami o'monáratami níili sulachí niráa.
Galá níima mapu echi jaré bichíyami galá nakosa, echi chati sitíi oluwáwami sayéragaMujé Timoteo mápumi ma Riosi níwala ju, ariwé ne suwaba chati sitíi oluwáami. Sinibí ne galá wachínaga olá. Chopi galá 'natá echi Walubela Riosi. Ayénachó galá bichiwi Jesucristo, waminabi ne wabé galéami nílaka. Sinibí galá kilí ologá iyeni, tarapé aparúami niráa.
Sinibí ne galá bichíiga mapurigá nikóaka olá suwaba chati sitíi oluwáwami sayéraga. Ne galá bichiwi mapurigami ne sinibí niráa bitélama. Echijiti Riosi Binói mi bayeli mapurigami galá bichíima. Ayénachó mujemi ma galá nawésali bacháami wikabé pagótami yuwa, mapurigami galá bichíi Jesucristo niráa.
Echi Walubela Riosi ne galá machí mapurigá nijeni mi nulé, ayénachó Binói ju mapu galá iwita ne suwaba echi jaré namuti mapu ikí 'yena. A'lí echi Walubela Jesucristo ayénachó galá machí mapurigá nijeni mi nulé, a'lí Binói ayénachó ne galá nawésali echi mapu ne bichíwali ju, mapalí Binói pálati bacháami echi walula silíami Ponsio Pilato riwéami yuwa. Jipi nijeni mi ané,
mápumi sinibí ne galá nijéwaga olama mapurigá nijeni mi nulé, mapurigá ke wesi omérama mi wi'nijiya mapuyénasí tamujé Walubélawala Jesucristo ku nawama jena'í wichimóbachi.
Waminánomí mapalí ma galá sébachi ju, echi Walubela Riosi suwaba je'ná jerigá olama, mapujiti Binói bi'nélipi ju echi ne wabé Galabé Riosi, Suwaba Omérami, mapu galabé anérami níima ne si'néami pagótami jiti. Ayénachó Riosi echi ne Walubela Silíami ju, ne si'néami echi auché jaré o'wéala isélkami nuléami. Binói ne wabé simírami Walubela ju, ne si'néami echi auché jaré o'wéala yuwa.
A'lí Riosi bi'nélipi ju mapu tarapé siné mukú. Ayénachó Riosi bité mapo'ná ne wabé simírami ratábami ju, mapo'ná ke wesi omero mulubéaniya Binói yuwa. A'lí ke wesi pagótami riwali Riosi, nirapé siné. Ayénachó ke wesi omero 'néniya echi Walubela Riosi. ¡Sinibí ne wabé walubélaga anérami nílaka Riosi! ¡Sinibí ne suwaba omérami nílaka Riosi! ¡Echirigá níima!
Ayénachó nulé mapu echi jaré wabé níwami pagótami ne wabé galabé olama, mapurigá aboni ayénachó ne wabé níwami níima echi galabé oluwáwami 'nalina. Ayénachó nulé mapu aboni ne galá 'yáami níima jaré namuti aboni níwala echi auché jaré we newaléami pagótami.
A'lí aboni echirigá ologá wabé níwami níima echo'ná ripá riwigachi, mapurigá aboni echijiti galá pirélama pe waminánomí, ayénachó mapurigá aboni sinibí niráa ku pirélama Riosi yuwa.
Ne jubáami echi Pablo galá nulé echi TimoteoMujé Timoteo sinibí ne sébali olá mapurigá Riosi mi nuleli olánala. Ketasi bichiwi echi auché jaré wabé ra'íchami pagótami mapu ketasi bichíyami ju Riosi. Aboni chopi a'nagupi sayéraga ra'ícha, mapujiti jaré aboni ne wabé simírami machíami niráa mayé aboni niráa.
A'lí auché jaré ma ariweli najátiya Riosi mapujiti aboni chopi nakili ne wabé machíami niráa nílabiya mapurigá echi jaré wabé ra'íchami pagótami mayé aboni niráa.Nijeni chopi nakí mapu Riosi mi wabé ku'wírama mujé Timoteo. ¡Echirigá níima!
Echi Pablo galá osé echi TimoteoNijé Pablo nimí osé, mápuni julárami níili Jesucristo Ra'íchala nawisánala, mapurigá Riosi Binói nakili. Nijeni julárami níili nawésanala si'néami pagótami mapurigá Riosi bichíwaga anili mapu si'néami pagótami mapu ikí bichíima Jesucristo niráa, ne sinibí niráa pirélama Riosi yuwa.
Mujé Timoteo, nijé nimí je'ná jerigá osé, mápumi mapurigá nijé binói ranala niráa ju, mapu nijé nimí ne wabé galé. Nijeni ne wabé nakí mapu echi Riosi Onorúami mi wabé galigá natimama. Ayénachóni ne wabé nakí mapu Riosi Onorúami mi 'yama mapurigami ne galá kilí ologá bitélama. Ayénachóni ne wabé nakí mapu tamujé Walubélawala Jesucristo mi ayénachó echirigá 'yama.
Echi Pablo nulé echi Timoteo Jesucristo jiti nawisánalaMapalini 'nata mujé jiti, echalini ne walú natétara 'ya Riosi, echi mapu nijeni ne galá bichíiga o'wiké, mapurigá nijé 'wénawala ayénachó o'wikeli echi Binói. Nijeni tarapé wi'nijírami niráa ju, nijé sulálachi niráa, mapujítini galá bichíi Riosi. A'lí nijeni walú natétara 'ya Riosi mapujítini sinibí rawé we 'nata mujé jiti, sinibí rokogó ayénachó, mapalini tániga ra'ícha Riosi yuwa.
Nijeni sinibí we 'nata mapurigami nalaka ukuénali chabé mapalí nijé nimí ariweli. Echijítini ne wabé nakí auchecho siné mi 'nénala, mapurigani auchecho ne wabé kanílama.
Ne sinibí nijeni we 'nata mapurigami ne wabé galá bichíi, achigórigá mapurigá mujé su'ulá, Loira riwéami, ne bachá niráa bichíili, ayénachó mapurigá mujé iyela, Eunise riwéami, ayénachó galá bichíili. A'lí nijeni galá machí mapurigá mujemi ayénachó ne galá bichíili.
Echijiti nijé nimí ané mapu we galá níima mápumi auchecho siné we nílama Riosi nóchala olayá, mapurigami we nílaka olali chabé chokichí mapalimi bachá niráa julárami níili Riosi Ra'íchala nawisánala, mapalí nijé nimí echijiti wilali mapalini moba mujé mo'ólachi nocháli nijé sikala.
Mapujiti Riosi ketasi tamujé tamí 'yali mapurigata ne wabé majabo. Chopi Riosi tamujé tamí wabé jiwératali Binói Iwigala jiti, mapurigata wabé galéami níibo, ayénachó mapurigata ketasi chuwé olabo.
Echijiti ke siné riweli tamujé Walubélawala Jesucristo jiti nawésiya. Nirapé cho riweli tamí jiti, chopi mapujiti nijeni pachá bachárami ju mapujítini bichíi Jesucristo niráa. Si'winárigá sinibí we galá anácha mapalimi arigá echijiti risúu olárami ju mapujítimi nawésa Riosi Ra'íchala, mapurigá Riosi Binói sinibí mi galá jiwérata mapurigami echirigá galá anachama.
A'lí Riosi tamujé tamí ku wikáwali mapurigata chati sitíi olali. A'lí Binói tamujé tamí bayeli mapurigata ne galabé ologá pirélabo mapurigá Binói nakí. Chopi Riosi ketasi echirigá olali chopi mapujiti tamujé, siné káachi, ne galabé oláami níili. Echalí Riosi chopi tamujé tamí echirigá bayeli mapujiti Binói echirigá nakili olánala, mapujiti Binói tamujé tamí wabé galeli máputa bichíibo riwéali Jesucristo niráa. A'lí Riosi arigá tamujé tamí ne wabé galeli ki'yá chokichí jonsa mapalí je'ná kawí ketasi cho niwárami níili.
Chopi jipi Riosi tamujé tamí galá machírali mapurigá Binói tamujé tamí ne wabé galé, mapujiti Binói ma ku'wíramiya júuli echi tamujé Walubélawala Jesucristo jena'í wichimóbachi. Echi Walubela Jesucristo tamujé tamí ku Wikáwami ju. A'lí Jesucristo wabé omériga olali mapurigá echi mukuwáwami ma ketasi tamujé tamí omérama. Ayénachó Binói tamujé tamí galá machírali mapurigata omérabo sinibí niráa piréliya Riosi yuwa, ata galá bichíisagá echi wabé Galabé Riosi Ra'íchala.
A'lí echi Walubela Riosi tamí wilali mapurigani nawésami níima je'ná Galabé Ra'íchali. Ayénachó Riosi tamí júuli mapurigani nawésaga binérama echi jaré pagótami mapu ketasi Juríosi ju.
Echijiti nijeni risúu olárami ju jena'í pachá bachárami niráa, chopi nijeni ketasi riwela mapujítini galá machí Chigá nijeni galá bichíi. Ayénachó nijeni galá bichíi mapu echi Walubela Jesucristo ne wabé omérami ju tamí tibútiya echalí ne jubá rawé yénasi.
Ne galá bichiwi mujé Timoteo achigórigá mapurigá nijé nimí binérali echi wabé Galabé Riosi Ra'íchala. Sinibí galá bichíiga olá. Ayénachó ne wabé galéami nili mapujiti Jesucristo sinibí tamujé tamí 'ya máputa we galéami níibo mapalita galá bichíi Binói niráa.
Echi Walubela Riosi ma mí galá 'yali mapurigami omérama nawésiya Binói Ra'íchala. Sinibí ne galá tibuta echi wabé galabéala mapu Riosi mí ma galá 'yali. A'lí echi wabé Galabé Riosi Iwigala mapu pachana tamujé yuwa bité, Échiko sinibí mi ku'wírama.
Mujemi ma galá machí mapurigá si'néami echi jaré ritémtami echo'ná Ásiachi anilíwachi kawírali piréami, ma tamí ariweli. A'lí echi auché jaré yuwa, echi Jijelo riwéami rijói ayénachó tamí ariweli, echi Emójene riwéami rijói ayénachó.
Nijeni wabé nakí mapu echi Walubela Riosi ne galá natimama si'néami mapu ikí echo'ná echi Onesíjoro riwéami rijói bitélachi piréami ju, mapujiti echi rijói wisabé tamí iwébanali sulachí niráa, mapalini jena'í pachá bachárami níili, ayénachó binói ketasi riwéali mapujítini pachá bachárami níili.
Chopi si'winárigá mapalí echi Onesíjoro jena'í Rómachi asali, echalí binói 'wérali ologá, tamí áli, mapuyénasí binói galá tamí riwali.
Nijeni ne wabé nakí mapu echi Walubela Jesucristo ne galá natimama echi Onesíjoro, mapurigá binói ne galá ku'wíratami níima echalí ne jubá rawé. Mujé Timoteo, galá machí mapurigá echi Onesíjoro tamujé tamí ne wabé ku'wírali chabénala mapalí tamujeta echo'ná Ejésochi muchili.
Echi Timoteo nulérami níili galabé olánala mapurigá bilé galabé oláami sontarsi, Jesucristo sontársawalaMujé Timoteo mapurigá nijé binói ranala niráa jumi. Ne wabé galéami nili sulachí niráa, achigórigá mapurigata ne wabé galérami ju mapujítita napawíkami ju Jesucristo yuwa.
A'lí achigórigá mapurigami galá kipuli tamí nawésachi Riosi Ra'íchala, echi jaré wikabé pagótami, jipi echirigá ayénachó nawisánala julá auché jaré bichíwaga oláami ritémtami mapu mujemi mayé ne bichíwali omérama nawésiya auché jaré pagótami.
A'lí galá níima mapu mujemi galá anachama mapalimi risúu olárami ju mapujítimi nawésa Jesucristo jiti rugá. Echirigá ne galá anachá, mapurigá bilé galabé oláami sontarsi, Jesucristo sontársawala niráa.
A'lí ke wesi sontarsi wabé nílaka nocha auché jaré si'nú nóchali olayá. Si'winárigá ne si'néami echi jaré sontarsi chopi galá nijéwaga olá mapurigá sontarsi niráa, achigórigá mapurigá aboni walúlawala nakí.
Echirigá achigórigá echi mapu ralajípako chopi galá mé mapalí binói ne sébali galá ologá 'mawá mapurigá nulérami níili.
Ayénachó galá níima echalí 'wíwachi mapu echi mapu icháliko ne bachá naresa binói níwala 'wíwami.
Ne galá 'natá mujé Timoteo mapurigá nijeni mí je'ná jerigá aneli. A'lí echi Walubela Jesucristo mí galá machírama ne suwaba.
Echijiti mapalini risúu olárami ju mapujítini nawésa je'ná Galabé Riosi Ra'íchala, echalini sinibí galá anácha. Ayénachó nijeni abijí galá anácha mapalini bulérami ju bilé jiero wiya jiti, mapurigá bilé wabé chati sitíi oláami niráa. Chopi echi Galabé Riosi Ra'íchala tarapé mapurigá bulérami niráa ju, echi jiero wiya jiti, mapujiti si'néami pagótami mapu ikí bichíimako ne galá ku wikáwarami níima.
Ayénachó nijeni echijiti arigá anácha mapalí nijeni risúu olárami ju, mapujítini we galé echi jaré mapu ikí Riosi ma chapili mapurigá aboni ku wikáwarami níima Jesucristo jiti. A'lí Riosi ayénachó chapili aboni mapurigá aboni ne wabé o'wéalatami níima, ayénachó mapurigá aboni sinibí niráa wabé kanílaga ku pirélama echo'ná ripá riwigachi. A'lí si'néami tamujé bichíyami echirigá 'yárami níibo mapujítita galá bichíi Jesucristo niráa.
Je'ná ra'íchali ne bichíwali ju:A tamujeta ma ko'wirúami niráa níisagá mapujítita bichíi Jesucristo niráa, a'lí tamujeta ayénachó auchecho siné ku pirélabo Binói yuwa.
A tamujeta risúu olárami níisagá mapujítita bichíi Jesucristo niráa, ayénachóta Binói yuwa jawárami níibo mapurigá o'wéala niráa, mapujiti Jesucristo Binói ne wabé Walubela Silíami ju.Chopi ata jeanisáagá máputa ketasi machí Binói Jesucristo, echalí Binói ayénachó jeanimea mapu Binói ketasi cho tamujé tamí machí.
Chopi a tamujeta ketasi galá bichíisasagá, echalí echi Walubela Jesucristo arigá sinibí niráa ne wabé bichíwaga olísiami níima, mapujiti Riosi sinibí wabé bichíwaga oláami ju.A'lí Riosi ketasi omero Binói niráa 'yékaka aniyá.
Echi Pablo nakili mapu echi Timoteo bilé wabé galá oláami nóchami níima Jesucristo nóchala olayáMujé Timoteo je'ná jerigá ne galá machili echi auché jaré pagótami. Ayénachó ne galá ruyé mapurigá aboni ketasi wikabé ra'íchaga a'nagupi na'áwama. Je'ná a'nagupi na'áwaga ra'ichálawami tarapé galá ju. Siné káachi echi auché jaré mapu ikí nami echirigá ra'ichálawami sití cho 'natama.
Ne wabé 'wérali olá mujé Timoteo mapurigá Riosi nakí mápumi olama, Binói nóchala olayá, mapurigami ketásirapé riwélama, chopi mapurigami galá machimea nawésiya echi ne bichíwali Galabé Riosi Ra'íchala.
Ke siné chuwé ra'ichá mujé, mapurigá auché jaré jena'í wichimóbachi piréami we ra'ícha, mapujiti echi jaré pagótami echirigá ra'íchaga chopi waminabi ne wabé chati sitíi olásimi.
A'lí aboni binélawala wabé chati sitíi olila echi auché jaré pagótami, mapurigá biléana wabé chati cháanami niráa, mapo'ná waminabi ne wabé cháansimi. A'lí echi Imeneo riwéami rijói echirigá we binera, echi Jileto riwéami ayénachó.
Aboni ma ariweli echi ne bichíwali, mapujiti aboni we binéraga nawésa jeanigá mapu echi jaré suwíami ketasi auchecho siné ku o'wínama. A'lí aboni echirigá nawésaga, chopi olá mapurigá auché jaré ma ketasi waminabi bichíima echi ne Bichíwali.
Ne wabé bichíwali ju echi Galabé Riosi Ra'íchala. A'lí echo'ná Riosi Ra'íchala oselíwalachi je'ná jerigá osirúami ju: Echi Walubela Riosi galá machí mapu chigá ju Binói níwala pagótami. Ayénachó je'ná jerigá osirúami ju: Waminá ariwesi chati sitíi olayá, ne si'néami 'yemi máputamo Jesucristo níwala ju.
Mapujiti echo'ná biléana walubé kalírali nirúlama jaré bitoli echi wabé natéami oro jiti niwárami, ayénachó nirúlama jaré bitoli, plata jiti niwárami. A'lí echo'ná ayénachó nirúlama jaré kusí niwárami bitoli, ayénachó nirúlama jaré wicholí niwárami bitoli. A'lí jaré echi bitoli ro'wárami níima echi we galabéala namuti, chopi auché jaré ro'wárami níima echi wabé sitíala namuti.
A'lí a bilé rijimala nakisáagá mapu binói galá nirárami níima, echi Walubela Jesucristo jiti, ne galabé oláami niráa Riosi nóchala olayá, echalí arigá 'wérali ju galá bi'wíami niráa bitélasa mapurigá Riosi nakí, ketasi chati sitíi oláami niráa. Echalí echiyiri rijimala mapurigá bilé bitoli ne wabé galabéala ro'wárami niráa níima. A'lí echiyiri rijimala galá omérama olayá suwaba galabé oluwáwami.
Ketasi chuwé chati sitíi ologá biteli, ketasi mapurigá jaré ri'malí olá. Chopi sinibí galá wachínaga ologá biteli. Sinibí waminabi galá bichíyami nílaka Riosi. Ne wabé galéami nili. Ayénachó sinibí galá kilí ologá biteli mapurigá sinibí olá echi jaré mapu ikí galá bi'wíami suléami juko, echi jaré mapu sinibí tániga ra'ícha echi Walubela Riosi yuwa.
Ketasi nijewi mujé mapalí auché jaré a'nagupi ra'ícha mapurigá ke newalite niráa, mapujítimi galá machí mapu echirigá ologá, aboni chopi waminabi na'áwaga nakichima a'nagupi.
A'lí ketasi galá níima echirigá wabé yoka inasa mujé, mapujítimi echi Walubela Riosi piónawala niráa ju. Si'winárigá galá níima mápumi ne wabé galéami níima, si'néami echi auché jaré pagótami. Ayénachó galá níima mápumi galabé binériami níima Riosi Ra'íchala, ayénachó mápumi galá anáchami níima mapalí auché jaré mi wabé kumé.
Galá níima mápumi kilí ologá ruyema echi jaré mapu wabé sayérami ju Riosi Ra'íchala, mapurigá aboni ma ketasi echirigá olama. A'lí siné káachi pe waminana Riosi galá bichíiratama aboni, mapurigá auchecho ku ro'wiga, aboni galá bichíima echi ne Bichíwali.
Echalí aboni galá ku 'natama. A'lí aboni echijiti auchecho ku botonárami niráa níima, mapujiti jipi aboni mapurigá bulirúami niráa ju, echi riablo jiti. A'lí echi riablo chopi olá aboni yuwa, mapurigá binói nakí olánala.
Echalí ne jubá rawé jena'í wichimóbachi piréami pagótami ne wabé chati sitíi oláami níimaAyénachó galá níima mapu mujé Timoteo galá machimea mapu echalí wabé waminánomí rawé si'néami mapu ikí galá bichíiko Riosi ne wabé risúu olárami níima.
Mapujiti echi auché jaré ke bichíyami pagótami chopi a aboni niráa galéami níima. Aboni ne wabé korúkami níima echi wenomí. Ayénachó aboni ne wabé o'wéalatama a aboni niráa. A'lí aboni ne wabé nóchami níima. Ayénachó aboni ne wabé sayéraga ra'íchama Riosi. Ayénachó aboni ketasi nijéwami níima aboni 'wénawala. A'lí aboni ketasi nakimea natétara ayá. A'lí aboni ketasi galá niráma echi bichíilawami mapurigá auché jaré pagótami ne galá bichíima.
Echalí wabé waminánomí rawé echi jaré ke bichíyami pagótami ketásirapé galéami níima. Aboni ketasi ku wikáwama echi jaré aboni sayela. A'lí aboni ne wabé sití ra'íchami níima. Ayénachó aboni wabé jobátami níima. A'lí aboni ne wabé sayérami níima suwaba galabé oluwáwami.
Echalí rawé echi jaré ke bichíyami pagótami a'nagupi wi'nijíami níima, ayénachó aboni chuwé ke 'nátaga oláami níima, ayénachó echi jaré ke bichíyami pagótami, aboni niráa, ne bachá o'wéala niráa mayema. A'lí aboni ne wabé nakimea olánala mapurigá aboni kanílaga olá, chopi aboni ketasi nakimea bichíinala Riosi.
A'lí echi jaré ke bichíyami pagótami arigá ne wabé amachíami níima, chopi aboni ketasi machimea mapu Riosi ne wabé omérami ju galabéala ku niwayá echi pagótami.Chopi mujé Timoteo, ketasi siné yuwa iná echiyiri pagótami.
Mapujiti jaré je'ná jeyiri rijói echo'ná jaréana kalírali mo'wisáa, ne wabé 'yékaka ané echi jaré ne wabé chati sitíi oláami muguí, ke newalite, echo'ná piréami.
A'lí je'ná jeyiri muguí sinibí niráa we bineka kipugú, chopi aboni ketasi galá omero machiyá echi ne Bichíwali.
Chabé ki'yá echi okuá rijói sukurúami, echi Jánesi riwéami, echi Jámberesi riwéami yuwa, ne wabé sayérali echi walula Moisesi mapu Riosi jiti julárami níili. Jipi rawé echi jaré chati sitíi oláami rijói echirigá achigórigá ne wabé sayérami ju echi ne Bichíwali. Ayénachó aboni ne wabé chati 'nátami ju, tarapé bichíyami Riosi niráa.
Chopi echi jaré chati sitíi oláami rijói arigá ketasi omérama olayá mapurigá wabé wikabé auché jaré ayénachó ketasi bichíima Riosi niráa, mapujiti ne si'néami echi auché jaré pagótami ne galá machíratami níima mapu echi jaré chati sitíi oláami rijói ke newalite ju, achigórigá mapurigá echi Jánesi, echi Jámberesi ayénachó machirúami níili mapurigá ke newalite niráa.
Ne jubáami niráa, echi Pablo ruyeli echi Timoteo mapu ne wabé galabé olamaChopi mujé Timoteo ne galá nijéwaga olali mapurigá nijeni nawésaga binérali. Ayénachómi galá ologá bitéali mapurigá nijeni olali. Mujemi sinibí galabé olánali achigórigá mapurigá nijeni galabé olali. Ayénachómi galá bichíili mapurigá nijeni bichíi. Ayénachómi kilí ologá binérali echi auché jaré achigórigá mapurigá nijeni olali. Ayénachómi galá galéami níili mapurigá nijeni wabé galéami níili. Ayénachómi galá anáchali
mapalimi risúu ologá a'najátarami níili, ayénachó mapalimi ne wabé risúu olárami níili echi auché jaré ke bichíyami pagótami jiti. A'lí mujemi ma galá machí mapurigá nijeni ikili echo'ná Antiokíachi, echo'ná Ikóniachi ayénachó, echo'ná Lístrachi asíchiko, mapurigani ne wabé risúu ologá a'najátarami níili, chopi echi Walubela Jesucristo sinibí tamí galá ku'wírali.
Chopi echi auché jaré chati sitíi oláami pagótami, echi jaré wabé 'yékami ayénachó, si'néami waminabi nokuísama waminabi ne wabé chati sitíi olayá, ne wabé 'yékaka echi auché jaré pagótami, ayénachó wabé 'yékarami níilasagá echi auché jaré jiti.
Chopi waminabi galá bichíiwi mujé Timoteo, mapurigami ma galá bineli Riosi Ra'íchala, mapujítimi galá machí mapu Riosi Ra'íchala ne bichíwali ju. Ayénachómi galá machí mapu chigá mi binérali echi Galabé Riosi Ra'íchala.
Galá 'natá mapurigami táaka jonsa galá machili echi We Galabé Riosi Ra'íchala osirúami, echi mapu ne wabé omérami ju galá machíriya echi jaré pagótami, mapurigá aboni galá ku wikáwarami níima mapalí aboni galá bichíima Jesucristo niráa.
Chabé ki'yá Riosi galá 'natárali jaré galabé oláami rijói mapurigá aboni osimea Riosi Ra'íchala achigórigá mapurigá Riosi Binói binérali aboni osayá. Echijiti ne suwaba Riosi Ra'íchala osirúami wabé galá ju tamujé tamí ne wabé galabé niráa binériya. Ayénachó Riosi Ra'íchala tamujé tamí oyérami ju mapalita ketasi galá bichíi. Ayénachó Riosi Ra'íchala tamujé tamí galá ruyé mapurigata ketasi waminabi chati sitíi olabo. A'lí Riosi Ra'íchala ayénachó galá binera echi jaré Riosi níwala pagótami mapurigá aboni omérama ne galá wachínaga ologá piréliya,
mapurigá si'néami Riosi níwala pagótami galá omérama olayá karúmati galabé oluwáwami.
Waminánomí rawé echi Walubela Jesucristo ne wabé Walubela niráa ku nawama, justicia olámiya ne si'néami pagótami yuwa mapu ikí abijí piréami níima jena'í wichimóbachi, ayénachó ne si'néami echi jaré mapu ma suwíami níima. A'lí echi Binói Walubela Jesucristo galá machí mapurigani aní, ayénachó Riosi Onorúami galá machí mapurigani aní mapalini ne wabé mi nulé
mapurigami galá nawisama echi Galabé Riosi Ra'íchala. Ne sinibí galá bichíiga nawesi mapalí galá nílatirikó, ayénachó mapalí ketasi galá nílatirikó. Ne galá machili echi jaré pagótami mapu aboni chati sitíi oláami ju. Ayénachó galá nawésaga oyeli echi jaré chati sitíi oláami. A'lí galá nawésaga ruyé echi jaré bichíyami, sinibí ne galá kilí niráa binéraga echi jaré aboni.
Mapujiti pe waminánomí rawé jena'í wichimóbachi piréami pagótami ketasi risensia 'yama mapurigá aboni waminabi nawésarami níima echi Galabé Riosi Ra'íchala. Si'winárigá aboni chopi nakimea jaré pagótami ra'íchala námanala, mapurigá aboni chopi chuwé niráa 'nata. Echalí echi jaré pagótami chopi bayema echi jaré nawésami mapu ikí echirigá nawésaga, risensia 'yama mapurigá echi pagótami olama mapurigá aboni chopi nakimea olánala.
Echalí echi jaré pagótami ma ketasi nakimea kipúnala echi ne Bichíwali. Chopi aboni ne wabé nakimea echi pagótami irétawala kipúnala.
Chopi mujé Timoteo, sinibí ne galabé wachínaga 'natá. Sinibí galá anachá mapalimi risúu olárami ju. Sinibí galá nawesá echi Galabé Riosi Ra'íchala. Ne sébali galabé olá mapurigá Riosi mi nuleli.
Mapujiti ke 'me ayó nijeni ma mi'lirúami níima mapujítini bichíyami ju Jesucristo niráa. Ma ne mulubé ju mapalini mi'lirúami níima.
Mani ne sébali galá nikówali suwaba chati sitíi oluwáwami sayéraga. Mani ne sébali suwaba sunili nawésa Riosi Ra'íchala mapurigá bilé 'máami ma galá suní. Ne sinibí nijeni galá bichíili Riosi.
Echijiti nijeni arigá narema echi ne wabé galabéala, echi mapu echi Walubela Jesucristo tamí 'yama echalí ne jubá rawé, mapujítini galá wachínaga ologá bitéali. A'lí echi Walubela Jesucristo sinibí ne galabé justicia oláami ju. A'lí Binói ketasi chopi tamí 'yama echi galabéala, chopi ayénachó 'yama ne si'néami echi jaré mapu ikí wabé galigá buweko mapu Binói ku nawama jena'í wichimóbachi.
Echi Pablo galá ruyé echi TimoteoMujé Timoteo 'wérali olá we yáati wakiná siminala tamí 'némiya.
Mapujiti echi Rémasi riwéami rijimala ma tamí ariweli. Binói ne wabé simírami galeli echi jaré jena'í wichimóbachi nirúami namuti. Echijiti binói echo'ná Tesalónachi anilíwachi walúlachi simili. A'lí echi Kresente riwéami rijimala simili echo'ná Galákiachi anilíwachi kawírali. A'lí echi Tito echo'ná Ralmásiachi anilíwachi kawírali simili.
Chopi echi Lúkasi bi'neli tamí yuwa atí. Wakiná bayera echi Márkosi mapalimi wakiná simea, mapujiti binói galá omérama tamí ku'wíriya, Riosi nóchala olayá.
A'lí echo'ná Ejésochi júulini echi Tíkiko.
Wakiná to echi nijé níwala wi'lí napacha mapalimi wakiná simea. Nijeni ariweli echo'ná Tróachi anilíwachi, echo'ná echi Karpo riwéami rijimala bitélachi. Ayénachó wakiná to echi jaré nijé níwala oselí. Chopi bachá niráa to echi jaré wichí osirúami.
Echi Alejanto mapu jiero michoka niwáami ju karúmati, échiko tamí wabé sayérali. Echi Walubela Jesucristo ku natétama echi rijói, achigórigá mapurigá binói olali.
Mujé Timoteo ayénachó a mujé binói niráa ne galá tibuti echi rijói jiti, mapujiti échiko chabé jonsa ne wabé sayérali mapu tamujeta nawésa.
A'lí chabénala mapalí nijeni bachá niráa ni'yúraga ra'íchali bacháami echi jaré igúsuwami yuwa mapujiti aboni tamí wi'nijili, echalí ke wesi echi auché jaré ritétami tamí ku'wírali, chopi ne si'néami tamí waminá bi'neli ariweli. Jipi nijeni ketasi nakí mapu Riosi echijiti waminabi wi'nijima aboni.
Chopi echalí echi Walubela Jesucristo arigá tamí ne wabé ku'wírali. A'lí Binói tamí jiwératali mapurigani ne sébali nawésama echi galabé Riosi Ra'íchala, mapurigá ne si'néami echi auché jaré isena pagótami ayénachó galá kipuma. Echalí echi Walubela Jesucristo echirigá tamí ku'wírali mapurigani ketasi suwábarami níima mapurigá bilé wabé aparúami mawiyá wabé suwaba.
Ayénachó echi Walubela Jesucristo sinibí tamí ku'wírama mapurigá echi wabé chati sitíi oluwáwami ketasi tamí omérama. Ayénachó Binói tamí tibútama mapurigani sebama echo'ná ripá riwigachi mapo'ná Binói we nulá mapurigá Walubela niráa. Galá níima mapu echi Walubela Jesucristo waminabi walubélaga anérami níisa sinibí niráa, ne sinibí. ¡Echirigá níima!
Echi Pablo ripóraga náwala auché jaré ritémtamiMujé Timoteo galá ripori echi Priska riwéami mukí, echi binói kunala, Akila riwéami ayénachó. A'lí ayénachó galá ripori si'néami mapu ikí piré echo'ná echi Onesíjoro riwéami rijói bitélachi.
Echi Erasto riwéami rijimala echo'ná Koríntochi aripili. A'lí echo'ná Milétochi ariwélini echi rijimala Trójimo riwéami mapujiti binói nayúami níili.
Mujé Timoteo we sapú wakiná simí, ke cho romó níliachi. Echi rijimala Eúbulo riwéami ayénachó mi ripora, echi Purénsia riwéami ayénachó, echi Lino riwéami ayénachó, echi Kalária riwéami mukí asíchiko. Ne si'néami echi auché jaré ritémtami ayénachó mi galá ripora.
Nijeni nakí mapurigá echi Walubela Jesucristo mi yuwa asimea. Ayénachó mapurigá Riosi si'néami 'yemi mi ne wabé ku'wírama. ¡Echirigá níima!
Echi Pablo galá osé echi TitoNijé, Pablo, Riosi piónawala ju. Echi Walubela Jesucristo tamí nawesánalaga júuli, mapurigani nawisama echi ne Bichíwali, mapurigá si'néami echi jaré mapu ikí Riosi bachá niráa chapili, ma galá bichíima Binói Ra'íchala. Ayénachó Riosi tamí júuli mapurigani binérama mapurigá aboni galá machimea echi ne Bichíwali, ayénachó mapurigá aboni echijiti ku niwárami níima ne wabé galabé.
Ayénachó nijeni julárami níili nawesánala mapurigá aboni galá bichíiga buwema mapurigá waminánomí aboni sinibí niráa ku pirélama echo'ná ripá riwigachi. A'lí echi Walubela Riosi tarapé ikaléami ju. A'lí ki'yá chokichí jonsa mapalí ke cho niwárami níili je'ná kawí, echalí Riosi bichíwaga anili mapu sinibí niráa pirélama si'néami mapu ikí galá bichíima Jesucristo niráa.
Jipi, mujé Tito, nimí je'ná jerigá osé. Mujemi ne bichíwali mapurigá nijé binói ranala niráa jumi mapujítimi galá bichíili achigórigá mapurigá nijeni bichíi. Wabeni nakí mapurigá Riosi Onorúami, echi Walubela Jesucristo yuwa, mapu tamujé tamí Ku'wíriami ju, sinibí mi wabé natimaka ku'wírama mapurigami kilí ologá bitélama.
Echijiti chabénala nijé nimí ariweli echo'ná Krétachi anilíwachi nasipa walú ba'wírali nirúami kawí, mapurigami galá wachínaga katiwama suwaba Riosi nóchala echo'ná. Echalí nijé nimí nuleli mapurigami jawama jaré galabé bichíyami rijói echo'ná ibílana mapo'ná jaré bichíyami ritémtami sinibí napawí, mapurigá echi jaré mápumi echirigá jawa echo'ná nochama echi auché jaré napawika bichíyami yuwa mapurigá o'wéala ochérami niráa.
Galá níima ibili o'wéala ochérami ne wabé galabé ologá pirélasa mapurigá aboni ke siné wi'nijírami níima mapurigá chati sitíi oláami niráa. Ayénachó arigá 'wérali ju mapu ibili aboni mapu ikí jubéami ju, chopi bilepi mukí upéami níima; ayénachó mapu aboni kúchuwala galá bichíyami níima Riosi; ayénachó mapu aboni kúchuwala ketasi wi'nijírami níima mapurigá chuwé oláami niráa; ayénachó mapu aboni kúchuwala galá nijéwiyami níima aboni 'wénawala.
Mapujiti arigá 'wérali ju mapu echi jaré napawika bichíyami o'wéalawala galabé oláami níima, ayénachó mapu aboni ketasi wi'nijírami níima mapurigá chuwé oláami niráa, ayénachó mapu aboni ketasi we nóchami níima, ayénachó mapu aboni ketasi na'áwami níima, ayénachó mapu aboni ketasi bajíami níima echi suguí, ayénachó mapu aboni ketasi 'yékaka ologá 'yénami níima, ayénachó mapu aboni ketasi korúkami níima, mapujiti echi jaré napawika bichíyami o'wéalawala we nocha Riosi nóchala olayá.
Chopi si'winárigá galá níima mapu aboni sinibí galá narema echi auché jaré ritémtami echo'ná aboni kalílachi. Ayénachó galá níima ibili aboni ne wabé galabé oláami níisa. Arigá 'wérali ju mapu aboni galabé 'nátami níima, ne wabé galabé wachínaga oláami niráa. Arigá 'wérali ju mapu ibili aboni chopi nakimea olánala mapurigá Riosi nakí, ayénachó mapu aboni tarapé chuwé oláami níima.
Ayénachó arigá 'wérali ju mapu ibili rijói mapu o'wéala ochérami niráa nocha echi auché jaré napawika bichíyami yuwa ne galá bichíyami níima echi Galabé Riosi Ra'íchala, mapurigá aboni bachá niráa binératami níili. A'lí ibili aboni ayénachó galá omérama binériya echi auché jaré, ayénachó aboni galá omérama bichíiriya echi auché jaré mapu we sayéraga ra'ícha.
Echirigami chopi jawama jaré galabé oláami rijói mapurigá o'wéala ochérami niráa, mapujiti wikabé auché jaré we sayérami ju Riosi. A'lí jaré ibili echi Juríosi pagótami ne wabé simírami sayérami ju Riosi. A'lí echi jaré aboni ke newalite niráa ra'ícha, ayénachó aboni wabé 'yékami ju.
Arigá 'wérali ju mápumi ketasi ariwema mapu echiyiri binériami waminabi binérama echi jaré pagótami, mapujiti aboni wabé si'winárigá binera mapuyénasí ne si'néami echo'ná jaréana bitichí piréami pagótami wabé si'winárigá bichíima. Echalí aboni ketasi galá bichíima Riosi Ra'íchala, mapujiti echi jaré 'yékami binériami wepi binera echi mapu ketasi galá ju, mapujiti aboni 'yékaka niráa ménali wenomí.
Chabé ki'yá bilé rijói nawésami echo'ná Krétachi bitéami jeanili: Ne si'néami jena'í Krétachi piréami pagótami ne wabé 'yékami ju. Ne si'néami wabé jobátami niráa ju. Aboni ne wabé simírami ko'wéami ju, ayénachó aboni ne wabé nasinákuli ju.
Echi rijói ne bichíwaga anili. Echijiti nijeni nakí mápumi wabé oyérama echi jaré aboni, mapurigá aboni chopi bichíima echi mapu ne bichíwali ju.
Ne galá oyéraga ané aboni mapurigá ketasi bichíima mapurigá echi jaré Juríosi pagótami 'yékaka ireta. Ayénachó oyéraga ané mapu aboni ketasi nijéwaga olama mapurigá echi jaré pagótami nulá, ne si'néami mapu ikí ketasi bichíinali echi ne Bichíwali.
Echi jaré mapu ikí Riosi ma galabé niráa 'natáraliko, abóniko chopi ne galabé niráa 'nata suwaba namuti jiti. Chopi echi auché jaré ke bichíyami pagótami ketasi galabé 'natáratami ju, echijiti aboni chopi wabé chati sitíi 'nata suwaba namuti jiti, mapujiti aboni ne wabé chati sitíi 'natáratami ju. A'lí mapalí aboni we chati sitíi olá, echalí aboni ketásirapé o'mona.
Echi jaré aboni sinibí aní mapu aboni galá bichíi Riosi, chopi aboni wabé 'yékaka echirigá aní, mapujiti aboni ketasi galabé olá, chopi echi auché jaré mapu ikí bichíi Riosi sinibí ne wabé galá olá. Echi jaré chati sitíi oláami chopi ne wabé simírami chati sitíi olá. Abóniko ketasi nijéwami ju Riosi. A'lí aboni ketasi omero galabé olayá.
Echi galabé binérawamiMujé Tito, galá níima mápumi sinibí ne galabé niráa ra'ichása achigórigá mapurigami ne galabé niráa binératami níili.
Galá nawésaga ruyé echi jaré ochérami mapu aboni ketasi tékami níima, chopi mapu aboni sinibí galabé oláami níima. Ayénachó nawésaga ruyé mapu aboni sinibí galabé 'nátami níima, ayénachó mapu aboni sinibí galá bichíyami níima. Ayénachó nawésaga ruyé mapu aboni sinibí wabé galéami níima, ayénachó mapu aboni arigá anacháma mapalí aboni risúu olárami ju.
Ayénachó echirigá achigórigá ruyé mapu echi jaré 'wékami ne galá bichíyami níima Riosi, ayénachó mapu aboni ketasi chuwé sitíi chati ra'ícha 'yénami níima, auché jaré sayéraga. Ayénachó nawésaga ruyé mapu echi jaré 'wékami ketasi bajíami níima suguí. Galá níima mapu aboni chopi we galabé oláami níima, mapurigá echi auché jaré muguí echirigá riwisá, galá binema achigórigá galabé olayá.
Ayénachó galá níima mapurigá echi auché jaré muguí mapu ketasi 'me 'wékami ju galá binema galeya aboni kunala, ayénachó mapu aboni binema galeya aboni kúchuwala.
Ayénachó galá níima mapu echi jaré 'wékami galá binérama echi auché jaré muguí mapurigá aboni ketasi chuwé olama, chopi mapu ibili bilepi rijói yuwa bitélama. Ayénachó galá níima mapu echi jaré 'wékami binérama echi auché jaré muguí mapurigá aboni galá nocháma echo'ná ibílana aboni pirélachi, ayénachó mapu ibili galabé oláami níima, ayénachó mapu ibili ne galá nijéwami níima aboni kunala, mapurigá ke wesi echi auché jaré omérama sayéraga ra'ícha echi Wabé Galabé Riosi Ra'íchala, siné káachi riwisá mapu jaré muguí bichíyami ketasi galá olá.
Mujé Tito, nimí nulé mápumi achigórigá ruyema echi auché jaré ri'malí mapurigá aboni ne galabé wachínaga 'nátami níima.
Ayénachó nijé nimí nulé mapu mujemi ne suwaba galabé olama, mapurigá echi auché jaré témali echirigá riwisá ayénachó binema galabé olayá. Ne sinibí galá bineri echi Galabé Riosi Ra'íchala, galá wachínaga ologá mapurigá Riosi nakí. Sinibí galabéala 'nalí 'nátaga bineri, ne wabé galabé niráka Riosi Ra'íchala.
Sinibí ne galá wachínaga ra'ichá mapurigá ke wesi mi wi'nijima mapurigá chuwé ra'íchami niráa. Echalí echi jaré mapu ikí mi kichiko ne wabé riwélama mapujiti aboni ketasi omérama sayéraga ra'ícha jeanigá mapu tamujeta chati sitíi oláami ju.
Nijé nimí nulé mápumi ruyema echi jaré pióntami galá bichíyami mapu aboni ne galá nijéwami níima echi jaré aboni o'wéalawala yuwa. Ne galá nawésaga bineri mapurigá echi jaré pióntami bichíyami sébali galá nocháma, mapurigá aboni o'wéalawala nulé, ayénachó mapu aboni ketasi ku kuwana ni'yókami níima.
Ayénachó nulé mapu echi jaré galá bichíyami pióntami ketasi chigóoma echi jaré aboni o'wéalawala níwala namuti. Chopi galá níima mapu aboni sinibí ne galá wachínaga oláami níima, mapurigá aboni o'wéalawala echirigá riwisá animea mapu Riosi Ra'íchala binékowami ne wabé galabé ju. A'lí echi Walubela Riosi, mapu tamujé tamí Ku'wíriami ju, waminabi walubéraga anérami níima.
Echi Walubela Riosi ma tamujé tamí machírali mapurigá Binói ne wabé galéami ju, echijiti Binói ku wikáwama ne si'néami pagótami mapu ikí galá bichíima Jesucristo niráa.
A'lí mapujiti Riosi echirigá ne wabé simírami galabé ju, echijiti tamujeta binératami ju máputa waminá ariwebo suwaba chati sitíi oluwáwami, ayénachó máputa tarapé chati sitíi olánalabo mapurigá echi auché jaré jena'í wichimóbachi piréami sinibí chati sitíi olánali. A'lí bicheta binératami ju máputa galabé wachínaga ologá pirélabo jena'í wichimóbachi, ne wabé galá 'nátami niráa, ayénachó máputa sinibí galá o'wikébo Riosi.
Ayénachó tamujeta binératami ju máputa galá bichíiga buwebo mapuyénasí echi tamujé Walubélawala Jesucristo ku nawama jena'í wichimóbachi mapurigá ne Walubela niráa, mapujiti Binói tamujé Riósawala ju, ayénachó Binói tamujé tamí Walubela Ku'wíimi ju. Echalita 'nebo mapurigá ne wabé galabé niráa sebama ne suwaba mapurigá ne bichíwaga anirúami ju echo'ná Riosi Ra'íchala oselíwalachi.
Mapujiti echi Walubela Jesucristo, ki'yánala niráa, a Binói nijali tamujé tamí jiti mapurigá Binói waminá mi'lirúami níima echo'ná kúrsichi michóniga, tamujé chati sitíi olalila jiti. Jesucristo echirigá olali mapujiti Binói we nakili tamujé tamí ku wikawánala suwaba mapurigata chati sitíi olali, ayénachó mapurigá Binói tamujé tamí suwaba ku bi'wama, mapurigata Binói níwala pagótami níibo, ayénachó mapurigata ne wabé nakíami níibo galabé olánala.
Arigá 'wérali ju mapu mujemi sinibí je'ná jerigá galá nawésaga binérama echi jaré pagótami, ne galá bichíiraga aboni. Ayénachó we oyera echi jaré mapu ikí ketasi galá nijéwami ju. Ketasi ariwé mapurigá echi auché jaré pagótami mi ke 'me niráma.
Pablo ruyegá aní mapu churigá galá níima olasa si'néami echi jaré bichíyamiMujé Tito, we galá ruyé echi jaré napawika bichíyami mapu aboni ne galá o'wikéami níima echi jaré aboni igúsawala, ayénachó echi auché jaré aboni o'wéalawala. Galá ruyé mapu aboni ne galá nijéwami níima, ayénachó mapu aboni sinibí nakíami níima galabéala 'nalí olánala.
Mapujiti chabénala tamujé aboni ayénachó ke newalite niráa níilate mapurigá echi auché jaré, ayénachóta ketasi nijéwami níili Riosi. Echalita chopi 'wigáami niráa 'yénali, ayénachóta chuwé ologá piréali. Echalita wabé chati sitíi olali, suwaba namuti chati sitíi oluwáwami, ayénachóta wabé korúkami níili. Echalita ne wabé nakichíami níili, ayénachóta wabé nakichiga 'yénali a'nagupi.
Chopi wakinánala mapalí echi Walubela Riosi, mapu tamujé tamí Ku'wíimi ju, galá machírali jena'í wichimóbachi piréami mapu Binói ne wabé simírami natimáami ju, ayénachó mapalí Riosi galá machírali aboni mapu Binói ne wabé galé si'néami jena'í wichimóbachi piréami,
echalí Riosi tamujé tamí ne wabé galigá ku wikáwali. Chopi tamujeta ketásirapé namuti galabé niráa olali mapurigá Riosi echijiti tamujé tamí ku wikáwama; mapujítita ketasi omérali galabé olayá. Echalí Riosi tamujé tamí ku wikáwali chopi mapujiti Binói tamujé tamí ne wabé natimali. Echalí Riosi tamujé tamí ku bi'wali pachana tamujé sulálachi suwaba mapurigata chati sitíi olali, mapurigata auchecho siné bukulíwami niráa ku ranarúami níibo. Ayénachó Riosi tamujé tamí ku bi'wali, echi Wabé Galabé Riosi Iwigala jiti, echi mapu Riosi tamujé tamí 'yali mapurigata bukulíwami niráa ku pirélabo sinibí niráa.
Echalí Riosi tamujé tamí ne wabé simírami 'yali echi Galabé Riosi Iwigala mapujítita galá bichíili echi Walubela Jesucristo niráa, echi mapu tamujé tamí ku Wikáwami ju.
A'lí Riosi tamujé tamí echirigá 'yali echi Galabé Riosi Iwigala, mapurigá Riosi Binói echijiti galá omérama tamujé tamí nareya mapurigá Binói kúchuwala niráa, mapujiti Riosi ne wabé galabé ju. A'lí Riosi echirigá olali mapurigá tamujeta echijiti 'yárami níibo mapurigata sinibí niráa pirélabo, achigórigá mapurigata bachá niráa bichíwaga anérami níili, mapurigá osirúami ju jena'í Riosi Ra'íchala oselíwalachi.
Je'ná jerigá mapurigá nijeni aní, ne bichíwali ju. Ayénachó nijeni nakí mápumi sinibí ne wabé nílaga je'ná jerigá nawésama echi jaré pagótami, mapurigá echi jaré mapu ikí galá bichíyami ju Riosi sinibí galabé ologá pirélama. Ne suwaba je'ná jerigá mapurigá nijeni mi oséli ne wabé galabé ju. Ayénachó si'néami mapu ikí je'ná jerigá olako, galá ku'wíratami níima.
Mujé Tito, ketasi ra'ichá wiká namuti jiti rugá mapu ke newalite niráa ju. Ketasi ra'ichá mapurigá jaré pagótami chopi nakí ra'ichánala aboni a'nayáwali jiti irétaga rugá. Ketasi cho wiká namuti jiti rukugá yóniga ra'ichá echi nulalíwami jiti mapurigá echi walula Moisesi osogá nulali, mapujiti suwaba je'ná jerigá ra'ichálawami ketasi galá ju.
Mujé Tito, galá oyéraga ruyé mapuyíripi rijói mapu a'nagupi na'áwataga rojuana echi auché jaré napawika bichíyami, mapurigá echi rijói ketasi waminabi echirigá olama. A'lí a echi rijói waminabi echirigá na'áwataga rojonásagá echi auché jaré napawika bichíyami, echalí auchecho siné oyéraga ruyé mapurigá ketasi echirigá olama. A'lí a échiko arigá waminabi echirigá olásagá, echalí waminá julá echiyiri rijói echo'ná 'yemi napawika bichíyamichi jonsa,
mapujiti mujemi echijiti galá machimea mapu echiyiri rijói we chati sitíi ologá, ma si'wina wichili. Ayénachómi machimea mapu echiyiri rijói ma wi'nijírami ju mapujiti binói wabé chati sitíi olali.
A'lí mapalí nijeni julama echi Artémasi riwéami rijimala echo'ná mujé yuwa, mapalini echo'ná julama echi Tíkiko riwéami kéremá, echalí we sapú echo'ná Nikópolichi anilíwachi simigá, mapujiti nijeni echo'ná asimea, mapujítini nakí mapurigani echo'ná bitélama jipi romó.
Pe waminana echo'ná simírama echi Sénasi riwéami rijói mapu we machíami ju echi nulalíwami. Echi Apolo riwéami ayénachó echo'ná simírama. Suwaba galá ku'wíra aboni, ne suwaba mapu ikí aboni newalé, mapurigá aboni we kanílaga waminabi simama mapo'ná aboni simiba.
Echirigá nulé echi jaré tamujé níwala napawika bichíyami mapurigá aboni echirigá ku'wírama echi Sénasi, echi Apolo, mapurigá echi jaré tamujé níwala ayénachó binema ne galabé ologá ku'wíriya echi jaré we newaléami mapu ikí Riosi jiti julárami ju nawésanala, mapurigá echi jaré tamujé níwala ritémtami sinibí galá ku'wíriami níima.
Si'néami echi auché jaré mapu tamí yuwa muchuwi mi galá ripora. Mujé ayénachó ripori echo'ná piréami napawika bichíyami, si'néami mapu ikí tamujé tamí wabé galé. Nijeni nakí mapu Riosi sinibí waminabi ku'wírama si'néami 'yemi. ¡Echirigá níima!
Echi Pablo oseli echi Jilemoni riwéami rijóiNijé, Pablo, jena'í pachá bachara atí, mapujítini nawésali Jesucristo Ra'íchala. Jipi nimí je'ná jerigá osé, mujé Jilemoni riwéami, mápumi tamujé yuwa nóchami ju. Echi rijimala Timoteo ayénachó mi ripora. Tamujeta mi ne wabé galé.
Ayénachóni osé echi auché jaré napawika bichíyami, si'néami mapu ikí sinibí napawiko echo'ná mujé bitélachi. Ayénachóni osé echi tamujé rijimala, echi Ápia riwéami mukí. Ayénachóni osé echi Arkipo riwéami rijói mapu achigórigá bichíiga nócha mapurigá tamujeta sinibí olá.
Nijeni nakí mapu echi Walubela Riosi, tamujé Onolá, 'yemi mi ne wabé galigá ku'wírama, ayénachó mapurigá Riosi 'yemi mi 'yama mapurigátamo galá kilí ologá pirélabo. Ayénachóni nakí mapurigá echi Walubela Jesucristo echirigá 'yemi mi ku'wírama.
Echi Jilemoni ne wabé galéami níili, ayénachó ne galá bichíyami RiosiSinibí mapalí nijeni ra'ícha Riosi yuwa, echalini walú natétara 'ya mapujítini we 'nata mi jiti.
Mapujiti mani námali mapurigá mujemi wabé galigá bichíyami ju echi Walubela Jesucristo niráa, ayénachó mapurigami wabé galé si'néami pagótami mapu ikí Riosi níwala ju.
A'lí bicheni táni Riosi mapurigá echi auché jaré mapu ma galá bichíili mapujiti mujemi galá bichíyami níili, ayénachó ne galá machimea ne suwaba echi ne wabé galabéala mapu tamujeta níwa mapujítita galá bichíili echi Walubela Jesucristo niráa.
Nijeni ne wabé kanili, ayénachóni waminabi jiwératami ju, sulachí niráa, mapujiti mujemi echirigá ne wabé galéami ju, ayénachó rijimala, mapujiti echi auché jaré ritémtami ma we kanílatami ju, mujé jiti, aboni sulálachi niráa.
Pablo táni mapurigá bilé pioni, Onésimo riwéami, galá ku'wíratami níimaA'lí mapujiti echi Walubela Jesucristo tamí júuli, Binói nóchala olánala, echijiti nijeni risensia níwa mapu nijeni mi nulema olánala mapurigá galá níima mápumi olama.
Chopi si'winárigá nijé nimí wabé galigá táni mápumi echirigá olama. Nijeni mi echirigá risensia táni, mápuni ma ochérami ju. Ayénachó jipi nijeni pachá bachárami ju, mapujítini galá bichíi echi Walubela Jesucristo niráa.
Perikó, nijeni nakí mápumi ku'wírama echi Onésimo riwéami rijói, echi mapu mujé piónawala níili. Échiko ma galá bichíili Jesucristo niráa, mapujiti nijeni galá nawésali echi Binói mapalí nijeni jena'í pachá bachara asali, echijiti binói mapurigá nijé ranala niráa ju.
Chabénala echi Onésimo, pióntami niráa níisa, ketasi galá ku'wíriami níili mi yuwa, chopi jipi binóima mi wabé galigá ku'wíriami ju. Ayénachó binói tamí wabé ku'wíriami ju.
Jipi nijeni auchecho siné mi yuwa júla echi Onésimo. Nijeni nakí mapurigami galá narema échiko, achigórigá mapurigami sinibí tamí wabé galigá naré.
Nijeni nakíimili mapurigá binói tamí yuwa tibima mapurigá binói sinibí tamí ku'wírama, mujé jiti, mapuyénasíni jena'í pachá bachara atí, mapujítini nawésali echi Galabé Riosi Ra'íchala.
Chópini ketasi biyiri nakili olánala mapalimi ketasi cho tamí risensia 'yali, mapurigá ketasi arigá 'wérali níima mapurigami tamí ku'wírama, mapalimi siné káachi ketasi nakisá. Nijeni chopi nakí mapurigami tamí ku'wírama mapalí mujé binói we galá nakí.
Mapujiti siné káachi echi Onésimo mi ariweli pe téeli niráa, mapurigá jipi jonsa echi binói sinibí niráa mi yuwa níima.
Chopi binóima ketasi mapurigá pióntami niráa níima. Si'winárigá echi binói mapurigá mujé rijimala niráa ju, ne wabé galérami. A'lí echirigá ne wabé simírami galabé ju. Nijeni ne wabé galé echi Onésimo, nijé rijimala niráa, chopi galá níima mapu mujemi waminabi ne wabé simírami galema echi binói, mapujiti mujé piónawala ju, ayénachó mapujiti echi binóima mapurigá mujé rijimala niráa ju, mapujítitamo okuánika galá bichíyami ju echi Walubela Jesucristo niráa.
A'lí ami mayésagá mapu echi Onésimo mi wabé chati sitíi olali, ami mayésagá mapu échiko mi wiké bilé namuti kéremá, tamí 'nalí bujé ne suwaba.
Nijé, Pablo, nimí je'ná jerigá osé, nijé binói sikala jiti. Nijé nimí ku natétama ne suwaba. Chopi nijeni omérama mi 'natáratiya mapurigá chabénala mujemi bichíili Jesucristo niráa mapalí nijeni mi nawésali. Echijiti mujé binói ayénachó tamí wikéami niráa jumi, mapujiti jipi mujemi galá bichíi Jesucristo niráa, mapujiti nijeni mi echirigá nawésali.
Ayena rijimala, perikó je'ná jerigá olá mapurigá nijeni mi ané, mapujiti tamujeta okuánika galá bichíyami ju echi Walubela Jesucristo niráa. Echirigá tamí kanílati sulachí niráa, ne galá nijéwaga mapurigá nijeni mi ané.
Nijé nimí je'ná jerigá osé mapujítini ne bichíwali mayé mapu mujemi ne galá nijéwaga olama mapurigá nimí ané. Ayénachóni galá machí mapu mujemi waminabi wabé echirigá olama, ketasi chopi mapurigá nijé nimí táni.
Achigórigá a'lari mapo'ná nijeni tibima echo'ná mujé bitélachi, mapujítini mayé mapu nijeni ke 'me ayó ku machí pátami níima, mapurigani omérama echo'mí simiyá, mapujiti 'yémitamo wabé tánali mapurigá Riosi tamí ku'wírama.
Auché jaré ritémtami walú ripóraga náwalaEchi Epajorito riwéami rijói mi wabé ripora. Échiko ayénachó pachá bachárami ju tamí yuwa, mapujiti binói ayénachó nawésali Jesucristo Ra'íchala.
Echi Marko ayénachó mi wabé ripora. Echi Aristarko ayénachó mi ripora, echi Rémasi ayénachó, echi Lúkasi asíchiko. Si'néami aboni tamí yuwa nóchami ju.
Nijeni we nakí mapu tamujé Walubélawala Jesucristo ne wabé galigá ku'wírama ne si'néami 'yemi echo'ná piréami napawika bichíyami ritémtami. ¡Echirigá níima!
Riosi júuli kepu Raná ra'íchanala jena'í wichimóbachi piréami pagótamiChabé ki'yá Riosi wisabé ra'íchali echi jaré ki'yánala piréami tamujé pagótamawala. Echalí Binói wisabé niráa, si'winárigá ra'íchali echi jaré aboni, mapalí Riosi Binói júuli echi jaré Riosi jiti nawésami ra'íchanala Riosi Binói Ra'íchala niráa.
Chopi jipi, bukulí rawé, Riosi Binói tamujé tamí galá ra'íchali mapalí Binói júuli kepu Raná tamujé tamí nawésanala Riosi Binói ra'íchala niráa. Alí ki'yá chokichí Riosi nuleli kepu Raná je'ná kawí niwánala, ayénachó Binói nuleli kepu Raná niwánala ne suwaba echi jaré o'weli namuti mapu ikita ritiwá echo'ná ripá riwigachi. Ayénachó Riosi 'yali echi Binói Ranala ne suwaba echi jaré namuti.
Alí echi Walubela Riosi Ranala ne wabé ratábami ju mapujiti Binói Riosi Onorúami ne wabé Walubela ju. Alí echi Walubela Riosi Ranala achigó yiri ju Riosi Onorúami yuwa. Ayénachó echi Walubela Riosi Ranala, Binói walubela Ra'íchala jiti, galá jiwébana suwaba namuti mapu ikí nirú, mapurigá ketasi waminá suwibama. Alí mapalí echi Walubela Riosi Ranala ma katéwali mapu churigá galá ku bi'wama mapurigá tamujé pagótami chati sitíi olali, mapujiti Binói mukuli echi pagótami chati sitíi olalila jiti, echalí Riosi Ranala, ne wabé Walubela niráa, ma ku asíbali echo'ná ripá riwigachi, echo'ná watonachi mapo'ná echi Walubela Riosi Onorúami ne wabé omériga nulá.
Echi Walubela Riosi Ranala ne wabé simírami Walubela ju, ketasi mapurigá echi jaré Riosi kapitánawalaAlí echi Riosi Ranala ma sébali ne wabé simírami Walubela níliya, ketasi mapurigá echi jaré o'wéala Riosi kapitánawala, mapujiti echi Walubela Riosi ma 'yali mapurigá echi bilepi Binói Ranala ne wabé simírami Walubela níima ketasi mapurigá echi jaré o'wéala Riosi kapitánawala.
Mapujiti Riosi ke siné jeaneli nibilé Binói kapitánawala jeanigá:Mujemi ju keni Raná;Jipi rawé Nijé nimí iwítali.Chopi Riosi ne bichíwali echirigá aneli echi Bilepi Binói Ranala. Ayénachó Riosi ke siné anili, ke bilé Binói kapitánawala jiti rugá, jeanigá:Nijeni níima echi Binói Onolá.Alí echi Binói, Nijé Ranala níima.Chopi Riosi ne bichíwali echirigá anili echi Bilepi Binói Ranala jiti rugá.
Alí mapalí Riosi pali echi bilepi ne bacháwala Binói Ranala jena'í wichimóbachi, echalí Riosi jeaneli echi jaré Binói kapitánawala jeanigá:¡Ne si'néami 'yemi waminabi walubéraga anesi echi Bilepi Riosi Ranala!
Chopi mapalí Riosi ra'íchali echi jaré Binói kapitánawala jiti rugá, echalí jeanili:Riosi olá echi jaré Binói kapitánawala mapurigá iwigá niráa.Ayénachó Riosi olá echi jaré Binói níwala nagúurami mapurigá rajáami niráa.
Chopi mapalí Riosi ra'íchali echi bilepi Binói Ranala, echalí jeaneli:Mujemi Walubela Riosi ju. Alí Mujemi ne Walubela Nuláami níima ne sinibí niráa.Ayénachó Mujemi sinibí ne wabé wachínaga olama mapurigá ne Walubela Silíami niráa.
Mujemi wabé galeli echi galabé wachínaga oluwáwami, chópimi wabé kichili echi chati sitíi oluwáwami.Echijiti Mujé Riósawala mi ne wabé simírami 'yali kanílawami ketasi mapurigá Binói kanírali echi auché jaré mujé apanérawala.Riosi mi ne wabé simírami 'yali echi kanílawami mapurigá echi jaré ki'yánala piréami pagótami ne wabé simírami ro'weli echi akeite echo'ná moba bilé rijói mo'ólachi mapalí wilárami níili walula niráa.
Ayénachó Riosi jeaneli echi bilepi kepu Raná:Walubela, ki'yá chokichí mujemi niwáli je'ná kawí. Ayénachó ne suwaba echo'ná ripá riwigachi nirúami niwárami níili Mujé Binói sikala jiti.
Ne suwaba echi jaré namuti mapu Mujemi niwáli suwaba waminá suwibama.Chopi mujé sinibí niráa bitélama, ne sinibí.Pe waminana ne suwaba echi jaré namuti suwaba 'ocháarama mapurigá bilé napacha niráa.
Alí mapurigami romínaga katewa bilé napacha,echirigá Mujemi ariwema echi jaré namuti mapu Mujemi niwáli.Alí ne suwaba nakulíwarami níima.Chopi Mujé Binói ke siné nakuliwa.Mujemi sinibí niráa bitélama.
Alí Riosi ke siné jeaneli bilé Binói kapitánawala jeanigá:Tamí yuwa, keni watonachi asagá, mapuyénasíni ro'wábama echi jaré mujé sayéla mapurigami omérama moba ri'keka olayá,chopi Riosi ne bichíwali echirigá aneli echi Bilepi Binói Ranala.
Ne si'néami echi jaré Riosi kapitánawala chopi iwigá niráa ju, mapu si'nabí nagúuraga olá Riosi nóchala olayá. Alí Riosi jula aboni ku'wíranala ne si'néami echi jaré pagótami mapu ikí ku wikawárami níima mapalí aboni galá bichíima Jesucristo niráa.
Ketasi ariwesi bichíiyaEchijiti arigá 'wérali ju máputa waminabi galá bichíiga nijéwabo echi ne Bichíwali máputa ma námali nawisálawachi, mapurigata ketasi chakena rujuibo.
Mapujiti Riosi ne galá machírali echi jaré ki'yá piréami pagótami mapu Binói nulalila ne bichíwali níili, echi mapu echi jaré o'wéala Riosi kapitánawala ma osirúami niráa 'yali echi jaré ki'yá bachánala piréami pagótami. Alí echalí ki'yá rawé echi jaré pagótami mapu ikí chati sitíi ologá, ketasi galá nijéwaga olali mapurigá aboni echirigá nulérami níili, abóniko arigá walú kastigo 'yárami níili, mapalí Riosi Binói we galá wachínaga ologá waminá kastigo 'yali.
¿Churigá bicheta ku wikawárami níibo tamujé jipi piréami pagótami, ata ketasi bichíiga nijiyásagá mapurigá Riosi ne wabé simírami nakí tamujé tamí ku wikawánala jipi rawé? Je'ná Galabé Riosi Ra'íchala ne bachá niráa nawisárami níili echi Walubela Jesucristo jiti. Alí echi jaré mapu galá kipúliko, abóniko ayénachó galá machíratami níili mapu Riosi Ra'íchala ne bichíwali ju. Echalí aboni ayénachó echirigá achigórigá tamujé tamí bichíwaga ruyeli, mapurigá tamujeta ayénachó echirigá nawésabo echi auché jaré pagótami.
Alí Riosi ayénachó galá machírali jipi piréami pagótami mapu Binói Ra'íchala ne bichíwali ju, mapujiti Riosi wisabé ne wabé omériga olali wikabé namuti mapurigá ke wesi pagótami omero olayá. Ayénachó Riosi 'yali mapurigá echi jaré bichíyami wisabé wabé omériga olama mapurigá ke wesi auché jaré pagótami omero olayá. Alí echi Wabé Galabé Riosi Iwigala 'yárami níili echi jaré galá bichíyami pagótami mapurigá aboni wisabé si'winárigá ne wabé omériga olama mapurigá Riosi chopi nakí.
Jesucristo bitéali jena'í wichimóbachi mapurigá Rijói niráaAlí ki'yá chokichí mapalí Riosi niwáma riwéali je'ná kawí, echalí Riosi ketasi risensia 'yali echi jaré o'wéala Riosi kapitánawala mapurigá aboni nulama mapurigá o'wéala niráa jena'í wichimóbachi, chopi Binói 'yali mapu echi Bilepi Riosi Ranala mapurigá Walubela Nuláami níima jena'í wichimóbachi waminánomí rawé, mapurigá tamujeta rugá nawesa.
Mapujiti echo'ná biléana Riosi Ra'íchala oselíwalachi je'ná jerigá ne bichíwaga osirúami ju:¿Chuyena Walula ju echi Rijói, mapurigá Mujé Riosi galá 'nata Binói jiti?¿Chuyena Walula ju echi Rijói, mapurigá Mujé Riosi galá natimá echi Binói?
Mujé Riosi pe téeli tabéala niráa niwálimi echi Rijói, ketasi mapurigá echi jaré o'wéala Mujé kapitánawala.Chopi Mujemi arigá ma Walula niráa niwáli echi Rijói mapurigá ne Walubela Nuláami níima, ne suwaba echi jaré namuti yuwa mapu ikí Mujemi niwáli.
Chopi jípita galá ritiwá Jesucristo ne wabé Walubela niráa, echi mapu Riosi pe téeli niráa tabéala niwáli echi jaré o'wéala Riosi kapitánawala yuwa. Alí Riosi ne wabé galigá nakili mapurigá echi Walubela Jesucristo ne wabé okoka mukumea echi jaré pagótami chati sitíi olalila jiti, mapurigá si'néami mapu ikí bichíima, galá ku wikawárami níima. Echijiti jipi rawé echi Walubela Jesucristo ne wabé walubératami ju, ayénachó Binói ne wabé walubéraga anérami ju, mapujiti Binói echirigá mukuli tamujé chati sitíi olalila jiti.
Alí echi Walubela Riosi ju mapu niwáli ne suwaba namuti. Ayénachó suwaba namuti abijí tibí mapujiti Riosi arigá tibuta ibili namuti. Alí Riosi nakí mapu ne si'néami Binói kúchuwala ayénachó o'wéalatami níima echo'ná ripá riwigachi, mapurigá Riosi Binói ne Walubela ju. Echijiti arigá 'wérali níili mapurigá Riosi ne wabé galabérama echi Walubela Jesucristo, echi jaré namuti jiti, mapurigá Jesucristo ne wabé risúu olárami níili, mapurigá Jesucristo echijiti galá omérama ku wikáwiya echi jaré aboni.
Alí Jesucristo ku bi'wá mapurigá echi jaré pagótami ma chati sitíi olali, mapalí aboni galá bichíi. Echalí echi jaré mapu ikí bichíiko we onée Riosi Onorúami, achigórigá mapurigá Jesucristo onée. Echijiti echi Walubela Riosi Ranala ketasi riwela ritémtami niráa anée aboni.
Mapujiti echo'ná Riosi Ra'íchala oselíwalachi je'ná jerigá osirúami ju mapurigá Binói jeanili:Nijeni nawésama echi jaré keni ritémawa, Mujé jiti rugá.Ayénachó nijeni nawajima mi nawajímiya echo'ná ne nasipa wiligá echi auché jaré napawika bichíyami yuwa.
Ayénachó Binói jeanili:Nijeni galá bichíima Riosi.Alí auchecho siné jeanili:Jena'ini atí, echi jaré kúcharami yuwa mapu Riosi tamí 'yali.
Bilepi rijói kúchuwala, a bilepi cho iyéami, si'néami chopi a yiri sapéami ju, ayénachó chopi a yiri léwami ju. Echirigá ayénachó Jesucristo achigó yiri sapéami níili, ayénachó achigó yiri léwami níili mapurigá jena'í wichimóbachi piréami pagótami niráa, mapurigá Binói galá omérama mukuyá echi jaré pagótami jiti, mapurigá echirigá suwábama echi riablo, echi mapu galá omérali waminá ko'oyá echi jaré pagótami.
Alí echirigá ologá Jesucristo ma ku machí a'wali mapurigá ma ketasi pióntami niráa níima echi jaré pagótami jena'í wichimóbachi piréami mapu sinibí rawé ne wabé majaga piréali mapurigá pióntami niráa, mapujiti aboni arigá waminá suwimea riwéali.
Mapujiti ne bichíwali ju mapu Jesucristo ketasi ku'wírimiya nawali echi jaré Riosi kapitánawala, chopi Binói ne bichíwali ku'wírimiya nawali echi jaré wikabé Juríosi pagótami mapu echi Abrami kúchala kúchuwala ju.
Echijiti arigá 'wérali níili mapu Jesucristo, rijói niráa, niwárami níima achigó yiri mapurigá echi jaré Binói ritémawala niráa, mapurigá Binói níima bilé wabé natimáami, galá bichíyami, walubela sacerdote, mapurigá Binói olama Riosi nóchala olayá, mapurigá Binói ma mukugá echi jaré pagótami jiti, echirigá omérama ku wikáwiya echi pagótami chati sitíi olalila.
Alí mapujiti Jesucristo wabé risúu olárami níili, ayénachó mapujiti echi riablo chati sitíi olánaraga ra'íchali Binói, echijiti Binói ne wabé omero galá natimáa echi auché jaré mapu ayénachó chati sitíi oláratami ju.
Jesucristo waminabi wabé Walubela ju ketasi mapurigá echi walula MoisesiAlí 'yemi keni ritémtami máputamo wabé galabératami níili chabé jonsa mapalítamo bachá niráa galá bichíili, 'yémitamo bayérami níili mapurigátamo Riosi níwala pagótami níibo. Jipi ne galá 'natasi mapurigá echi Walubela Jesucristo olali, mapujiti Binói Jesucristo, Riosi Onorúami jiti julárami níili, ayénachó Binói wilárami níili mapurigá Walubela Sacerdote niráa, echi mapu Walubela Katéwami ju Riosi yuwa, tamujé pagótami yuwa, mapurigá tamujeta galá bichíiga nawesa.
Mapujiti Jesucristo sinibí ne galá bichíiga olali mapurigá Riosi nakili, mapujiti Riosi wilali echi Binói mapurigá walubela sacerdote niráa. Alí echi walula Moisesi ayénachó achigórigá galá olali suwaba mapu ikí Riosi 'yali mapurigá Binói olama echo'ná echi jaré Riosi kúchuwala yuwa.
Chopi galá níima mapu echi Walubela Jesucristo waminabi ne wabé simírami walubéraga anérami níima, ketasi mapurigá echi Moisesi. Alí echirigá ju achigórigá mapurigá bilé rijói onorúami ne wabé simírami walula ju, ketasi mapurigá echi jaré binói kúchuwala.
Alí ibili echi jaré kúcharami arigá bilepi rijói kúchuwala ju, chopi echi Walubela Riosi niwáli ne si'néami echi jaré pagótami mapu ikí nirú.
Echi walula Moisesi ne bichíwali galá olali echo'ná echi jaré Riosi kúchuwala yuwa, mapurigá Riosi piónawala niráa, mapujiti binói julárami níili nawésanala echi jaré Riosi kúchuwala echi jaré namuti jiti mapu Binói Riosi rumea riwéali pe waminánomí.
Chopi echi Walubela Jesucristo sinibí ne suwaba galá bichíwaga olá tamujé tamí yuwa máputa Riosi kúchuwala ju, mapujiti Binói echi bilepi Walubela Riosi Ranala ju. Alí Jesucristo sinibí echirigá bichíwaga olama tamujé tamí yuwa, ata sinibí najátasaga Binói yuwa, ayénachóta sinibí galá bichíisagá echalí ne jubá yénasí, ayénachóta sinibí galá kanílasagá mapujítita galá bichíi Binói niráa.
Riosi pagótamawala arigá isábamaEchijiti mapurigá echi Wabé Galabé Riosi Iwigala jeaní:Jipi rawé átamo námasagá mapurigá Riosi aní,
Ketasi biwárami níisi 'yemi sulálachi niráa, mapurigá echi jaré ki'yá piréami 'yemi pagótawala wabé biwárami suléami níili.Alí aboni ketasi galá nijéwali Riosi, chopi aboni wabé yórali Riosi mapalí aboni 'yénali echo'ná biléana waná kawichí.
Alí echi Wabé Galabé Riosi Iwigala waminabi jeaní:Echo'ná waná kawichí echi jaré ki'yá piréami 'yemi pagótawala ketasi tamí nijéwali, chopi aboni tamí yórali nawosa makói bamíbali yénasí, mapalí aboni arigá galá riwali mapurigá Nijeni wisabé ne wabé omériga olali mapurigá ke wesi rijói omero olayá.
Echijiti Nijeni yoli echi pagótami yuwa.Alí Nijeni bichíwaga jeanili: Aboni sinibí we chuwé 'nátaga 'yena echo'ná aboni sulálachi.Alí aboni ke siné nakili machináliya Nijé buwilá.
Echijiti Nijeni ne wabé yoli aboni yuwa. Ayénachó Nijeni ne bichíwaga jeanili mapu aboni ke siné tamí yuwa mo'wigá isábama.
Keni ritémawa, a aboni niráa ne galá tibusi mapurigá ke wesi 'yemi chati sitíi sulérama, chopi mapurigá si'néami 'yémitamo sinibí ne galá bichíyami níibo, mapurigátamo ke siné ariwebo bichiya echi sinibí bitéami Riosi.
Chopi sinibí rawé a'nagupi waminabi galá bichíratasi mapuyénasítamo abijí piré jena'í wichimóbachi, ayénachó mapuyénasítamo abijí galá omérabo bichíisiya echi Walubela Jesucristo niráa, mapurigá ke wesi 'yemi 'yékarami níibotamo, echi we chati sitíi oluwáwami jiti, ayénachó mapurigá ke wesi 'yemi echijiti ke nijéwiyami níibotamo Riosi, echo'ná pachana 'yemi sulálachi niráa.
Mapujiti echi Walubela Jesucristo abijí tamujé tamí ku'wírama echalí ne jubá rawé yénasí, ata sinibí ne galá bichíisagá mapurigata chabé chokichí jonsa bichíili.
Alí echo'ná Riosi Ra'íchala oselíwalachi je'ná jerigá anirúami ju:Jipi a 'yémitamo námasagá mapurigá Riosi aní, ketasi biwárami níisi echo'ná 'yemi sulálachi niráa,mapurigá echi jaré ki'yá piréami 'yemi pagótawala wabé biwárami suléami níili,alí aboni ketasi galá nijéwali Riosi.
¿Chigá biché níili echi jaré mapu galá namsa Riosi Ra'íchala arigá ketasi galá nijéwali? Ne bichíwali níili ne si'néami echi jaré mapu echi walula Moisesi ku machí a'wali echo'ná Ejíptochi anilíwachi kawírali jonsa.
Alí ¿chigá yuwa yoli Riosi nawosa makói bamíbali yénasí? Ne bichíwali níili echi jaré mapu ikí chati sitíi olali, echi jaré mapu ikí waminá suwili echo'ná waná kawichí.
Alí ¿chigá níili echi jaré mapu Riosi bichíwaga aneli mapu aboni ketasi omérama mo'wigá isaba Binói yuwa? Ne bichíwali níili echi jaré mapu ketasi galá nijéwali Riosi.
Echirigata ma galá machí mapu aboni ketasi omérali mo'wiyá Riosi yuwa, mapujiti aboni ketasi bichíili Riosi.
Mapujiti tamujé ayénachó galá nawésarami níili echi Galabé Riosi Ra'íchala, achigórigá mapurigá aboni nawésarami níili, chopi aboni ketásirapé ku'wíratami níili mapalí aboni námali echi Galabé Riosi Ra'íchala, mapujiti aboni ketasi galá bichíili.
Chopi tamujé máputa ma galá bichíili, tamujeta ju máputa mo'wiboa isábabiya Riosi yuwa echo'ná ripá riwigachi. Chopi Riosi anili mapu jaré ketasi echirigá mo'wili isábabiya Binói yuwa, mapalí Riosi jeanili:Echijítini wabé yoka je'ná jerigá nulali: Aboni ketasi isábama tamí yuwa.Chopi ki'yá chokichí jonsa mapalí Riosi sunili niwayá je'ná kawí, echalí jonsa Riosi ma sunili Binói nóchala.
Mapujiti auché biléana echo'ná Riosi Ra'íchala oselíwalachi je'ná jerigá osirúami ju mapurigá Riosi anili echi kicháosa rawé jiti rugá:Echalí kicháosa rawé echi Walubela Riosi galá isábali, mapujiti Riosi ma suwaba sunili Binói nóchala.
Alí auché biléana echo'ná Riosi Ra'íchala oselíwalachi je'ná jerigá osirúami ju mapurigá Riosi jeanili:Echi jaré aboni ketasi mo'wimea mapurigá aboni tamí yuwa isábama.
Echirigá bichíwali ju mapu jaré abijí mo'wimea isábabiya Riosi yuwa, chopi echi jaré chabé ki'yá piréami mapu bachá niráa, námali mapurigá Riosi nakili ku wikawánala echi pagótami, abóniko ketasi mo'wili isábabiya Riosi yuwa, mapujiti aboni ketasi galá nijéwali Riosi.
Echijiti Riosi auchecho bukulíwami ne bichíwaga anili mapu jipi galá níima echi jaré pagótami we 'yáati galá bichíisa, mapujiti Riosi Binói abijí tamujé tamí ra'ícha mapalita kipú mapurigá Riosi júuli echi walula Rabiri osínala mapurigá echi binói wabé wakinánala osali, mapurigá osirúami ju echo'ná Riosi Ra'íchala oselíwalachi, mapurigá tamujé aboni ma bukulí 'neli osirúami mapo'ná Riosi tamujé tamí jeaneli:Jipi rawé a 'yémitamo galá námsagá mapurigá Riosi aní, ketasi biwárami suléami níisi.
Mapujiti a echi Josué riwéami walula ne bichíwali 'yásagá mapurigá echi jaré Isaeli pagótami ne bichíwali isábama Riosi yuwa mapalí binói bayébali aboni echo'ná Kanánchi anilíwachi kawírali yénasí, echalí Riosi ma ketasi auchecho ra'ichámili wakinana jeanigá mapu waminánomí níima mapalí echi pagótami isábama riwéali Riosi yuwa.
Echijiti ne bichíwali ju mapu echi jaré Riosi pagótamawala pe waminánomí ne bichíwali galá isábama Riosi yuwa.
Mapujiti si'néami mapu ikí ma galá mo'wigá isábako Riosi yuwa, abóniko ma ketasi waminabi auché nócha, achigórigá mapurigá Riosi Binói ma ketasi nócha mapujiti Riosi ma sunili Binói nóchala.
Echijiti galá níima tamujeta we 'yáati ása mapurigata echirigá mo'wigá isábabo Riosi yuwa, mapurigá ke wesi tamujé ketasi bichíyami níibo, mapurigá echi jaré aboni ketasi bichíyami níili.
Mapujiti Riosi Ra'íchala sinibí bitéami ju, ayénachó ne wabé omérami ju. Alí Riosi Ra'íchala waminabi ne wabé simírami oláami niráa ju, ketasi mapurigá mapuyíripi wi'lí ripiyá a'nagú okoná oláami niráa, mapujiti Riosi Ra'íchala ne wabé pachá seba echo'ná echi jaré pagótami sulálachi, mapurigá echi ripiyá wabé pachá chi'wana. Echirigá ayénachó Riosi Ra'íchala wabé pachá chi'wana mapuyénasí seba echo'ná pachana echi jaré pagótami aliwálachi, echo'ná aboni iwigálachi ayénachó, mapuyénasí Riosi Ra'íchala ne galá machiná niráa, machira mapurigá aboni 'nata, ayénachó mapurigá aboni chopi 'nátaga nakí olánala.
Alí Riosi sinibí ne galá ritiwá ne suwaba namuti mapu ikí Binói niwáli, echijiti ke bilé wesi omero waminá ichipiya mapurigá Riosi ma ketasi riwimea. Alí arigá 'wérali ju ibili niráa tamujé ku ruyesa Riosi ne suwaba mapurigata ologá piréali jena'í wichimóbachi. Alí Riosi echirigá galá machiná ritiwá suwaba namuti, ayénachó Binói galá machí suwaba namuti.
Jesucristo ju echi ne Walubela SacerdoteEchi Walubela Jesucristo Riosi Ranala ju, ayénachó ne walubela sacerdote anilíwami ju. Binói ma bakili Riosi yuwa echo'ná ripá riwigachi. Echijiti galá níima mapu tamujeta sinibí waminabi galá bichíibo Binói niráa.
Alí tamujé Walubela Sacerdótawala galá omero tamujé tamí natimaya máputa ketasi me jiwérami ju, mapujiti Binói ayénachó chati sitíi oláratami níili, achigórigá mapurigá echi riablo sinibí tamujé tamí chati sitíi olánali, chopi echi Walubela Jesucristo tarapé siné echirigá nijéwaga chati sitíi olali.
Echijiti galá níima tamujé sinibí ne galá bichíiga ra'íchasa Riosi yuwa mapalita risúu olárami ju, ayénachó mapalita newaléami ju. Alí echirigá bichíiga tamujeta mulubéanabo Riosi yuwa, echo'ná Binói níwala walubela asibálachi mapo'ná Riosi sinibí atí mapurigá Binói sinibí ne wabé galigá nulema echi jaré pagótami. Alí a tamujeta echirigá ologá, echalita ne galá natimátami níibo, ayénachó Riosi sinibí tamujé tamí ne wabé galigá ku'wírama mapalita newaléami ju.
Mapalí bilé rijói wilárami ju mapurigá walubela sacerdote niráa, échiko echirigá wilárami ju mapurigá binói sinibí olama Riosi nóchala olayá bacháami Riosi yuwa, echi auché jaré pagótami jiti, mapurigá binói ko'wisáa 'yama Riosi jaré namuti, mapurigá echi jaré pagótami chati sitíi olalila galá ku wikawárami níima.
Alí mapujiti echi ne walubela sacerdote arigá chati sitíi oláami ju, achigórigá mapurigá echi auché jaré pagótami chati sitíi oláami ju, echijiti echi rijói walubela sacerdote galá omero natimáa echi auché jaré pagótami mapu ketasi galá machíami ju, ayénachó echi jaré mapu ma 'wigáami niráa ju.
Echirigá echi ne walubela sacerdote sinibí ko'yagá 'yali Riosi jaré namuti echi auché jaré pagótami chati sitíi olalila jiti, chopi mapujiti Binói ayénachó chati sitíi oláami níili, echijiti arigá 'wérali níili mapu binói ayénachó ko'yagá 'yama Riosi auché jaré namuti, echi binói chati sitíi olalila jiti, achigórigá mapurigá binói ko'yagá 'yali echi jaré pagótami chati sitíi olalila jiti.
Alí ke wesi a binói niráa wiliba mapurigá walubela sacerdote niráa. Chopi Riosi wilá bilé rijói mapurigá walubela sacerdote níima, achigórigá mapurigá Riosi Binói wilali echi Aroni riwéami rijói mapurigá binói walubela sacerdote niráa níima.
Alí echi Walubela Jesucristo tarapé cho echirigá walubélali Binói niráa mapurigá Binói arigá wilárami níima mapurigá Walubela Sacerdote niráa. Chopi Riosi Binói echirigá wilali echi Walubela Jesucristo. Alí Riosi Binói níili mapu chabénala jeaneli:Mujemi ju keni Raná.Jipi nijé nimí iwítali.
Mapurigá ayénachó je'ná jerigá osirúami ju echo'ná auché biléana osirúamichi mapurigá Riosi jeaneli echi Walubela Jesucristo:Mujemi Walubela Sacerdote níima ne sinibí niráa,mapurigá echi Melkisereki riwéami rijói ayénachó walula sacerdote níili.
Alí mapalí echi Walubela Jesucristo bitéali jena'í wichimóbachi mapurigá rijói niráa, echalí Binói ne o'weli ra'íchaga, ne wabé nalaka tániga ra'íchali Riosi yuwa. Alí Riosi galá omérali ku'wíriya echi Walubela Jesucristo mapurigá Binói ketasi mukumea, a Riosi echirigá nakisáagá. Echalí Riosi arigá galá kipuli echi Walubela Jesucristo echirigá aníachi, mapujiti Binói ne wabé galá bichíiga waminabi walubéraga aneli Riosi.
Alí echi Walubela Jesucristo bilepi Riosi Ranala ju, chopi Binói arigá galá bineli nijéwiya Riosi mapalí Binói Jesucristo arigá wabé risúu olárami níili.
Alí mapalí echi Walubela Jesucristo echirigá ne sébali riwíralati mapurigá echi galabé nijéwami Riosi Ranala niráa, echalí Binói ma galá omérali ne sinibí niráa ku wikáwiya ne si'néami echi jaré pagótami mapu ikí galá nijéwaga olako mapurigá Binói nulé aboni.
Alí Riosi wilali echi Walubela Jesucristo ne Walubela Sacerdote niráa, achigórigá mapurigá echi Melkisereki walula sacerdote níili.
Echi jaré mapu ketasi bichíyami níima sinibí niráa, arigá kastigo 'yárami níimaJipi tamujeta abijí wikabé namuti níwa máputa wabé nakí 'yemi mi ruyénala Jesucristo jiti rugá, mapurigá Binói ju echi ne Walubela Sacerdote niráa. Chopi je'ná jerigá ne wabé nóchali ju irétaga ruwáwa, mapujiti 'yémitamo ketasi 'me nakí binénala je'ná jeyiri.
'Yémitamo ma galá omérati riwéali binériya Riosi Ra'íchala echi auché jaré pagótami, mapujiti 'yémitamo ma wisabé bamíbali jonsa galá nawésarami níili Riosi Ra'íchala. Chopi abijí arigá 'wérali ju máputamo ne bukulíwami niráa auchecho siné binératami níibo Riosi Ra'íchala, achigórigá mapurigátamo chabé chokichí binératami níili. Echirigátamo we newalé echi leche niráa chópitamo ketasi cho omero ko'yá echi jaré ochérami ko'wámawala.
Alí ne si'néami echi jaré mapu ikí abijí chopi bajiko echi leche niráa, echi jaré mapu ketasi cho galá machiko Riosi Ra'íchala, abóniko abijí mapurigá echi jaré kúuchi chi'íami niráa ju. Alí biché aboni ketasi cho machí galabé wachínaga ologá piréliya mapurigá Riosi nakí.
Chopi echi jaré ma ochérami we ko'wá karúmati echi auché jaré ko'wáami. Abóniko we nakí machináliya ne suwaba Riosi Ra'íchala, mapujiti aboni ma galá 'nátami ju. Alí aboni we 'nátaga, galá machí mapu chuyiri 'nalí ju echi galabé oluwáwami, ayénachó aboni galá machí mapu chuyiri 'nalí ju echi chati sitíi oluwáwami.
ma ketasi galá ju máputa sinibí chopi wabé nawésaka ra'íchabo mapu churigá galá níima mapu echi jaré bichíyami ba'wí jiti pagótami níima, nirapé máputa sinibí ra'ichábo jeanigá mapu galá níima mapu echi jaré o'wéala si'winárigá nocháma aboni sikala echo'ná moba echi jaré bichíyami mo'ólachi. Mata galá bichíi mapu echi jaré suwíami ku o'wínama echalí ne jubá rawé, ayénachó mapu echi auché jaré ke bichíyami pagótami sinibí niráa kastigo 'yárami níima, echijiti ma ketasi 'wérali ju máputa sinibí nawésiga ra'ichábo mapu churigá echi jaré suwíami níima mapalí aboni ku o'wínama, nibilé cho mapu churigá echi jaré ke bichíyami sinibí niráa echirigá kastigo 'yárami níima.
Chópita waminabi nokuísabo Riosi yuwa, a Binói tamujé tamí risensia 'yásagá.
Alí jaré mapu we galá machíratami níili echi Galabé Riosi Ra'íchala arigá ketasi bichíili. Aboni galabé niráa mayeli echi galabéala mapu Riosi nijá, ayénachó aboni ma ra'ícharami níili echi Galabé Riosi Iwigala jiti,
ayénachó aboni galabé niráa mayeli echi Galabé Riosi Ra'íchala, ayénachó aboni galá machili mapu waminánomí Riosi wabé omérami niráa nulama ne sinibí niráa,
chopi aboni mapurigá waminá chakena rujuíimi niráa, arigá ketasi bichíili. Echijiti jipi aboni ma ketasi omero auchecho siné bukulíwami niráa ku ro'wí Riosi yuwa, mapujiti aboni ma ketasi nakí bichíinala. Alí echirigá ologá aboni ne noguí achigórigá risúu olá echi Walubela Jesucristo, mapurigá auchecho siné echo'ná biléana kúrsichi michóniya niráa, ayénachó mapurigá sitíila ané echi Walubela Jesucristo, bacháami wikabé pagótami yuwa.
Echi jaré aboni mapurigá echi wi'yé ju mapo'ná we ukú, mapujiti a galá rakésagá karúmati namuti mapu ikí echi pagótami echo'ná ichá, echalí echi wi'yé galabé anérami ju echi Walubela Riosi jiti.
Alí a echo'ná chopi a'wisáagá karúmati so'uwéami namuti, echi jaré namuti kasalá ayénachó, echalí echi wi'yé ketasi iré. Alí Riosi chopi we sitíi wi'yé anema, alí waminánomí suwaba waminá ikósarami níima.
Tamujé galá bichíi Riosi, echijiti waminabi nokuísabo galabé olayáAlí a tamujé arigá echirigá ra'ichásagá echi auché jaré pagótami jiti rugá, si'néami mapu ikí waminá ariweli bichíiya, ketásita echirigá ra'ícha 'yemi galá bichíyami ritémtami jiti rugá, mapujítita ne bichíwali mayé mapu Riosi waminabi wabé ku'wírama 'yemi, mapujítitamo ma ku wikawárami ju.
Mapujiti Riosi ne wabé wachínaga oláami ju, alí Binói sinibí niráa 'natama mapurigá 'yémitamo wabé galabé olali, ayénachó mapurigátamo ne wabé galigá ku'wírali echi auché jaré napawika bichíyami ritémtami, mapurigátamo abijí sinibí waminabi echirigá olísimí, mapujítitamo ne wabé galé Riosi.
Chopi tamujeta nakí mapu ibili 'yemi sinibí waminabi ne wabé nílasagá galá bichíibotamo mapuyénasí 'yemi abijí piré jena'í wichimóbachi, mapurigátamo ne sébali ku'wíratami níibo, mapurigátamo bichíi mapu Riosi 'yemi mi wabé ku'wírama.
Echirigá tamujeta ketasi nakí mapurigá 'yémitamo nasinákuli níibo, chopi mapurigátamo sinibí achigórigá galá bichíiga olabo mapurigá echi auché jaré chabé bachánala piréami galá bichíyami ritémtami olali, si'néami mapu ikí ma narésimí echi ne wabé galabéala mapu Riosi bachá niráa bichíwaga aneli mapu aboni narema riwéali echo'ná ripá riwigachi.
Alí mapalí Riosi ne bichíwaga aneli echi Abrami mapu binói ku'wíratami níima riwéali, echalí Riosi Binói chopi echirigá ne bichíwaga aneli, mapujiti ke téeli auché bilé walubela waminabi simírami walubela ketasi mapurigá Riosi niráa, echijiti Riosi ketasi echirigá bichíwaga aneli bacháami auché bilé walubela yuwa, chopi Riosi Binói echirigá bichíwaga aneli echi Abrami,
jeanigá: Ne bichíwali Nijé nimí wabé simírami ku'wírama. Ayénachó Nijé nimí 'yama mapurigá mujé kúchuwala auché jaré ne wikabé muwema.
Alí mapalí echi Abrami wikabé bamíbali kilí ologá buweli, echalí binói arigá echirigá 'yárami níili mapurigá Riosi bachá niráa ne bichíwaga aneli.
Mapujiti echi jaré pagótami aní mapu aboni ra'íchala ne bichíwali ju mapalí aboni jeaní: Riosi galá nami mápuni chopi bichíwaga aní. Alí aboni echirigá aní mapujiti Riosi ne wabé simírami Walubela ju, ketasi mapurigá echi jaré pagótami. Alí echi pagótami galá bichíima mapu ne bichíwali ju mapurigá bilé rijói echirigá ne bichíwaga aní.
Echijiti Riosi ayénachó bichíwaga anili mapu Binói ku'wírama riwéali echi Abrami. Echalí Riosi echirigá bichíwaga anili mapujiti Binói nakili ne galá machiná niráa machíranala mapu echi auché jaré pagótami ayénachó ne bichíwali narema achigórigá mapurigá Riosi bachá niráa bichíwaga anili mapu Binói 'yama riwéali.
Echirigá biché nirú okuá Ra'íchali mapu ketasi siné nakulíwarami níima. Riosi Ra'íchala sinibí ne bichíwali ju, ayénachó mapurigá Riosi Binói ne bichíwaga anili sinibí ne bichíwali ju, mapujiti Riosi ketasi bilé ikaléami ju. Alí Riosi sinibí tamujé tamí ne wabé natimaga kanílata echi okuá Ra'íchali jiti, máputa ma tánali mapu Binói tamujé tamí ku'wírama, ayénachó máputa ma galá bichíili mapurigá Riosi tamujé tamí bichíwaga aneli.
Alí tamujé aliwala echijiti sinibí niráa ne bichíwali galá tibútarami ju mapurigá bilé walú barko ne galá tibútarami ju mapalí bilé wabé jiwérami jiero wiya jiti bologá uchárami ju. Echirigá tamujé aliwala ayénachó ne bichíwali, bulirúami niráa, tibútarami ju echo'ná pachá echi ripá riwigachi nirúami Riosi Ri'obáwalachi, ne wabé pachánala, echo'ná kuwana, mapo'ná chukú echi wabé runáami mapuyiri kimá
mapo'ná Jesucristo ma bakili mapurigá Binói echo'ná katiwama tamujé tamí jiti, mapujiti Jesucristo wilárami ju mapurigá Binói sinibí niráa ne Walubela Sacerdote níima, achigórigá mapurigá echi Melkisereki walubela sacerdote níili.
Jesucristo ne Walubela Sacerdote ju achigórigá mapurigá echi Melkisereki ne walubela sacerdote níiliAlí je'ná Melkisereki ne walula silíami níili echo'ná Salémachi anilíwachi. Alí binói ayénachó echi Ripabé Atíami Riosi níwala sacerdote níili. Alí mapalí echi Melkisereki natipámiya simili echi Abrami mapalí echi Abrami ma omérasa echi auché jaré o'wéala, alí ku nawali echo'ná binói walúlawachi, echalí echi Melkisereki ne wabé galabéraga aneli echi Abrami.
Echalí echi Abrami ku pali wikabé namuti mapu ikí binói ni'yúraga 'yeli echi auché jaré o'wéala. Alí echi Abrami pe bilé 'yesa galá 'yali echi Melkisereki ibílana makói namuti mapu ikí binói ku pali. Alí echi Melkisereki riwalá je'ná jerigá aniwáami ju: Walubela silíami, ne wachínaga oláami. Alí mapujiti walubela silíami níili echo'ná Salémachi anilíwachi, ayénachó je'ná jerigá aniwáami ju: Walubela silíami galabé kilí oláami, mapujiti Salémachi je'ná jerigá aniwáami ju: Mapo'ná echi pagótami galá kilí ologá piré.
Ketasi osirúami ju echo'ná Riosi Ra'íchala oselíwalachi mapu churigá riwéami níili echi Melkisereki onolá, nibilé cho osirúami ju mapu churigá riwéami níili binói iyela. Ketasi cho osirúami ju mapu chu riwéami níili binói aparóchawala. Ketasi osirúami ju mapu chu kilíbuko jonsa echi Melkisereki ranarúami níili, nibilé cho mapu chu kilíbuko jonsa binói waminá mukuli. Echijiti echi Melkisereki ketasi achigó yiri níili echi auché jaré sacerdote, echi jaré Juríosi pagótami sacerdótawala yuwa, mapujiti ne si'néami aboni echi chabé ki'yá bitéami Lebí riwéami rijói kúchala kúchuwala níili. Chopi echi Melkisereki sinibí niráa níili Riosi sacerdótawala, ayénachó binói sinibí niráa echirigá níima Riosi sacerdótawala, achigórigá mapurigá echi bilepi Riosi Ranala sinibí niráa ne Walubela Sacerdote níima.
Galá 'natasi mapu chu yena walubela níili je'ná Melkisereki, mapujiti echi tamujé walúlawala Abrami pe bilé 'yesa galá 'yali echi Melkisereki ibílana makói namuti mapu ikí binói ni'yúraga 'yeli echi auché jaré o'wéala.
Alí echi walula Moisesi osogá nulali mapu chopi echi jaré sacerdote mapu echi Lebí kúchala kúchuwala ju, sinibí pe bilé 'yesa chapimea ibílana makói namuti mapu ikí echi auché jaré pagótami galá meli. Alí echi auché jaré arigá aboni ritémawala niráa ju, mapujiti ne si'néami aboni echi bilé Abrami kúchala kúchuwala niráa ju achigórigá mapurigá echi jaré Lebí kúchuwala ayénachó echi Abrami kúchala kúchuwala ju.
Alí echi Melkisereki ketasi bilé Lebí kúchala kúchuwala níili, chopi binói arigá pe bilé 'yeka chapili ibílana makói namuti mapu ikí echi Abrami meli. Alí echi walula Abrami níili mapu Riosi Binói bichíwaga aneli wikabé namuti. Ayénachó echi Melkisereki arigá wabé galabéraga aneli echi Abrami.
Alí si'néami pagótami galá machí mapu aboni chopi waminabi o'wéalatami níima mapalí aboni wabé galabéraga anérami níima auché jaré jiti mapu waminabi o'wéala ju ketasi mapurigá aboni niráa. Echijiti echi jaré mapu ikí ne bichíwali echirigá galabéraga aneko auché jaré sinibí waminabi o'wéala ju ketasi mapurigá echi auché jaré pagótami mapu echirigá galabéraga anérami juko, echijiti echi Melkisereki waminabi walubela níili ketasi mapurigá echi walula Abrami.
Jipi rawé tamujé Isaeli pagótami yuwa, echi jaré sacerdote mapu pe bilé 'yesa chapí ibílana makói namuti mapu ikí tamujeta me, abóniko chopi pagótami ju mapu pe waminánomí arigá suwimea, chopi echo'ná Riosi Ra'íchala oselíwalachi, echi Melkisereki jiti rugá, ketasi osirúami ju mapu binói waminá mukuli.
Alí si'néami echi jaré sacerdote mapu jipi rawé pe bilé 'yesa chapiko ibílana makói namuti mapu ikí tamujeta me, ne si'néami aboni echi Lebí kúchala kúchuwala ju. Chópita galá omero aniyá mapu ne si'néami aboni, echi Lebí yuwa, ayénachó echirigá 'yali echi Melkisereki pe bilé namuti ibílana makói mapu ikí aboni meli. Alí aboni echirigá 'yali chabé ki'yá, echalí we yáati mapalí echi Abrami pe bilé 'yeka 'yali echi Melkisereki echi jaré namuti mapu ikí binói Abrami meli.
Echalí ke cho ranarúami níili si'néami echi jaré sacerdote mapu jipi rawé pe bilé 'yeka chapiko ibílana makói mapu ikí echi jaré Isaeli pagótami me. Chopi je'ná jerigá 'nátaga, omérabo aniyá mapu echi Abrami galá natétali si'néami aboni jiti mapalí echi Melkisereki natépali echi Abrami. Aboni ke cho ranarúami níili, chopi echi Abrami mapurigá si'néami aboni onolá niráa níima riwéali. Echalí echi Abrami echirigá galá natétali si'néami aboni jiti, mapalí binói natétali echi Melkisereki.
Mapujiti a auché jaré isena rijói jawárami níisagá mapurigá o'wéala sacerdote niráa, echalí arigá 'wérali níima mapurigá echi nulalíwami ayénachó nakulíwarami níisa, mapujiti osirúami ju echo'ná Riosi nulalila oselíwalachi mapu chopi echi jaré Aroni kúchala kúchuwala o'wéala sacerdote níima.
Chopi echo'ná Riosi Ra'íchala oselíwalachi osirúami ju mapu tamujé Walubélawala Jesucristo ne walubela sacerdote níima. Alí Binói auché biléana rojuáami ju echi jaré Isaeli pagótami. Alí ke wesi echi auché jaré mapu echi Jurá anilíwami rojuáami níili ayénachó walubela sacerdote níili.
Mapujiti galá machirúami ju mapu tamujé Walubélawala ranarúami níili jena'í wichimóbachi mapurigá bilé echi jaré wikabé Jurá anilíwami rojuáami pagótami. Alí echi Moisesi tarapé siné rugá anili mapu echi jaré Jurá anilíwami rojuáami pagótami jawárami níima riwéali, o'wéala sacerdote niráa.
Alí je'ná jerigá abijí waminabi wabé machiná ju a wilibásagá auché bilé si'nú walubela sacerdote mapu achigórigá mapurigá echi Melkisereki niráa níisa,
Echi mapu chopi wilárami ju Walubela Sacerdote niráa mapujiti Binói ne wabé omériga ne sinibí niráa bité, ayénachó mapujiti Binói ketasi siné mukumea. Alí echi bilepi Walubela Sacerdote ketasi wilárami ju chopi mapujiti Binói bilé níili echi jaré Lebí kúchala kúchuwala, mapurigá echi Moisesi osogá nulali mapu echi jaré Lebí kúchala kúchuwala ibílipi niráa, chopi jawárami níima riwéali mapurigá o'wéala sacerdote niráa.
Mapujiti echi Bilepi Walubela Sacerdote jiti rugá, je'ná jerigá osirúami ju mapurigá Riosi jeaneli:Mujemi ne Walubela Sacerdote níima ne sinibí niráa, achigórigá mapurigá echi Melkisereki ayénachó walubela sacerdote níili.
Echijiti echi nulalíwami ma nakubárami ju mapurigata chabénala nulérami níili, mapujiti echi jaré pagótami ketasi ku'wíratami níima riwéali echi nulalíwami jiti, mapujiti aboni ketasi omérali nijéwaga olayá mapurigá aboni nulérami níili.
Alí echi nulalíwami, mapurigá echi walula Moisesi osali, ketasi omérali galabératiya echi jaré pagótami. Chopi tamujeta máputa ma galá bichíi Jesucristo niráa sinibita galá bichíiga buwé mapurigá Binói Jesucristo tamujé tamí echirigá galabératama. Alí echirigá waminabi galabé ju, mapujítita mulubéana Riosi yuwa mapujítita ma galá bichíili Jesucristo niráa.
Alí Riosi Binói ne bichíwaga anili mapu echi Walubela Jesucristo wilárami níili, mapurigá ne Walubela Sacerdote niráa.
Chopi Riosi ketasi siné bichíwaga aneli ke wesi auché jaré o'wéala sacerdote jeanigá mapu aboni o'wéala sacerdote níima ne sinibí niráa, chopi echi Walubela Jesucristo jiti rugá, Riosi ne bichíwaga anili mapu Binói ne Walubela Sacerdote ju, mapalí Riosi je'ná jerigá aneli mapurigá osirúami ju echo'ná Riosi Ra'íchala oselíwalachi jeanigáEchi Walubela Riosi ne bichíwaga anili, alí ma ketasi nakulíwama, chopi je'ná jerigá ne bichíwaga jeaneli:Mujemi ne sinibí niráa ne Walubela Sacerdote jumi, achigórigá mapurigá echi Melkisereki walula sacerdote níili.
Echijiti waminabi wabé galabé ju mapurigá echi Walubela Jesucristo ne bichíwaga anili mapurigá Binói tamujé tamí ku'wírama riwéali, ketasi mapurigá suwaba mapu echi walula Moisesi osogá nulali jeanigá máputa ku'wíratami níibo riwéali, ata suwaba galá nijéwasagá mapurigá binói tamujé tamí osogá nuleli.
Alí wikabé rijói ibílipi niráa ne walubela sacerdote níilasali, mapujiti aboni ibili niráa waminá suwísali, echijiti ma mukusá bilé, echalí auché bilé rijói wilárami níili mapurigá walubela sacerdote niráa.
Chopi mapujiti je'ná Walubela Jesucristo ma ketasi auchecho siné mukumea, echijiti Binói ne sinibí niráa níima Walubela Sacerdote niráa. Alí echijiti auché jaré isena rijói ke siné echirigá jawásarami níima mapurigá walubela sacerdote niráa.
Echi jaré pagótami chopi omero mulubéana Riosi yuwa mapalí aboni galá bichíi echi Walubela Jesucristo niráa. Alí echi Walubela Jesucristo Binói sinibí niráa bité, echijiti Binói galá omero ku wikáwiya si'néami echi jaré mapu ikí mulubéanako Riosi yuwa mapurigá aboni echirigá ku wikawárami níima ne sinibí niráa, ne sinibí. Alí echi Walubela Jesucristo sinibí niráa bité mapurigá Binói sinibí tánama Riosi aboni jiti.
Echirigá mata riwali mapurigá echi Walubela Jesucristo ne bichíwali echiyiri ne wabé simírami galabé oláami Walubela Sacerdote ju mapurigá tamujé pagótami newaleli. Echi Walubela Jesucristo ne wabé galabé oláami ju. Alí Binói tarapé chati sitíi oláami ju, nirapé chibi síami niráa. Alí Binói ketasi olá mapurigá echi jaré chati sitíi oláami pagótami olá. Alí Riosi ma wilali echi Walubela Jesucristo echo'ná ripá riwigachi, ne wabé simírami ripabé niráa, ketasi mapurigá echi auché jaré namuti echo'ná ripá riwigachi nirúami niráa.
Alí echi Walubela Jesucristo ketasi achigó yiri ju mapurigá echi auché jaré o'wéala sacerdote niráa, mapujiti arigá 'wérali níili mapu si'néami echi auché jaré o'wéala sacerdote sinibí rawé ko'wisáa 'yama Riosi echi jaré namuti. Ayénachó arigá 'wérali níili mapu aboni bachá niráa echirigá ko'wisáa 'yama Riosi jaré namuti mapujiti aboni niráa chati sitíi oláami níili, ayénachó pe wakinana arigá 'wérali níili mapu aboni ko'wisáa 'yama Riosi auché jaré namuti echi auché jaré pagótami chati sitíi olalila jiti, mapujiti echi Walubela Jesucristo sinepi niráa, a Binói niráa nijili mapurigá Binói mi'lirúami níima, ne si'néami echi auché jaré pagótami chati sitíi olalila jiti, alí ketasi arigá 'wérali ju mapurigá Binói auchecho siné echirigá mi'lirúami níima.
Chabé ki'yá echi walula Moisesi osogá nulali mapu echi jaré rijói jena'í wichimóbachi piréami jawásarami níima riwéali, ibílipi niráa, mapurigá walubela sacerdote niráa. Alí echi jaré rijói jena'í wichimóbachi piréami arigá ketasi ne sébali galabé oláami ju. Chopi pe wakinánala mapalí echi Moisesi ma echirigá osogá nulali, echalí Riosi Binói bichíwaga anili mapu echi Bilepi Riosi Ranala ne Walubela Sacerdote ju. Alí echi bilepi Riosi Ranala ne wabé simírami galabé oláami ju ne sinibí niráa.
Echi Walubela Jesusi Katéwami ju mapurigá Riosi bukulíwami bichíwaga aniliAlí mapurigá tamujeta ma osogá anili, je'ná chopi waminabi walubéala ju: Tamujeta ma níwa echiyiri Walubela Sacerdote, echi mapu ma asíbali echo'ná ripá riwigachi, echo'ná watonachi mapo'ná Riosi níwala walubela asíbalachi ju, echo'ná mapo'ná echi Walubela Riosi atí.
Alí Binói we olá, Walubela Sacerdote niráa, echo'ná pachá ri'obachi, ripá riwigachi nirúami, mapu echi ne bichíwali Riosi ri'obáwala ju, echi mapu echi Walubela Riosi Binói gayénali, echi mapu ke wesi rijói niwáli.
Mapujiti ne si'néami echi auché jaré o'wéala sacerdote jawárami ju mapurigá aboni 'yama Riosi jaré namuti kónawami, ayénachó mapurigá aboni ko'wisáa 'yama Riosi echi jaré namuti 'akami mapu ikí echi auché jaré pagótami pama riwéali. Echijiti arigá 'wérali ju mapu echi Walubela Jesucristo ayénachó níwama mapurigá Binói 'yama Riosi.
Alí jipi rawé a echi Walubela Jesucristo abijí jena'í wichimóbachi asisáagá, Binói ketasi níimi Walubela Sacerdote niráa, mapujiti abijí nirú jaré rijói sacerdote mapu abijí echirigá 'ya Riosi echi jaré namuti kónawami, mapu echi walula Moisesi osogá nulali, mapu 'yárami níima riwéali Riosi.
Alí echi jaré sacerdote jena'í wichimóbachi muchúami we nóchaga olá mapurigá sacerdote niráa echo'ná pachá echi walubé Juríosi pagótami ri'obáwalachi. Chopi echi jaré namuti echo'ná pachá walubé Juríosi ri'obáwalachi nirúami chopi péebi noguí achigó yiri ju echi auché jaré galabé namuti yuwa, echo'ná ripá riwigachi nirúami. Mapujiti echi walula Moisesi je'ná jerigá anérami níili mapalí binói nulérami níili niwánala echi ne bachá niwárami Riosi galila, mapalí Riosi Binói jeaneli: Nibira, mujemi niwáma ne suwaba namuti achigó yiri mapurigá Nijeni mi riwírali mapalimi tamí yuwa asali echo'ná ripá biléana rabó.
Chopi tamujé Walubela Sacerdótawala waminabi galabé nóchaga olá Walubela Sacerdote niráa, ketasi mapurigá echi auché jaré sacerdote jena'í wichimóbachi nirúami olá, mapujiti echi tamujé Walubela Sacerdote 'yárami níili mapurigá Binói nóchaga olama Walubela Katéwami Riosi yuwa, echi auché jaré pagótami yuwa, mapurigá Riosi Binói ne wabé galabé bichíwaga aneli echi Binói.
Mapujiti a echi jaré pagótami omérasagá nijéwiya mapurigá Riosi chabénala, bachá niráa, nuleli aboni, alí ma ketasi arigá 'wérali níimi mapurigá Riosi bukulíwami, auchecho siné katiwama aboni yuwa.
Chopi Riosi riwali mapu echi jaré pagótami ketasi galá nijéwami níili, mapurigá je'ná jerigá osirúami ju echo'ná Riosi Ra'íchala oselíwalachi:Echi Walubela Riosi jeaní: Waminánomí rawé Nijeni bukulíwami auchecho siné katiwama echi jaré Isaeli pagótami yuwa, echi jaré Jurá kúchala kúchuwala yuwa.
Chopi Nijeni ketasi achigórigá katiwama aboni yuwa mapurigá Nijeni ki'yánala katéwali aboni pagótamawala yuwa echalí rawé mapalí Nijeni ne sikachí niráa chapigá bayérali aboni echo'ná Ejíptochi anilíwachi kawírali jonsa.Mapujiti echi jaré aboni pagótamawala echalí ki'yánala piréami ketasi nijéwaga olali mapurigá Nijeni katéwali aboni yuwa.Ayénachó echi Walubela Riosi jeaní: Echijiti Nijeni waminá waná ariweli echi jaré ke nijéwami pagótami.
Alí echi Walubela Riosi jeaní:Waminánomí rawé Nijeni je'ná jerigá katiwama echi jaré Isaeli anilíwami pagótami yuwa:Echalí Nijeni galá machírama aboni Nijé nulalila niráa, mapurigá aboni galá 'natáma Nijé nulalila jiti.Ayénachó Nijeni osimea Nijé nulalila echo'ná pachana aboni sulálachi niráa, mapurigá aboni galá nakimea nijéwiya.Alí Nijeni níima aboni Riósawala.Alí aboni Nijé Binói pagótamawala níima.
Echalí rawé ma ketasi waminabi arigá 'wérali níima mapu ibili aboni waminabi binérama echi auché jaré echo'ná mulubé aboni yuwa piréami,nibilé mapurigá ibili binérama echi jaré aboni ritémawala jeanigá mapu galá níima mapu aboni galá machimea Riosi,mapujiti Riosi jeaní:Echalí rawé ne si'néami pagótami galá tamí machimea.Echalí echi jaré kuchípala galá tamí machimea,ayénachó echi auché jaré o'wéala galá tamí machimea.
Mapujiti Nijeni suwaba ku wikáwama mapurigá aboni wabé chati sitíi olali.Alí Nijeni ketásirapé siné auchecho ku 'natama echi jaré aboni chati sitíi olalila jiti.
Echi jaré Juríosi pagótami ri'obáwala, echi Riosi ri'obáwala yuwaAlí mapalí Riosi bachá niráa katéwali echi jaré Juríosi pagótami yuwa, echalí Binói nuleli mapu churigá nilátarikó mapu aboni chokoba jaga waminabi walubéraga anema Binói Riosi. Ayénachó nuleli mapurigá aboni echirigá olama echo'ná pachá biléanapi ri'obachi jena'í wichimóbachi nirúami.
Alí echi ri'obá je'ná jerigá katiwárami níili: Echo'ná pachá echi bachá yéachi, mapo'ná Galabéalachi anérami níili, echo'ná nirúali bilé namuti rajékowami, kicháona rajáami. Ayénachó echo'ná nirúali bilé jubétami mapo'ná muchuwálati echi jaré pani mapu echo'ná 'yárami níili Riosi.
Alí echo'ná waminabi pachánala, echo'ná okoná yéachi simíraga, mapo'ná 'yérataga chukuli echi auché biléala chiní wabé ru'náami mapuyiri kimá, echo'ná pachá, ne Wabé Simírami Galabéalachi anérami níili.
Alí echo'ná pachá ne wabé Simírami Galabéalachi nirúali bilé namuti jubétami, echi wabé natéami oro jiti niwárami, mapo'ná echi moluwá na'élati. Ayénachó echo'ná nirúali bilé mapuyiri kajoni, ayénachó moba buchuwí uchérami echi wabé natéami oro. Alí echi kajoni chopi niwárami níili mapurigá echi jaré Isaeli pagótami galá newalama mapurigá Riosi bachá niráa katéwali aboni yuwa. Alí echo'ná pachana kajónachi nirúali bilé taa mapuyiri sikolí, oro niwárami, pachánala buchiga muchúami echi maná anilíwami ko'wáami mapurigá Riosi chabénala nijali, ripá riwigachi jonsa. Ayénachó echo'ná pachana kajónachi nirúali echi Aroni níwala kusí, echi mapu auchecho ku sawarali. Ayénachó echo'ná pachana nirúali echi okuá rité chipérami niwárami, mapo'ná osirúami níili echi makói nulalíwami Riosi nulalila, mapurigá Riosi katéwaga nuleli echi jaré pagótami.
Alí echi okuá kerubina anilíwami echo'ná we galá kajónachi moba a'nagú wéemi raweka jali. Echirigá aniwáami níili mapu echi Walubela Riosi, echo'ná nasipa asali. Alí okuánika echirigá pe buná uchuga moba pe na'ómali aboni analá jiti echo'ná ri'lé nasipa. Alí echo'ná nasipa níili mapo'ná echi jaré namuti lalá 'yárami níili Riosi, mapurigá echi pagótami chati sitíi olalila ku wikawárami níima. Alí jipi nijeni ketasi omero suwaba ruwigá ra'ícha ne suwaba je'ná jaré namuti jiti.
Alí mapalí karúmati je'ná namuti ma echirigá muchúami níisa echo'ná pachá echi walubé rióbachi echi Juríosi pagótami níwala, echalí echi jaré sacerdote sinibí wisabé mo'wili echo'ná pachá ne bachá bakiwáami galabéalachi mapurigá aboni nóchaga olama sacerdote niráa mapurigá Riosi nuleli aboni olánala.
Alí echo'ná waminabi pachánala, pachá echi osá bakiwáamichi galabéalachi, chopi bakí echi ne walubela sacerdote. Alí échiko sinibí bamíbali sinepi rawé niráa echo'ná bakili, ayénachó binói sinibí bamíbali echo'ná pachá togá bakili jaré namuti lalá echi Walubela Riosi 'yámia, mapurigá echi binói sacerdote chati sitíi olalila ku wikawárami níima, ayénachó mapurigá echi auché jaré pagótami chati sitíi olalila ku wikawárami níima.
Alí suwaba je'ná jaré namuti jiti echi wabé Galabé Riosi Iwigala tamujé tamí machírata mapu ketasi cho iráparami níili echo'ná auché biléana yéachi, mapurigá tamujeta mo'wiboa echo'ná pachá echi osá bakiwáami galabéalachi mapo'ná Wabé Simírami Galabéalachi anélati, ayénachó mapo'ná Riosi atí, mapuyénasí echi jaré sacerdote abijí sinibí rawé waminabi walubéraga anigá Riosi we mo'wili echo'ná pachá echi bachá bakiwáami galabéalachi.
Suwaba je'ná jerigá aniwáami ju mapu echi jaré pagótami ketasi omérali mulubéaniya mapo'ná Riosi asali mapujiti ketasi risensia níili mapu aboni simárama echo'ná bachá bakiwáami galabéalachi, mapurigá aboni echirigá mulubéanama Riosi yuwa. Alí aboni ketasi galá bichíiga mulubéana Riosi yuwa mapujiti aboni chopi nakí wikabé namuti mi'agá 'yánala Riosi, ayénachó aboni we 'ya Riosi wikabé auché jaré namuti. Alí ne suwaba echiyiri namuti tarapé omero ne galabé ku bi'wíami niráa niwayá echi jaré pagótami sulálachi mapalí aboni abijí echirigá olako mapurigá Riosi waminabi walubéraga anérami níima.
Echi jaré pagótami nulérami níili mapu aboni ketasi ko'méa jaré karúmati ko'wáami, ayénachó mapu aboni ketasi bajima jaré karúmati bajíwami, ayénachó aboni nulérami níili mapu aboni wisabé si'winárigá ubama. Chopi aboni echirigá nulérami níili olánala jena'í wichimóbachi mapuyénasí Riosi ketasi cho si'winárigá nuleli aboni, mapujiti ne suwaba echi jaré nulalíwami si'nú nakulíwarami níima riwéali.
Chopi echi Walubela Jesucristo ma nawali chabénala niráa. Alí jipi rawé echi Walubela Jesucristo ne Walubela Sacerdote ju echi ne wabé galabéala jiti mapu ma nawali. Alí jipi echi Walubela Jesucristo we olá sacerdote niráa echo'ná pachá biléana ne wabé simírami galabé ri'obachi, ne wabé simírami galabé niwárami, echi mapu ketasi pagótami niwáala ju. Echirigá aniwáami ju mapu echi wabé simírami galabé ri'obachi mapo'ná Jesucristo we olá sacerdote niráa, ketasi jena'í wichimóbachi nirúami ju, chopi echo'ná ripá riwigachi nirúami ju.
Alí echi Walubela Jesucristo ma sinepi bakili echo'ná pachá echi ne wabé Simírami Galabéalachi mapurigá Binói sinepi sunima Walubela Sacerdote niráa olayá, mapurigá ma ketasi 'wérali níima mapu auché bilé walubela sacerdote auchecho siné echirigá olama. Chopi echi Walubela Jesucristo ketasi togá bakili echi jaré chibá owila lalá, nibilé cho toga bakili echi jaré bisero lalá, chopi Binói bakili echo'ná ripá riwigachi nirúami ne wabé Simírami Galabéalachi galá riwíraga mapu Binói lalá ma ku'luwasa 'yárami níili Riosi.
Bichíwali ju mapu echi jaré toro lalá, ayénachó echi jaré chibá owila lalá, ayénachó echi bisero mukila ikósatami napisóolawala, ba'wí ro'wérami, ne suwaba galá omérami ju ku bi'wayá echi pagótami mapalí aboni pée uchérami ju echi la jiti, ayénachó echi napisó ba'wí ro'wérami jiti, mapurigá aboni echirigá olasa galá omérama waminabi walubéraga anée Riosi echo'ná pachá echi walubé Juríosi pagótami ri'obáwalachi.
Chopi a echirigá ne bichíwali níisagá, waminabi ne wabé simírami omérami ju echi Walubela Jesucristo lalá, mapujiti echi Walubela Jesucristo a Binói niráa nijili, echi sinibí bitéami Riosi Iwigala jiti, echi Walubela Riosi ayá, mapurigá Binói mi'lirúami níima mapurigá suwaba echi jaré namuti ko'wirúami níili. Alí Jesucristo tarapé chati sitíi oláami níili. Alí echi Walubela Jesucristo lalá tamujé tamí ku bi'wá suwaba mapu ikita chati sitíi olali. Alí mapalita chati sitíi olali, echalí tamujé olalila we sitíi níili, ayénachó echirigá ologá tamujeta tarapé kaníili, chopi echi Walubela Jesucristo lalá tamujé tamí ku bi'wá mapurigata chopi ologá pirélabo mapurigá echi Sinibí Bitéami Riosi nakí.
Echijiti echi Walubela Jesucristo Walubela Katéwami ju mapurigá Riosi bukulíwami niráa bichíwaga aneli echi pagótami jena'í wichimóbachi piréami. Alí echi Walubela Jesucristo mi'lirúami níili mapurigá galá ku wikawárami níima echi pagótami chati sitíi olalila mapurigá aboni chati sitíi olali mapalí aboni ketasi galá nijéwaga olali mapurigá Riosi bachá niráa nuleli aboni. Ayénachó Jesucristo mukuli mapurigá si'néami mapu ikí Riosi bayeli arigá 'yárami níima mapurigá aboni sinibí niráa pirélama, mapurigá Riosi bichíyami anérami níima aboni.
Mapujiti mapalí bilé rijói ne bichíwaga niráa osá bilé oselí jeanigá mapu churigá rojonárami níima binói níwala namuti mapalí binói ma mukumea, alí echi jaré binói níwala namuti ketasi cho echirigá rojonárami níima mapalí abijí ketasi cho bichíwali riwirúami juko mapu ma mukuli echi rijói.
Mapujiti mapurigá echi rijói ne bichíwaga osali, ketasi cho olárami níima mapuyénasí abijí bité echi rijói. Chopi echirigá olárami níima mapalí ma mukú echi mapu echirigá ne bichíwaga osali.
Echijiti mapurigá Riosi chabé ki'yá, bachá niráa, ne bichíwaga aneli echi jaré Isaeli pagótami, echirigá ayénachó chopi anérami níili mapalí echi jaré namuti lalá ma ku'luwárami níili.
Mapujiti mapalí echi walula Moisesi ma ruyeli echi jaré Isaeli pagótami ne suwaba echi jaré nulalíwami jiti, mapurigá Riosi nuleli aboni, alí binói Moisesi chapili echi jaré bisero lalá, echi jaré chibá owila lalá ayénachó, ba'wí asíchiko. Echalí binói chapili pe taa bo'osali sitákami, bilé kusí sawéami, isopo anilíwami yuwa. Alí binói pakeli echi kusí sawéami, echi bo'osali yuwa echo'ná lárali, ba'wí nasóami. Alí binói kúuchi niráa bachímali echi lá, ba'wí nasóami echo'ná oselichi mapo'ná osirúami níili Riosi nulalila. Alí binói ayénachó kúuchi niráa bachímali echi lá, ba'wí nasóami echo'ná moba si'néami echi jaré pagótamichi.
Echalí echi walula Moisesi jeaneli: Je'ná ju echi lá mapu ku'luwárami níili mapalí Riosi 'yemi mi ne bichíwaga aneli máputamo ku'wíratami níibo riwéali, átamo galá nijéwasagá mapurigá Riosi 'yemi mi nuleli.
Alí echi Moisesi ayénachó lá jiti kúuchi niráa bachímali echi ri'obá. Ayénachó lá jiti kúuchi niráa bachímali suwaba echi jaré namuti echo'ná pachá ri'obachi nirúami mapu ikí echo'ná néerati mapalí aboni waminabi walubéraga aneli Riosi echo'ná pachá ri'obachi.
Alí echo'ná Riosi nulalila osirúamichi nulárami níili mapu ne noguí suwaba namuti chopi galá ku bi'wárami níima, echi lá jiti bachímaga olárami. Alí mapalí echi lá ketasi ku'luwárami níisagá, alí echi chati sitíi oluwáwami ketasi ku wikawárami níima.
Echi jaré pagótami chati sitíi olalila chopi ku wikawárami ju mapujiti Jesucristo mi'lirúami níili.Alí echi jaré namuti echo'ná ri'obachi nirúami, ibili niráa, ne noguí achigó yiri ju echi auché jaré waminabi galabéala namuti yuwa mapu echo'ná ripá riwigachi nirúami ju. Alí arigá 'wérali níili mapu je'ná jaré namuti echo'ná pachá jena'í wichimóbachi nirúami ri'obachi arigá galabératami níima bacháami Riosi yuwa jaré namuti lalá jiti bachímaga. Chopi echi auché jaré waminabi galabé namuti echo'ná ripá riwigachi nirúami chopi galabératami níili bacháami Riosi yuwa echi Walubela Jesucristo lalá jiti.
Mapujiti echi Walubela Jesucristo ke siné bakili echo'ná pachánala echi wabé simírami galabéalachi jena'í wichimóbachi nirúamichi ri'obá mapu pagótami jiti niwárami níili. Alí jena'í wichimóbachi nirúami ne wabé simírami galabéalachi chopi pe ne noguí achigó yiri níili echi ne wabé simírami Galabéalachi echo'ná ripá riwigachi nirúami yuwa. Chopi echi Walubela Jesucristo ma bakili echo'ná ne wabé simírami Galabéalachi, echo'ná ripá riwigachi nirúami, mapo'ná jipi rawé Binói we ra'ícha bacháami Riosi yuwa, tamujé tamí jiti.
Alí echi jaré Juríosi pagótami ne walula sacerdótawala ne sinibí bamíbali bakí echo'ná pachá echi wabé simírami galabéalachi, jena'í wichimóbachi nirúami ri'obachi ne wabé pachánala, mapurigá binói 'yama Riosi echi lá mapu ke binói lalá ju, chopi echi Walubela Jesucristo ketasi echirigá wisabé niráa a Binói nijá mapurigá waminá mi'lirúami níima.
Mapujiti a echirigá níisagá, echalí arigá 'wérali níimili chabé chokichí jonsa, mapalí jonsa je'ná wichimoba gayenárami níili, mapurigá echi Walubela Jesucristo wisabé, ibili bamíbali niráa, waminá mi'lirúami níimi. Chopi jipi mapalí ma mulubé ju mapalí ma suwibama suwaba namuti jena'í wichimóbachi nirúami, jipi bukulí rawé jonsa, echi Walubela Jesucristo sinepi niráa a Binói nijali mapurigá waminá mi'lirúami níima, mapurigá Binói echirigá waminá 'yema suwaba echi chati sitíi oluwáwami.
Mapujiti arigá 'wérali ju mapu ne si'néami pagótami, ibili niráa, sinepi suwimea. Ayénachó 'wérali ju mapurigá ma suwisáa, aboni ibili niráa bacháami jábama Riosi yuwa, mapurigá si'néami mapu ikí ketasi ku wikawárami ju arigá kastigo 'yárami níima.
Echirigá ayénachó echi Walubela Jesucristo sinepi nijírami níili mapurigá Binói mi'lirúami níima, mapurigá Binói echirigá 'yema wikabé pagótami chati sitíi olalila. Alí Binói Jesucristo auchecho siné ku nawama jena'í wichimóbachi mapurigá Binói ku'wírama si'néami echi jaré mapu ikí galá bichíiga buweko mapurigá Binói ku nawama. Chopi mapalí echi Walubela Jesucristo echirigá auchecho siné ku nawasa, echalí Binói ma ketasi auchecho siné mukumea, echirigá ku 'yémiya echi chati sitíi oluwáwami.
Mapujiti echi jaré pagótami chopi péebi niráa machíralati, Riosi nulalila jiti, mapurigá waminánomí aboni ne sébali ku'wíratami níima riwéali, echi Walubela Jesucristo jiti. Mapujiti echi nulalíwami ketasi omérali ne galabé wachínaga oláami niráa niwayá echi jaré pagótami mapu arigá mulubéanali Riosi yuwa, ne si'néami mapu ikí sinibí bamíbali ko'wigá 'yali Riosi echi jaré namuti mapurigá nulárami ju, echo'ná Riosi nulalílachi.
Chopi si'winárigá mapalí echi jaré pagótami echirigá ko'yagá 'ya Riosi echi jaré namuti, echalí aboni sinibí bamíbali we o'mónaga newalá aboni chati sitíi olalila jiti.
Mapujiti echi jaré toro lalá, ayénachó echi jaré chibá owila lalá ketásirapé omero ku'wíriya echi pagótami mapurigá aboni chati sitíi olalila ku wikawárami níima.
Echijiti mapalí echi Walubela Jesucristo nawali jena'í wichimóbachi, echalí Binói jeaneli echi Riosi Onorúami:Mujé ketasi nakí mapu echi jaré pagótami mi ko'yagá 'yama echi jaré namuti, nibilé mi nakí mapu aboni mi 'yama jaré namuti mapurigami echijiti ku wikáwama aboni chati sitíi olalila.Chopi Mujemi tamí 'yali mapurigani bitélama mapurigá Rijói niráa.
Ayénachó echi Walubela Jesucristo jeaneli Riosi:Mujemi ketasi galá nirali mapurigá echi jaré pagótami ko'yagá ikósali echi jaré namuti, nirapé mapurigá aboni ko'yagá 'yali jaré namuti mapurigá aboni chati sitíi olalila echijiti ku wikawárami níima.
Echalí echi Walubela Jesucristo waminabi jeaneli Riosi:Nijeni mi jeaneli: Nibira, mani nawali jena'í wichimóbachi mapurigani chopi olama mapurigá mujemi nakí, achigórigá mapurigá osirúami ju tamí jiti rugá,echo'ná Mujé Ra'íchala osurúmachi.
Alí echirigá anigá echi Walubela Jesucristo arigá aneli mapu Riosi ketasi nakí mapu echi pagótami ko'yagá 'yama echi jaré namuti, nibilé cho nakí mapu aboni ko'yagá ikósama jaré namuti mapurigá aboni chati sitíi olalila echijiti ku wikawárami níima, chopi echirigá arigá nulárami ju mapurigá echi walula Moisesi osogá nulali.
Alí pe wakinánala echi Walubela Jesucristo jeaneli Riosi:Nijeni ma nawali jena'í wichimóbachi mapurigani chopi olama mapurigá Mujemi nakí.Echirigá aniwáami ju mapu echi Walubela Jesucristo chopi olali mapurigá Riosi nakili, mapurigá ma ketasi arigá 'wérali níima mapurigá echi jaré pagótami waminabi ko'yagá 'yama Riosi echi jaré namuti, mapujiti echi Walubela Jesucristo a Binói niráa nijali mapurigá Binói mi'lirúami níima, echi jaré pagótami chati sitíi olalila jiti.
Alí mapujiti echi Walubela Jesucristo chopi echirigá olámiya nawali mapurigá Riosi nakili, echijiti Riosi ma tamujé tamí wabé galabérali, mapujiti echi Walubela Jesucristo sinepi niráa a Binói nijili mapurigá mi'lirúami níima, tamujé chati sitíi olalila jiti, chopi jipi echi Walubela Jesucristo ma ketasi auchecho siné mi'lirúami níima.
Alí sinibí rawé echi jaré sacerdote ne bichíwali we nócha echo'ná pachá echi walubé Juríosi ri'obáwalachi, mapo'ná aboni wisabé niráa ko'yagá 'ya Riosi echi jaré achigó yiri namuti. Chopi aboni echirigá ologá ke siné omero ku wikáwiya echi jaré pagótami chati sitíi olalila.
Chopi mapalí echi Walubela Jesucristo ma sinepi niráa nijali a Binói niráa, mapurigá Binói mi'lirúami níima, echi jaré pagótami chati sitíi olalila jiti, alí Binói ma ku owinsa, echalí ku asíbali Riosi yuwa, echo'ná watonachi.
Echalí jonsa echi Walubela Jesucristo chopi echo'ná Riosi yuwa watonachi atí, mapuyénasí echi jaré Binói asayela omératami níima, mapujiti Riosi Onorúami echo'ná ri'léami echi Walubela Jesucristo ralálachi ro'wábama echi jaré Binói asayela, mapurigá jaré namuti rikékowami niráa.
Mapujiti mapalí echi Walubela Jesucristo sinepi niráa a Binói nijali mapurigá mi'lirúami níima, echalí Binói echirigá ologá ne sébali galabératali echi jaré mapu Binói chapili mapurigá Binói níwala niráa, mapurigá aboni sinibí niráa echirigá galabératami níima.
Ayénachó echi Wabé Galabé Riosi Iwigala tamujé tamí achigórigá ané; mapujiti bachá niráa jeaní:
Echi Walubela Riosi je'ná jerigá aní:Waminánomí rawé Nijeni je'ná jerigá katiwama echi jaré Isaeli pagótami yuwa:Nijeni galá machíratama aboni, Nijé nulalila jiti, mapurigá aboni ne galá machimea Nijé nulalila, ne sulachí niráa.Ayénachóni osimea Nijé nulalila echo'ná pachana abónichi niráa, mapurigá aboni sinibí 'natama Nijé nulalila jiti.
Alí echi Wabé Galabé Riosi Iwigala waminabi jeaní:Nijeni ke siné ku auché 'natama mapurigá aboni chati sitíi olali. Nibilé sineni ku auché 'natama mapurigá aboni ketasi nijéwaga olali mapurigá Nijeni nuleli aboni.
Echirigá biché mapalí Riosi ma ku wikáwali echi jaré chati sitíi oluwáwami, echalí ma ketasi arigá 'wérali ju mapurigá bilé namuti mi'lirúami níima mapurigá echi chati sitíi oluwáwami auchecho ku wikawárami níima.
Galá níima máputa mulubéanabo Riosi yuwaEchijiti keni ritémawa, jipi tamujeta galá omero mo'wiyá echo'ná pachánala echi ne Wabé simírami Galabéalachi echo'ná ripá riwigachi nirúami mapo'ná Riosi atí, mapujiti echi Walubela Jesucristo lalá ma ku'luwárami níili tamujé tamí jiti.
Jípita galá omero echo'ná pachánala mo'wiyá, mapujiti Jesucristo bukulíwami buwirali mapurigá tamujeta, sinibí piréami niráa, echo'ná simáraga mo'wiboa, echo'ná ripá riwigachi wabé simírami Galabéalachi, achigórigá mapurigá echi Juríosi pagótami walubela sacerdótawala bakí echo'ná pachánala echi wabé simírami galabéalachi, jena'í wichimóbachi nirúami ri'obachi. Alí Jesucristo echirigá buwirali mapalí Binói ma ku owinsa bakili echo'ná ripá riwigachi mapurigá Rijói niráa.
Jipi echi Walubela Jesucristo tamujé Walubela Sacerdótawala ju. Jipi Binói galá nulé ne si'néami echi jaré Riosi kúchuwala.
Echijiti galá níima máputa tarapé 'yékami sulélabo, chopi máputa galá bichíiga mulubéanabo Riosi yuwa, mapujiti Jesucristo ma tamujé tamí ku bi'wali tamujé sulálachi niráa, mapurigá tamujeta ma ke o'monabo mapurigá chati sitíi oláami niráa. Alí galá níima mapurigata ubáratami niráa níibo, ne galabéala ba'wí jiti, tarapé wikúamiti mapurigá echi Juríosi sacerdótawala olali.
Alí waminábita galá bichiga olabo achigórigá mapurigata ma galá bichíili. Ketásita si'winárigá bichíibo, mapujiti Riosi ne bichíwali olama achigórigá mapurigá tamujé tamí bichíwaga aneli mapu Binói olama riwéali, mapurigá osirúami ju echo'ná Riosi Ra'íchala oselíwalachi.
Alí ne galá níima mapu tamujeta a'nawita galá 'natasa, mapu churigata a'nagupi nagúurabo mapurigata ibili niráa waminabi wabé galéami níibo, ayénachó mapurigata ibili niráa waminabi galabé oláami níibo.
Alí ketasi galá níima máputa waminá ariwebo napawíi echi auché jaré bichíyami yuwa, ketasi mapurigá jaré ma ketasi napawí echi auché jaré yuwa. Chopi galá níima tamujeta a'nagupi waminabi galá bichíiratasa. Jipi waminabi galá níima echirigá a'nagupi bichíiratasa mapujítita galá machí mapu echi Walubela Jesucristo rawéwala ma ne mulubé níilasimí.
Mapujiti mapalí echi jaré pagótami ma galá machíratami níisa echi ne Bichíwali, alí a aboni waminabi nokuísagá chati sitíi olayá, ayénachó a aboni we nakisáagá echirigá chati sitíi olánala, echalí aboni ma ketasi ku wikawárami níima, mapujiti aboni ketasi galá bichíili mapurigá Jesucristo mi'lirúami níili aboni chati sitíi olalila jiti.
Echalí aboni wabé majaga buwema mapuyénasí Riosi ne wabé 'yoka, walú kastigo 'yama, mapalí Binói waminá ikósaga suwábama echi jaré Binói sayela.
Chabé ki'yá mapalí jaré pagótami ketasi galá nijéwaga olali mapurigá echi walula Moisesi osogá nulali, echalí echiyiri pagótami arigá waminá ko'wirúami níili, mapalí okuá testigo chópirigá wi'nijili aboni, bikiyá kéremá. Echalí echi jaré chati sitíi oláami tarapé natimaga arigá ko'wílati.
Alí jaré pagótami ke 'me nirá echi Walubela Riosi Ranala. Ayénachó aboni echirigá ologá wabé sitíi nirá echi Walubela Jesucristo lalá mapu sinepi ku'luwárami níili mapurigá aboni chati sitíi olalila ku bi'wárami níima, mapurigá Riosi bachá niráa ne bichíwaga anigá katéwali jena'í wichimóbachi piréami pagótami yuwa. Alí echi jaré ke bichíyami pagótami mapurigá bilé namuti rimisókawami niráa mayé echi Walubela Riosi Ranala. Ayénachó echiyiri ke bichíyami pagótami ne wabé riwélata echi wabé Galabé Riosi Iwigala. Chopi echi Walubela Riosi arigá wabé galé si'néami pagótami. Echijiti galá níima mapu echiyiri chati sitíi oláami pagótami waminabi wabé simírami kastigo 'yárami níima, ketasi mapurigá echi auché jaré kastigo 'yárami níima mapu ketasi nijéwaga olali mapurigá echi walula Moisesi osogá nulali.
Alí tamujeta galá machí mapu echi Walubela Riosi jeanili: Nijeni chopi ju mápuni kastigo 'yama echi jaré chati sitíi oláami. Nijeni walú kastigo agá ku natétama aboni. Ayénachó jeanili: Echi Walubela Riosi waminá justikia olama echi jaré Binói pagótamawala yuwa.
¡Ne wabé simírami majawíwami ju mapu echi sinibí bitéami Riosi sinibí niráa ne walú kastigo 'yama echi jaré chati sitíi oláami pagótami!
Echalí jaré 'yemi ne wabé risúu olárami níili, ayénachó jaré walú kastigo 'yárami níili, echi auché jaré pagótami riwírataga. Ayénachó auché jaré 'yemi risúu olárami níili chopi mapujítitamo achigórigá bichíili mapurigá echi jaré mapu bachá niráa risúu olárami níili.
Echalítamo ayénachó wabé natimali echi auché jaré ritémtami mapu pachá mo'wárami níili, mapujiti aboni nawésali Riosi Ra'íchala. Alí bichétamo arigá wabé kaníili mapalí echi auché jaré pagótami 'yemi mi chuwé 'yeli 'yemi níwala namuti, mapujítitamo galá machili máputamo níwami ju ne wabé simírami galabé namuti echo'ná ripá riwigachi nirúami, echi mapu ne sinibí niráa nirúlama.
Echijiti sinibí waminabi galá bichíisi mapurigátamo ma galá bichíili, mapujítitamo echijiti ne wabé simírami galabéala 'yárami níibo.
Galá níima mapu 'yémitamo sinibí kilíi ologá pirélabo mapurigátamo galá omérabo olayá mapurigá Riosi nakí, ayénachó mapurigátamo echirigá narepo mapurigá Riosi 'yemi mi bichíwaga aneli máputamo arigá 'yárami níibo.
Mapujiti echo'ná Riosi Ra'íchala oselíwalachi je'ná jerigá osirúami ju:We yáati, ke 'me ayó nolínama echi mapu arigá nawama.Échiko ketasi waminá wi'lí buwema.
Chopi si'néami mapu ikí Nijeni nareko, abóniko ne galá bichíiga pirélama.Chopi jaré tamí ariwesa, ku kuwana simásagá,Nijeni ketasi kanílama echi jaré aboni jiti.
Chopi tamujé ketasi ku kuwana ro'wíami ju, mapurigá auché jaré mapu ku ro'wiga 'wigá. Chopi tamujeta galá bichíyami ju Riosi. Echijiti tamujé aliwala sinibí niráa piréami níima.
Echi BichíilawamiMapalita galá bichíi Riosi, echalita bichíwali mayé máputa waminánomí narepo echi jaré namuti máputa we buwé, mapujiti Riosi bichíwaga anili mapu tamujé tamí echirigá 'yama. Ayénachó mapalita galá bichíi Riosi, echalí tamujeta ne bichíwali mayé mapu arigá nirú echi jaré namuti máputa ke chirigá ritiwá jipi rawé.
Echi jaré tamujé pagótamawala chabé ki'yá piréami galabé oláami anélati mapujiti aboni galá bichíili Riosi.
Mapujiti tamujeta galá bichíi Riosi Ra'íchala, echijítita galá machí mapu Riosi niwáli ne suwaba namuti mapalí Binói chopi ra'íchaga anili mapu echi jaré namuti arigá niwárami nílama. Echirigá echi jaré namuti mapu jípita ritiwá, ketasi niwárami níili auché jaré namuti jíti, mapujiti echalí ki'yá chokichí tarapé biyiri nirúali.
Echi chabé ki'yá bitéami Abeli galá bichíili Riosi, echijiti binói bilé bo'wá mi'yagá 'yali Riosi. Alí echirigá ologá echi Abeli 'yali Riosi bilé waminabi galabéala namuti, ketasi mapurigá echi binói rijimala Kaíni riwéami 'yali. Echijiti Riosi anili mapu echi Abeli we galabé oláami níili. Ayénachó Riosi nareli echi jaré namuti mapu echi Abeli ko'yagá 'yali. Echijiti echi Abeli mapu arigá mukúami ju, abijí tamujé tamí galá binera, mapujítita nawésarami ju mapurigá echi Abeli echirigá galá bichíili Riosi.
Echi Enoko riwéami rijói galá bichíili Riosi, echijiti binói tólati echo'ná ripá riwigachi mapalí ke cho mukuli. Alí echi Enoko ma ketasi auché riwílati jena'í wichimóbachi, mapujiti Riosi ma toli. Alí echo'ná Riosi Ra'íchala oselíwalachi osirúami ju mapu chabénala mapalí echi Enoko ketasi cho tólati echo'ná ripá riwigachi, mapu echi Enoko chopi ologá bitéali mapurigá Riosi nakili.
Alí echi jaré pagótami ketasi chirigá omero olayá mapurigá Riosi nakí, mapalí aboni ketasi bichíi Riosi, mapujiti arigá 'wérali ju mapu echi jaré mapu ikí nakiko mulubéanala Riosi yuwa, arigá galá bichíiga mayema mapu ne bichíwali nirú Riosi. Ayénachó 'wérali ju mapu aboni bichíima mapu Riosi galá ku'wírama echi jaré mapu ikí galá ága machináliko Binói Riosi.
Alí echi Noé galá bichíili Riosi. Echijiti mapalí Riosi ruyeli echi Noé mapurigá pe wakinánala arigá ikimea mapurigá binói Noé ke cho siné riwali ikíachi, echalí echi Noé galá nijéwaga mapurigá Riosi nuleli, arigá niwáli bilé walubé barko anilíwami, mapuyiri kalí niráa, mapurigá echo'ná walubé ba'wírali moba inama. Echalí echi Noé echirigá niwáli echi barko mapurigá echi jaré binói kúchuwala ketasi waminá si'lima echi walubé ba'wí ukúuchi jena'í wichimóbachi. Echi Noé echirigá galá bichíili Riosi, echijiti binói galá nijéwali mapurigá Riosi nuleli. Alí echirigá ologá echi Noé arigá wi'nijili echi auché jaré ke bichíyami pagótami jena'í wichimóbachi piréami. Ayénachó Riosi galá nirali echi Noé mapujiti binói echirigá bichíili Riosi.
Echi Abrami galá bichíili Riosi, echijiti binói galá nijéwali mapalí Riosi júuli echo'ná auché biléana kawírali simínala. Echalí Riosi bichíwaga aneli mapu arigá 'yama echi auché biléana kawírali mapurigá binói Abrami kawíwala niráa. Alí echi Abrami arigá simili echo'ná binói kawíwalachi jonsa, echo'ná echi auché biléana kawírali simiyá, tarapé cho machigá mapu kumi simea riwéalo.
Echi Abrami ne galá bichíili Riosi, echijiti binói bitéali mapurigá si'wina bitéami niráa, echo'ná kawírali mapo'ná Riosi bichíwaga aneli mapu Binói 'yama mapurigá echi Abrami kawíwala niráa. Alí echo'ná ibílana echi Abrami pe téeli niráa bitélasali, mapuyiri chiní niwárami kalirasa. Alí pe kinánala echi Isaka ayénachó echirigá olali, echi Jakobo asíchiko. Alí aboni okuánika achigórigá ne bichíwaga anélati mapurigá Riosi bichíwaga aneli echi Abrami.
Alí echi Abrami echirigá pe téeli niráa bitélasali echo'ná, mapujiti binói we nakigá buweli mapurigá binói bitélama echo'ná Walúlachi, ripá riwigachi nirúami, mapo'ná ibílana kalírali ne wabé jiwériga tigoka jawárami ju, echi Walúlachi mapu Riosi Binói a'láraga niwáli.
Alí echi Abrami upila, Sara riwéami, ayénachó galá bichíili Riosi, echijiti Riosi 'yali mapurigá echi Sara galá omérama bilé táa ranaya mapalí binói ne wabé simírami wiláami níili mapuyena ma ke omérama riwélia echi táa ranaya. Echijiti echi Sara echirigá ne wabé wiláami níisa, arigá ranali bilé táa towí, mapujiti binói galá bichíili mapu Riosi arigá 'yama riwéalo mapurigá Binói bachá niráa bichíwaga anili.
Echirigá mapalí echi Abrami wabé ochérami níili, mapalí ma ne mulubé mukumea riwéali, echalí arigá ranarúami níili binói nolá. Alí wakinánokuá echi Abrami nolá kúchala kúchuwala ne wabé simírami wikabé muweli, mapu ikí echi jaré sopolí ripá riwigachi muchúami, ayénachó mapu ikí echi saté echo'ná walú ba'wírali suwé nirúami, mapu ketasi omérawami ju taráa.
Alí ne si'néami je'ná jaré mapu ne galá bichíyami níili Riosi, arigá waminá suwili ke cho naresa mapurigá Riosi bichíwaga aneli mapu Binói 'yama riwéalo. Alí aboni echirigá galá bichíili, echijiti aboni mikabé niráa riwali echi jaré namuti. Echirigá aboni galá bichíiga, ne wabé kaníili mapurigá ma 'yárami niráa echi jaré namuti. Alí echirigá ologá aboni galá machírali echi auché jaré pagótami mapu echi jaré mapu ikí galá bichíi Riosi pe téelipi niráa piréami níima riwéali jena'í wichimóbachi, mapujiti aboni chopi echo'ná ripá riwigachi piréami níima riwéali ne sinibí niráa.
Alí ne si'néami echi jaré mapu ikí echirigá bichíiga nawésako, abóniko ne galá machili echi auché jaré pagótami mapu aboni abijí 'yasa 'yena biléana kawí, mapu aboni kawíwala níima, mapujiti aboni ketasi jena'í wichimóbachi piréami níima sinibí niráa.
Alí a aboni ne bichíwali 'natásagá jena'í wichimóbachi nirúami kawí jiti, mapo'ná jonsa aboni simíbali, echalí aboni ne bichíwali omérami ku siyá echo'ná.
Chopi echi jaré bichíyami nakili bilé kawí ne wabé simírami galabéala, echi mapu echo'ná ripá riwigachi nirúami ju. Echijiti echi Walubela Riosi ketasi riwela mapalí Binói anérami ju aboni Riósawala, mapujiti Binói ma a'lárali biléana walúlachi mapo'ná echi jaré bichíyami sinibí niráa pirélama.
Alí mapalí Riosi nakili machinália acha galá nijéwama echi Abrami, echalí Riosi machinálaga aneli echi Abrami mapu mi'agá 'yama binói ranala, Isaka riwéami. Alí echi Abrami ne galá bichíili Riosi, echijiti binói arigá nakili echirigá mi'agá 'yánala Riosi echi Isaka. Echalí echi Abrami arigá echirigá mi'agá 'yama riwéali Riosi echi bilepi kepu raná. Chopi chabénala, bachá niráa, Riosi arigá ne bichíwaga aneli echi Abrami jeanigá:
Echi Isaka riwéami mujé ranala kúchala kúchuwala ne wikabé muwema, alí ne si'néami aboni ne bichíwali mujé binói pagótamawala níima.
Echirigá níili mapu echi Abrami galá machili mapu Riosi we omérami ju ku o'wíntiya echi jaré suwíami. Ayénachóta omero aniyá mapu echi Isaka ne noguí mi'lirúami níili. Chopi binói ku 'yárami níili echi Abrami, galá ku bitéami niráa.
Alí echi Isaka ayénachó galá bichíili Riosi. Echijiti echi Isaka galá omérali bichíwaga aniya echi okuá binói kúchuwala, echi Jakobo riwéami, echi Esaú riwéami, mapu Riosi bichíwali ne wabé ku'wírama aboni waminánomí.
Echi Jakobo ayénachó galá bichíili Riosi, echijiti mapalí binói ma ke 'me ayó mukumea riwéali, echalí binói arigá ne galá bichíwaga anili mapu Riosi ne wabé ku'wírama riwéali echi José kúchala kúrowi okuánika. Alí echalí echi Jakobo waminabi walubéraga aneli Riosi, echo'ná binói tisólachi moba bunaga chukugá.
Echi José galá bichíili Riosi, echijiti mapalí binói ma ke 'me ayó mukumea riwéali, echalí binói rugá anili mapurigá echi jaré wikabé Isaeli kúchala kúchuwala arigá ne bichíwali wabé wakinánomí ku simama echo'ná Ejíptochi anilíwachi kawírali jonsa. Ayénachó echi José galá nuleli echi jaré aboni mapu echalí ayénachó ku tomea binói José mukúami sapala.
Alí echi Moisesi ayénachó galá bichíili Riosi. Echijiti mapalí binói ma walú ochérali, echalí binói ketasi nakili mapurigá binói echi walula silíami malala ranala anérami níima, echo'ná Ejíptochi bitéami.
Alí binói Moisesi waminabi nakili risúu olárami níilanala echi auché jaré Riosi pagótawala yuwa, chopi binói ketasi nakili wabé kaníliga chati sitíi olánala, mapujiti echi jaré mapu echirigá kaníliga chati sitíi olako, pe téeli niráa echirigá kanili.
Echirigá echi Moisesi waminabi galabé nilali mapurigá binói risúu olárami nílama mapurigá echi Walubela Jesucristo risúu olárami níima riwéali. Chopi echi Moisesi ketásirapé echirigá galabé nirali ne suwaba echi jaré namuti níilawami echo'ná Ejíptochi nirúami, mapujiti binói chopi galabé nirali suwaba mapurigá binói 'yárami níima riwéali Riosi jiti waminánomí.
Echi Moisesi galá bichíili Riosi, echijiti binói ku simili echo'ná Ejíptochi anilíwachi kawírali jonsa, chopi ketasi echirigá ku simili mapujiti binói, siné káachi we majali echi walula silíami, mapu wabé yóami níili. Echalí echi Moisesi chopi waminabi galá bichíiga ku simili, mapurigá galá riwalá niráa Riosi, echi mapu ketasi ritiwíwami ju.
Echi Moisesi galá bichíili Riosi, echijiti binói we omáwali echalí omowálawachi mapalí echi kúuchi bo'wá ko'wílati. Echalí binói nulali echi la jiti uchénala ibílana yéachi mapo'ná piréali echi jaré Isaeli pagótami, mapurigá echi walubela Riosi kapitánawala mapu ko'wimea riwéali echi jaré bachá o'wéalapala bachirúami ketasi echirigá ko'wimea echi jaré Isaeli pagótami níwala o'wéalapala bachá jáwami kúrowi.
Alí echi jaré Isaeli pagótami galá bichíili Riosi, echijiti aboni galá omérali waminá bo'ómana nasipa simara, echo'ná walú ba'wírali Sitánachi anilíwachi simara, mapurigá echo'ná wi'yérali wakichéachi niráa. Chopi mapalí echi jaré Ejíptochi piréami achigórigá simáranali, echalí ne si'néami aboni waminá si'lili.
Echi jaré Isaeli pagótami galá bichíili Riosi, echijiti suwaba najuli echi ripabé tigótami mapu noligá tigótami níili echo'ná walúlachi Jerikochi anilíwachi, mapalí echi jaré Isaeli pagótami galá bichíiga, noligá simáraga nolérali echo'ná walúlachi, isínapi niráa, kichao rawé yénasí.
Echi Ra'aba riwéami mukí mapu chabénala chati sitíi oláami níili, arigá galá bichíili Riosi. Echijiti binói ketasi mi'lirúami níili mapalí echi auché jaré ke nijéwami pagótami arigá waminá suwábarami níili. Echalí echi Ra'aba galá ku'wíratami níili mapujiti binói bachá niráa ku'wíraga nareli echi okuá Isaeli rijói mapu chiná niráa, bachá 'nésiya mo'wili echo'ná walúlachi.
¿Piri jítini rugá waminabi animea? Ketásini omero waminabi wi'lí ra'ícha echi Gereoni jiti rugá, nibilé cho echi Baraka jiti rugá, nibilé cho echi Sansoni jiti rugá, nibilé cho echi Jepaté jiti rugá, nibilé cho echi Rabiri jiti rugá, nibilé cho echi Samueli jiti rugá, nibilé cho echi auché jaré jiti rugá, si'néami mapu ikí Riosi jiti julárami níili nawisánala.
Ne si'néami echi jaré aboni echirigá galá bichíili Riosi. Echijiti jaré aboni galá nayúrali sayériga nakoa auché jaréana piréami o'wéala. Alí auché jaré galá omérali wachínaga nuláa mapurigá o'wéala silíami niráa mapujiti aboni galá bichíili Riosi. Ne si'néami aboni galá ku'wíratami níili achigórigá mapurigá Riosi bachá niráa ne bichíwaga anili mapurigá aboni galá ku'wíratami níima. Alí jaré aboni ayénachó galá ku'wíratami níili mapalí Riosi 'yérali echi jaré wabé jobátami o'wéala namuti chumulá mapurigá echi jaré bichíyami ketasi waminá ko'wirúami níima echi jaré jobátami namuti jiti.
Auché jaré ne galá bichíili Riosi, echijiti Binói galá cho'wali echi walú na'í wabé ratáami mapurigá aboni ketasi waminá ikósarami níima. Auché jaré ayénachó galá bichíili Riosi, echijiti aboni ketasi waminá ko'wirúami níili i'wéala ripiyá jiti mapalí jaré arigá nakili echirigá ko'winala aboni. Auché jaré mapu tarapé jiwérami níili, arigá ne wabé jiwérami niráa niwálati mapujiti aboni galá bichíili Riosi. Auché jaré mapu ayénachó galá bichíili Riosi, echijiti jiwérawami 'yárami níili mapurigá aboni galá omérama nakówaga nayúriya auché jaréana jonsa síami o'wéala sontarsi sayeria.
Ayénachó nirúali jaré muguí mapu galá bichíili Riosi, echijiti aboni auchecho siné ku nareli, ku o'wíntarami niráa, jaré aboni níwala mapu ma suwíami níili.Chopi auché jaré galá bichíyami ritémtami ne wabé simírami risúu olárami nílasa, arigá waminá suwili. Echalí aboni arigá ko'wirúami níili mapujiti aboni ketasi nakili aninala mapu aboni ketasi bichíi Riosi. Aboni chopi nakili mapu pe waminánomí aboni auchecho ku o'wínaga, waminabi galabéala niráa, sinibí pirélama Riosi yuwa.
Auché jaré mapu galá bichíyami níili Riosi ne wabé sitíila anélati. Ayénachó jaré ne wabé wipisólati. Ayénachó aboni jiero wiya jiti bulirúami níisa, echo'ná pachá kumurachi mo'wálati.
Auché jaré rité jiti basibuka ko'wirúami níili. Auché jaré nasipa ripunárami níili echi seruchi jiti. Auché jaré wabé risúu olárami níili. Auché jaré i'weli ripiyá jiti ko'wirúami níili. Alí auché jaré a'najátarami nílaga, wikanáami 'yénali, bo'wá wichila chopi napáchaga, chibá wichila napáchaga ayénachó. Alí ne si'néami echi jaré aboni ne wabé risúwati niwálati. Si'néami aboni ne wabé sitíila olárami níili, ne wabé chibi olárami ayénachó.
Alí si'néami je'ná galá bichíyami pagótami waminabi ne wabé simírami galabé oláami níili, ketasi mapurigá echi auché jaré jena'í wichimóbachi piréami mapu echirigá ne wabé risúu olali echi jaré bichíyami. Chopi aboni echirigá ne wabé risúu ologá a'najátarami nílaga, kanápuromí 'yénali áya mapo'ná pirélama echo'ná jaréana mikabé waná kawichí mapo'ná tarapebi yiri nirúali, echo'ná jaréana ripá rabó omá, echo'ná jaréana risochí kéremá, echo'ná jaréana ri'lé wi'yérali jótachi omá.
Ne si'néami je'ná jaré ne galá bichíili Riosi, echijiti jipi rawé yénasí tamujeta abijí galá ra'ícha aboni jiti rugá. Chopi mapuyénasí aboni abijí piréali jena'í wichimóbachi echalí aboni ketasi cho 'yárami níili mapurigá Riosi bachánala ne bichíwaga aneli mapurigá aboni 'yárami níima riwéali.
Mapujiti Riosi arigá waminabi ne wabé galabé olama riwéali si'néami echi jaré Binói níwala yuwa. Ayénachó Riosi galá 'nátali tamujé jipi piréami bichíyami jiti. Alí ne si'néami echi jaré mapu ikita bichíyami ju Jesucristo niráa, chopi suwaba galabératami níibo mapujiti Jesucristo Binói echirigá tamujé tamí galabératama waminánomí. Alí Binói ketasi nakili mapu echi auché jaré mapu ma suwili, echirigá bachá niráa galabératami níima, chopi mapu waminánomí ne si'néamita sinepi niráa echirigá suwaba galabératami níibo.
Sinibí waminabi nokuísabo bichíisiya Jesucristo mapurigá ne galá machiná 'yénami niráaNe si'néami je'ná jaré pagótami ne galá bichíili Riosi. Alí aboni ma echo'ná ripá riwigachi muchuwi mapujiti aboni echirigá bichíiga, je'ná jerigá ne wabé galabé oláami níili. Jipi aboni echo'ná muchuwi mapurigá tamujé tamí galá ritée niráa. Echijiti galá níima tamujeta waminá chakena ariwesa ne suwaba mapu ikí tamujé tamí kumé, mapujiti echi jaré namuti jiti tamujeta ketasi omero olayá mapurigá Riosi nakí. Ayénachó galá níima máputa waminá ariwebo echi chati sitíi oluwáwami mapu tamujé tamí ne buchuwí, ne noligá bulé. Echalí ayénachó galá níima máputa ne galá bichíiga, waminabi nokuísabo galabé olísiya mapuyénasíta piré jena'í wichimóbachi.
Sinibí waminabi nokuísabo bichíisiya Jesucristo, mapurigá ne galá machiná 'yénami niráa. Echi Walubela Jesucristo tamujé tamí bichíirali, ayénachó Binói tamujé tamí sinibí niráa waminabi galabé niráa bichíirama. Chabé ki'yá echi Walubela Jesucristo we nakili risúu nílaga mukunala echo'ná kúrsichi, jena'í wichimóbachi piréami pagótami chati sitíi olalila jiti. Alí Binói tarapé riwéali echirigá ne wabé risúu ologá mi'lirúami níliya, mapujiti Binói galá machili mapu a echirigá mi'lirúami níisagá, alí waminánomí Binói echijiti ne wabé simírami kaníliami níima. Alí pe wakinánala Jesucristo asíbali echo'ná ripá riwigachi, echo'ná echi Walubela Riosi Onorúami yuwa watonachi.
Ne galá 'natasi 'yemi mapurigá echi Walubela Jesucristo olali. Ayénachó 'natasi mapurigá Binói ne wabé simírami risúu olárami níili echi jaré chati sitíi oláami pagótami jiti. Alí echirigá 'nátaga ketasi nasínami níisi Jesucristo yuwa najátiya, nibilé cho ariwesi bichíiya echi Binói.
Mapujiti 'yemi bichíyami arigá sinibí wabé sayera echi chati sitíi oluwáwami, chópitamo ketasi siné cho ko'wirúami níili mapujítitamo echirigá sayéraga olá.
'Yémitamo siné káachi ma ketasi 'nátaliré mapurigá Riosi 'yemi mi galá ruyé, mapujiti Riosi ne bichíwali 'yemi mi ruyé achigórigá mapurigá Binói ruyé echi auché jaré Binói kúchuwala, mapujiti echo'ná Riosi Ra'íchala oselíwalachi osirúami ju mapurigá Riosi 'yemi mi je'ná jerigá ruyé:Keni kúchuwa, ketasi na'áwasi mapalí Nijeni 'yemi mi kastigo 'ya mapujítitamo ketasi olali mapurigá Nijeni 'yemi mi nuleli.Nibilé cho ariwesi bichíiya mapalí Nijeni 'yemi mi we yona.
Mapujiti echi Walubela Riosi we galá binéraga ruyé si'néami echi jaré mapu ikí Binói galeko.Ayénachó mapalí aboni chati sitíi olako, echalí echi Walubela Riosi arigá kastigo 'ya echi jaré mapu Binói naré mapurigá Binói kúchuwala niráa.
Ne galá níima 'yemi arigá anachasa mapalí Riosi 'yemi mi kastigo 'ya. Echalí Riosi chopi 'yemi mi galá nisé, mapurigá Binói kúchuwala niráa, mapujiti ne si'néami echi jaré kúcharami arigá kastigo 'yárami ju aboni 'wénawala jiti.
Alí a Riosi ketasi 'yemi mi péebi niráa echirigá kastigo 'yásagá, achigórigá mapurigá Binói kastigo 'ya ne si'néami echi auché jaré Binói kúchuwala, echalí 'yémitamo ketasi ne bichíwali Riosi kúchuwala níibitamo, chópitamo isena kúchuwala niráa níibo.
Echirigá achigórigá cho níili chabénala mapalí tamujeta abijí we kúuchi níili. Echalí echi jaré tamujé 'wénawala tamujé tamí wabé ruyeli máputa ketasi chati sitíi oláami níibo. Alí tamujeta we galabé nílaga nijéwali aboni. Jipi waminabi ne wabé galabé níima máputa sinibí galá nijéwaga olabo mapurigá tamujé Onolá, ripá riwigachi atíami tamujé tamí nulé, mapurigata sinibí niráa pirélabo Binói yuwa.
Echalí chabénala tamujé 'wénawala pe téeli bamíbali sinibí tamujé tamí we ruyeli máputa ketasi chati sitíi oláami níibo. Echalí aboni chopi tamujé tamí ruyeli mapurigá aboni galabé nirali, chopi echi Walubela Riosi tamujé tamí pée kastigo 'ya mapurigata ne bichíwali ku galabé 'natabo, ayénachó mapurigata galabé oláami niwárami níibo, achigórigá mapurigá Riosi Binói galabé oláami ju.
Ne bichíwali ju mapu tamujeta ke siné kanila echalí we 'yáati mapalita kastigo 'yarami juta, mapujiti echalita wabé okolá. Chopi waminánomí tamujeta galá wachínaga ologá pirélabo, ayénachóta galá kilíi ologá pirélabo, ata ne bichíwali binésagá galabé olayá mapujítita echirigá kastigo 'yárami ju Riosi jiti.
Ne wabé simírami majawíwami ju ke nijéwasagáta RiosiEchirigá biché galá ku jiwératasi 'yemi sikala mapu ma risíami ju, mapurigá echalítamo omérabo olayá mapurigá Riosi nakí. Ayénachó ku jiwératasi 'yemi chokóbala mapu ma ketasi jiwera, mapurigá echalítamo omérabo Riosi yuwa najata.
Sinibí galabé olasi si'néami echi auché jaré pagótami yuwa. Ke wesi sayérasi echi auché jaré, chopi galabé ologá pirélasi, mapujiti ke wesi riwimea echi Walubela Jesucristo, a ketasi galabé ku niwárami níisagá.
Ne galá tibútasi 'yemi aboni niráa, mapurigátamo sinibí ne galá bichíyami níibo, mapurigá ibili 'yemi echijiti galá ku'wíratami níibo, achigórigá mapurigá Riosi nakí 'yemi mi ku'wíranala. Echirigá olasi mapurigá ke wesi 'yemi wabé chati sitíi olírabotamo auché jaré pagótami, ketasi mapurigá bilé namuti we chati sitíi oméami mapu wabé nayútaga ko'yá echi pagótami.
Echijiti ke wesi 'yemi chuwé bilétari yuwa kochisí. Sinibí we galá nílasi echi jaré Riosi níwala galabé namuti. Echi ki'yá bitéami Esaú ketasi galá nirali echi jaré namuti mapu binói narema riwéali mapujiti bachirúami níili, chopi binói ne suwaba waminá nijili, pe táa sinepi ko'wáami jiti nakulíwaga.
Ayénachó 'yémitamo galá machí mapurigá pe kinana echi Esaú ne wabé nakili mapu binói echirigá galabéraga anérami níima binói onolá jiti mapujiti bachirúami níili. Chopi echalí echi Esaú arigá ketasi galabéraga anérami níili. Echalí echi Esaú ne wabé nalali, chopi binói arigá ketasi galabéraga anérami níili, mapujiti chabénala niráa binói chijúnali mapurigá binói galabéraga anérami níima riwéali.
Alí echi Walubela Riosi ke siné 'yemi mi nuleli, 'yemi jipi piréami galá bichíyami ritémtami, máputamo mulubéanabo echo'ná biléana ripabé rabó ne wabé rajáachi, mapurigá echi jaré Isaeli pagótami mulubéanali echo'ná ripá rabó Sinaíchi anilíwachi mapalí ne wabé rajali. Echalí rawé echo'ná ripá rabó ayénachó ne wabé simírami rokowárali níili, ayénachó ne wabé iwéami ikali. Alí echi ripá rabó Sinaíchi anilíwachi ne bichíwali nirú, ayénachó echi pagótami abijí galá omero simara echo'ná.
Alí 'yémitamo ke bilé cho námali ne wabé iwéami anéachi echi korneta anilíwami, nibilé chótamo námali echi Walubela Riosi ripana jonsa wabé iwéami ra'íchachi, mapurigá echi jaré Isaeli pagótami galá námali. Echalí ki'yá rawé echi jaré Isaeli pagótami mapu echirigá námali Riosi ra'icháchanachi, we yáati ne wabé risúu anigá tánali mapu Riosi ma ketasi waminabi echirigá ra'icháma.
Echalí aboni ketasi nakili mapu echi Walubela Riosi waminabi ra'icháma aboni yuwa, mapujiti aboni ne wabé majali mapujiti Riosi ma bachá niráa jeaneli: A bilé rijói simírasagá echo'ná ripá rabó mapo'ná Nijeni atí, ayénachó a bilé namuti echo'ná simírasagá, arigá 'wérali ju mapu echiyiri basibuka mi'lirúami níima, bilé silá jiti omá.
Echalí ki'yá rawé suwaba je'ná jeyiri mapu echi pagótami riwali, ne suwaba ne wabé simírami majárami níili. Echijiti echi walula Moisesi binói jeanili: ¡Nijeni ne wabé sayirúmaga majawá!
Bichíwali ju mapu Riosi ke siné 'yemi mi nuleli máputamo mulubéanabo echo'ná biléana ripá rabó ne wabé rajáachi. Chopi mapujítitamo ma galá bichíili Riosi, echijiti Riosi Binói 'yemi mi mulubéantali echo'ná Riosi níwala ripá rabó Siónachi anilíwachi, echo'ná echi Sinibí Bitéami Riosi walúlawalachi mapu echo'ná ripá riwigachi nirú, echi mapu bukulíwami Jerusalémachi anilíwachi ju. Ayénachótamo mulubéansa echo'ná ne wikabé mili o'wéala Riosi kapitánawala yuwa
mapu napawika muchuwi mapurigá aboni sinibí niráa chopi waminabi walubéraga anema Riosi. Ayénachótamo mulubéansa ne si'néami echi jaré wikabé Riosi kúchuwala yuwa, ne si'néami mapu ikí aboni riwalá ma ro'wárami ju echo'ná ripá riwigachi. Ayénachótamo mulubéansa echi Walubela Riosi yuwa, echi mapu walubela justisia olama ne si'néami pagótami yuwa. Ayénachótamo mulubéansa ne si'néami echi jaré galá bichíyami pagótami aliwala yuwa, mapu echo'ná ripá riwigachi muchuwi, ne si'néami mapu ikí Riosi Binói ma suwaba ne wabé simírami galabé niráa niwáli.
Ayénachótamo mulubéansa echi Walubela Jesucristo yuwa, echi mapu Walubela Katéwami ju Riosi yuwa, echi jaré pagótami jiti, mapurigá Riosi Binói auché osáala si'nú bukulíwami niráa bichíwaga anili. Ayénachótamo mulubéansa mapo'ná echi Walubela Jesucristo lalá bachíntami níili. Alí tamujeta sinibí binératami ju waminabi ne wabé simírami galabéala namuti, mapalita binératami ju echi Walubela Jesucristo lalá jiti rugá, ketasi mapurigá mapalita binératami ju echi ki'yá chokichí bitéami Abeli lalá jiti rugá.
Echijiti we galá 'nátaga nijéwasi echi Walubela Riosi mapu 'yemi mi galá ruyé. Chabé ki'yá echi jaré pagótami arigá kastigo 'yárami níili, si'néami mapu ikí ketasi galá nijéwali mapalí Riosi ra'íchali aboni jena'í wichimóbachi. Alí jipi rawé echi Walubela Riosi ripá riwigachi atíami, arigá tamujé tamí ruyé Binói Ra'íchala jiti. Alí echalí chabé ki'yá echi jaré mapu ketasi galá nijéwali mapalí Riosi ra'íchali aboni jena'í wichimóbachi, aboni arigá kastigo 'yárami níili. Echijiti tamujé ayénachó waminabi walubé kastigo 'yárami níibo, ata ketasi galá nijéwasagá echi Walubela Riosi mapu tamujé tamí binéraga ruyé echo'ná ripá riwigachi jonsa.
Chabé ki'yá mapalí Riosi ra'íchali echi pagótami, echalí Binói we nokérali echo'ná kawírali, chopi jipi echi Walubela Riosi jeaní: Auchecho siné Nijeni ne wabé iwéami nokérama jena'í wichimóbachi, ayénachó Nijeni ne wabé iwéami nokérama echo'ná ripá riwigachi.
Alí mapalí Riosi je'ná jerigá anili: Auchecho siné Nijeni nokérama suwaba je'ná kawí, echalí tamujeta machí mapu je'ná jerigá aniwáami ju: Mapalí Riosi auchecho siné nokérama suwaba namuti mapu ikí Binói niwáli, echalí suwaba echiyiri namuti waminá 'yérami níima, mapurigá chopi tibima echi auché jaré galabéala namuti echo'ná ripá riwigachi nirúami mapu ke siné nokuáami ju.
Mapujiti echi galabé kawí mapu Riosi tamujé tamí 'yama, ne sinibí niráa nirúlama. Echijiti galá níima máputa sinibí walú natétara 'yabo Riosi, ayénachó galá níima máputa waminabi walubéraga anebo echi Binói. Alí bicheta echirigá we galá majaga nijéwaga olabo mapurigá Riosi nakí.
Mapujiti echi Walubela tamujé Riósawala ne wabé suwábiami ju, mapurigá biléana walú rajáachi niráa.
Mapu churigata ologá pirélabo mapurigá Riosi nakíSinibí ne galá galesi a'nagupi mapurigá ritémtami niráa.
Sinibí galá 'natasi mapu arigá galá níima máputamo echo'ná 'yemi pirélachi narepo auché jaré si'wina piréami pagótami, mapujiti jaré ritémtami echirigá ologá, arigá naleli jaré o'wéala Riosi kapitánawala, tarapé machigá mapu Riosi kapitánawala níili.
Ne galá natimaga 'natasi si'néami echi auché jaré ritémtami jiti mapu ikí pachá mo'wárami juko, achigórigá mapurigá 'yémitamo ayénachó pachá mo'wárami muchuwa niráa aboni yuwa. Echirigá sinibí galá natimaga 'natasi si'néami echi auché jaré jiti mapu ikí risúu olárami ju, mapujiti 'yemi aboni ayénachó siné káachitamo risúu olárami níibo.
Ibili 'yemi rijói jubéami sinibí galabé ologá pirélasi ibili 'yemi aboni jubila chopi yuwa. Ayénachó ibili 'yemi muguí 'kunéami sinibí galabé ologá pirélasi ibili 'yemi aboni kunala chopi yuwa. Ketasi chuwé bilétari yuwa kochisí, mapujiti Riosi walú kastigo 'yama si'néami echi jaré ke cho jubéami, ayénachó si'néami echi jaré ke cho 'kunéami mapu ikí chuwé bilétari yuwa kochiko. Ayénachó Riosi walú kastigo 'yama echi jaré jubéami mapu ikí isena muguí yuwa kochiko, ayénachó echi jaré muguí 'kunéami mapu ikí isena rijói yuwa kochiko.
Ketasi korusi echi wenomí, chopi galá kanílasi echi jaré namuti jiti mapu ikítamo ma níwa, mapujiti Riosi jeanili: Sinibí Nijé nimí tibútama. Nijeni tarapé siné mi wana bi'neli ariwema.
Echirigá tamujé bichíyami galata omero ne bichíwaga jeaniyá:Echi Walubela Riosi ju mapu tamí ku'wira. Ketásini majama mapu ikí echi pagótami omero tamí chati sitíi olayá.
Ne galá galabéala 'nalí 'natasi echi jaré jiti mapu 'yemi napawika bichíyami o'wéalawala níili, ne si'néami mapu ikí 'yemi mi nawésali Riosi Ra'íchala. Sinibí galá 'natasi mapurigá aboni ne galabé ologá piréali mapuyénasí aboni abijí muchili jena'í wichimóbachi. Sinibí ne galá bichíisi Riosi, achigórigá mapurigá aboni galá bichíili.
Echi Walubela Jesucristo ke siné nakuliwa. Binói achigó yiri ju jipi, mapuyiri chabénala níili. Alí Binói ne sinibí echirigá achigó yiri chopi níima.
Ketasi bichíiga najátasi mapuyíripi pagótami mapu 'yemi mi si'nú niráa, si'winárigá binélako. Ne sinibí chopi galá bichíisi mapurigátamo ma galá binératami níili echi Wabé Galabé Riosi Ra'íchala. Ne wabé galabé ju mapu Riosi sinibí wabé kaligá tamujé tamí jiwérata sulachí niráa, chopi ketasi galá ju máputa chopi nijéwabo karúmati nulalíwami mapurigá echi jaré Juríosi pagótami tamujé tamí nulé. Abóniko chopi tamujé tamí nulé máputa ketasi kopoa wikabé ko'wáami mapu arigá galabé ju ko'wawa. Alí echi jaré pagótami mapu echirigá nijéwa ketasi ku'wíratami ju ne sulachí niráa.
Echi jaré sacerdote echo'ná walubé Juríosi pagótami ri'obáwalachi nóchami sinibí, kúuchi niráa, ko'wá echi sapá mapalí aboni ko'wigá 'ya Riosi echi jaré namuti. Chopi tamujeta galá bichíi mapu echi Walubela Jesucristo arigá mi'lirúami níili tamujé chati sitíi olalila jiti. Alí mapuyénasí echi jaré sacerdote abijí ko'yagá 'ya Riosi echi jaré namuti, echalí aboni ketasi omero bichíiya Jesucristo niráa.
Alí echi walula sacerdote echo'ná pachá ne wabé simírami galabéalachi uchémiya echi jaré namuti lalá, mapurigá echi jaré Juríosi pagótami chati sitíi olalila ku wikawárami níima, chopi echi jaré namuti sapala suwaba ikósarami ju waminá chakena mapo'ná ketasi wesi piré.
Echijiti echi Walubela Jesucristo ayénachó waminá machímana torúami níili, echo'ná walúlachi jonsa, mapalí Binói waminá mi'lirúami níili, mapurigá Binói galá omérama ku galabé niwayá tamujé pagótami, mapujiti Binói lalá echirigá ku'luwárami níili.
Echijiti jipi galá níima mapu tamujé bichíyami ayénachó risúu nílabo mapujiti tamujé Walubélawala echirigá wabé risúu olárami níili. Alí mapurigá Jesucristo echo'ná walúlachi jonsa togá machímana mi'lirúami níili, echirigá ayénachó 'wérali ju mapu tamujé jipi piréami, máputa galá bichíyami ju, ma ketasi achigórigá olabo mapurigá echi auché jaré pagótami, chopi máputa ayénachó risúu nílabo mapurigá Jesucristo risúu níili.
Echijiti galá níima mapurigá tamujeta sinibí niráa waminabi walubéraga anebo Riosi, mapujiti Jesucristo tamujé tamí jiti mukuli. ma ketásita waminabi ko'wigá 'yabo Riosi echi jaré namuti, chópita sinibí echirigá waminabi walubéraga anebo Riosi.
Ke siné ariwesi galabé olayá. Sinibí a'nagupi nachútaga olasi mapu ikítamo níwa, mapujiti Riosi waminabi wabé kaníila mapalita echirigá olá, ketasi mapurigata ko'yagá 'yabo Binói jaré namuti.
Ne galá nijéwasi echi jaré 'yemi o'wéalawala mapu 'yemi mi binera Riosi Ra'íchala. Ne wabé galabé nílasi 'yemi o'wéalawala mapujiti aboni nulérami níili Riosi jiti 'yemi mi tibútanala, mapurigá 'yémitamo waminabi galá bichíyami níibo. Alí bichétamo galá machí mapu arigá 'wérali ju mapu aboni auchecho ku ruyema Riosi mapu churigá aboni 'yemi mi tibútali. Galá níima yémitamo echirigá ne wabé galabé nílasa aboni, mapurigá aboni echijiti galá kanílaga, ketasi o'mónaga nochama, mapujiti 'yémitamo ketásirapé kaníliga binebo, a aboni ne wabé o'mónami níisagá.
Sinibí tansi Riosi tamujé tamí jiti. Tamujé sinibita mayé máputa galabé ologá piréali mapurigá Riosi nakí, mapujítita sinibí ne suwaba jiti ne wabé galabé olánali.
Jipi nijeni 'yemi mi waminabi wabé táni mapu 'yémitamo tánabo Riosi mapurigá ke 'me ayó nijeni galá omérama ku simiyá echo'ná 'yemi yuwa. Tamujé Riósawala ne wabé Walubela ju
Echi Walubela Riosi ju mapu 'yemi mi 'yali mapurigátamo kilíi ologá pirélabo. Ayénachó Binói ju mapu ku owíntali echi tamujé Walubélawala Jesucristo, mapalí Binói ma mi'lirúami níili. Alí Jesucristo ne Walubela Niséami ju mapu tamujé tamí nisé, ne si'néami tamujé mapu ikita Binói pugula bo'wá niráa ju, mapujiti Binói wabé léntaga mi'lirúami níili tamujé chati sitíi olalila jiti. Alí Riosi Onorúami tamujé tamí bichíwaga ané mapu Binói tamujé tamí ku wikáwama mapujiti echi Walubela Jesucristo echirigá mukuli tamujé chati sitíi olalila jiti. Echijiti nijeni nakí mapu echi Walubela Riosi
'yemi mi galabératama mapurigátamo sinibí galabé olabo, achigórigá mapurigá Riosi Binói nakí. Ayénachó nijeni nakí mapu Riosi si'néami tamujé tamí ne wabé galabé oláami niwáma, achigórigá mapurigá Binói nakí máputa galabé oláami níibo, mapujítita bichíyami ju Jesucristo niráa. Ayénachó nijeni nakí mapu echi Walubela Jesucristo sinibí niráa, ne sinibí waminabi walubéraga anérami níima. ¡Echirigá níima!
'Yemi keni ritémawa, nijé 'yemi nimí táni mapurigátamo ne kilíi niráa galabeala 'natabo je'ná ra'íchali jiti mapurigá nijeni 'yemi mi galá ruwigá oseli, mapujiti nijeni 'yemi mi pe okuá oseli.
Jipi nijeni 'yemi mi ruyé mapurigá echi tamujé rijimala Timoteo riwéami ma ketasi waminabi pachá bachárami ju. Alí a binói we yáa ku nawásagá jena'ibi, echalí binói ayénachó tamí yuwa simea mapalini echo'ná 'yemi mi 'némiya simí.
Galá ripórasi si'néami echi jaré ritémtami mapu ikí 'yemi o'wéalawala ju. Ayénachó galá ripórasi ne si'néami echi jaré napawika bichíyami ritémtami echo'ná piréami. Echi jaré ritémtami jena'í Itáliachi anilíwachi kawírali piréami ayénachó 'yemi mi galá ripóraga 'náwala.
Nijeni we nakí mapurigá Riosi si'néami 'yemi mi ne wabé galigá ku'wírama. ¡Echirigá níima!
Echi Santiago osé echi jaré Isaeli pagótami galá bichíyami, kanápuromí chijaga muchúamiNijé, Santiago, echi Walubela Riosi piónawala ju, ayénachóni echi Walubela Jesucristo piónawala ju. Nijeni 'yemi mi walú ripora, 'yemi Isaeli anilíwami pagótami, máputamo galá bichíyami ju Riosi, máputamo ne buchuwímana jena'í wichimóbachi chijaga piré, makói miná okuá rojuáami niráa.
Riosi 'ya mapurigá ne galá machíami níima echi jaré mapu ikí galá bichíiko'Yemi keni ritémawa, galá níima mapu 'yémitamo arigá wabé kanílasa mapalítamo chubiyíriti risúu nila.
'Yémitamo ma galá machí mapu Riosi chopi ariwé máputamo risúu olárami níibo, mapurigá Binói galá machimea churigátamo bichíi, ayénachó mapurigátamo waminabi galabé kilí ologá pirélabo.
Sinibí waminabi echirigá kilí ologá pirélasi, mapurigátamo sébali ne wabé galabé oláami níibo, ne wabé galá bichíyami niráa.
A'lí a jaré 'yemi ketasi 'me galá machíami níisagá, galá tansi Riosi. A'lí Riosi 'yemi mi 'yama mapurigátamo ne galá machíami níibo, mapujiti Riosi sinibí 'ya mapurigá echi jaré bichíyami galá machíami níima, ayénachó Binói ke siné tamujé tamí riwélata.
Chopi ne galabé niráa bichíisi mapu Riosi ne bichíwali 'yemi mi 'yama mapurigátamo echirigá galá machíami níibo, mapalítamo echirigá táni. Sinibí ne galá bichíiga tansi, mapujiti echi jaré mapu ketasi mayeko mapu Riosi ayena ne bichíwali olama mapu ikí aboni táni, abóniko mapurigá echi walubé ba'wí apuláami niráa ju, echi mapu iká jiti nokérataga, kanápuromí torúami ju.
Mapujiti ketasi galá níima mapu echiyiri ke bichíyami pagótami mayema mapu aboni arigá narema jaré namuti echi Walubela níwala.
Mapuyíripi ketasi ne sinibí chopi yiri 'nátako, échiko ketasi omero sinibí chopi olayá.
Galá níima mapuyíripi rijói bichíyami mapu we risúwati juko, arigá wabé kanílasa, mapujiti Riosi nirá echiyiri mapurigá walula niráa.
Ayénachó galá níima mapu echi jaré ritémtami mapu ikí wabé níwami ju galá kanílasa mapalí Riosi 'ya mapurigá aboni ma ketasi wabé nóchami níima, chopi mapujiti aboni wabé níwami ju, mapujiti ne si'néami echi jaré wabé níwami pagótami arigá waminá suwimea, achigórigá mapurigá echi jaré siwáchali, kawichí nirúami, arigá waminá wakichema.
Mapujiti mapalí echi rayénali machínaga, ma ne wabé ratabacha, echalí echi kasalá waminá wakichésimi, ayénachó echi jaré siwáchali waminá wakichésaga rujuní. Ne suwaba echi jaré siwáchali ne wabé simati ju, chopi we yáati suwaba waminá suwiba. A'lí achigórigá suwábarami níima echi jaré wabé níwami rijoy, mapalí aboni abijí chopi ne wabé nílaga 'nátako echi jaré wikabé aboni níwala namuti jiti.
Echi jaré bichíyami arigá chati sitíi oláratami juNe wabé kaníliami ju si'néami echi jaré pagótami mapu ikí ketasi chati sitíi olako, mapalí aboni arigá chati sitíi oláratami ju. Abóniko ne wabé kanílama mapujiti mapalí aboni ketasi nijéwaga olama mapurigá aboni chati sitíi oláratami ju, echalí aboni o'wéalatami niráa níima, mapujiti aboni 'yárami níima mapurigá sinibí niráa pirélama Riosi yuwa, mapujiti Riosi ne bichíwaga anili mapu echirigá 'yama echi jaré mapu ikí galeko Riosi.
A'lí mapalí bilé rijói we chati sitíi oláratami níisagá, ketasi galá níima échiko mayesa mapu Riosi echirigá chati sitíi olárali, mapujiti ke wesi omero chati sitíi olária Riosi. A'lí Riosi ketasi chati sitíi olánali echi jaré pagótami.
Si'winárigá echi jaré pagótami chopi nijéwaga olá mapurigá aboni chati sitíi olárama, mapalí aboni arigá we nakí echirigá chati sitíi olánala.
Bichíwali ju mapu echi jaré pagótami we chati sitíi olá mapujiti aboni chopi we nakí echirigá chati sitíi olánala, ayénachó pe waminánomí aboni waminá suwimea, mapujiti aboni ne sébali echirigá chati sitíi olali.
'Yemi keni ritémawa mapu nijeni 'yemi mi ne wabé galé, chopi bichíisi echi mapu ne bichíwali ju.
Echi Walubela Riosi echo'ná ripá riwigachi jonsa jula ne suwaba echi wabé galabéala máputa 'yárami ju, ayénachó Binói nijá ne suwaba mapu ikí ne sébali galabé níluami ju. Echi Walubela Riosi ju mapu niwáli echi rayénali, echi michá ayénachó, echi wikabé sopolí asíchiko. A'lí echi Walubela Riosi ke siné nakuliwa; Binói ketasi mapurigá biléana kárali ju, mapu we nakuliwa simí.
A'lí Riosi ma tamujé tamí 'yali mapurigata sinibí niráa pirélabo mapujítita bichíili echi galabé Riosi Ra'íchala, echi mapu ne Bichíwali ju; mapujiti Riosi Binói echirigá nakili mapurigá tamujeta ne bachá niráa 'yárami níibo Riosi, ne bachá niráa suwaba echi auché jaré namuti yuwa mapu ikí Riosi niwáli, achigórigá mapurigá tamujé Isaeli pagótami sinibí bachá niráa 'ya Riosi pe okuá tamujé níwala 'wírami niráa.
Mapujiti bilé rijói wabé yóami ketasi olá echi galabéala mapurigá Riosi nakí máputa olabo.
Echirigá biché suwaba waminá ariwesi mapu ikí ketasi galabé ju, ayénachó waminá ariwesi suwaba echi chati sitíi oluwáwami mapu arigá wabé nirú jena'í wichimóbachi. Ketasi nóchami níisi, chopi ne galá bichíisi echi nawisálawami mapurigátamo ma nawésarami níili Riosi Ra'íchala, echi mapu ichirúami niráa níili echo'ná 'yemi sulálachi; mapujiti Riosi Ra'íchala ne wabé omériami ju, mapurigátamo ku wikawárami níibo 'yemi chati sitíi olalila, átamo galá bichíisagá.
Sinibí ne galá nijéwaga olasi achigórigá mapurigátamo nawésarami ju Riosi Ra'íchala. Ketasi wepi kipúami níisi, mapalítamo nawésarami ju, chopi ayénachó echirigá galá nijéwaga olasi, mapujítitamo aboni niráa wabé 'yeka, átamo ketasi galá nijéwaga olásagá mapurigátamo nawésarami ju.
A'lí bilé rijói mapu galá nami echi nawisálawami, chopi ketasi galá nijéwaga olasa mapurigá nawésarami ju, échiko mapuyiri bilé rijói ju mapu we 'ne binói cho'olá echo'ná biléana sipéachi 'neni.
Échiko we galá 'ne mapu chu yiri ju binoy, chopi ma ku simisáa, we yáati ke newalá mapu chu yiri níili binoy.
Chopi echi rijói mapu sinibí galá 'nátako mapurigá binói nawésarami níili echi Galabé Riosi Ra'íchala, echi mapu sinibí ne galá bichíisimí, echi mapu sinibí galá nijéwaga olako achigórigá mapurigá nulárami ju echo'ná Riosi Ra'íchala oselíwalachi, échiko ku wikawárami níima, ayénachó ne wabé kaníliami níima mapujiti echirigá nijéwaga olá.
A bilé mayésagá mapu binói ne galá bichíyami ju, chopi arigá chuwé, sitíi chati ra'íchami níisagá, échiko a binói niráa ne wabé 'yeka. A'lí échiko ketasi chirigá ku'wíratami níima, arigá mayésagá mapu binói ne galá bichíyami ju.
Chopi echi auché jaré pagótami mapu ne galá bichíyami juko, echi jaré mapu ketasi chirigá chati sitíi olá bacháami Riosi Onorúami yuwa, abóniko sinibí galá ku'wira echi jaré ba'laguéchuli, echi jaré kunámani ayénachó, si'néami mapu ikí risúu olárami juko. A'lí biché echirigá bichíyami pagótami ketasi chati sitíi olá, ketasi mapurigá echi auché jaré jena'í wichimóbachi pirélami arigá chati sitíi olá.
Ketasi galá ju ke 'me nirawa auché jaré pagótami'Yemi keni ritémawa, máputamo ne galá bichíyami ju echi tamujé Walubélawala Jesucristo niráa, echi mapu ne wabé simírami Walubela ju, 'yémitamo echirigá galá bichíyami ju, echijiti arigá 'wérali ju mapu 'yémitamo chópirigá nilábo ne si'néami echi auché jaré pagótami.
A'lí siné káachi jerigá ikisáagá kéremá: Echo'ná mapo'nátamo napawí a 'yásagá bilé rijói ne wabé níwami, echi mapu galabé napáchami ju, echi mapu ayénachó we simati oro niwárami uchérami ju echo'ná binói makúsawalachi, a'lí ayénachó a echalí we yáati echo'ná nawásagá bilé rijói wabé risúwati, ne wabé sitíi napáchami,
a'lí átamo ne galá narésagá echi wabé níwami rijoy, ayénachó átamo jeanésagá: ¡Jena'í wabé galabéalachi asagá! Chopi átamo jeanésagá echi rijói wabé risúwati: ¡Mujé wamí sitochi wiligá! ¡Jámi ri'lé wichí asagá omá!
Echalítamo echirigá ologá, ketasi chópitamo we chijúnika olá, chópitamo wabé sitíi 'nátaga, rojuánaga niráa olá, mapujítitamo jaré we galabé mayé, chópitamo auché jaré ke 'me nirá.
'Yemi keni ritémawa mápuni ne wabé galé, galá namsi je'ná: Riosi ma chapili jaré wabé tisúwati pagótami jena'í wichimóbachi piréami mapurigá aboni galá bichíima; mapurigá aboni echirigá bichíiga, kóntami niráa 'yárami níima mapurigá aboni muchima echo'ná ripá riwigachi, mapurigá Riosi Binói bichíwaga anili mapu 'yárami níima ne si'néami echi jaré mapu ikí galeko Riosi.
A'lí 'yémitamo si'winárigá ologá, ne wabé riwélata echi jaré wabé tisúwati pagótami, chopi echi auché jaré wabé níwami pagótami ju mapu 'yemi mi risúu olá, ayénachó aboni ju mapu 'yemi mi bayera echo'ná bacháami echi jaré igúsuwami yuwa, mapurigátamo wi'nijírami níibo.
Ayénachó aboni ju mapu wabé sitila ané echi Walubela Jesucristo riwalá, chopi 'yémitamo Kristiano niráa anérami ju mapujítitamo galá bichíili Binói niráa.
Chopi a ibili 'yémitamo ne bichíwali galá nijéwasagá mapurigá echi Walubela Riosi 'yemi mi nulé, mapurigá echo'ná Riosi Ra'íchala oselíwalachi je'ná jerigá osirúami ju: Ne wabé galé echo'ná mulubé mujé yuwa piréami, achigórigá mapurigami binói niráa ne wabé galé. Echalí 'yémitamo echirigá ologá, ne bichíwali ne wabé galabé oláami níibotamo.
Chopi 'yémitamo arigá we chati sitíi olá, átamo ketasi a'nawí chopi a yiri nirásagá ne si'néami echi auché jaré pagótami. Ayénachótamo ma wi'nijírami ju mapujítitamo ketasi galá nijéwaga olá mapurigá nulárami ju echo'ná Riosi nulalila oselíwalachi.
Mapujiti a bilé rijói ne noguí suwaba galá nijéwasagá Riosi nulalila, chopi arigá ketasi galá nijéwasagá pe bilé nulalíwami, échiko ma ketasi galá nijéwali mapurigá Riosi nulali. A'lí échiko wi'nijírami níima mapurigá ke nijéwami niráa, ne suwaba Riosi nulalila.
Mapujiti Riosi Binói jeanili: Ketasi chuwé bilétari yuwa kochí. A'lí Binói ayénachó jeanili: Ketasi mi'yá auché bilé. A'lí a bilé rijói ke siné chuwé bilétari yuwa kochisáagá, chopi a mi'lisáagá auché bilé, échiko arigá ketasi nijéwali mapurigá Riosi nulali.
Chopi galabéala 'nalina ra'ichási. Ayénachó ne wabé galabé olasi, mapujiti 'yémitamo ma galá machí mapu Riosi 'yemi mi justicia olama, achigórigá mapurigá osirúami ju echo'ná Riosi nulalila oselíwalachi, ayénachó mapurigá osirúami ju jena'í oselichi echi Walubela Jesucristo Ra'íchala.
Mapujiti echi jaré mapu ikí ketásirapé natimáliko echi auché jaré pagótami, abóniko tarapé natimaga wi'nijírami níima. A'lí echi jaré mapu ikí galá natimáliko echi auché jaré, abóniko tarapé wi'nijírami níima echalí ne jubá wi'nijíwachi rawé.
Galá níima mapu echi jaré mapu ikí galá bichíiko ayénachó galabé ologá pirélamaKeni ritémawa, a bilé rijói jeanisáagá mapu galá bichíyami ju Riosi, chopi a ketasi galabé oláami níisagá, échiko tarapé cho galá bichíyami ju, a'lí tarapé ku wikawárami níima, arigá jeanisáagá mapu galá bichíyami ju.
A'lí a bilé rijimala newalésagá napachala, ayénachó a newalésagá ko'wáami mapurigá galá ko'ogá, waminabi bitélama,
chopi a bilé 'yemi jeanésagá echi risúwati rijimala: ¡Kaníliga ku simigá, galá napachasa, ne galá ko'wá! Chopi átamo ketasi 'yásagá mapu ikí binói newalé, echalítamo tarapé ku'wira echi risúwati rijimala.
Echirigá ju mapalí bilé rijói wepi aní mapu binói galá bichíi Riosi, chopi ketasi galabé olá; mapujiti a echi rijói ketasi galabé oláami níisagá, echalí échiko arigá ketasi galá bichíyami ju.
Chopi siné káachi bilé rijói tamí jeanesa: Mujemi galá bichíi Riosi, chopi nijeni sinibí wabé galabé ologá bité. Echalí nijeni jeanema echi rijoy: Tamí 'neri mapurigami ayénachó galá bichíi Riosi mapalimi echirigá galabé ologá bité, a'lí nijeni mi 'nérama mapurigani ayénachó ne galá bichíi Riosi, ayénachó mapurigani galabé ologá bité mapujítini echirigá galá bichíi Riosi.
Mujemi galá bichíi mapu bilepi nirú Riosi. Ne galá ju mápumi echirigá bichíi, chopi echi jaré riablo kapitánawala ayénachó bichíi mapu bilepi nirú Riosi, ayénachó aboni echijiti ne wabé sayirúmaga majawá, chopi aboni tarapé ku'wíratami ju mapujiti aboni ketasi galá olá mapurigá Riosi nakí.
Mujemi mapurigá ke newalite niráa ju. ¿Kéchami nakí machinala mapu a bilé rijói jeanisáagá mapu binói galá bichíyami ju Riosi, chopi a échiko ketasi galabé oláami níisagá, échiko arigá ketasi galá bichíyami ju? Echirigá oláami rijói chopi wepi echirigá ra'íchami ju mapu galá bichíi Riosi.
Echi ki'yá bitéami Abrami mapurigá tamujé Juríosi pagótami onolá niráa níili. A'lí Riosi aneli echi Abrami galabé wachínaga oláami niráa, mapujiti binói galá olali mapalí binói we yáati galá nijéwanali mapalí Riosi chopi machinálaga niráa aneli mapu echi Abrami mi'agá 'yama echi Isaka, echi mapu binói Abrami ranala níili.
Echirigá suwaba galá ikili mapurigá bachá niráa osirúami níili echo'ná Riosi Ra'íchala oselíwalachi mapo'ná je'ná jerigá anirúami ju: Echi Abrami galá bichíili Riosi, echijiti Riosi aneli echi Abrami galabé wachínaga oláami niráa. A'lí echi Abrami anérami níili Riosi amígowala niráa.
Echirigá mátamo galá machí mapurigá Riosi ayénachó galá wachínaga oláami niráa ané bilé rijói mapalí échiko ma we galabé olá. A'lí Riosi ketasi chopi echirigá wachínaga oláami niráa ané echi rijói mapalí binói chopi aní mapu ne galá bichíi, mapalí binói ketasi ayénachó galabé olá.
A'lí achigórigá ikili echi Ra'aba riwéami mukí, echi mapu chabénala niráa wabé chati sitíi oláami mukí níili. Pe wakinana Riosi wachínaga oláami niráa aneli mapujiti echi Ra'aba galá olali mapalí nareli echi okuá rijói mapu bachá niráa julárami níili 'nénala echo'ná walúlachi. Echalí echi Ra'aba ku júuli aboni auché si'wina buwichí.
A'lí achigórigá mapurigá bilé rijói ma mukúami ju mapalí ma ketasi ariwéami ju, echirigá ayénachó bilé rijói bichíilawala ma mukúami niráa achó ju mapalí echi rijói wepi echirigá aníami ju mapu binói galá bichíyami ju Riosi, chopi ketasi galabé ologá bité.
Echi pagótami cha'mélawala'Yemi keni ritémawa, ketasi galá níima mapu jaré 'yemi nawésaga binérasa echi auché jaré pagótami. 'Yemi máputamo nawésaga binera auché jaré sinibí ne galá 'natasi mapurigátamo binérabo, mapujiti mata galá machí mapu Riosi tamujé tamí wabé wi'nijima chuweta binérasagá auché jaré.
Si'néami tamujé wisabeta ketasi we galabé olá, chopi a bilé rijói ke siné chati sitíi ra'ichásagá, échiko we galá oláami ju; mapujiti a bilé rijói sinibí omérasagá galabé ra'ícha, échiko ayénachó omérama ne suwaba galabéala olayá. Échiko ketasi chuwé olá, mapujiti ke siné chati sitíi olá mapalí binói arigá chati sitíi oláratami ju, chopi sinibí nijewa echi galabéala, achigórigá mapurigá bilé kawé ketasi chuwé biléanomí simí mapalí bilé rijói cho'ojíwasa galá nijiyara.
Mapalita cho'ojíwasa nijiyara bilé kawé, echalita galá omero galá ro'wina echi kawé.
Ayénachó 'natasi mapurigá echi jaré o'weli barko anilíwami ba'wechi moba 'yénami wabé rakibúrami ju mapalí wabé iwéami iká, chopi echi rijói barko simíratiami arigá pée ro'wina bilé taa namuti timón anilíwami jiti. A'lí echi walú barko ku ro'wina mapo'ná echi simíriami nakí.
Echirigá achigórigá omériami ju echi pagótami cha'mélawala, mapujiti bilé rijói cha'mélawala we táa ju, chopi arigá wabé omériami ju wiká karúmati ra'ícha, mapurigá auché jaré pagótami echirigá nijéwaga wiká karúmati olama. ¡Ayénachó galá newalasi mapurigá bilé táa na'í achigórigá omero galá suwábiya biléana wi'lé okórale!
A'lí echi pagótami cha'mélawala arigá mapuyiri na'í rajáami niráa ju, mapujiti aboni ne wabé na'áwaga ra'ícha. Aboni cha'mélawala we omériami ju sitila ra'ícha, ayénachó omériami ju chati sitíi olíliya aboni niráa. A'lí echi riablo ju mapu we rajé echi pagótami cha'mélawala, echijiti aboni echirigá ne wabé simírami na'áwaga ra'ícha.
A'lí echi pagótami galá omero binériya ne suwaba namuti jobátami, echi jaré o'weli chuluguí ayénachó, echi jaré sinowi ayénachó, echi jaré o'weli namuti echo'ná ri'lé ba'wechi nirúami ayénachó. A'lí echi pagótami ne bichíwali ma binérali jaré ibili echiyiri namuti;
chopi ke wesi pagótami galá omero aboni cha'mélawala binériya, mapurigá aboni sinibí galabé niráa ra'icháma. Echi pagótami cha'mélawala wabé sitíiraga ra'íchami ju. A'lí ke wesi pagótami omero galabé ra'ícha sinibí niráa, mapujiti aboni cha'mélawala we buchíami niráa ju echi wabé chati chawé mukuwáami.
A'lí tamujeta walubéraga ané echi Onorúami, tamujé Riósawala, mapalita ra'ícha tamujé cha'mélawala jiti, ayénachó tamujeta wabé sitila ané echi auché jaré pagótami mapu Riosi ne noguí achigó yiri niwáli mapuyiri Binói Riosi niráa.
Echirigá tamujeta we galabéraga ra'ícha, a'lí bilénapi cha'mélawalachi jiti tamujeta ayénachó wabé sitíiraga ra'ícha. ¡Keni ritémawa, ketasi galá ju echirigá ra'ichálawa!
Mapujiti echo'ná biléana bajichi ke siné ne napawika machíina echi galabé ba'wí, echi wabé chipúami ba'wí yuwa.
Keni ritémawa, bilé chuná ke siné raké auché bilé si'nú rakala, ayénachó bilé uva anilíwami baniwala ke siné raké echi chuná rakala, nibilé cho omero sinepi niráa a'nawí machíina echi galabé ba'wí, echi wabé simírami koná akáami ba'wí yuwa, echo'ná biléana bajichi.
Echi ne bichíwali machiwáwamiA jaré 'yemi galá machíami níisagá, ne galá 'nátami ayénachó, galá níima máputamo ne wabé galabé ologá machírabo echi auché jaré máputamo ne bichíwali galá machíami ju. Echijiti sinibí galabé olasi, tarapé nóchami niráa, mapujítitamo ma galá machíami ju.
Chopi átamo we sitíi chati sulélasagá, a'nagupi nakichísagá, ayénachó átamo sinibí olásagá mapurigá 'yemi aboni chopi nakí olánala, echalí ketasi mayesi máputamo wabé galá machíami ju, mapujiti átamo echirigá olásagá 'yémitamo wabé 'yékami chopi níibo, ayénachótamo 'yékaka nawésami níibo.
A'lí mapalí Riosi 'yemi mi 'ya máputamo ne bichíwali galá machíami níibo, echalí 'yémitamo ketasi echirigá a'nagupi nakichibo, nibilé chótamo olabo mapurigá 'yemi aboni chopi nakí olánala, mapujiti átamo a'nagupi nakichísagá, echalítamo chopi machíami níibo mapurigá jena'í wichimóbachi piréami chati sitíi oláami pagótami we machíami ju, ayénachó mapurigá echi riablo 'yemi mi 'natárataga olá.
Mapujiti mapalí echi jaré pagótami a'nagupi nakichiga, wabé olá mapurigá aboni chopi nakí olánala, echalí aboni sinibí chuwé olá suwaba namuti chati sitíi oluwáwami.
Chopi echi auché jaré pagótami mapu ne bichíwali galá machíami ju mapujiti Riosi Binói echirigá machírali, aboni bachá niráa tarapé chati sitíi ologá piré. Aboni sinibí galabé kilí oláami ju, echijiti echi auché jaré pagótami sinibí galá omero aboni chópika katéwaga ra'ícha. A'lí aboni ne wabé natimáami ju, ayénachó aboni sinibí galabé olá, ayénachó aboni sinibí bichíwaga ra'ícha, tarapé 'yékaka niráa.
A'lí echi jaré mapu ikí nakiko kilí ologá pirélanala, aboni echirigá ologá waminabi 'yárami níima mapurigá aboni waminabi galabé wachínaga oláami níima.
Ketasi galá ju achigórigá olasa mapurigá jena'í wichimóbachi piréami olá¿Churékulátamo a'nagupi nakichiga wabé nakowa? Nijeni mayé mapu 'yémitamo chopi echirigá olá mapujiti 'yemi aboni wabé nakí echirigá chati sitíi olánala, mapujítitamo chati suléami ju.
'Yémitamo ne wabé korú jaré namuti máputamo ketasi níwa, echijítitamo nakówaka ko'yá auché jaré. A'lí 'yémitamo ne wabé simírami korúkami ju echi jaré namuti, chópitamo ketasi biyiri naré; echijítitamo a'nagupi na'áwaga nakowi. A'lí 'yémitamo ketasi naré echi jaré namuti máputamo nakí, mapujítitamo ketasi táni Riosi.
A'lí siné káachitamo ayena táni, chópitamo ketasi biyiri naré, mapujiti 'yémitamo ketasi galabela olánali mapalítamo echirigá táni. 'Yémitamo chopi wabé nakí echi jaré namuti mapujítitamo wabé nakí mapurigátamo chuwé ologá suwábabo.
'Yemi pagótami ke bichíyami, ¿kechátamo machí mapu átamo achigórigá olánalasagá mapurigá echi auché jaré jena'í wichimóbachi piréami chati sitíi olá, echalí 'yémitamo arigá we sayera Riosi? Mapuyíripi we nakiko olánala mapurigá echi auché jaré jena'í wichimóbachi piréami olá, échiko ma we sayérami ju Riosi.
Ne bichíwali ju mapurigá osirúami ju echo'ná Riosi Ra'íchala oselíwalachi jeanigá: Echi Wabé Galabé Riosi Iwigala mapu Riosi tamujé tamí 'yali pachana tamujé sulálachi bitélanala, échiko tamujé tamí ne wabé simírami galé.
Ayénachó Riosi tamujé tamí waminabi wabé ku'wira máputa galá bichíyami ju, mapujiti Binói wabé galabé oláami ju. Echijiti echo'ná Riosi Ra'íchala oselíwalachi je'ná jerigá osirúami ju: Riosi we sayera echi jaré wabé nóchami pagótami, chopi Binói we ku'wira echi jaré galá bichíyami mapu ketasi chuwé machiná niráami juko.
Echijiti ne galá nijéwasi Riosi, chopi we sayérasi echi riablo, ayénachó ketasi nijéwaga olasi mapurigá echi riablo 'yemi mi nulé. Echalí échiko we yáati waminá másama echo'ná 'yémichi jonsa.
Wabé o'mónami nílasi 'yemi. Ne wabé risúu anigá nalákasi. Ketasi waminabi achisí, chopi wabé nalákaka ukuénasi. Ketasi waminabi kanílasi, chopi wabé o'monasi.
Mapurigá kuchípala niráa nílasi 'yemi, bacháami echi Walubela Riosi yuwa, a'lí Binói 'yemi mi ne wabé o'wéalatama.
Ketasi wi'nijisi echi auché jaré 'yemi ritémawala'Yemi, keni ritémawa, ketasi sitíi anigá ra'ichási echi auché jaré 'yemi ritémawala sayéraga, mapujiti echi mapu chati anigá ra'íchako kepu rijimá sayéraga, ayénachó echi mapu we wi'nijiko kepu rijimá, échiko we sayéraga wi'nijí Riosi nulalila. A'lí ámi wi'nijísagá Riosi nulalila, echalimi ketasi nijéwami ju, chópimi wi'nijíami ju Riosi nulalila.
Bilepi nirú echi Walubela Riosi mapu galabé wachínaga Wi'nijíami ju echi jaré pagótami. A'lí Binói ju mapu ayénachó nijali echi nulalíwami. A'lí echi Walubela Riosi galá omero ku wikáwiya echi pagótami, ayénachó omero waminá suwábiya aboni. Chopi mujé, ¿chigami mayé mápumi we wi'nijí echi auché bilé mujé rijimala?
Ketasi mayesi máputamo sinibí niráa pirélabo jena'í wichimóbachiGalá namsi je'ná, 'yemi máputamo jeaní: Jípita simabo echo'ná biléana walúlachi, ba'alí simábiré omá. A'lí echo'nata muchibo bilé bamíbali. Echo'nata wikabé namuti ralisá, ku ralinéaga, we mepo wenomí.
Chopi 'yémitamo ketasi machí mapu churigá ikimé ba'alínala rawé, mapujiti ¿chu kilíbita pirélabo jena'í wichimóbachi? Tamujeta arigá pe téeli rawé niráa pirélabo, a'lí bicheta we yáati suwiboa. Tamujeta pe téelipi pirélabo, achigórigá mapurigá echi bimolí, pe téelipi bimó, a'lí we yáati ku kawí.
Chopi galá níima 'yémitamo je'ná jerigá anisá: A echi Walubela Riosi echirigá nakisáagá, tamujeta ayena abijí pirélabo ba'alí rawé. A'lí a Binói echirigá nakisáagá tamujeta je'ná jerigá olabo, auché jaré karúmati olábiré omá.
Si'winárigá 'yémitamo sinibí chopi wabé nóchaga niráa ra'ichánali. A'lí we chati sitíi oluwáwami ju máputamo echirigá wabé nóchaga niráa ra'ícha.
A'lí echi mapu galá machiko galabé olayá, chopi a ketasi echirigá galabé olásagá, échiko arigá we chati sitíi olá.
Echi jaré wabé níwami jerigá ruyérami juGalá namsi je'ná, 'yemi ne wabé níwami pagótami, máputamo arigá chati sitíi oláami ju: Wabé o'mónaga nalákasi, mapujítitamo wabé risúu olárami níibo.
Echi jaré wikabé 'yemi níwala namuti ma ketasi 'yemi mi ku'wírama. A'lí echi jaré galabé 'yemi níwala napacha ma mapurigá suwábarami niráa ju, mapurigá echi koséwali we suwaba.
'Yemi níwala wenomí oro niwárami ma mapurigá we lasíbami niráa ju, 'yemi níwala wenomí plata niwárami ayénachó. 'Yémitamo ma wikabé napabuli wenomí mapurigá 'yemi aboni ne wabé kaníliga ologá pirélabotamo jipi rawé, mapalí ma ke 'me ayó suwibama je'ná kawí. Echijiti 'yémitamo ne wabé wi'nijírami níibo, ayénachó 'yémitamo suwaba suwábarami níibo, mapurigá echi jaré namuti mapu suwaba ikósaga suwábarami ju echi na'í jiti.
'Yémitamo ma wabé 'yékali echi jaré nóchami mapu 'wiga nóchali echo'ná 'yemi kawíwalachi, mapujiti 'yémitamo ke sébali natétali mapurigá aboni meli. Echijiti 'yémitamo ma wabé wi'nijírami ju. Echi Walubela Riosi mapu arigá nulé ne wabé wikabé Binói níwala o'wéala kapitani, Échiko we galá machí suwaba namuti. Échiko 'yemi mi wi'nijí mapujítitamo ma 'yékali echi jaré nóchami.
'Yémitamo ma wabé kaníliga piréali jena'í wichimóbachi, ayénachó 'yémitamo chopi olali mapurigá 'yemi aboni nakili olánala. Mátamo ne wabé saparáli, mapujítitamo ne wabé simírami níwami ju; achigórigá mapurigá echi jaré wáasi we sapará mapalí echi pagótami wabé simírami kowa; chopi ma seba mapalí 'yémitamo waminá ko'wirúami níibo.
'Yémitamo ma wi'nijiga ko'yali echi auché jaré galabé wachínaga oláami. A'lí aboni ketasi nimili.
Echi jaré bichíyami kilí ologá buwé'Yemi keni ritémawa, echijiti kilí buwesi mapuyénasí echi Walubela Jesucristo ku nawama. Echi jaré mapu ikí icháliko echi sunú wi'libé niráa kilí buwé mapuyénasí bachá niráa ne galá ukú, ayénachó aboni waminabi buwé mapuyénasí ma seba romó 'wíwachi. Echalí aboni we 'wima echi galabé sunú.
Ayénachó echirigá kilí ologá buwesi 'yemi bichíyami. Sinibí waminabi galá bichíisi, mapujiti echi Walubela Jesucristo ke 'me ayó ku nolínama.
Keni ritémawa, ketasi wi'nijisi auché jaré 'yemi ritémawala galá bichíyami, mapurigá Riosi ketasi 'yemi mi wi'nijima, mapujiti Riosi Walubela Wi'nijíami ju. A'lí ke 'me ayó Riosi justicia olama ne si'néami echi jaré pagótami yuwa.
Keni ritémawa ne galá 'natasi mapu churigá olali echi jaré chabé ki'yá piréami Riosi jiti nawésami. Aboni ketasi na'áwali mapalí aboni risúu olárami níili, chopi aboni kilí ologá buweli mapurigá Riosi ku'wírama aboni. Achigórigá olasi 'yemi jipi rawé.
Tamujeta wabé kaníliami niráa ané echi jaré ki'yá piréami, si'néami mapu ikí galá anáchali mapalí aboni echirigá risúu olárami níili. 'Yémitamo ma galá námali mapurigá oselichi osirúami ju mapurigá echi Joba riwéami rijói kilí ologá anáchali mapalí binói wabé risúu olárami níili; mapujiti echi Joba kilí ologá buweli mapurigá Riosi chopi ku'wírama. A'lí pe wakinana Riosi ne bichíwali wabé ku'wírali echi Joba, mapujiti echi Walubela Riosi ne wabé natimáami ju, ne wabé galéami ayénachó.
Keni ritémawa mapalítamo ra'ícha, ketasi bilé siné chuwé niráa anisí Riosi riwalá anigá, nibilé siné chuwé niráa anisí Jesucristo riwalá anigá, nibilé siné chuwé niráa anisí jaré pagótami riwalá, nibilé siné chuwé niráa ra'ichási karúmati jiti rugá. Chopi mapalítamo jeaní: Ayena, ne bichíwalita bilé namuti olabo; echirigá chopi anisí. Ayénachó mapalítamo jeaní omá: Ketasi, tamujeta ketasi olabo bilé namuti; echalí echirigá chopi anisí, mapurigá Riosi ketasi 'yemi mi wi'nijima, chuwé ra'íchami niráa.
A bilé 'yemi risúu nílasagá, galá níima échiko Riosi yuwa ra'ichása. A bilé 'yemi wabé kanílasagá, galá níima échiko nawajisa Riosi nawajíwala, mapurigá Riosi echijiti waminabi walubéraga anérami níima.
A'lí a bilé 'yemi nayúami níisagá, galá níima binói bayesa echi jaré o'wéala ochérami napawika bichíyami, mapurigá aboni tánama mapurigá Jesucristo ku sa'wama echi nayúami, bachá niráa uchesa echi aceite, mapurigá echi Walubela Jesucristo riwalá waminabi walubéraga anérami níima.
A'lí átamo galá bichíiga tánsagá, echalí echi nayúami galá ku sa'wárami níima, mapujiti echi Walubela Jesucristo ku sa'wasa, ku wilísama echi nayúami. A'lí a bilé chati sitíi oláami níisagá, Jesucristo ku wikawama mapurigá chati sitíi olali.
Echijiti a'nagupi ku ruyesi mapurigátamo chati sitíi olali, ayénachó tansi Riosi a'nagupi rugá, mapurigátamo ibili ku sa'wárami níibo, mapujiti mapalí bilé galabé oláami rijói wabé táni Riosi, echalí Riosi ku nijéwage wabé omériga olama.
Echi Elíasi mapu Riosi jiti nawésami níili, chopi rijói níili achigó yiri mapuyiri tamujé. A'lí mapalí echi Elíasi tánali Riosi mapurigá ketasi ukumea, echalí arigá ketasi ukuli bakiyá bamíbali miná nasipa yénasí.
A'lí mapalí echi Elíasi auchecho ku tánali Riosi mapu galá ukumea, echalí auchecho ku ukuli, a'lí auchecho galá rakeli suwaba namuti ichirúami.
Keni ritémawa, a bilé 'yemi waminá ariwésagá bichíiya echi ne Bichíwali, a'lí a auché bilé 'yemi ku bichíiratasagá echi, mapurigá auchecho galá ku bichíima Riosi Ra'íchala,
echalí galá machisí 'yemi, mapuyíripi echirigá ku galá bichíiratasagá echi auché bilé mapurigá binói ma ketasi waminabi chati sitíi ologá bitélama, échiko wabé ku'wírama echi auché bilé mapurigá binói ketasi mukumea, ayénachó mapurigá echi wikabé binói chati sitíi olalila ku wikawárami níima.
Riosi Onorúami ma 'yemi mi chapili mapurigá Binói níwala niráa, mapurigá Binói nakili olánala chabé ki'yá jonsa. Alí echi Wabé Galabé Riosi Iwigala ma 'yemi mi galabérali pachana 'yemi sulálachi mapujiti Jesucristo wabé léniga mukuli 'yemi chati sitíi olalila jiti. Alí bichétamo echirigá wabé galabératami níili mapurigátamo galá nijéwami níibo Riosi, ayénachó mapurigátamo ku bi'wárami níibo mapujiti Jesucristo echirigá léniga mukuli 'yemi jiti, mapurigá 'yemi chati sitíi olalila ku wikawárami níima. Nijeni nakí mapurigátamo suwaba ne galabé niráa ku'wíratami níibo, ayénachó mapurigátamo ne galá kilí ologá pirélabo.
Tamujeta bichíi máputa ne wabé galá ku'wíratami níiboGalá níima máputa waminabi wabé walubéraga anebo Riosi, echi mapu echi Walubela Jesucristo Onolá ju, mapujiti Riosi tamujé tamí ne wabé natimaga 'yali mapurigata bukulíwami niráa pirélabo, mapujiti Jesucristo ku o'wíntarami níili mapalí Binói ma mukúami níili. Echijítita ne galá bichíiga buwé,
mapurigata arigá narepo suwaba echi galabéala mapu Riosi tamujé tamí 'yama waminánomí, echi mapu Binói galá nuté echo'ná ripá riwigachi, mapo'ná tarapé nirú echi chati sitíi oluwáwami. Alí echi galabéala mapu Riosi 'ya, ne sinibí niráa nirúlama. Alí ke siné suwibama, ketasi mapurigá echi jaré namuti jena'í wichimóbachi nirúami.
Alí mapujiti 'yémitamo ne galá bichíi Riosi niráa, echijiti echi Walubela Riosi 'yemi mi ne wabé jiwériga tibútama mapuyénasítamo ne bichíwali narepo echi galabéala mapu Riosi 'yemi mi 'yama, ayénachó mapuyénasítamo ne sébali galá ku'wíratami níibo, mapalí Jesucristo ku nolínama echalí ne jubá rawé.
Echijiti 'yémitamo ne wabé simírami kanila, chopi siné káachi arigá 'wérali níima mapu 'yémitamo pe téeli niráa risúu olárami níibo.
Mapujiti echi wabé natéami oro anilíwami wenomí, arigá galá bi'walíwami ju, ne wabé simírami ratabáchaga echo'ná na'írali mapuyénasí basunú, alí Riosi echirigá achigórigá galá machimea mapu churigá 'yémitamo galá bichíi Binói niráa, mapalítamo wabé risúu olárami ju mapurigátamo waminabi galá bichíyami níibo. Alí átamo abijí waminabi galá bichíisagá mapalítamo echirigá risúu olárami ju, echalí 'yemi bichíilawala waminabi ne wabé natéami níima, ketasi mapurigá echi oro mapu ketasi sinibí niráa nirúlama. Alí Riosi chopi ariwé mapurigátamo echirigá risúu olárami níibo mapurigátamo waminabi galá bichíyami níibo, mapuyénasí Riosi omérama aniyá máputamo galá bichíyami ju, ayénachó mapurigá Binói omérama 'yemi mi waminabi ne wabé simírami o'wéalatiya, echalí mapalí Jesucristo ku nawama jena'í wichimóbachi.
'Yémitamo ne wabé galé echi Walubela Jesucristo, chópitamo ke siné riwali echi Binói. Alí mapujítitamo ne galá bichíi Jesucristo jipi rawé, mapalítamo ketasi cho ritiwá Binói, echijítitamo ne wabé simírami kaníila echi Walubela Riosi yuwa, mapurigátamo kanílabo echo'ná ripá riwigachi. Alí bichétamo ketasi chirigá omero ra'íchaga niráa ku ruyá mapu chuyena 'yémitamo echirigá ne wabé simírami kaníili.
Jípitamo ma ku wikawárami ju 'yemi aliwálachi niráa mapujítitamo echirigá galá bichíili Jesucristo niráa.
Chabé ki'yá echi jaré o'wéala Riosi jiti nawésami ne wabé machináali mapu churigá ku wikawárami níibo riwéali 'yemi jipi piréami galá bichíyami pagótami. Alí mapalí Riosi galá machírali aboni, echalí aboni echo'ná oselichi osali mapurigá Riosi ne wabé galigá 'yama riwéali, mapurigá 'yémitamo ku wikawárami níibo ne wabé wakinánala.
Echalí Jesucristo Iwigala echo'ná pachana echi jaré nawésamichi asali. Alí Jesucristo Iwigala bachá niráa echirigá machírali echi jaré nawésami mapu churigá Binói risúu olárami níima riwéali, ayénachó mapu churigá Binói wabé walubératami níima riwéali pe wakinana, chopi aboni ketasi cho machili Chigá níili mapu echirigá risúu olárami níima riwéali. Nibilé cho machili chu kilíbuko echirigá ikimea riwéali, chopi aboni ne wabé nakili machinala ne suwaba.
Chopi Riosi machírali mapurigá echi jaré namuti mapu aboni osali ketasi osirúami níili mapurigá aboni chopi galá machimea chu aniwáami níili, mapujiti echi jaré namuti chopi osirúami níili mapurigá tamujé jipi piréami pagótami ne galata machiboa. Alí jipi 'yémitamo ne galá nawésarami níili suwaba je'ná Galabé Ra'íchali. Alí echi jaré mapu 'yemi mi nawésali, ne galá nulérami níili echirigá nawésanala, mapujiti echi Galabé Riosi Iwigala echirigá nuleli. Alí echi jaré o'wéala Riosi kapitánawala ne wabé nakí machinala je'ná jeyiri namuti.
Riosi tamujé tamí bayé mapurigata ne galabé ologá pirélaboEchijiti bachá niráa ne galá 'natasi mapu churigátamo ologá pirélabo, alí bichétamo ne bichíwali a'láratami níibo. Sinibí galá bichíiga pirélasi mapujiti Riosi ne wabé galigá 'yemi mi 'yama echi wabé Galabéala mapalí Jesucristo ku nawama jena'í wichimóbachi.
Mapujítitamo ma galá nijéwiami ju Riosi, mapurigá Binói kúchuwala niráa, ma ketasi waminabi chuwé olasi mapurigátamo chabénala olali mapalítamo ketasi cho machíyami níili Riosi.
Chopi ne wabé galabé oláami nílasi 'yemi, mapujiti echi Walubela Riosi mapu 'yemi mi bayeli bichíinala, Échiko ne wabé simírami galabé oláami ju.
Mapujiti echo'ná Riosi Ra'íchala oselíwalachi je'ná jerigá osirúami ju mapurigá Riosi Binói jeaní: Ne galabé oláami nílasi 'yemi, mapujiti Nijeni ne wabé galabé oláami ju.
Alí 'yémitamo Onorúami niráa ané echi Walubela Riosi, echi mapu galá machí suwaba mapu ikí ibilíiga olá. Echijiti galá níima mapu 'yémitamo sinibí ne galá nijéwabo Riosi, ne galá majáami niráa, ne sinibí mapuyénasítamo abijí piré jena'í wichimóbachi, mapujiti Riosi wabé wi'nijima echi jaré chati sitíi oláami, chopi Binói galabé anema echi auché jaré galá oláami.
Ne galá níima 'yémitamo echirigá nijéwasa, mapujítitamo galá machí mapurigá Riosi ma 'yemi mi ku wikáwali, mapurigátamo ma ketasi waminabi chuwé sitíi chati ologá pirélabo mapurigá 'yemi pagótamawala echirigá chuwé sitíi chati ologá piréali. Ayénachótamo galá machí mapu Riosi ne wabé simírami nakili mapurigá 'yémitamo echirigá ku wikawárami níibo, chopi Riosi ketasi natétali jaré namuti jiti mapu suwíbami ju mapurigá 'yémitamo echijiti ku wikawárami níibo. Riosi ketasi natétali echi ne wabé natéami oro jiti, nibilé cho natétali echi we natéami plata jiti,
chopi Riosi nijali echi Walubela Jesucristo mapurigá Binói wabé léntiga mi'lirúami níima 'yemi chati sitíi olalila jiti, mapurigátamo ne bichíwali echijiti ku wikawárami níibo. Echalí echi wabé galabé Jesucristo lalá echirigá ku'luwárami níili mapurigá echi jaré Juríosi pagótami ku'lúwali echi jaré galabé bo'wá lalá; chopi echi Walubela Jesucristo lalá waminabi simírami galabé níili mapujiti Binói ke siné chati sitíi olali.
Alí ki'yá chokichí jonsa mapalí Riosi ketasi cho niwáli je'ná kawí, echalí Riosi galá 'nátaga a'lárali mapurigá echi Walubela Jesucristo je'ná jerigá olárami níima, chopi Jesucristo bukulí wabé wakinánala nawali jena'í wichimóbachi mapurigá Binói 'yemi mi wabé ku'wírama.
Alí 'yémitamo ma galá bichíi Jesucristo niráa, echijítitamo ma ne galá bichíyami ju Riosi Onorúami, mapujiti echi Walubela Riosi ma ku owíntali echi Walubela Jesucristo mapalí Binói ma mukúami níili. Ayénachó Riosi ne wabé walubérali Jesucristo. Echijiti mapalí 'yémitamo echirigá bichíili Jesucristo niráa, echalítamo ayénachó galá bichíili echi Walubela Riosi Onorúami, ayénachótamo buwé mapurigá Échiko 'yemi mi waminabi ku'wírama.
Alí mapalítamo ma galá bichíiga nijéwali echi ne bichíwali Riosi nawésawala, mapalí echi Wabé Galabé Riosi Iwigala 'yemi mi echirigá bichíirali, echalí jonsa 'yemi aliwala ma galá ku bi'wárami níili. Echijiti jípitamo galá galé echi auché jaré ritémtami. Alí ne galá ju máputamo echirigá galebo a'nagupi, ne sulachí niráa, ayénachó galá níima máputamo ne wabé simírami echirigá galebo a'nagupi.
Mapujiti 'yémitamo ma auchecho siné bukulíwami niráa ku ranarúami níili, chopi mapalítamo echirigá ku ranarúami níili 'yémitamo ma ketasi ranarúami níili echi pagótami kúchuwala niráa, echi mapu waminá suwí. Echalítamo chopi echirigá auchecho siné ku ranarúami níili, Riosi kúchuwala niráa, mapujítitamo galá bichíili Riosi Ra'íchala, echi mapu sinibí niráa bitéami ju, echi mapu ke siné suwibama.
Mapurigá osirúami ju echo'ná Riosi Ra'íchala oselíwalachi mapo'ná je'ná jerigá aní:Ne si'néami pagótami jena'í wichimóbachi piréami waminá suwimea,mapurigá echi kasalá we yáati waminá suwiba, ayénachó echi pagótami o'wéalawala waminá suwibama mapurigá echi kasalá siwalá we yáati waminá suwiba,mapujiti echi kasalá waminá wakiché, ayénachó echi kasalá siwalá waminá rujuní,
chopi Riosi Ra'íchala sinibí niráa nirúlama.Alí je'ná Galabé Riosi Ra'íchala ju mapurigá 'yémitamo ma nawésarami níili, mapurigátamo ku wikawárami níibo.
Echijiti waminá ariwesi suwaba chati sitíi oluwáwami. Ketasi wesi 'yékaka ra'ichási, nibilé siné 'yékasi echi auché jaré. Ketasi korúkasi auché jaré níwala namuti, nibilé cho kichisi auché jaré mapu ne wabé simírami machíami ju ketasi mapurigá 'yemi. Alí ketasi sitíi chati ra'ichási auché jaré jiti rugá.
Jipi 'yémitamo mapurigá echi jaré kúuchi múchali niráa ju, echijiti ne galá níima mapu 'yémitamo wabé nakiboa mapurigá Riosi 'yemi mi binérama Binói Ra'íchala, mapurigátamo waminabi galá bichíyami níibo, achigórigá mapurigá echi jaré múchali galá ochera mapalí aboni galá chi'í, mapujiti echi Galabé Riosi Ra'íchala mapurigá galabé leche niráa ju mapurigá 'yémitamo waminabi ochérabo galá bichíyami niráa, ayénachó mapurigátamo galá ku'wíratami níibo.
Mapujiti mátamo galá machíili Riosi Ra'íchala, ayénachótamo ma galá machí mapu echi Walubela Riosi ne wabé simírami galabé ju.
Jesucristo mapurigá bilé galabé Rité ju, sinibí bitéami niráaGalá bichíiga mulubéanasi echi Walubela Jesucristo yuwa. Binói mapurigá bilé galabé Rité niráa ju, alí Binói sinibí bitéami ju. Echi jaré pagótami waminá chakena pali echi Rité mapurigá tarapé natéami niráa, chopi Riosi ma chapili echi Rité mapurigá ne wabé simírami natéami niráa.
Jesucristo ma 'yemi mi 'yali mapurigátamo bukulíwami niráa sinibí pirélabo mapujítitamo Binói níwala ju, ayénachó Binói Galabé Iwigala pachana 'yemi yuwa bité, echijiti si'néami 'yemi napawika bichíyami ne napawika niráa mapurigá Riosi ri'obáwala ju. Alí ibili 'yemi mapurigá kúuchi rité ju echo'ná ri'obachi tigótami niráa. Échiko echi ne bichíwali Riosi ri'obáwala ju, tarapé ritiwíwami niráa. Echijiti ariwesi mapurigá Riosi 'yemi mi jawama mapurigá sacerdote niráa, mapurigátamo chopi olabo mapurigá Riosi nakí. Ayénachó máputamo ne wabé galá o'wikebo Riosi, sulachí niráa ne suwaba galá 'yasa mapurigá Riosi Binói nakí, mapujítitamo bichíi Jesucristo niráa.
Alí 'yemi galá bichíyami yuwa, echi Rité ne wabé natéami ju. Chopi echi auché jaré ketasi bichíyami yuwa, je'ná jerigá ikimea mapurigá osirúami ju echo'ná Riosi Ra'íchala osilíwalachi:Echi Rité mapu echi jaré kaliráami waminá chakena pali mapurigá ke natéami niráa,échiko echo'ná ri'lé sitochi ma bachá tigótami ju.
Ayénachó ikili mapurigá echo'ná osirúami ju jeanigá:Nijé Ranala mapurigá bilé Rité níima mapo'ná aboni turúpama.Alí Binói jiti jaré waminá i'mema, mapujiti aboni ketasi bichíinali Binói niráa.Echijiti echi jaré aboni ma turúpali echi Rité jiti, mapujiti aboni ketasi bichíili Riosi Ra'íchala. Echalí aboni arigá chakena rujuili mapujiti echirigá nulárami níili mapu echi jaré ke bichíyami echirigá waminá rujuima.
Echi jaré Riosi níwala pagótamiChopi 'yémitamo chapirúami níili mapurigátamo galá o'wikéami níibo Riosi, mapurigá jaré sacerdote niráa, echi Walubela Riosi níwala. Riosi 'yemi mi waná rojuánali mapurigátamo Binói níwala pagótami níibo, ne galabé oláami niráa. Alí Riosi je'ná jerigá olali mapurigá 'yémitamo nawisabo mapurigá Riosi Binói ne wabé omériga oláami ju suwaba namuti mapu echi jaré pagótami ketasi omero olayá. Alí echi Walubela Riosi ju mapu 'yemi mi bayeli mapurigátamo 'machínabo echo'ná rokowárali jonsa, mapo'nátamo chopi chati sitíi ologá piréali, mapurigátamo mo'wiboa Riosi yuwa echo'ná mapo'nátamo chopi wabé galabé olabo, mapo'ná ne suwaba namuti ne galá machíami niráa machirúami ju.
'Yémitamo chabénala ketasi Riosi níwala pagótami níili, chopi jípitamo ma Riosi níwala pagótami ju. Chabénala 'yémitamo ketasi machili mapurigá Riosi 'yemi mi natimali, chopi jípitamo galá machí mapurigá Riosi 'yemi mi ne wabé natimá.
Galá o'wikesi Riosi'Yemi keni ritémawa wabé galérami, 'yémitamo ketasi sinibí niráa piréami ju jena'í wichimóbachi, chópitamo echo'ná ripá riwigachi piréami níibo ne sinibí niráa. Echijiti nijeni 'yemi mi ne wabé táni mapurigátamo ma ketasi chuwé sitíi chati olabo, mapurigá 'yemi aboni, siné káachi, chopi nakí olánala. Alí 'yémitamo chopi waminá 'wigáami níima sinibí niráa mapujítitamo chati sitíi chuwé olánali, átamo ketasi ku wikawárami níisagá.
Ne galabé ologá pirélasi echi auché jaré pagótami yuwa mapu ketasi cho machíami ju Riosi. Alí mapalí 'yémitamo echirigá olá, echalí aboni riwimea mapurigá 'yémitamo chopi olá echi wabé galabéala. Alí aboni ayénachó waminabi walubéraga anema Riosi mapalí Binói justicia olama. Chopi jipi iyénasí aboni, abijí wabé sayéraga ra'ícha 'yemi sayéraga, mapurigá 'yémitamo ne wabé chati sitíi oláami niráa.
Ne galá nijéwasi si'néami echi jaré pagótami o'wéalawala, mapujítitamo galá bichíyami ju echi Walubela Jesucristo niráa. Ne galá nijéwasi echi ne walula bachá nuláami presidente, mapujiti échiko ne bachá walula ju.
Ayénachó ne galá nijéwasi si'néami echi auché jaré igúsuwami mapu ikí echi walula presidente nulé kastigo 'yánala echi jaré chati sitíi oláami, echi jaré mapu binói ayénachó nulé galabé oláami niráa anénala echi auché jaré mapu ikí galabé olako.
Mapujiti Riosi chopi nakí mapurigá 'yémitamo sinibí wabé galabé olabo, mapurigá echi auché jaré ke machíami, mapu ketasi cho bichíyami ju, ketasi omérama 'yemi mi sitila anigá sayériya.
'Yémitamo ma ketasi nulérami ju wikabé namuti olánala, mapurigátamo nulérami níili echi nulalíwami jiti. Echijiti galá kanílaga pirélasi, chopi ketasi chuwé olasi. Sinibí ne wabé galá nijéwaga pirélasi Riosi, mapurigá Binói piónawala niráa.
Ne galá o'wikesi si'néami galabé oláami pagótami. Ne wabé galesi si'néami echi auché jaré ritémtami. Ne galá bichíiga majasi Riosi. Ne galá o'wikesi echi ne walula bachá nuláami presidente.
Jesucristo ne galá anáchali mapalí Binói risúu olárami níili'Yemi máputamo pióntami ju, ne galá o'wikeka nijéwasi echi jaré o'wéala mapu 'yemi mi nuleko. Ketasi chopi echirigá nijéwasi echi jaré mapu galabé oláami ju, chopi ayénachó echirigá o'wikeka nijéwasi echi auché jaré mapu wabé na'áwami ju.
Mapujiti ne galabé oluwáwami ju mapalí bilé rijói, Riosi jiti 'nátaga, arigá galá anacha mapalí binói risúu olárami ju, mapalí binói arigá ketasi biyiri namuti chati sitíi oláliko.
Chopi a 'yémitamo chati sitíi olásagá, ayénachó átamo echijiti kastigo 'yárami níisagá, echalí ke wesi 'yemi mi galabé oláami anema, arigátamo kilí niráa anachásagá. Alí a bilé rijói ne galabé olásagá, alí a binói arigá risúu olárami níisagá, echalí Riosi Binói anema mapu echi rijói galabé olá mapalí échiko kilíi niráa anachasa.
Echijiti Riosi 'yemi mi bayeli najátanala Binói yuwa, mapujiti echi Walubela Jesucristo ma wabé risúu níili 'yemi jiti. Alí galá níima 'yémitamo achigórigá risúu olárami níisa mapurigá Binói risúu olárami níili.
Echi Walubela Jesucristo ke bilé siné chati sitíi olali. Alí Binói nirapé siné 'yékali echi auché jaré.
Alí mapalí echi auché jaré we sitila anigá ra'íchali, echalí Jesucristo ketásirapé ku kuwana sitila anigá nimili. Alí mapalí auché jaré wabé risúu olali Binói, echalí Jesucristo ketasi ku kuwana yónali, chopi Binói niráa 'yali Riosi. Alí echirigá buweli mapurigá Riosi chopi kastigo 'yama echi jaré Binói sayela, mapujiti Riosi sinibí galá wachínaga olá justicia.
Alí echi Walubela Jesucristo Binói walú kastigo 'yárami níili mapalí Binói klavo jiti michóniga mi'lirúami níili echo'ná kúrsichi, chopi Binói echirigá kastigo 'yárami níili tamujé chati sitíi olalila jiti. Alí echirigá olárami níili mapurigá tamujé bichíyami ma ketasi waminabi chati sitíi olabo, chopi mapurigata galá wachínaga ologá pirélabo. Echalí echi Walubela Jesucristo waminá mi'lirúami níili, mapurigá 'yémitamo galá bichíiga ku wikawárami níibo.
Chabénala 'yémitamo 'yénali mapurigá jaré bo'wá 'wigáami niráa, chopi jípitamo ma ku ro'wili echi Walubela Jesucristo yuwa. Alí Jesucristo ne galá tibútaga nisera 'yemi aliwala.
Galá níima echi jaré niwíkami je'ná jerigá ologá pirélasa'Yemi muguí kunéami ne galá nijéwasi 'yemi aboni kunala, mapurigá a jaré aboni ketasi bichíisagá Riosi Ra'íchala, echalí aboni arigá bichíiratami níima mapalí aboni ritiwá mapurigá 'yemi jubítami ne galá bichíiga olá. Alí aboni echirigá bichíiratami níima mapalí 'yemi jubítami arigá ketásirapé nawésaga ruyé aboni.
Echalí aboni ne galá bichíima mapujiti aboni riwimea mapurigá 'yemi jubítami ne galabé ologá piré, ayénachó mapurigá 'yémitamo galá o'wiké Riosi.
Ketasi galá níima 'yemi muguí, chopi machímana niráa wabé ba'yórasa. Ketasi galá níima máputamo ripabé niráa achagá ne wabé simírami ba'yóraga tichisa 'yemi kupala, nirapé cho mapurigátamo uchuchasa echi jaré wabé natéami namuti oro niwárami, nirapé cho mapurigátamo ne wabé simírami natéami niráa sipusa,
chopi galá níima 'yémitamo wabé galéami nílasa. Alí átamo echirigá olásagá, echalí 'yémitamo sinibí niráa ba'yóami níibo, mapujítitamo wabé galéami níibo ne sulachí niráa, ayénachótamo wabé galá kilíi ologá piréami níibo. Alí Riosi wabé kaníila mapalítamo echirigá ologá pireko.
Alí echirigá ikili echi jaré galabé oláami muguí, chabé ki'yá piréami, ne si'néami mapu ikí galá bichíiga o'wikeli Riosi. Alí aboni ayénachó galá o'wikeka nijéwali aboni kunala.
Echirigá olali echi Sara, echi mapu ne galá nijéwali echi Abrami, echi mapu ayénachó jeanigá aneli echi Abrami: Mujemi ju keni walula. Alí 'yemi jubítami ayénachó ne bichíwali galabé oláami níibo, mapurigá echi Sara niráa, átamo sinibí galabé olásagá, ayénachó átamo tarapé namuti majásagá.
'Yemi rijói kunátami ne wabé galigá nisérasi 'yemi jubila. Galá o'wikesi aboni mapujiti echi jaré muguí ketasi 'me jiwela, ketasi mapurigá 'yemi rijói niráa. Ayénachó galá o'wikesi 'yemi jubila mapujiti aboni achigórigá 'yárami ju mapurigá aboni sinibí niráa pirélama, mapurigá 'yemi galá bichíyami rijói 'yárami níili, mapujiti Riosi 'yemi mi echirigá wabé galigá 'yali. Echirigá ologá pirélasi, mapurigátamo galá omérabo Riosi yuwa tániga ra'ícha.
Echi jaré mapu risúu olárami ju mapalí aboni chopi galabé oláNe jubá 'yemi nimí ané mapu si'néami 'yémitamo a'nagupi nagúuraga pirélabo. A'nagupi wabé galigá natimasi mapurigá ritémtami niráa. Wabé galéami nílasi, tarapé nóchami niráa.
Ketasi ku nimíkasi mapalí auché jaré 'yemi mi sitila olá, nibilé cho ku kuwana ni'yókasi sitila anigá mapalí aboni 'yemi mi sitila ané. Chopi si'winárigá wabé galigá ra'íchasi echi jaré aboni, mapujiti Riosi 'yemi mi bayeli mapurigátamo ayénachó galabé ra'ícharami níibo Riosi Binói jiti.
Mapujiti echo'ná Riosi Ra'íchala oselíwalachi je'ná jerigá osirúami ju:Ne si'néami echi jaré mapu ikí nakiko kaníliga pirélanala sinibí rawé,galá níima abóniko we galabé, tarapé chati sitíi ra'ichása,ayénachó mapurigá aboni tarapé 'yékaka ra'ichása.
Mapujiti echi Walubela Riosi ne galá nisera si'néami echi jaré galabé wachínaga oláami pagótami,ayénachó Binói ne galá nami mapalí aboni tániga ra'ícha Binói yuwa, chopi echi Walubela Riosi we sayera echi jaré mapu chati sitíi olako.
Alí a 'yémitamo chopi wabé galabé olásagá, echalí ke wesi omérama 'yemi mi ne sinibí risúu olayá.
Chopi átamo risúu olárami níisagá mapujítitamo galabé wachínaga ologá piré, arigátamo wabé kaníliami níibo. Ke wesi majasi, nirapé majajasi.
Chopi echo'ná 'yemi sulálachi niráa, sinibí waminabi galá bichíisi Jesucristo mapurigá ne Wabé Walubela niráa. Alí sinibí galá kariwesa muchisi mapurigátamo galá ruwigá binérabo echi auché jaré mapu ikí 'yemi mi rukué mapu píritamo galá bichíi. Chopi galá níima máputamo kilíi niráa, wabé galigá ku ruyebo.
Sinibí galabé ologá pirélasi, mapurigátamo echijiti wabé kaníliami sulélabo. Alí wabé riwélama echi auché jaré mapu 'yemi mi chopi sití oláami ané, mapalítamo arigá wabé galabé olá, mapurigá Jesucristo bichíyami niráa.
Átamo chati sitíi olásagá 'yémitamo risúu olárami níibo mapujítitamo ne bichíwali echijiti kastigo 'yárami níibo; chopi ketasi galá níima máputamo echirigá chati sitíi olabo. Waminabi galá níima máputamo risúu olárami níibo mapujítitamo galabé chopi olá, a Riosi echirigá nakisáagá.
Mapujiti echi Walubela Jesucristo Binói ayénachó ne wabé risúu olárami níili mapalí Binói waminá mi'lirúami níili ne si'néami tamujé chati sitíi olalila jiti. Alí echi Walubela Jesucristo ne wabé galabé wachínaga oláami níili, chopi Binói echirigá mukuli tamujé tamí jiti, máputa chati sitíi oláami ju, mapurigá Binói echijiti galá omérama tamujé tamí ku toyá mapo'ná echi Walubela Riosi atí. Echalí Binói ne bichíwali mukúami níili, chopi auchecho ku bitéali Iwigá niráa.
Echalí Binói mapurigá Iwigá niráa simigá nawésali ne si'néami echi jaré suwíami iwigala mapu pachá mo'warami niráa tibútarami níili.
Mapujiti chabé ki'yá je'ná jaré ketasi galá nijéwali Riosi, echalí mapalí echi Noé riwéami rijói bitéali. Echalí Riosi kilí niráa buweli mapuyénasí echi Noé sunili niwayá echi walú kalí ba'wechi moba iyénami, arka anilíwami, mapujiti Riosi nakili mapurigá ne si'néami pagótami galá bichíima. Alí echalí chopi osá nawó pagótami galá bichíiga mo'wili echo'ná pachá árkachi mapurigá aboni echo'ná galá ku'wíratami níima, mapurigá aboni ketasi suwimea mapalí ripabé buchili ba'wí jena'í wichimóbachi.
Jipi rawé mapalita ba'wí jiti pagótami ju, echalí tamujeta achigórigá ku'wíratami ju mapurigá aboni ku'wíratami níili, mapujiti mapalita ba'wí jiti pagótami ju, echalí tamujeta galá 'nera echi auché jaré pagótami mapurigata bachá niráa ma ku wikawárami níili, mapurigata ma ketasi kastigo 'yárami níibo. Mapujítita ma galá bichíili mapurigá echi Walubela Jesucristo ma ku owínali mapalí Binói waminá mi'lirúami níili tamujé chati sitíi olalila jiti. Alí tamujeta ketasi ku wikawárami ju chopi mapujiti tamujé sapala pabákarami niráa níili echo'ná ba'wírali mapalita ba'wí jiti pagótami níili, chópita galá ku wikawárami ju mapalita echirigá ba'wí jiti pagótami ju, mapujítita ma tánali Riosi mapurigá Binói ku bi'wama mapurigata chati sitíi olali.
Alí Jesucristo ku simili echo'ná ripá riwigachi mapo'ná Riosi yuwa echo'ná watonachi atí. Alí Jesucristo ne Walubela ju si'néami echi jaré o'wéala Riosi kapitánawala yuwa, ayénachó Binói ne Walubela ju si'néami echi auché jaré o'wéala yuwa. Alí ne si'néami echi jaré o'wéala galá nijéwami ju echi Walubela Jesucristo.
Galá níima ibili niráa arigá galá nochasa mapurigá Riosi Binói omératali ibili mapurigá nochamaAlí mapujiti Jesucristo echirigá risúu olárami níili, ayénachó galá níima mapu ibili 'yemi galá bichíyami arigá waminabi nokuísabo galá bichíisiya, mapalítamo siné káachi wabé risúu olárami níibo mapujítitamo echirigá bichíi. Mapujiti echi jaré mapu ikí wabé risúu olárami níili, mapujiti aboni bichíili Jesucristo niráa, abóniko ma ketasi nakimea chati sitíi olánala,
nibilé cho nakimea chuwé ologá pirélanala mapurigá aboni chopi olánali; chopi jipi jonsa aboni galabé ologá pirélama mapurigá Riosi nakí.
Mapujiti chabénala 'yémitamo wi'libé rawé chuwé ologá piréali mapurigá we nakí olánala echi auché jaré pagótami, si'néami mapu ikí ketasi cho machí Riosi. Echalí chabénala 'yémitamo we chuwé olali mapurigá 'yemi aboni chopi nakili olánala. Echalítamo wabé tékali, mapalítamo napawika buchuwí anigá walú bajili suguí, ayénachó mapalítamo omáwali. Alí bichétamo chopi o'wikeli echi jaré amachíkalawami namuti, mapu Riosi 'yemi mi aneli máputamo ketasi o'wikebo.
Jipi rawé echi auché jaré echirigá oláami wabé charigá 'nata mapujiti 'yémitamo ma ketasi 'yena aboni yuwa mapalí aboni echirigá chati sitíi chuwé olayá. Echijiti aboni wabé sitíi chati ra'ícha 'yemi sayéraga.
Alí arigá 'wérali ju mapu aboni ku ruyema echi Walubela Jesucristo mapu churigá aboni olali. Alí Jesucristo wilárami ju mapurigá binói justicia olama echi jaré abijí piréami yuwa, ayénachó echi auché jaré ma suwíami yuwa.
Mapujiti echi jaré pagótami mapu ma suwíami ju, arigá nawésarami níili Riosi Ra'íchala, mapurigá aboni aliwala sinibí pirélama mapurigá Riosi Binói sinibí bité. Chopi mapalí aboni abijí piréali jena'í wichimóbachi, echalí aboni arigá justicia olárami níili mapurigá si'néami echi auché jaré pagótami.
Ke 'me ayó suwibama suwaba namuti. Echijiti galabé 'nátami nílasi 'yemi. Sinibí tániga ra'ichási Riosi yuwa.
Arigá 'wérali ju máputamo a'nagupi ne wabé galebo, mapujiti átamo echirigá a'nagupi galésagá echalí 'yémitamo wisabé a'nagupi ku wikáwabo.
Echo'ná 'yemi pirélachi we kaníliga naresi echi jaré ritémtami mikabé jonsa síami, mapurigá aboni 'yemi mi yuwa chi'libama.
A'nagupi nagúurasi mapuyena Riosi 'yemi mi ibili 'yali mapurigátamo nagúurabo. Echirigá a'nagupi nagúurasi achigórigá mapurigá Riosi 'yemi mi wikanáami si'winárigá ku'wira.
Alí a bilé 'yemi nawisásagá, galá níima échiko chopi nawisasa echi Galabé Riosi Ra'íchala. Alí a bilé 'yemi ku'wírasagá auché jaré, galá níima galabé niráa ku'wírasa mapurigá Riosi 'yemi mi jiwérata. Echirigá ne suwaba galá olasi mapurigá Riosi Binói waminabi walubéraga anérami níima, mapujiti Jesucristo ne wabé Walubela ju. Alí galá ju mapurigá Jesucristo sinibí niráa walubéraga anérami níima, ayénachó mapurigá Binói sinibí niráa suwaba omérami níima. ¡Echirigá níima!
Galá níima mapu echi jaré bichíyami galá anachama mapalí aboni risúu olárami ju'Yemi keni ritémawa, ketasi majasi mapalítamo ne wabé risúu olárami ju, mapurigá chabénala niráa 'yémitamo ke siné riwali echirigá ikíachi. Echirigá chopi ikimea 'yemi mi yuwa mapurigá Riosi galá machimea mapu chuyena galá bichíyami ju 'yemi.
Chopi ne bachá niráa galá kanílasi mapujítitamo omero echirigá risúu olárami níliya, achigórigá mapurigá Jesucristo risúu olárami níili, mapurigátamo ayénachó ne wabé simírami kanílabo waminánomí, mapalítamo riwiboa Jesucristo ne wabé Walubela niráa ku nawáachi jena'í wichimóbachi.
Alí 'yémitamo wabé kaníliami níibo, a jaré pagótami 'yemi mi wabé sitila ra'íchasagá mapujítitamo bichíyami ju Jesucristo niráa, mapujiti echi Galabé Walubela Riosi Iwigala 'yemi mi yuwa mulubé atí. Echi jaré aboni wabé sitila ané echi Walubela Jesucristo, chopi 'yémiko ne wabé Walubela ané echi Binói.
Ke siné ko'wisí auché jaré, nibilé siné chigosi, nibilé chati sitíi olasi. Ketasi siné echomí así nílasi, auché jaré pagótami níwala ra'íchali katewa, mapalítamo ketasi así risensia ju. Mapujiti a 'yémitamo echirigá olásagá, echalítamo arigá risúu olárami níibo, chopi ketasi galá níima máputamo echirigá chati sitíi olabo.
Si'winárigá átamo risúu olárami níisagá chopi mapujítitamo bichíyami ju Jesucristo niráa, echalí ketasi riwélasi, chopi waminabi walubéraga anesi Riosi, mapujítitamo Jesucristo níwala ju.
Jipi ma mulubé seba mapalí echi jaré pagótami kastigo 'yárami níima. Alí jipi, ne chokichí niráa, tamujé máputa Riosi kúchuwala ju ayénachó ma péebi niráa kastigo 'yárami ju mapalita risúu olárami ju echi auché jaré jiti. Alí a tamujé echirigá péebi niráa kastigo 'yárami níisagá, pe waminánomí echi auché jaré ne wabé simírami kastigo 'yárami níima, si'néami mapu ikí ketasi nijéwiami ju Riosi Ra'íchala.
Alí a péeriko ku wikáwarami níisagá echi jaré galabé oláami pagótami, ¿churigá ikimea echi auché jaré wabé chati sitíi oláami yuwa?
Echi Pegro galá ruyé echi auché jaré bichíyamiJipi 'yemi nimí je'ná jerigá ruyé, 'yemi máputamo jawárami níili o'wéala ochérami niráa, echo'ná echi jaréana napawika bichíyamichi mapo'ná 'yémitamo piré. Nijeni ayénachó wilárami níili mapurigá bilé walula ochérami niráa, ayénachóni nawesa jeanigá mapu nijeni riwali mapurigá Jesucristo wabé risúu olárami níili. Alí waminánomí mapalí echi Walubela Jesucristo abijí waminabi walubéraga anérami níima echo'ná ripá riwigachi, echalí nijeni ayénachó echo'ná Binói yuwa asimea, achigórigá mapurigá aboni ayénachó echo'ná Binói yuwa muchima.
Galá nisérasi echi auché jaré Riosi níwala pagótami mapurigá bilé bo'wá niséami galá nisera binói pugula bo'wá, mapujiti Riosi Binói 'yemi mi nuleli tibúnala aboni. Ne galá kaníliga tibútasi echi jaré aboni mapurigá Riosi nakí. Ketasi chopi echirigá tibútasi mapurigá 'wérali nulérami niráa, nibilé cho nakigá máputamo natétarami níibo, chopi sinibí wabé kaníliga nochasi suwaba Riosi nóchala olayá.
Chopi ketasi ne wabé jiwériga nulesi echi jaré mapu Riosi 'yemi mi nuleli echirigá tibúnala, ketasi mapurigá 'yemi aboni piónawala niráa. Chopi sinibí galabé olasi aboni yuwa, mapurigá aboni ayénachó nakimea galabé olánala mapurigá 'yémitamo olá.
Alí átamo echirigá oláami níisagá mapalí echi Walubela Jesucristo ku nawá, echalítamo 'yárami níibo jaré wabé galabé nijíwami, máputamo echijiti ne wabé o'wéalatami níibo, mapujiti Binói echi Walubela Bo'wá Niséami ju. Alí echi mapu Riosi nijá ketasi waminá suwibama, ketasi mapurigá echi jaré sawá sitúlaga niwárami, mapuyiri koyela, mapu we yáati waminá wakiché.
Echirigá achigórigá 'yemi ri'malí bichíyami ne galá nijéwasi echi jaré o'wéala ochérami bichíyami. Alí galá níima mapu ne si'néami 'yemi napawika bichíyami a'nagupi nijéwama, ne wabé galá kilí ologá, mapujiti:Riosi ne wabé sayera echi jaré wabé nóchami, chopi Binói galabé ologá ku'wira echi auché jaré mapu ikí ketasi nóchami ju.
Echijiti mapurigá kuchípala niráa nílasi bacháami Riosi yuwa, mapujiti Binói ne suwaba omériami ju. Alí waminánomí Riosi 'yemi mi o'wéalatama mapalí ma seba tétali.
Sinibí ariwesi mapurigá Riosi 'yemi mi tibútama. Ketasi ne wabé nílaga 'natasi karúmati jiti, mapujiti Riosi Binói 'yemi mi ku'wírama.
Sinibí wabé galabé 'nátami nílasi. Ne galá 'nagá 'yénasi, mapurigá echi riablo ketasi 'yemi mi 'yékama, mapujiti échiko 'yemi mi ne wabé sayera. Alí echi riablo we iyena mapurigá bilé wabé aparúami namuti, wabé rolóami, echi mapu we áa iyena mapu chigá mi'agá suwábama.
Sinibí ne galá bichíiga sayérasi echi riablo, mapujítitamo galá machí mapurigá echi auché jaré 'yemi ritémawala galá bichíyami, ne suníami jena'í wichimóbachi piréami, achigórigá risúu olárami ju echi riablo jiti.
Chopi pe waminana mapalí 'yémitamo ma pe téeli niráa risúu olárami níisa, echalí Riosi 'yemi mi ne sébali galabé niráa ku niwáma. Alí bichétamo ne wabé galá bichíyami níibo. Alí Riosi sinibí 'yemi mi waminabi tibútama. Alí Riosi Binói ayénachó sinibí 'yemi mi wabé galigá ku'wírama. Ayénachó Binói tamujé tamí bayeli mapurigata sinibí niráa Binói yuwa muchibo echo'ná ripá riwigachi, echi Walubela Jesucristo yuwa.
Echi Walubela Jesucristo sinibí niráa ne suwaba omériami ju. ¡Echirigá níima! Binói sinibí niráa waminabi walubéraga anérami níima. ¡Echirigá níima!
Echi Pegro ripora echi jaré ritémtami'Yemi nimí je'ná jerigá pe okuáa niráa osé. Alí nijeni júuli echi Silibano riwéami rijimá je'ná oselí tórataga. Nijeni mayé mapu échiko ne galá bichíyami ju. Nijeni 'yemi mi je'ná jerigá ruyé: Mapu Riosi ne bichíwali 'yemi mi ne wabé galé. Je'ná jerigá ne bichíwali ju, mapujiti Riosi 'yemi mi ne wabé simírami, wabé galigá ku'wírali. Sinibí waminabi galá bichíisi, mapurigá Binói 'yemi mi waminabi galema.
Echi jaré napawika bichíyami jena'í Babilóniachi muchúami 'yemi mi ripora. Riosi ayénachó chapili aboni achigórigá mapurigá Binói 'yemi mi chapili. Echi Márkosi ayénachó 'yemi mi ripora. Binói mapurigá nijé ranala niráa ju.
A'nagupi ne wabé galigá ripórasi, ritémtami niráa.Nijeni nakí mapurigá 'yémitamo ne wabé galá kilí ologá pirélabo, si'néami mapu ikítamo Jesucristo níwala ju. ¡Echirigá níima!
Echi Pegro auchecho siné osé echi jaré bichíyamiNijé, Simoni Pegro, Jesucristo piónawala ju, ayénachó Jesucristo tamí júuli nawisánala. Jipi nijeni 'yemi mi je'ná jerigá osé, máputamo achigórigá ne wabé galá bichíili, mapurigá tamujeta bichíili. Alí 'yémitamo echirigá bichíili mapujiti tamujé Riósawala ne wabé wachínaga oláami ju, tamujé Walubélawala Jesucristo ayénachó, echi mapu tamujé tamí Ku'wíriami ju.
Nijeni nakí mapurigátamo ne simírami niráa ku'wíratami níibo, ayénachó máputamo 'yárami níibo mapurigátamo wabé galá kilíi ologá pirélabo, mapujítitamo ma galá machí Riosi, ayénachó mapujítitamo ma galá machí tamujé Walubélawala Jesucristo.
Mapurigá galá níima olasa echi jaré mapu galá bichíiko RiosiRiosi ne suwaba omérami ju, echijiti Binói tamujé tamí 'yali suwaba mapu ikita newalé mapurigata galabé ologá pirélabo, ayénachó mapurigata galá o'wikebo Binói Riosi. Alí Binói tamujé tamí machírali echi Walubela Jesucristo, echi mapu tamujé tamí bayeli mapujiti Binói ne Walubela ju, ayénachó mapujiti Binói wabé jiwériga olali wikabé namuti mapurigá ke wesi auché jaré omero olayá.
Alí Jesucristo ayénachó tamujé tamí ne wabé bichíwaga aneli wikabé namuti mapurigá oselichi osirúami ju jena'í Riosi Ra'íchala oselíwalachi. Ayénachó Riosi ne wabé omérami ju achigórigá olayá mapurigá tamujé tamí bichíwaga aneli. Alí suwaba je'ná ne wabé simírami natéami ju. Ayénachó Riosi echirigá tamujé tamí ne bichíwaga aneli mapurigátamo echijiti galá omérabo na'ura, mapurigátamo ketasi nijéwaga olabo mapurigá echi auché jaré pagótami wabé nakí chati chuwé sitíi olánala. Alí bichétamo ayénachó echijiti achigó yiri níibo mapurigá Riosi Binói ju.
'Yémitamo ma galá bichíi, echijiti arigá 'wérali ju máputamo ayénachó sinibí wabé galabé ologá pirélabo. Alí mapalítamo sinibí wabé galabé ologá piré, arigá 'wérali ju máputamo ayénachó galá machíami níibo.
Alí mapalítamo galá machíami ju, ayénachó arigá 'wérali ju máputamo ketasi chuwé ologá pirélabo. Alí mapalítamo ketasi echirigá chuwé ologá piré, echalí arigá 'wérali ju máputamo chopi galabé kilí ologá pirélabo. Alí mapalítamo chopi echirigá kilí ologá piré, echalí arigá 'wérali ju máputamo galá o'wikebo Riosi.
Alí mapalítamo echirigá galá o'wiké Riosi, echalí ayénachó arigá 'wérali ju máputamo galá natimapo echi auché jaré 'yemi ritémawala galá bichíyami. Alí mapalítamo echirigá galá natimáami ju, echalí ayénachó arigá 'wérali ju máputamo ne wabé galéami níibo.
Alí átamo waminabi wabé echirigá olásagá, 'yémitamo galabé ologá pirélabo mapurigá tamujé Walubélawala Jesucristo nakí, mapujítitamo galá machili Jesucristo, alí bichétamo chopi nakili olánala mapurigá Binói nakí.
Chopi echi mapu ketasi echirigá olako, échiko ne noguí mapurigá ke machíliami niráa ju. Ayénachó échiko chopi omero 'néniya echi jaré mulubé muchúami namuti. Alí échiko ketasi machí mapu binói chati sitíi olalila ma ku bi'wárami níili, suwaba mapu ikí binói chabénala chati sitíi olali.
Echijiti, keni ritémawa, waminabi wabé galabé ologá pirélasi, mapurigátamo echirigá galá machiboa mapu Riosi ne bichíwali 'yemi mi bayegá chapili. Alí átamo echirigá olásagá 'yémitamo ketasi siné chakena rujuibo, chópitamo sinibí galá bichíyami níibo.
Alí Riosi 'yemi mi ne wabé simírami 'yama mapurigátamo galá mo'wiboa echo'ná ripá riwigachi, mapo'ná tamujé Walubélawala Jesucristo sinibí niráa nulama Walubela niráa. Ayénachó Binói tamujé tamí Ku'wíriami ju.
Echijiti nijeni 'yemi mi sinibí waminabi 'natáratama je'ná jeyiri namuti, chopi 'yémitamo arigá ma galá machí suwaba. Ayénachótamo ne galá bichíi echi ne bichíwali, mapurigátamo galá ruyérami ju.
Nijeni mayé mapu wabé galá ju mapu nijeni 'yemi mi je'ná jerigá ruyema mapuyénasí nijeni abijí bité, mapurigátamo sinibí ne galá machísabo,
mapujiti echi tamujé Walubélawala Jesucristo ma tamí machírali mapu arigá 'wérali ju mapurigá nijeni ke 'me ayó waminá mukumea.
Chopi nijeni arigá ne suwaba 'wérali olama, mapuyénasíni omero, mapurigá mapalí nijeni ma waminá mukusá, echalí waminánomí 'yémitamo ayénachó sinibí galá 'natabo je'ná jeyiri namuti jiti.
Mapujiti tamujé aboni ne galá riwali mapalí Riosi Onorúami ne wabé simírami ratábataga walubérali echi Walubela Jesucristo. Ayénachóta kipuli mapalí Riosi Binói ripá riwigachi jonsa ra'íchaga jeanili: ¡Je'ná ju keni Raná, mapu Nijeni ne wabé galé! Nijeni ne wabé kanila Binói jiti.
Echalí tamujé aboni galata námali mapalí, echo'ná ripá riwigachi jonsa, Riosi Binói echirigá ra'íchali Jesucristo jiti rugá, mapujiti tamujeta Binói yuwa 'yénali echo'ná galabéalachi ripá rabó.
Ayénachóta níwa Riosi Ra'íchala osirúami, mapurigá echi jaré chabé ki'yá piréami Riosi jiti nawésami osali, echi mapu ke siné nakuliwa. Alí Riosi Ra'íchala osirúami tamujé tamí ruyé mapurigá Riosi Binói ra'íchaga anili; echijiti waminabi ne wabé bichíwali ju. Alí Riosi Ra'íchala mapurigá bilé na'í rajáami niráa ju, mapu tamujé tamí galá ratábata pachana tamujé sulálachi niráa. Ne galá níima 'yémitamo galá nijéwasa Riosi Ra'íchala mapuyénasí chi'limea echi galabé Rawé, Riosi Rawéwala, mapuyénasí ku nawama echi Walubela Jesucristo, echi mapu 'yemi mi ne galá machíratama echo'ná 'yemi sulálachi niráa.
Ne bachá niráa galá machisí mapu ke wesi omérama aboni niráa machiyá churigá aniwáami ju Riosi Ra'íchala osirúami, mapurigá osali echi jaré ki'yá piréami Riosi jiti nawésami rijói, mapujiti echi Wabé Galabé Riosi Iwigala chopi ju mapu echirigá galá machírata echi jaré pagótami.
Mapujiti echi jaré chabé ki'yá piréami Riosi jiti nawésami ke siné osali mapurigá aboni chopi 'nátali, aboni niráa. Si'winárigá aboni sinibí osali mapurigá Riosi Binói nuleli aboni osínala, mapujiti Riosi echijiti chapili echi jaré aboni. Alí echi Galabé Riosi Iwigala galá machírali aboni mapurigá aboni osimea riwéali.
Echi jaré wabé 'yékaka nawésami<TS3>(Judas 4-13)Chopi ayénachó nirúali jaré rijói wabé 'yékaka nawésami echo'ná echi jaré Isaeli anilíwami pagótami yuwa. Alí echirigá achigórigá nirúlama jaré 'yékaka binériami echo'ná 'yemi bichíyami yuwa. Alí echi jaré aboni chiná niráa, wabé chati sitíi ologá, si'winárigá binérama echi mapu ketasi galá ju mapu 'yémitamo bichíibo. Alí aboni echirigá ologá sayérama echi Walubela Jesucristo mapu aboni jiti mukuli. Echijiti aboni ke 'me ayó waminá suwábarami níima.
Alí wikabé auché jaré pagótami ayénachó achigórigá chuwé sitíi ologá najátama echi jaré aboni yuwa. Echijiti wikabé pagótami wabé chati sitíi olalíwami niráa anema echi ne bichíwali bichíilawami mapurigá tamujeta galá bichíi echi Wabé Galabé Riosi Ra'íchala.
Alí echirigá binéraga, aboni 'yemi mi wabé 'yékaka bichíiratama, mapujiti aboni wabé korúkami ju echi wenomí. Alí aboni ketasi ku wikawárami níima, chopi ke 'me ayó aboni suwaba suwábarami níima.
Chabé ki'yá mapalí jaré o'wéala Riosi kapitánawala wabé chati sitíi olali, echalí Riosi ketasi ku wikáwali aboni, chopi echo'ná ri'lé riáblochi u'luka, echo'ná rokowárali ariweli aboni. Alí aboni jiero wiya jiti bulugá tibútarami níima, mapuyénasí Riosi waminabi walubé kastigo 'yama waminánomí.
Alí Riosi nirapé cho ku wikáwali echi auché jaré ki'yá piréami chati sitíi oláami pagótami, chopi Binói walú júuli ba'wí mapurigá ripabé buchima jena'í wichimóbachi, mapurigá waminá suwaba suwibama si'néami echi jaré chati sitíi oláami pagótami. Echalí Riosi chopi ku'wili echi bilepi Noé riwéami rijói, echi mapu arigá nawésali jeanigá mapu echi jaré pagótami galá wachínaga ologá pirélama. Alí auché jaré kichao, echi binói Noé níwala pagótami, ayénachó asi ku'wírtami níili.
Ayénachó Riosi nulali waminá suwábanala echo'ná Sorómachi anilíwachi walúlachi piréami wabé chati sitíi oláami pagótami, echo'ná Gomórachi anilíwachi walúlachi piréami chati sitíi oláami pagótami ayénachó. Echalí ne si'néami echi jaré chati sitíi oláami pagótami waminá ikósaga ko'wirúami níili. Alí Riosi echirigá walú kastigo 'yali aboni, mapurigá echijiti ne wabé majama wakinánala piréami pagótami, si'néami mapu ikí chati sitíi oláami níimako.
Chopi echalí rawé Riosi arigá ku'wili echi Lote riwéami rijói, echo'ná Sorómachi bitéami. Échiko galabé wachínaga oláami rijói níili. Alí echi Lote ma ne wabé o'mónali mapujiti sinibí rawé riwali mapurigá echi auché jaré chati sitíi oláami rijói echo'ná piréami chopi waminabi wabé simírami chati sitíi chuwé olali.
Echalí echi galá oláami Lote arigá echo'ná bitéali echi jaré chati sitíi oláami pagótami yuwa. Chopi sinibí rawé échiko ne wabé o'mónali, binói sulálachi niráa, mapalí binói námali, ayénachó riwali aboni echirigá ne wabé simírami chati sitíi oláachi.
Echirigata galá machí mapu echi Walubela Riosi galá omériami ju ku'wíriya echi jaré mapu ikí sinibí galá nijéwaga olako mapurigá Binói nakí, mapurigá aboni ke siné nijéwaga olama mapurigá echi riablo nulé. Ayénachó Riosi galá omériami ju tibútasiya echi auché jaré chati sitíi oláami pagótami, mapurigá aboni chopi kastigo 'yárami níima echalí ne jubá rawé.
Echalí Riosi bachá niráa walú kastigo 'yama echi jaré mapu ikí wabé chati sitíi chuwé olako, mapurigá aboni chopi nakí olánala. Ayénachó Riosi kastigo 'yama ne si'néami echi jaré mapu ikí ketasi nijéwanali. Echiyiri pagótami ketasi nakí mapurigá aboni si'nú, galabéala niráa, nakulíwarami níima. Aboni ne wabé jobátami ju. Alí aboni tarapé majáami ju sayéraga ra'íchiya echi riablo níwala o'wéala, mapu arigá ne wabé simírami omériami ju, ketasi mapurigá aboni.
Chopi echi jaré o'wéala Riosi kapitánawala waminabi simírami omériami ju, ayénachó waminabi ne wabé o'wéala ju, ketasi mapurigá echi riablo níwala o'wéala. Alí echi jaré Riosi kapitánawala ketasi nakili sitila anigá wi'nijiya echi riablo níwala o'wéala, bacháami echi Walubela Riosi yuwa.
Chopi echi jaré chati sitíi oláami rijói ke newalite ju. Aboni chopi mapurigá echi jaré jobátami namuti ju mapu tarapé 'nata. Echi jaré aboni chopi chati sitíi ologá piré mapurigá aboni chopi nakí olánala. Alí aboni chopi ranarúami ju jena'í wichimóbachi mapurigá aboni chapirúami nílaga, waminá suwábarami níima. Alí echi jaré aboni ne wabé sitila ané jaré namuti mapu aboni ketasi machí. Chopi si'néami aboni waminá suwábarami níima, achigórigá mapurigá echi jaré jobátami niráa.
Alí aboni echirigá wabé risúu olárami níima, mapujiti aboni wabé risúu olali auché jaré. Alí aboni mayé mapu wabé kaníliami ju, mapalí aboni echirigá chati chuwé sitíi olá mapurigá aboni chopi nakí olánala. Chopi aboni wabé riwéliga olá, alí 'yemi napawika bichíyami ayénachó riwératami níibo mapalí echi auché jaré chati sitíi oláami pagótami 'yemi yuwa ko'wá, mapujiti aboni abijí wabé chati chuwé olama mapurigá aboni chopi nakí olánala.
Alí aboni chopi wabé nakí mapuyíripi mukí mapu aboni ritiwá. Alí aboni sinibí nakí wabé chati sitíi olánala, ayénachó aboni ne wabé 'yeka echi auché jaré ketasi galá bichíyami pagótami. Aboni ne wabé machíami ju wabé chati sitíi olayá; echijiti aboni walubé kastigo 'yárami níima.
Echi jaré aboni ma waminá 'wigáli mapujiti aboni ma ariweli galabé olayá. Aboni chopi olá mapurigá echi Balami riwéami nawésami rijói olali, echi mapu Beori riwéami rijói ranala níili, echi mapu wabé nakili ménala wenomí, wabé chati sitíi ologá.
Chopi echi Balami wabé oyératami níili, mapalí binói echirigá chati sitíi olali, mapujiti bilé bulito mapu tarapé ra'íchami níili arigá ra'íchali mapurigá rijói niráa. Echalí echi bulito we ra'íchaga waminá oyérali echi Balami, alí binói ketasi waminabi simili chati sitíi olámiya.
Alí si'néami je'ná jaré chati sitíi oláami rijói mapuyiri ju jaréana bajichi jótami, ke téami ba'wí. Ayénachó aboni mapuyiri jaré nolí ju, echi iká jiti torúami. Alí Riosi ma nulali mapurigá aboni sinibí niráa muchuwárami níima echo'ná ri'lé ne wabé simírami rokowárali.
Aboni wabé nóchaga ra'ícha echi mapu ketasi galá ju. Alí mapalí auché jaré ma ariweli chati sitíi olayá mapurigá jena'í wichimóbachi piréami sinibí we chati sitíi olá, echalí je'ná jaré chati sitíi oláami rijói 'wérali olá mapurigá echi jaré auchecho siné wabé chati sitíi olama, jeanigá mapu we galá ju echirigá chati sitíi oluwawa, ayénachó mapu galá ju chati sitíi oluwawa suwaba mapu ikí echi pagótami nakí chati sitíi olánala.
Echi jaré chati sitíi oláami pagótami 'yemi mi ané máputamo wabé kanílaga pirélabo, átamo auchecho siné chotásagá echirigá chati chuwé olayá, chopi aboni ketasi kanílaga piré. Alí aboni arigá wabé chati sitíi olá, mapujiti aboni nulérami niráa ju echirigá chati sitíi olánala, echi riablo jiti, mapujiti aboni mapurigá echi riablo piónawala niráa ju.
Jaré ibili pagótami ma galá machili echi Walubela Jesucristo, echi mapu tamujé tamí Ku'wíriami ju, echijiti aboni ma ariweli echi chati sitíi oluwáwami, mapurigá sinibí we chati sitíi olá echi auché jaré pagótami jena'í wichimóbachi piréami. Chopi a jaré aboni pe waminánala auchecho siné ne wabé simírami chati sitíi olásagá, echalí aboni waminabi wabé simírami chati sitíi oláami níima, ketasi mapurigá bachánala.
Alí waminabi galá níimili echi jaré pagótami ke siné machisá echirigá galá wachínaga olayá, mapurigá aboni ketasi echirigá auchecho siné ku ariwema. Chopi aboni ma galá machigá, alí biché ariweli nijéwiya echi Galabé Nulalíwami mapurigá aboni nulérami níili.
Echirigá aboni yuwa ma ne bichíwali ikili mapurigá echi jaré pagótami je'ná jerigá aní: Echi kochí waminá upéesa, auchecho pe echi ku ko'wá. Ayénachó echi kochi káraga ubáratami níisa, auché ku wisogátali 'wiba.
Echi Walubela Jesucristo ne bichíwali ku nawamaKeni ritémawa, nijeni 'yemi mi ne wabé galé. Je'ná ma osá chokéami ju mapu nijeni 'yemi mi oseli. Alí nijeni 'yemi mi echirigá osá chokéami oseli mapujítini nakili mapurigátamo ne galá machíami niráa 'natabo mapurigá nijeni 'yemi mi ruyé.
Ne galá ku 'natasi mapurigá echi jaré galabé oláami Riosi jiti nawésami rijói anili, echi jaré mapu chabé ki'yá nawésali. Ayénachó galá ku 'natasi mapurigá echi Walubela Jesucristo nulali, echi mapu wabé Ku'wíriami ju. Chabé chokichí echi jaré Riosi jiti julárami rijói 'yemi mi echirigá binérali mapurigá Jesucristo nulali.
Echalí aboni jeanigá rukuema: ¿Churékula ke ku nawali echi Jesucristo mapurigá Binói bichíwaga niráa anili mapu ku nawama? Mapujiti chabé ki'yá jonsa mapalí jonsa suwili echi jaré ki'yá piréami tamujé pagótamawala, ne suwaba namuti sinibí chopi a yiri ju, mapalí jonsa niwálati je'ná kawí.
Echi jaré pagótami echirigá aní mapujiti aboni ketasi nakí bichíinala mapurigá ki'yá jonsa nirúali suwaba namuti echo'ná ripá riwigachi nirúami mapu ikí Riosi niwáli. Alí aboni nibilé cho nakí bichíinala mapu chabé ki'yá nirúali je'ná kawí mapu Riosi niwáli nasipa echo'ná walú ba'wírali niráa, mapurigá jipi rawé yénasí jena'í kawírali suwé noligá maní echi walubé ba'wí.
Alí aboni nibilé cho bichíinali mapurigá echalí ki'yánala je'ná kawí waminá nosobúrami níili mapalí ne wabé ripabé buchili ba'wí, ne suníami jena'í wichimóbachi.
Jipi rawé je'ná kawí abijí tibí. Echo'ná ripá riwigachi nirúami namuti ayénachó abijí tibí. Jipi rawé echi Walubela Riosi echirigá galá tibuta mapurigá waminánomí ne suwaba ikósaga suwábarami níima, mapujiti echalí ne jubá wi'nijíwachi rawé Riosi nulama ne suwaba ikósanala. Alí echalí rawé echi jaré chati sitíi oláami pagótami waminá suwábarami níima.
'Yemi keni ritémawa, nijeni 'yemi mi ne wabé galé. Ne galá níima mapu 'yémitamo sinibí ne galá 'natabo mapurigá, echi Walubela Riosi yuwa, bilé rawé wi'libé niráa ju mapurigá bilé mili bamíbali niráa, ayénachó mapurigá Riosi yuwa bilé mili bamíbali wabé téeli ju mapurigá bilé rawé niráa.
Chopi ne bichíwali ju mapu echi Walubela Jesucristo ke 'me ayó ku nawama jena'í wichimóbachi, mapurigá Binói bachá niráa bichíwaga anili. Jaré pagótami mayé mapu echi Walubela Jesucristo wi'libésika, ketasi ku nawasa, arigá ke ku nawama. Chopi Binói arigá ke 'me ayó nolínama. Echi Walubela Jesucristo ketasi cho ku nawá, chopi mapujiti Binói kilí niráa buwé mapurigá echi jaré pagótami wikáwali tánama Riosi. Jesucristo ketasi nakí mapu nibilé waminá 'wigama, chopi Binói nakí mapu si'néami pagótami ku ro'wima Riosi yuwa, mapurigá aboni ku 'wikáwarami níima.
Echirigá ke sayiná sebama echi Walubela Jesucristo níwala rawé, mapujiti Binói níwala rawé ke sayiná nolínama mapurigá bilé chigórami ke sayiná nawá, rokogó niráa. Echalí rawé ne suwaba echi jaré namuti rajáami sopolí waminá ikósaga suwábarami níima ne wabé chati anigá, ne wabé charigá majáriami niráa. Echalí karúmati namuti mapu ikí nirú káraga suwábarami níima, ne wabé simírami ratáami jiti ikósaga. Ayénachó je'ná kawí káraga ikótaga waminá suwibama, ne suwaba echi jaré namuti jena'í wichimóbachi nirúami ayénachó.
Ne bichíwali ju mapu ne suwaba namuti echirigá suwibama, echijiti waminabi galá níima mapu 'yémitamo sinibí galá bichíyami níibo, ayénachó máputamo sinibí wabé galigá pirélabo Riosi.
Echijiti galá bichíiga buwesi mapuyénasí sebama echi Walubela Riosi níwala rawé; ayénachó sinibí 'wérali ologá nochasi, Riosi nóchala olayá, mapurigá we yáati, ke 'me ayó, sebama echalí rawé. Echalí ne suwaba echi jaré rajáami namuti echo'ná ripá riwigachi nirúami ne suwaba ikótaga waminá suwibama, ayénachó ne suwaba namuti jena'í wichimóbachi nirúami ne suwaba ikótaga waminá basuma.
Alí tamujé bichíyami chópita buwé mapu nirúlama auché biléana bukulíwami riwigachi, mapurigá Riosi bachá niráa bichíwaga anili mapu nirúlama. Ayénachóta buwé mapu nirúlama auché biléana bukulíwami wichimoba, mapo'ná chopi nirúlama echi wabé galabé wachínaga oluwáwami, mapurigá Riosi bachá niráa bichíwaga anili mapu nirúlama.
Echijiti 'yemi keni ritémawa, wabé galérami, jipi mapalítamo abijí buwé mapurigá je'ná jerigá ikimea, sinibí ne wabé galabé olasi mapurigá Riosi 'yemi mi riwimea galabé kilíi ologá piréami, tarapé chati sitíi oláami niráa.
Galá ku 'natasi mapu Riosi chopi echirigá buwé mapurigá echi Galabé Riosi Ra'íchala waminabi nawisárami níima, mapurigá auché jaré pagótami galá bichíiga, galá ku wikawárami níima. Alí tamujé rijimala Pablo, mapu wabé galérami ju, ayénachó 'yemi mi achigórigá oseli mapurigá Riosi ma 'yali echi binói mapurigá wabé machíami níima.
Alí echi Pablo sinibí echirigá achigórigá osali. Ayénachó binói osali jaré namuti jiti rugá mapu echi jaré pagótami ke 'me omero machiyá. Alí echi jaré ke machíami pagótami mapu ketasi cho galá bichíi, sinibí echirigá si'winárigá machigá 'neni ne suwaba Riosi Ra'íchala osirúami. Alí aboni echijiti chopi waminá 'wigama.
Echijiti 'yemi keni ritémawa wabé galérami, sinibí ne galá 'nátaga pirélasi, mapujítitamo chabé chokichí jonsa galá machili je'ná jeyiri namuti. Echalítamo ketasi waminá chakena torúami níibo mapurigátamo achigórigá bichíibo mapurigá echi auché jaré chati sitíi oláami pagótami. Sinibí galabé 'nátaga pirélasi mapurigátamo waminabi galá bichíyami níibo.
Chopi waminabi ne galá machisí echi tamujé Walubélawala Jesucristo, echi mapu tamujé tamí Ku'wíriami ju. Ayénachó sinibí waminabi ne wabé galabé olasi, mapurigá Jesucristo 'yemi mi waminabi ne wabé galema. Ne galá níima mapu Jesucristo waminabi walubéraga anérami níima ne sinibí niráa. ¡Echirigá níima!
Ne suwaba Riosi nawésawala Jesucristo jiti ruáami juNijeni 'yemi mi osé echi Walubela Jesucristo jiti rugá, Echi mapu bachá niráa sinibí bitéali ki'yá chokichí mapalí ne suwaba echi jaré namuti mapu ikí nirú ketasi cho niwárami níili. Nijé binói galá námali mapalí echi Walubela Jesucristo ra'íchali, ayénachó nijé binói galá 'néniga riwali Jesucristo, ayénachóni riwali mapurigá Binói galabé ologá bitéali, ayénachó nijé binói nóchali echi Walubela Jesucristo jiti. Alí ne suwaba Riosi nawésawala Jesucristo jiti rugá nawésami. Alí si'néami pagótami mapu ikí bichíiko Jesucristo niráa ne sinibí pirélama.
Alí nijeni galá riwali je'ná Jesucristo mapu galá 'ya mapurigá echi pagótami sinibí niráa pirélama. Ayénachó nijeni nawésali Jesucristo jiti rugá, mapu Binói 'yemi mi 'yama máputamo sinibí niráa pirélabo. Ki'yá chokichí jonsa Jesucristo echi Onorúami yuwa asali, chopi chabé bukulí Binói nawali jena'í wichimóbachi.
Echirigá nijeni 'yemi mi ruyé suwaba mapu nijeni riwali, ayénachó suwaba mapu nijeni námali, mapurigá 'yémitamo galá bichíiga napawíkami níibo tamujé yuwa máputa ma galá bichíili Jesucristo niráa, mapujiti tamujeta ne bichíwali napawíkami ju Riosi Onorúami yuwa, ayénachóta napawíkami ju Jesucristo yuwa, echi mapu bilepi Riosi Ranala ju.
Echirigá nijeni 'yemi mi je'ná jerigá osé mapurigá 'yémitamo galá bichíiga, ne sébali kanílabo.
Riosi ne wabé Ratábami juAlí nijeni 'yemi mi je'ná jerigá nawésaga ruyé, mapurigá Jesucristo tamí binérali: Mapu Riosi ne wabé simírami Ratábami ju. Alí Binói sinibí ne galabé machiná oláami ju, mapujiti Riosi yuwa tarapé nirú rokowárali.
Alí a tamujeta jeanisáagá máputa galá bichíiga napawíkami ju Riosi yuwa, chopi ata sinepi niráa sinibí chati sitíi olásagá, mapurigá echo'ná rokowárali piréami olá, echalita chopi wabé 'yékaka ra'íchami ju, ayénachóta wabé 'yékaka oláami ju.
Chopi ata sinibí galabé olásagá mapurigá echo'ná galá rayénachi piréami niráa, mapurigá Riosi Binói galabé olá, ayénachó mapurigá Binói sinibí echo'ná galá rayénachi atí, echalita ne bichíwali a'nagupi napawíkami ju echi auché jaré galá bichíyami yuwa, ayénachó Jesucristo lalá tamujé tamí ku bi'wá ne suwaba mapurigata chati sitíi olali. Échiko bilepi Riosi Ranala ju.
Alí ata jeanisáagá máputa ma ke chirigá omero chati sitíi olayá, echalita aboni niráa wabé 'yeka, ayénachóta ketasi bichíwaga aní.
Chopi ata ku ruyésagá Riosi mapurigá tamujeta chati sitíi olali, echalí Binói tamujé tamí ku wikáwama tamujé chati sitíi olalila, ayénachó Binói tamujé tamí suwaba ku bi'wama mapurigata chati sitíi olali, mapujiti Riosi sinibí galabé wachínaga oláami ju.
Chopi ata jeanisáagá máputa ke siné chati sitíi olali, echalita wabé 'yékami niráa Riosi, ayénachóta ketasi ne galá bichíili Binói Ra'íchala.
Jesucristo ju ne Walubela Ra'íchami tamujé tamí jiti rugáKeni kúchuwa, nijeni 'yemi mi je'ná jerigá osé mapurigátamo ke siné chati sitíi olabo. Chopi a bilé arigá chati sitíi olásagá, tamujeta níwa bilé Walubela nigúuraga Ra'íchami mapu echo'ná bacháami Onorúami yuwa ra'ícha, mapujiti tamujé tamí ku'wíranali. Échiko, echi Walubela Jesucristo ju, mapu sinibí galabé wachínaga olá.
Jesucristo mi'lirúami níili mapalí Binói kastigo 'yárami níili tamujé chati sitíi olalila jiti. Echalí Binói echirigá mi'lirúami níili ne si'néami jena'í wichimóbachi piréami chati sitíi olalila jiti.
Alí ayena galá nijéwasagá Riosi nulalila, echalita galá machí máputa ma galá machí Riosi.
Chopi a bilé jeanisáagá: Nijeni galá machí Riosi, alí a binói ketasi galá nijéwasagá Riosi nulalila, échiko we ikaléami ju, ayénachó binói wabé 'yékaka olá.
Arigá 'wérali ju mapu si'néami mapu ikí aniko mapu aboni ma napawíkami ju Riosi yuwa, sinibí galabé ologá pirélama mapurigá Jesucristo galabé ologá bitéali.
Echi bukulíwami nulalíwami'Yemi keni ritémawa ne wabé galérami, nijeni ketasi 'yemi mi osé auché bilé si'nú nulalíwami, chopi je'ná jerigá mápuni 'yemi mi osé achigó yiri ju mapurigátamo nulérami níili chabé chokichí jonsa, mapalítamo bachá niráa galá bichíili. Alí je'ná nulalíwami, chabé chokichí jonsa nirúami, achigó yiri ju mapurigá echi Galabé Riosi Ra'íchala nawisálawami máputamo ma námali.
Chopi je'ná jerigá mapurigá nijeni 'yemi mi osé, arigá mapurigá auché bilé si'nú nulalíwami ju, echi mapu Jesucristo yuwa ne bichíwali ju, ayénachó 'yemi yuwa ne bichíwali ju. Alí echi rokowárali ma simírasimi, mapujiti echi ne bichíwali rajáami ma galá rajá, mapujiti echi Galabé Riosi Ra'íchala ma nawisárami ju.
A bilé jeanisáagá mapu binói echo'ná galá rajáachi niráa, galabé ologá iyena, chopi a échiko arigá we kichísagá auché bilé rijimala galá bichíyami, échiko abijí echo'ná rokowárali niráa, wabé chati sitíi ologá iyena.
Chopi echi mapu galá galeko echi auché jaré binói ritémawala galá bichíyami, échiko echo'ná galá rajáachi niráa, galabé ologá bité. Alí biché a echirigá olásagá, échiko tarapé chati sitíi olírama auché jaré.
Alí echi mapu we kichiko auché bilé binói rijimala galá bichíyami, échiko abijí chati sitíi ologá bité echo'ná rokowárali niráa, ayénachó chati sitíi ologá iyena echo'ná rokowárali. Alí échiko ketasi machí mapu kumi simí mapujiti binói ma ke machíliami niráa niwálati, mapujiti echo'ná rokowárali bité.
Keni kúchuwa, nijeni 'yemi mi osé mapujiti Riosi ma 'yemi mi ku wikáwali mapurigátamo chati sitíi olali, mapujítitamo ma galá bichíili Jesucristo niráa.
'Yemi 'wéntami, nijeni 'yemi mi osé mapujítitamo ma galá machili Echi mapu ma bitéami níili ki'yá chokichí, mapalí ke cho niwálati suwaba echi jaré namuti. 'Yemi témali, nijeni 'yemi mi osé mapujítitamo galá bichíiga ma omérali echi riablo.'Yemi keni kúchuwa, nijeni 'yemi mi je'ná jerigá oseli mapujítitamo ma galá machili echi Onorúami.
'Yemi 'wéntami, nijeni 'yemi mi je'ná jerigá oseli mapujítitamo ma galá machili Echi mapu ma bitéami níili ki'yá chokichí mapalí ke cho niwálati suwaba echi jaré namuti. 'Yemi témali, nijeni 'yemi mi je'ná jerigá oseli mapujítitamo jiwérami ju, ayénachó mapujítitamo ma galá bichíi Riosi Ra'íchala, ne sulachí niráa, ayénachó mapujítitamo ma galá bichíiga omérali echi riablo.
Ketasi galesi echi chati sitíi oluwáwami mapurigá jena'í wichimóbachi piréami we chati sitíi olá. Nibilé cho galesi jena'í wichimóbachi nirúami namuti. A bilé galésagá echi chati sitíi oluwáwami mapurigá jena'í wichimóbachi piréami we chati sitíi olá, échiko ketasi galá galé Riosi Onorúami,
mapujiti Riosi ketasi 'yali mapurigá jena'í wichimóbachi piréami echirigá chati sitíi olama. Jena'í wichimóbachi piréami pagótami we chati sitíi olá mapurigá aboni chopi nakí chati sitíi olánala, ayénachó aboni ne wabé korú echi jaré namuti mapu ikí aboni chopi wabé ba'yóraga nakí 'nénala. Ayénachó aboni chopi nakí ne wabé nóchaga pirélanala.
Alí je'ná kawí waminá suwibásimi. Alí suwaba mapu ikí jena'í wichimóbachi piréami chati sitíi oláami pagótami nakí olánala, ayénachó waminá suwibásimi, chopi echi auché jaré pagótami mapu ikí olako mapurigá Riosi nakí, abóniko sinibí niráa pirélama.
Riosi Ra'íchala ne bichíwali ju chopi jaré pagótami wabé 'yékami juKeni kúchuwa, ma ne jubá rawé ju. 'Yémitamo ma námali mapurigá jena'í wichimóbachi nolínama bilé walula mapu wabé sayérami ju, echi Walubela Jesucristo sayéraga. Jípita galá machí mapu ma ne jubá rawé ju, mapujiti wikabé ma sili mapu wabé sayérami ju Jesucristo sayéraga.
Echi jaré aboni ma ku ariwesa, waminá simíbali tamujé napawika bichíyamichi jonsa. Chopi aboni ketasi ne bichíwali galá bichíyami níili mapurigá tamujeta galá bichíi, mapujiti a aboni ne bichíwali galá bichíyami níisagá, echalí aboni arigá tamujé tamí yuwa tibímili jipi yénasí, chopi aboni echirigá ku ariwesa ma ku simíbali, mapurigá ne galá riwirúami níima mapu jaré wikabé ketasi achigórigá bichíyami ju mapurigá tamujeta galá bichíi.
Chopi echi Walubela Jesucristo 'yemi mi 'yali echi Wabé Galabé Riosi Iwigala, alí si'néami 'yemi galá machíami ju.
Ne bichíwali ju mapu 'yémitamo ma galá machí echi ne Bichíwali. Jipi nijeni 'yemi mi osé mapujítitamo echirigá galá machí echi ne Bichíwali.
¿Chigá ju echi ne wabé 'yékami? Ne si'néami wabé 'yékami ju mapu ikí aniko mapu echi Jesusi riwéami Rijói mapu echo'ná Nasarétachi bitéami níili ketasi ju Jesucristo echi mapu bilepi ju Riosi Ranala. Alí si'néami echirigá aníami pagótami ne wabé sayera echi Walubela Jesucristo. Abóniko aní mapu Riosi ketasi Jesucristo Onolá ju, ayénachó aboni aní mapu Jesucristo ketasi bilepi ju Riosi Ranala.
Ne si'néami echi jaré mapu ikí aniko mapu Jesucristo ketasi echi Bilepi Riosi Ranala ju, abóniko ketasi cho Riosi tanala niráa ju. Chopi si'néami echi jaré mapu ikí aniko mapu aboni galá bichíi echi Bilepi Riosi Ranala, abóniko ma Riosi tanala niráa ju.
Echijiti ne sulachí niráa waminabi galá bichíisi echi Galabé Riosi Ra'íchala, mapurigátamo nawésarami níili chabé chokichí jonsa, mapalí jonsa 'yémitamo galá bichíili. Alí átamo ne bichíwali galá bichíisagá, ne sulachí niráa, mapurigátamo nawésarami níili chabé chokichí jonsa, alí bichétamo sinibí napawíkami níibo echi bilepi Riosi Ranala yuwa, ayénachó echi Walubela Riosi Onorúami yuwa.
Echi Walubela Jesucristo ne bichíwaga anili mapu tamujé tamí 'yama mapurigata ne sinibí niráa pirélabo.
Nijeni 'yemi mi je'ná jerigá oseli, echi auché jaré jiti rugá, si'néami mapu ikí 'yemi mi wabé 'yékaka binera.
Alí 'yemi bichíyami ma níwa echi Wabé Galabé Riosi Iwigala echo'ná pachana 'yemi sulálachi, mapurigá Jesucristo ma 'yemi mi 'yali. Echijiti ketasi 'wérali ju mapu auché jaré 'yemi mi binérama, mapujiti echi Wabé Galabé Riosi Iwigala Binói 'yemi mi binera ne suwaba. Alí biché mapurigá echi Wabé Galabé Riosi Iwigala 'yemi mi binera ne bichíwali ju, alí tarapé 'yékami ju. Echirigá waminabi nokuíisi napawika niráa pirélasiya echi Walubela Jesucristo yuwa, mapurigá echi Wabé Galabé Riosi Iwigala 'yemi mi binera.
Jipi 'yemi keni kúchuwa sinibí echirigá napawíkami níisi Jesucristo yuwa, mapurigá waminánomí mapalí Binói ku nolínama, echalí tamujé ibili ketasi majabo, nibilé chota riwélabo, mapalita bacháami Binói yuwa jábabo.
Alí mapujiti 'yémitamo ma galá machí mapu echi Walubela Jesucristo ne galá wachínaga oláami ju, galá níima máputamo ayénachó machiboa mapu ne si'néami echi jaré pagótami mapu ikí ne bichíwali galá wachínaga olako, ne si'néami ma Riosi kúchuwala ju.
Echi jaré Riosi kúchuwalaNe galá machisí mapu chuyena tamujé tamí ne wabé simírami galé Riosi Onorúami. Alí mapujiti Binói tamujé tamí echirigá galé, echijítita Binói kúchuwala niráa anérami ju, ayénachóta ne bichíwali Binói kúchuwala ju. Alí echi auché jaré ke bichíyami pagótami jena'í wichimóbachi piréami ketasi tamujé tamí machí, mapurigá Riosi kúchuwala niráa, mapujiti aboni ketasi cho machili Riosi Binói.
'Yemi keni ritémawa wabé galérami, mata Riosi kúchuwala ju, chópita ketasi cho galá machíralati mapu chu yírita níibo waminánomí, chópita galá machí mapu echalí mapalí Jesucristo ku nolínama, tamujeta achigó yiri níibo mapurigá Binói ju, mapujítita riwiboa Jesucristo mapurigá Binói ju.
Alí ne si'néami mapu ikí je'ná jerigá bichíiga buweko mapurigá echi Walubela Jesucristo echirigá ku'wírama, abóniko ketasi waminabi chati sitíi ologá piré, achigórigá mapurigá Jesucristo Binói ke siné chati sitíi olá.
Chopi ne si'néami echi jaré mapu ikí chati sitíi olako, abóniko ketasi nijewa Riosi nulalila, mapujiti mapalí echi pagótami chati sitíi olako, echalí aboni ketasi nijéwami ju Riosi nulalila.
Echi Walubela Jesucristo nawali; jena'í wichimóbachi mapurigá Binói tamujé tamí ku 'yema tamujé chati sitíi olalila. Alí Jesucristo tarapé chati sitíi oláami ju.
Keni kúchuwa, ketasi ariwesi mapurigá auché jaré 'yemi mi 'yékama. Ne si'néami echi jaré pagótami mapu ikí galabé ologá pireko, abóniko chopi galabé oláami ju, achigórigá mapurigá Jesucristo galabé oláami ju.
Alí echi jaré pagótami mapu ikí chati sitíi ologá pireko, abóniko chopi echi riablo níwala ju, mapujiti echi riablo sinibí we chati sitíi olá, ki'yá chokichí jonsa. Echijiti echi Walubela Riosi Ranala nawali jena'í wichimóbachi, mapurigá suwaba suwábama echi riablo olalila.
Alí ke wesi echi jaré Riosi kúchuwala waminabi chati sitíi ologá piré, mapujiti Riosi ma 'yali mapurigá aboni sinibí niráa piréami níima, alí aboni ketasi omérama waminabi chati sitíi ologá piréliya, mapujiti aboni ma Riosi tanala niráa ju.
Ne galá machiwáwami ju mapu chigá ju echi jaré Riosi kúchuwala, ayénachó mapu chigá ju echi riablo kúchuwala, mapujiti si'néami mapu ikí ketasi galabé wachínaga olako, abóniko ketasi Riosi níwala ju. Ayénachó echi jaré mapu ikí ketasi galeko echi auché jaré aboni ritémawala, abóniko ketasi Riosi níwala ju.
Mapujiti je'ná ju echi nawisálawami máputa námali ne chokichí jonsa: Máputa sinibí ne wabé galebo a'nagupi.
Galá galesi a'nagupiChopi ketasi galá níima máputa wabé chati sitíi olabo mapurigá echi Kaini riwéami rijói olali. Échiko echi riablo níwala níili, alí waminá mi'yali binói rijimala. ¿Churékula waminá mi'yali? Echi Kaini waminá mi'yali binói rijimala mapujiti echi binói Kaini olalila wabé chati níili, chopi binói rijimala olalila galabé níili.
'Yemi keni ritémawa, ketasi ne chati nílaga majasi, a echi auché jaré ke bichíyami pagótami 'yemi mi wabé kichísagá.
Chabénala mapalita chati sitíi ologá piréali tamujeta mapurigá suwíami niráa níili, chopi jipi tamujé galá machí máputa bukulíwami niráa ku piré, mapujiti tamujeta ma galá galé echi auché jaré tamujé ritémawala, galá bichíyami. Echi jaré mapu ketasi galeko echi auché jaré aboni ritémawala abóniko abijí mapurigá suwíami niráa ju.
Ne si'néami echi jaré mapu ikí kichiko auché jaré aboni ritémawala, abóniko we nakówami ju. Alí 'yémitamo galá machí mapu echi jaré mapu ikí nakówami juko, ke wesi sinibí piréami ju.
Tamujeta galá machí mapu chu yena galá níima máputa ne wabé simírami galebo echi auché jaré pagótami; mapujítita ma galá machí mapurigá Jesucristo a Binói niráa nijali mapurigá waminá mi'lirúami níima tamujé chati sitíi olalila jiti, mapujiti Binói tamujé tamí ne wabé simírami galeli. Alí echirigá ayénachó wabé galá níima mapurigá tamujeta ne wabé simírami galebo echi auché jaré tamujé ritémawala, mapalí siné káachi arigá 'wérali níimilé máputa waminabi ku'wíruami níibo, ata echirigá ne wabé simírami galésagá.
Alí a bilé rijói ne sébali níwasagá echi jaré namuti mapuyénasí binói galá omero kaníliga bitélasiya, chopi a binói riwisáagá auché bilé wabé risúwati rijimala mapu tarapé te mapu binói níilaga bitélama, alí a echi we níwami rijimala ketasi natimaga 'yásagá mapu ikí we newalé echi auché bilé, ¿churigá bichíwali níima mapu echi we níwami rijói galá galé Riosi, ne sulachí niráa?
'Yemi keni kúchuwa, ketasi ne sébali ju máputa chopi ra'íchaga aniboa máputa wabé galé echi auché jaré pagótami. Chopi arigá 'wérali ju máputa ne bichíwali, ne sulachí niráa galebo aboni, ayénachó máputa wabé galigá ku'wírabo echi jaré aboni.
Echi jaré galá bichíyami ketasi majama RiosiAlí ata echirigá olásagá, tamujeta galá machiboa mapu Riosi ne bichíwali ju, ayénachóta machiboa mapu tamujeta Binói kúchuwala ju. Echalita ketasi majabo Riosi mapalita arigá galá machí mapu Binói sinibí tamujé tamí ritiwá.
Chopi a tamujé aboni we o'mónami níisagá, tamujé sulálachi niráa, mapujítita auché siné chati sitíi olali, echalí Riosi Binói abijí waminabi wabé simírami tamujé tamí wi'nijí, mapujiti Binói ne galá machí suwaba máputa chati sitíi olali, mapujiti Riosi machí ne suwaba namuti, chopi tamujeta ketasi machí ne suwaba namuti.
Echirigá biché, 'yemi ritémtami ne wabé galérami, ketasi biyiri chati sitíi olásagá, mapurigata echijiti o'monáratami níibo, echalita ketasi majabo Riosi.
Ayénachó Riosi tamujé tamí 'ya suwaba mapu ikita táni, mapujiti tamujeta echirigá ne galá nijewa Binói nulalila, ayénachóta olá mapurigá Binói nakí máputa olabo.
Alí Riosi nulalila je'ná ju: Máputa galá bichíibo Jesucristo niráa, echi mapu bilepi Riosi Ranala ju; ayénachó máputa a'nagupi galebo mapurigá Jesucristo tamujé tamí nuleli.
Alí si'néami mapu ikí galá nijewa Riosi nulalila, abóniko napawika piré Riosi yuwa, ayénachó Riosi pachana aboni yuwa bité. Alí tamujeta galá machí mapu Riosi pachana tamujé tamí yuwa bité, mapujiti Binói ma tamujé tamí 'yali echi Wabé Galabé Riosi Iwigala pachana tamujé sulálachi bitéranala.
Echi Wabé Galabé Riosi Iwigala ayénachó echi wabé chati si'nú iwigá mapu ne wabé sayérami ju Jesucristo'Yemi ritémtami ne wabé galérami, ketasi bichíisi ne si'néami echi jaré mapu ikí aniko mapu Riosi júuli aboni nawisánala, chopi ne galá machisí ibili aboni, acha aboni ne bichíwali níwa echi Wabé Galabé Riosi Iwigala, mapujiti ne buchuwíami jena'í wichimóbachi 'yena wikabé ne wabé 'yékami nawésami, jeanigá mapu Riosi Binói júuli aboni echirigá nawisánala.
Alí je'ná jiti 'yémitamo galá omérabo machiyá echi jaré mapu ikí ma níwa echi Galabé Riosi Iwigala: Ne si'néami echi jaré mapu ikí galá bichíiga nawesa jeanigá mapu Jesucristo, echi Walubela Riosi Ranala, ne bichíwali nawali jena'í wichimóbachi mapurigá bilé rijói niráa, abóniko ayena níwa echi Wabé Galabé Riosi Iwigala.
Alí si'néami pagótami mapu ikí ketasi aniko mapu Jesucristo ne bichíwali nawali jena'í wichimóbachi mapurigá bilé rijói niráa, abóniko ketasi níwa echi Wabé Galabé Riosi Iwigala, si'winárigá aboni chopi níwa echi we chati si'nú iwigá mapu wabé sayérami ju echi Walubela Jesucristo. Alí 'yémitamo ma galá námali mapu echi wabé sayérami iwigá nolínama riwéali jena'í wichimóbachi, chopi jipi échiko ma jena'í wichimóbachi iyena.
Keni kúchuwa, 'yémitamo ma Riosi níwala ju, alí bichétamo ma omérali echi auché jaré wabé 'yékami nawésami, mapujiti echi Wabé Galabé Riosi Iwigala mapu pachana 'yemi yuwa atí, échiko ne wabé simírami Walubela ju, ketasi mapurigá echi wabé chati si'nú iwigá mapu pachana echi auché jaré jena'í wichimóbachi piréami pagótami yuwa atí, si'néami mapu ikí ke galá bichíyami ju.
Echi jaré 'yékaka nawésami chopi jena'í wichimóbachi piréami ju. Echijiti aboni we ra'ícha jena'í wichimóbachi nirúami namuti jiti rugá, alí echi auché jaré jena'í wichimóbachi piréami ke bichíyami pagótami ne wabé kaníliga kipunú.
Chopi tamujé Riosi níwala juta. Alí ne si'néami pagótami mapu ikí galá machiko Riosi, abóniko galá kipunú mapalita nawesa Riosi Ra'íchala. Chopi echi auché jaré mapu ikí ketasi Riosi níwala juko, abóniko ketasi kipunú mapalita nawesa Riosi Ra'íchala. Alí je'ná jítita galá omérabo machiyá mapu chigá níwa echi Wabé Bichíwali Galabé Riosi Iwigala, ayénachó mapu chigá chopi níwa echi wabé 'yékami si'nú iwigá.
Riosi ne wabé galéami ju'Yemi keni ritémawa, ne wabé galérami, galá níima máputa a'nagupi ne wabé galebo, mapujiti Riosi Binói tamujé tamí 'ya máputa ne wabé galéami níibo. Alí ne si'néami pagótami mapu ikí wabé galéami juko, aboni ma Riosi kúchuwala niráa ju, ayénachó aboni galá machí Riosi.
Si'néami echi jaré mapu ikí ketasi galéami juko, aboni ketasi cho galá machili Riosi, mapujiti Riosi ne wabé galéami ju.
Alí Riosi ma tamujé tamí machírali mapurigá Binói tamujé tamí ne wabé simírami galeli; mapujiti Riosi júuli echi Bilepi Binói Ranala jena'í wichimóbachi, mapurigata ne sinibí niráa pirélabo, ata galá bichíisagá mapu Binói mukuli tamujé chati sitíi olalila jiti.
Echi galelíwami je'ná jerigá ju: Mapu Riosi Binói bachá niráa tamujé tamí ne wabé galeli, ayénachó mapu Binói júuli echi Bilepi Binói Ranala jena'í wichimóbachi mapurigá Échiko waminá mi'lirúami níima tamujé chati sitíi olalila jiti. Chopi tamujeta ketasi ne bachá niráa galeli Riosi.
'Yemi ritémtami, ne wabé galérami, ne bichíwali ju mapu Riosi echirigá tamujé tamí ne wabé galeli; echijiti galá níima mapu tamujeta ayénachó wabé galebo a'nagupi.
Alí je'ná jiti tamujeta galá machí máputa napawika piré Riosi yuwa, ayénachó mapu Riosi pachana tamujé tamí yuwa bité: Mapujiti Riosi ma tamujé tamí 'yali echi wabé galabé Binói Iwigala.
Alí tamujé aboni ma galá riwali, ayénachóta nawésaga ruyé echi auché jaré pagótami mapu Riosi Onorúami júuli echi bilepi Kepu Raná, mapurigá jena'í wichimóbachi piréami pagótami ku wikawárami níima mapurigá aboni chati sitíi olali.
Alí mapuyíripi galá bichíiga aniko mapu Jesucristo echi bilepi Riosi Ranala ju, Riosi sinibí pachana aboni yuwa bité, alí aboni sinibí napawika Riosi yuwa piré.
Tamujeta ma galá machí mapu chuyena Riosi tamujé tamí galé, mapujiti chabé jonsa tamujeta galá machigá bichíili mapurigá Binói echirigá tamujé tamí ne wabé galé. Echi Walubela Riosi ne wabé galéami ju. Alí ne si'néami mapu ikí galá galigá pireko, abóniko napawika Riosi yuwa piré, ayénachó Riosi Binói pachana aboni yuwa bité.
Je'ná jiti tamujeta ma ne sébali galá galé Riosi, mapurigata tarapé majáami níibo echalí ne jubá wi'nijíwachi rawé, mapujiti tamujé galá bichíyami jena'í wichimóbachi piréami wabé galéami ju, achigórigá mapurigá Jesucristo Binói ne wabé galéami ju.
Alí echi jaré pagótami mapu ikí wabé galeko Riosi, abóniko tarapé majáami ju, mapujiti mapalí echi pagótami ne sébali wabé galé Riosi, echalí aboni ketasi waminabi majama, mapujiti aboni chopi bichíima mapu Riosi sinibí wabé galigá ku'wírama aboni. Alí echi jaré mapu ikí wabé majáami juko, abóniko chopi echirigá majawá, mayega mapu aboni kastigo 'yárami níima. Echijiti si'néami mapu ikí majáami juko, abóniko ketasi ne sébali galé Riosi.
Alí tamujeta we galá galé Riosi, mapujiti Binói bachá niráa tamujé tamí ne wabé galeli.
Chopi a bilé jeanisáagá: Nijeni wabé galé Riosi, chopi echalí arigá wabé kichísagá auché bilé rijimala, galá bichíyami, échiko arigá ne wabé 'yékami ju. Mapujiti a bilé ketasi galésagá binói rijimala mapu binói galá ritiwá, échiko ketasi omero galéa echi Walubela Riosi mapu binói ke siné riwali.
Alí Riosi ma tamujé tamí je'ná jerigá nuleli: Mapu ne si'néami mapu ikí galeko Riosi, ayénachó galema echi auché jaré ritémtami galá bichíyami.
Ketasi chati sitíi olabo, ketasi mapurigá echi auché jaré jena'í wichimóbachi piréami we chati oláSi'néami echi jaré mapu ikí bichíiko mapu echi Jesusi riwéami Rijói mapu echo'ná Nasarétachi bitéami níili bilepi ju echi Walubela Riosi Ranala abóniko ma Riosi kúchuwala ju. Alí biché mapuyíripi galeko Riosi Onorúami, échiko ayénachó we galé echi jaré mapu ikí Riosi kúchuwala ju.
Alí mapalita wabé galé Riosi, ayénachó mapalita galabé olá mapurigá Riosi nulá, echalita galá machí máputa ayénachó wabé galé echi auché jaré mapu ikí ma Riosi kúchuwala ju.
Mapujiti mapuyíripi pagótami galá galeko Riosi, abóniko ayénachó galá nijéwaga olá mapurigá Riosi nulá. Alí ketasi wabé nóchali ju echirigá nijéwaga oluwawa.
Mapujiti si'néami echi jaré mapu ikí ma Riosi kúchuwala juko, abóniko galá nayura, mapujiti aboni ketasi achigórigá chati sitíi olá, ketasi mapurigá echi auché jaré jena'í wichimóbachi piréami olá. Alí bicheta chopi omero echirigá nayúria mapujítita galá bichíi Jesucristo niráa.
Mapujiti echi jaré mapu ikí bichíiko mapu echi Jesusi riwéami Rijói mapu echo'ná Nasarétachi bitéami níili ne bichíwali echi bilepi Riosi Ranala ju, abóniko chopi galá omero echirigá nayúria, mapurigá aboni ketasi chati sitíi olama, ketasi mapurigá echi auché jaré jena'í wichimóbachi piréami chati sitíi olá.
Jesucristo bilepi ju Riosi RanalaMapalí Jesucristo iyénali jena'í wichimóbachi, echalí bichíwaga nawésarami níili mapu Jesucristo bilepi ju Riosi Ranala. Jesucristo nawali echi ba'wí jiti, mapalí ba'wí jiti pagótami níili; ayénachó Binói nawali echi la jiti, mapalí wabé léntaga mi'lirúami níili echo'ná kúrsichi. Echirigá Jesucristo bichíwali nawali echi ba'wí jiti, chopi ayénachó nawali echi la jiti. Alí echi Wabé Galabé Riosi Iwigala achigórigá bichíwaga nawesa Jesucristo jiti rugá. Alí echi Wabé Galabé Riosi Iwigala sinibí ne wabé bichíwali nawesa.
Echirigá ju mapu echo'ná ripá riwigachi bikiyá nirú mapu ne bichíwaga nawesa jeanigá mapu Jesucristo ne bichíwali bilepi Riosi Ranala ju: Echi Onorúami echirigá aní, ayénachó echi Galabé Riosi Ra'íchala echirigá aní, ayénachó echi Wabé Galabé Riosi Iwigala achigórigá aní. Alí je'ná bikiyá arigá Bilepi niráa ju.
Alí mapalí Jesucristo bitéali jena'í wichimóbachi, echalí baisá chokéami ne bichíwali nawésarami níili jeanigá mapu Binói bilepi ju Riosi Ranala: Echi Wabé Galabé Riosi Iwigala sinibí echirigá aní; alí Riosi Onorúami echirigá anili mapalí Jesucristo ba'wí jiti pagótami níili; ayénachó Riosi Onorúami auché siné echirigá anili mapalí Jesucristo chapirúami níili mapurigá Binói wabé léntaga mi'lirúami níima echo'ná kúrsichi. Echirigá baisá chokéami achigórigá ne bichíwali nawésarami níili jeanigá mapu Jesucristo bilepi ju Riosi Ranala.
Alí tamujeta sinibí galá bichíi mapalí auché jaré pagótami bichíwaga aní mapu bilé namuti ne bichíwali ju, echijiti waminabi 'wérali ju máputa galá bichíibo echi mapu Riosi ne bichíwaga aní, mapujiti Riosi bichíwaga aní mapu Jesucristo bilepi ju Binói Ranala.
Si'néami echi jaré mapu ikí bichíiko echi bilepi Riosi Ranala, abóniko galá machí, ne sulachí niráa, mapu Jesucristo ne bichíwali bilepi Riosi Ranala ju. Alí echi auché jaré mapu ikí ketasi bichíi Riosi, abóniko chopi wabé 'yékami niráa Riosi, mapujiti aboni ketásirapé bichíi mapurigá Riosi ne bichíwaga anili, Binói Ranala jiti rugá.
Alí Riosi ma je'ná jerigá anigá nawésali echi bilepi Binói Ranala jiti rugá: Mapu Riosi ma nijali máputa ne sinibí niráa pirélabo, ayénachó mapu echi bilepi Riosi Ranala ju mapu tamujé tamí 'ya je'ná sinibí pirélawami.
Ne si'néami mapu ikí ma galá bichíiga níwako echi bilepi Riosi Ranala echo'ná aboni sulálachi niráa, abóniko ayénachó ma níwa je'ná sinibí pirélawami. Chopi echi auché jaré mapu ikí ke níwako echi bilepi Riosi Ranala echo'ná aboni sulálachi niráa, abóniko ketasi níwa echi sinibí pirélawami.
Ne jubáami echi Juani galá ruyé echi jaré bichíyamiNijeni 'yemi mi je'ná jerigá osé, 'yemi máputamo ma galá bichíi echi bilepi Riosi Ranala niráa, mapurigátamo ne bichíwali machiboa máputamo ma sinibí piréami ju.
Alí tamujeta echirigá ne galá bichíi Riosi, ayénachóta ne bichíwali mayé mapu ayénata tánsagá mapurigá Riosi olama bilé namuti, mapurigá Binói chopi nakí olánala, echalí Riosi galá kipukú mapurigata tániga ra'ícha.
Alí echirigá mapurigata galá machí mapu Riosi galá kipukú mapalita tániga ra'ícha Binói yuwa, ayénachóta galá machí mapu mata 'yárami ju echi jaré namuti mapu ikita tánali.
Alí a bilé rijimala riwisáagá mapu auché bilé rijimala we olá echi chati sitíi oluwáwami, chopi binói ketasi olá echi wabé simírami chati sitíi oluwáwami mapu arigá ke sayiná, we yáa mukuwáami ju, echalí galá níima mapu echi bacháala rijimala tániga ra'ichása Riosi yuwa, mapurigá Riosi ku wikáwama echi auché bilé rijimala mapu chati sitíi olali. Chopi jaré arigá ne wabé simírami chati sitíi olá, alí aboni echijiti ke sayiná, we yáa suwimea. Nijeni ketasi aní mapu galá níima máputamo tánabo Riosi mapu echiyiri ku wikawárami níima.
Ne suwaba echi pagótami chati sitíi olalila ne wabé chati sitíi oluwáwami ju, chopi jaré chati sitíi oluwáwami ketasi we yáa, ke sayiná mukuwáami ju.
Galata machí mapu si'néami echi jaré mapu ikí ma Riosi kúchuwala juko, ma ketasi chati sitíi ologá piré, mapujiti echi Walubela Riosi Ranala tibuta aboni, alí echi riablo ketasi omérama olayá mapurigá aboni arigá chati sitíi olama.
Galata machí mapu tamujeta Riosi níwala ju, chopi ne si'néami echi auché jaré jena'í wichimóbachi piréami mapu ikí ke bichíyami juko, abóniko arigá waminá omératami ju echi riablo jiti.
Alí bicheta ayénachó galá machí mapu echi Walubela Riosi Ranala ma nawali jena'í wichimóbachi. Alí Binói ma tamujé tamí 'yali mapurigata galá machiboa echi ne Bichíwali Walubela Riosi. Alí tamujeta napawika piré echi yuwa mapu ne Bichíwali ju. Echirigá aniwáami ju máputa napawika piré echi bilepi Riosi Ranala yuwa, echi mapu echi Walubela Jesucristo ju. Échiko echi ne Bichíwali Riosi ju, ayénachó Binói nijá mapurigá echi pagótami ne sinibí niráa pirélama.
Juani osá echi ne Bichíwali jiti rugá, echi galelíwami jiti ayénachóNijé mápuni ma ochérami ju, 'yemi mi osé 'yemi napawika bichíyami máputamo Riosi jiti chapirúami níili, ayénachóni osé si'néami echi auché jaré mapu ikí ma bichíili 'yemi nawésawala, mapujiti aboni mapurigá 'yemi kúchuwala niráa ju, mapu nijeni ne bichíwali wabé galé mapujiti si'néamita ma galá bichíili echi ne Bichíwali. Alí ne si'néami echi auché jaré ritémtami mapu ikí ma galá machili echi ne Bichíwali ayénachó 'yemi mi ne wabé galé.
Nijeni 'yemi mi ne wabé galé mapujiti a'nawita galá bichíili echi ne Bichíwali, ne sulachí niráa. Alí je'ná ne Bichíwali ne sinibí niráa tamujé tamí yuwa níima.
Alí Riosi Onorúami, echi Walubela Jesucristo ayénachó, echi mapu bilepi ju Riosi Onorúami Ranala, sinibí 'yemi mi wabé ku'wírama, ayénachó 'yemi mi ne wabé natimaga 'yama máputamo galá kilíi ologá pirélabo, ayénachó máputamo galá bichíibo echi ne Bichíwali, ayénachó máputamo ne wabé galéami níibo.
Nijeni ne wabé kaníili mapujítini riwali mapu jaré 'yemi napawika bichíyami galabé ologá piré mapurigá Riosi Onorúami tamujé tamí nuleli, mapurigá osirúami ju echo'ná Riosi Ra'íchala oselíwalachi, echi mapu ne Bichíwali ju.
Jipi, 'yemi ritémtami ne wabé galérami, nijeni 'yemi mi wabé táni mapu ne si'néami tamujé bichíyami a'nagupi ne wabé galebo. Alí je'ná jerigá mapu nijeni 'yemi mi nulegá osé, ketasi mapurigá auché bilé si'nú bukulíwami nulalíwami ju, mapujítita achigórigá nulérami níili chabé ne chokichí jonsa.
Alí ayénata galésagá Riosi, echalita galá nijéwaga olabo mapurigá Binói tamujé tamí nuleli. Alí 'yémitamo ma námali chabé chokichí jonsa mapurigá Riosi tamujé tamí nuleli máputa a'nagupi ne wabé galebo.
Echi jaré wabé 'yékami pagótamiJipi jena'í wichimóbachi 'yena wikabé wabé 'yékami pagótami mapu ketasi bichíiga nawesa mapu Jesucristo bilepi ju Riosi Ranala, ayénachó aboni ketasi bichíiga nawesa mapu echi bilepi Riosi Ranala arigá nawali jena'í wichimóbachi mapurigá bilé Rijói niráa. Si'néami echiyiri pagótami wabé 'yékami ju, ayénachó aboni ne wabé sayérami ju echi Walubela Jesucristo.
Chopi 'yemi bichíyami a aboni niráa ne galá tibútasi mapurigátamo sinibí niráa waminabi galá bichíisabotamo, mapurigátamo echirigá ologá ne sébali ku natétarami níibo echalí ne jubá rawé, suwaba máputamo galá bichíiga olali, echi Walubela Jesucristo nóchala olayá.
Alí mapuyíripi bichíisamiko auché si'nú nawisálawami mapu ketasi achigó yiri ju mapurigá Jesucristo tamujé tamí binérali, abóniko ketasi níwa Riosi. Chopi si'néami echi jaré mapu ikí bichíisamiko mapurigá Jesucristo tamujé tamí binérali, abóniko ayena níwa echi Onorúami, ayénachó aboni níwa echi Walubela Riosi Ranala.
Alí a bilé nawásagá echo'ná 'yemi pirélachi mapu ketasi achigórigá je'ná jerigá nawésami ju, ketasi nakiísi mapu binói 'yemi mi binérama, nibilé cho naripasi echiyiri.
Mapujiti si'néami mapu ikí narépago echiyiri nawésami, abóniko echirigá ologá achigórigá chati sitíi oláami nílama, mapurigá echi 'yékaka nawésami niráa.
Juani nakili 'nénala echi jaré napawika bichíyamiAbijí nirú wikabé ra'íchali mapu nijeni omérama 'yemi mi ruyée, chópini ketasi nakí mápuni oselichi chopi osogá echirigá ruyema, mapujiti nijeni nakí mápuni echo'ná 'yémichi simea, mapurigani ne binói niráa 'yemi mi ra'íchama, mapurigá si'néamita a'nawí echirigá ne sébali kanílabo.
Jena'í piréami napawika bichíyami, mapu Riosi ayénachó chapili mapurigá Binói níwala niráa, si'néami 'yemi mi walú ripora. ¡Echirigá níima!
Echi Juani galabé ané echi KayoNijé mápuni ma ochérami ju, nimí je'ná jerigá osé, mujé Kayo riwéami, mápumi ne wabé galabé nijé amígowala ju, mapu nijeni ne bichíwali mi ne wabé galé.
Mujé ne wabé galérami rijimala, nijeni sinibí táni Riosi mapurigá Binói mi 'yama mapurigami sinibí ne suwaba jiti wabé galabé ologá bitélasama, ayénachó mapurigami sinibí waminabi kanílasama, achigórigá mapurigami sinibí waminabi galá bichíisimi Jesucristo niráa.
Máani ne wabé kaníili mapujiti jaré ritémtami echo'ná jonsa simíbami ma tamí ruyeli mapurigá mujemi sinibí galá bichíi, mapujítimi sinibí ne galabé ologá bité, achigórigá mapurigami nawésarami níili echi ne Bichíwali Riosi Ra'íchala.
Alí nijeni sinibí echirigá ne wabé simírami kanila mapalini nami mapurigá echi jaré nijé kúchuwala ne wabé galabé ologá pirélasimi, mapurigá aboni nawésarami níili echi ne Bichíwali Riosi Ra'íchala.
Mujé ne wabé galérami rijimala, mujemi wabé galabé olá ne suwaba mapu ikimi olá, echi auché jaré ritémtami ku'wíriya. Alí ne bachá niráa mujemi sinibí ne wabé ku'wira echi jaré ritémtami, auché jaréana okuá simíbami.
Alí aboni ma galá nawésaga anili bacháami si'néami echi auché jaré napawika bichíyamichi yuwa, mapurigá mujemi echirigá ne wabé galigá olali. Galá níima mápumi echirigá ku'wírama echi auché jaré ritémtami, mikabé jonsa simíbami, mapurigá aboni wabé kaníliga ku simama echo'ná mapo'ná aboni nakí simánala, mapujiti Riosi Binói nakí mápumi echirigá ku'wírama.
Mapujiti aboni chopi 'yénali Jesucristo nóchala olayá. Alí aboni ketasi biyiri nareli mapu echi auché jaré pagótami nakili 'yánala, si'néami mapu ikí ketasi cho bichíi Riosi.
Echijiti arigá 'wérali ju mapu tamujeta ku'wírabo echi jaré nawésami, mapurigá aboni kaníliga 'yénama echi ne Bichíwali Riosi Ra'íchala nawésiya.
Echi Riótreje wabé sayérali echi JuaniChabénala nijeni oseli echi jaré napawika bichíyami, chopi echi Riótreje riwéami rijói ketasi nakili tamí nijéwanala. Échiko chopi nakí mapurigá walula niráa nílanala echi auché jaré ritémtami yuwa.
Je'ná jiti mapalini echo'ná simea, nijeni galá ruyema ne si'néami mapurigá echi Riótreje wabé 'yékaka, sitíragá ruyé auché jaré tamí sayéraga, ayénachó binói waminabi chati sitíi olá, mapujiti binói ketasi risensia 'ya mapu echo'ná binói bitélachi chi'libama echi auché jaré mikabé jonsa simíbami nawésami. Alí mapalí auché jaré ritémtami echo'ná piréami arigá nakí mapu echi jaré mikabé jonsa simíbami nawésami echo'ná aboni pirélachi chi'libama, echalí echi Riótreje ané mapu ketasi risensia ju, ayénachó ané mapu átamo arigá narésagá echi auché jaré mikabé jonsa simíbami nawésami echo'ná 'yemi pirélachi, echalí ma ketasi risensia níibotamo waminabi napawiya echi auché jaré napawika bichíyami yuwa.
Mujé wabé galérami rijimala, Kayo riwéami, ketasi olá mapurigá echi Riótreje chati sitíi olá, chopi sinibí galabé olá mapurigá echi auché jaré galabé oláami niráa, mapujiti echi jaré mapu ikí galabé olako, abóniko Riosi níwala ju, chopi echi auché jaré mapu we chati sitíi olako, abóniko ke siné cho bichíili Riosi.
Echi Rimétrio galabé oláami níiliAlí ne si'néami echi auché jaré ritémtami aní mapu echi Rimétrio wabé galabé oláami ju, ayénachó ne bichíwali ju mapu binói galabé olá. Nijeni ayénachó bichíwaga aní mapu échiko galabé oláami ju, alí biché 'yémitamo galá machí mapu nijeni sinibí ne bichíwaga aní.
Juani ripóraga osé echi KayoNijeni níwa auché jaré wikabé ra'íchali, mapu nijeni nakí mi ruyénala, chopi ketásini nakí oselichi chopi osogá mi ruyénala,
mapujiti nijeni mayé mapu ke 'me ayó nijeni mi 'nema. Echalita a'nagupi ra'ichábo. Sinibí galá kilí ologá biteli. Echi jaré tamujé amígowala jena'í piréami walú ripóraga nawala. Perikó, ibili niráa galá ripora echi jaré nijé amígowala echo'ná piréami.
San Júrasi osé echi jaré mapu ikí Riosi ma bayeliNijé, Júrasi, echi Jakobo rijimala juni, ayénachó nijeni Jesucristo piónawala niráa ju. Nijeni 'yemi mi osé je'ná oselí, ne si'néami 'yemi mapu ikí Riosi Onorúami ma bayegá galabérali mapurigátamo Riosi níwala níibo, ayénachótamo Riosi jiti tibútarami níili, mapujítitamo Jesucristo yuwa napabúrami níili.
Nijeni nakí mapurigá Riosi 'yemi mi ne wabé simírami natimama, ayénachó mapurigá Binói 'yemi mi ne wabé simírami galema, ayénachó máputamo 'yárami níibo mapurigátamo wabé galá kilí ologá pirélabo.
Mapujiti bukulí jonsa jaré pagótami wabé 'yékaka chati sitíi oláami ma 'yemi mi yuwa napawí mapurigá bichíyami niráa, chopi aboni ketasi galá bichíyami ju. A'lí wabé chabé jonsa osirúami níili echo'ná Riosi Ra'íchala oselíwalachi mapurigá Riosi arigá walú kastigo 'yama echiyiri chati sitíi oláami pagótami. Echi jaré aboni ne wabé simírami chati sitíi oláami ju, chopi aboni ne wabé 'yékaka aní mapu galá risensia ju echirigá chati chuwé ologá pirélawa, mapalita ma sinepi bichíili Riosi Ra'íchala. A'lí aboni waminabi aní mapu ata echirigá chati chuwé olásagá, Riosi ketasi tamujé tamí kastigo 'yama. A'lí echirigá 'yékaka nawésaga aboni arigá machira mapu aboni ketasi galá bichíyami ju Riosi, ayénachó mapu aboni ketasi bichíi Jesucristo niráa. Chopi echi Walubela Riosi tamujé Walubélawala ju, ayénachó tamujé bichíyami Binói níwala ju, ayénachó Jesucristo tamujé Walubélawala ju.
'Yémitamo ma galá machí je'ná jeyiri, chopi nijeni nakí auchecho siné 'yemi mi ruyénala mapurigá chabé ki'yá mapalí echi Walubela Riosi ku'wíraga machí a'wali echi jaré Isaeli pagótami echo'ná Ejíptochi anilíwachi kawírali jonsa, a'lí pe wakinánala Binói arigá suwaba suwábali echi jaré aboni mapu ikí ketasi bichíiliko.
Ayénachó Riosi sinibí niráa echo'ná wabé rokowárali jiero wiya jiti bulugá tibuta si'néami echi jaré Binói kapitánawala mapu ikí chabé ki'yánala wabé chati sitíi ologá waminá ariweli mapurigá Riosi wabé o'wéala niráa jáwali aboni.
A'lí echo'ná Sorómachi anilíwachi walúlachi piréami pagótami, ayénachó echo'ná Gomórachi anilíwachi walúlachi piréami, ayénachó echo'ná auché jaréana mulubé o'wéalachi piréami pagótami, si'néami walubé kastigo 'yárami níili chabé ki'yá mapalí aboni suwaba ikósaga suwábarami níili echi sinibí rajáami na'í jiti mapujiti si'néami aboni achigórigá wabé simírami chati chuwé olali, ayénachó mapujiti aboni sinibí wabé nakili echirigá si'winárigá chati sitíi olánala, achigórigá mapurigá echi jaré pe okuá Riosi kapitánawala chati sitíi olali. Echalí echi chati sitíi oláami pagótami echirigá ne walubé kastigo 'yárami níili mapurigá jipi piréami pagótami ne wabé majajáratami níima, ayénachó mapurigá aboni ketasi achigórigá chati chuwé olama.
Chopi je'ná jaré jipi piréami chati sitíi oláami rijói arigá ketasi majawá. Aboni ketasi galá machigá, arigá wabé chati chuwé olá, aboni sapálachi niráa. A'lí aboni ketasi nijewa echi Walubela Jesucristo, nibilé cho majáami ju sayéraga ra'íchiya echi riablo níwala o'wéala, mapu wabé simírami omériami ju, ketasi mapurigá aboni.
Chopi chabé ki'yánala mapalí echi walula Riosi kapitánawala Migueli riwéami sayéraga ra'íchali echi riablo, mapalí aboni a'nagupi irétaga ra'íchali mapu chigá 'nalí chapimea riwéali echi Moisesi ma mukúami, echalí echi walula Riosi kapitánawala Migueli riwéami ketasi chirigá wabé yóniga wi'nijili echi riablo. Chopi echi Migueli jeaneli: Galá níima mapurigá echi Walubela Jesucristo mi wabé yóniga wi'nijima.
Chopi echi jaré jipi piréami chati sitíi oláami rijói ne wabé sitíila ané echi jaré namuti mapu aboni ketasi machí. A'lí aboni wabé chati chuwé olá mapurigá echi jaré jobátami namuti mapu tarapé 'nátami ju, chopi arigá wabé chati chuwé olá. Echijiti je'ná jaré chati sitíi oláami rijói walubé kastigo agá, waminá suwábarami níima.
¡Báaji, echi jaré aboni ne wabé risúu nílama! Aboni chopi chati chuwé olali mapurigá echi Kaíni riwéami rijói olali. A'lí aboni waminá chakena simíbali mapujiti aboni wabé simírami koruli wenomí achigórigá mapurigá echi Balami riwéami rijói wabé koruli. A'lí aboni waminá suwábarami níima achigórigá mapurigá echi Koré riwéami rijói waminá suwábarami níili mapujiti binói wabé sayérali Riosi nulalila.
Ne wabé riwéalawami ju mapu echi jaré chati sitíi oláami pagótami 'yemi mi yuwa napawí, mapalítamo napawika wabé kanílaga ko'wá ritémtami niráa, mapujiti aboni chopi wabé ko'wéami ju, ayénachó wabé kaníliga bajíami ju, chopi aboni tarapé o'wikéami ju echi Walubela Jesucristo niráa. A'lí aboni mapurigá bo'wá niséami ju mapu aboni chopi niráa tibútaga, waminá ariwé echi jaré bo'wá. A'lí aboni kanápuromí torúami ju mapurigá echi nolí, iká jiti torúami, mapu ketasi ukúami ju. Ayénachó aboni achigórigá ju mapurigá jaré masana tarapé rakéami niráa, mapu osá niráa mukúami ju, ma galá opórami niráa.
Ayénachó aboni achigórigá chuwé oláami ju mapurigá echi walú ba'wí mapalí we aparúami niráa apulaka chiponó echo'ná suwé. Abóniko wabé chuwé, ne wabé simírami riwélawami olá mapurigá echi walú ba'wí we chuwé chipoka, wabé simírami ronena. Ayénachó aboni achigórigá 'wigáami ju mapurigá jaré sopolí mapu waminá rujuní. A'lí aboni ma waminá wi'nijírami ju; echijiti aboni sinibí niráa muchuwárami níima echo'ná ne wabé simírami rokowárali.
A'lí echi ki'yánala bitéami Enoka riwéami rijói ayénachó nawésali echi jaré chati sitíi oláami pagótami jiti rugá, mapalí Riosi 'natárali mapu churigá nawisama. A'lí ki'yá chokichí mapalí echi bachá wilíami rijói Arani riwéami bitéali, pe wakinánala bitéali echi Enoka, mapujiti echalí mapalí echi Arani bitéali, echalí jonsa usani 'wéntami simáraga, a'lí ranálati echi Enoka. A'lí echi Enoka nawésali echi jaré chati sitíi oláami pagótami jiti rugá mapalí jeanili: Nijeni riwíralati mapu churigá echi Walubela ku nolínama jena'í wichimóbachi, ne wabé simírami wikabé echi jaré Binói níwala pagótami yuwa,
mapurigá Binói justicia olama ne si'néami echi chati sitíi oláami pagótami. Echalí Binói ne wabé walubé kastigo 'yama si'néami echi jaré chati sitíi oláami pagótami, mapujiti aboni ne sébali chati sitíi olali mapalí aboni chati sitíi ologá piréali. Ayénachó Binói walubé kastigo 'yama echi jaré chati sitíi oláami pagótami mapujiti aboni wisabé wabé kichiga ra'íchali Binói sayéraga.
Echi jaré chati sitíi oláami pagótami wabé na'áwami ju, a'lí aboni tarapé siné galá kaníla. A'lí aboni ne sinibí olá mapurigá aboni chopi nakí olánala. Ayénachó aboni chopi galabé su'wé anigá ra'ícha echi auché jaré pagótami mapalí aboni echirigá 'yékaka niráa nakí 'yénala aboni níwala namuti.
San Júrasi galá ruyé echi jaré galá bichíyamiChopi ne galá ku 'natasi 'yemi ritémtami ne wabé galérami, mapurigá echi jaré ritémtami chabé jonsa 'yemi mi nawésali, si'néami mapu ikí Jesucristo jiti julárami níili nawisánala.
Mapujiti aboni 'yemi mi nawésali jeanigá: Echalí ne jubá rawé jena'í wichimóbachi nirúlama jaré chati sitíi oláami pagótami mapu ne wabé sitíila anema echi Galabé Riosi Ra'íchala, ayénachó aboni wabé chati chuwé ologá pirélama mapurigá aboni chopi nakimea chati sitíi olánala.
A'lí je'ná jaré chati sitíi oláami pagótami ju mapu 'yemi mi wikanáami rojuana. A'lí aboni ketasi níwa echi Wabé Galabé Riosi Iwigala. Aboni chopi ologá piré mapurigá jena'í wichimóbachi piréami ke bichíyami pagótami olá.
Chopi 'yemi ritémtami wabé galérami, waminabi galá bichíisi echi Galabé Bichíilawami. Sinibí Riosi yuwa ra'ichási, mapurigá echi Wabé Galabé Riosi Iwigala 'yemi mi jiwérata.
Sinibí galá bichíisi mapurigá Riosi echijiti galá omérama 'yemi mi waminabi galée. Galá bichíiga buwesi echalí rawé yénasí mapalí tamujé Walubélawala Jesucristo wabé natimaga tamujé tamí 'yama mapurigata sinibí piréami níibota.
Galá bichíiratasi echi auché jaré mapu ketasi cho galá bichíi.
Galá bichíiratasi auché jaré mapurigá aboni ketasi kastigo 'yárami níima, sinibí niráa, echo'ná ri'lé riáblochi walubé rajáachi. Sinibí ne galá natimasi echi auché jaré ke bichíyami pagótami, chopi galá tibutasi 'yemi aboni niráa, mapurigátamo ketasi achigórigá chati sitíi olabo. Sinibí ne wabé chijúnasi suwaba aboni chati sitíi olalila, achigórigá mapurigátamo chijuna bilé napachala ne wabé choliwéami.
Ne jubáami niráa, echi Júrasi ne wabé walubéraga ané Riosi<sup>(24-25)</sup> Echi bilepi suwaba omériami Riosi tamujé tamí Ku'wíimi ju. Échiko ne wabé omériami ju 'yemi mi tibútiya, mapurigátamo ketasi chati sitíi olabo. A'lí echi Walubela Riosi 'yemi mi bayérama Binói yuwa mapo'ná suwaba namuti ne galabé ba'yóami níima. A'lí bichétamo tarapé wi'nijírami níibo, chópitamo ne wabé simírami kanílabo. Galá níima mapu echi Walubela Riosi chopi waminabi walubéraga anérami níima, ayénachó mapu Binói chopi ne wabé Walubela níima, ayénachó mapu Binói Riosi chopi ne sinibí niráa wabé jiwériga nulema si'néami echi jaré pagótami, echi Walubela Jesucristo jiti, mapurigá Riosi sinibí ne Walubela níili, ayénachó mapurigá ne Walubela ju jipi rawé, ayénachó mapurigá ne Walubela níima sinibí niráa, ne sinibí. ¡Echirigá níima!
(-)
Echi Walubela Riosi Onorúami je'ná jerigá riwírali echi Walubela Jesucristo, mapurigá Binói ayénachó echirigá machírama echi jaré Binói níwala galá bichíyami pagótami mapu Binói piónawala niráa ju, mapurigá aboni galá machimea suwaba mapurigá ke 'me ayó echirigá ikimea. A'lí Jesucristo júuli bilé Binói kapitánawala tamí je'ná jerigá riwíranala, mápuni Juani riwéami ju, mápuni Jesucristo piónawala niráa ju.
A'lí nijeni nawésaga ruyé echi auché jaré pagótami ne suwaba mapu ikini echirigá riwali. A'lí ne suwaba mapu ikini echirigá ruyé, ne bichíwali ju. Ayénachó nijeni we nawesa Riosi Ra'íchala, jeanigá mapu ne Bichíwali ju, ayénachó mapu Jesucristo nawésawala ne Bichíwali ju.
Ne galá kaníliami nílaga mapuyíripi galá 'néniga machiko je'ná mapurigá osirúami ju, ayénachó galá kaníliami nílaga si'néami mapu ikí galá kipunuko mapalí auché bilé galá 'néniga ruyé aboni je'ná jerigá mapurigá osirúami ju, mapalí aboni ayénachó galá nijéwaga olá mapurigá je'ná jerigá osirúami ju, mapujiti ke 'me ayó ne suwaba achigórigá ikimea mapurigá jena'í osirúami ju.
Echi Juani oseli kicháona piréami napawika bichíyami ritémtamiNijé Juani je'ná jerigá osé echi jaré napawika bichíyami, kicháona napawíami, echo'ná Ásiachi anilíwachi kawíralí. Ne wabeni nakí mapu Riosi Onorúami 'yemi mi waminabi ne wabé ku'wírama, ayénachó mapu Binói 'yemi mi 'yama mapurigátamo kilí ologá pirélabo. Echi Walubela Riosi ne wabé Walubela ju jipi rawé, ayénachó ki'yá chokichí ne Walubela níili, ayénachó Binói ne Walubela níima ne sinibí niráa. Ayénachóni nakí mapu echi Wabé Galabé Riosi Iwigala 'yemi mi echirigá 'yama. A'lí echi Wabé Galabé Riosi Iwigala ne wabé simírami galabé ju, kicháosa yénasí simírami, ayénachó echi Wabé Galabé Riosi Iwigala echo'ná bacháami Riosi yuwa atí, echo'ná wabé ripabé Binói asíbalachi.
Nijeni ayénachó nakí mapu Jesucristo echirigá 'yemi mi 'yama. Echi Walubela Jesucristo sinibí ne Bichíwali aní. Chabé ki'yá mapalí Binói mukúami níili, echalí Jesucristo ne bachá ku owínali mapurigá ne si'néami echi jaré galá bichíyami ritémtami mapu ikí ma suwíami ju, ayénachó ku o'wínama waminánomí. Echi Walubela Jesucristo nuléami ju ne si'néami echi jaré o'wéala jena'í wichimóbachi piréami yuwa. A'lí Jesucristo tamujé tamí ne wabé galigá ku bi'wama Binói lalá jiti, ne suwaba mapurigata chati olali, mapujiti Binói wabé léntiga mi'lirúami níili tamujé chati olalila jiti.
Ayénachó Jesucristo ma tamujé tamí jáwali mapurigata o'wéala niráa níibo Riosi yuwa, mapurigata chopi olabo mapurigá Riosi nakí, echi mapu Jesucristo Onolá ju. A'lí echi bilepi Jesucristo tamujé tamí jáwali mapurigata olabo mapurigá sacerdote niráa Riosi yuwa. ¡Galá níima mapurigá Jesucristo sinibí niráa waminabi walubéraga anérami níima ne sinibí niráa! ¡Echirigá nílaga!
¡Galá machisí mapurigá Jesucristo echo'ná ripana nolírali ku nolínama, jena'í wichimóbachi ku nawayá! Echalí ne si'néami pagótami jena'í wichimóbachi tibíami galá riwimea Binói echirigá ku nawáachi. A'lí echi jaré rijói mapu clavo jiti michónali Jesucristo echo'ná kúrsichi ayénachó galá riwimea Binói echirigá ku nawáami. Echalí ne si'néami pagótami mapu ikí abijí tibímako jena'í wichimóbachi, ne wabé majaga, wabé nalákama mapalí aboni riwimea Jesucristo echirigá ku nawáachi. Ne bichíwali echirigá ikimea.
Echi Juani mapurigá rimuka niráa riwali Jesucristo ne wabé Walubela niráaNijé, Juani, 'yemi rijimala juni mápuni galá bichíi Jesucristo niráa, ayénachó nijeni achigórigá risúu olárami ju mapurigá 'yemi niráa, chópini arigá wabé walubératami níima achigórigá mapurigá 'yémitamo wabé o'wéalatami níibo Jesucristo yuwa waminánomí. Ayénachó nijeni kilí ologá bité achigórigá mapurigá Riosi 'yemi mi 'ya máputamo kilí ologá piré.
A'lí siné oméachi rawé echi Wabé Galabé Riosi Iwigala tamí machírali je'ná jeyiri namuti: Echalí nijeni ke sayiná námali kuwana ripopa bilé wabé iwéami Ra'íchami, ne wabé anéami mapurigá bilé korneta niráa,
mapu tamí jeaneli: Nijeni ne bachá ju, mapurigá echi binékowami “A” anilíwami ne bachá ju, ayénachóni ne jubá níima mapurigá echi binékowami “Z” anilíwami ne jubá ju. Biléana oselichi osá suwaba mapu ikimi ritiwá. A'lí náali echo'ná kicháona napawika bichíyamichi echo'ná Ásiachi anilíwachi kawírali. Echirigá náawali echo'ná Ejésochi anilíwachi, echo'ná Esamírnachi anilíwachi ayénachó, echo'ná Pérgamachi anilíwachi ayénachó, echo'ná Tiatírachi anilíwachi ayénachó, echo'ná Sálisichi anilíwachi ayénachó, echo'ná Jilaréjiachi anilíwachi ayénachó, echo'ná Laoriséachi anilíwachi asíchiko.
A'lí bicheni jubá okuá ku kuwana 'neli mapu Chigá tamí ra'íchali. Echalini echo'ná riwali kichao oro niwárami, echi rajilí jawálawami.
Ayénachó echo'ná mapo'ná echi kichao rajilí jawálawami jari nijeni riwali echo'ná nasipa wilíami echi Walubela Jesucristo, echi mapu wi'lí napáchami níili ronochí yénasí sébami; ayénachó bilé mapuyiri puli, oro niwárami, echo'ná Binói sulálachi ayé norigá bulérami níili.
Ayénachó Binói kupala ne wabé simírami rosákami níili, mapuyiri bo'osali ne wabé rosákami, mapurigá kipá niráa. A'lí Binói busila ne wabé ratábami níili mapurigá walú rajáami niráa.
A'lí Binói ralala ne wabé ratábami níili, mapurigá bilé namuti mapuyiri jiero lánami, mapurigá echi pagótami ne wabé simírami ratabáchaka, waminá basúnaga, ne wabé simírami ratábami niwá. A'lí mapalí echi Walubela Jesucristo ra'íchali, echalí ne wabé iwéami anéami níili, mapurigá sinepi niráa ne wabé simírami ané wikanáami bakochi.
A'lí Binói wilili kichao sopolí echo'ná Binói sikálachi watoná. A'lí echo'ná Binói chumulachi jonsa machínali bilé wi'libé ripiyá, okoná oláami. A'lí Binói cho'olá ne wabé ratábami níili mapurigá echi rayénali niráa, mapalí ne wabé galá rayena.
A'lí mapalí nijeni riwali, echalí echo'ná bacháami mapo'ná Jesucristo wi'lili, nijeni ri'lé bu'wíbali mapurigá ma mukúami niráa, mapujiti Binói ne wabé ratábami níili. A'lí nijeni ketasi omérali waminabi 'néniya. Echalí Jesucristo tamí nochali Binói sikala jiti. A'lí Binói tamí jeaneli: Ketasi majá. Nijeni ne bachá ju, ayénachóni ne jubá níima.
Nijeni ju mápuni sinibí bité. Chabénala Nijeni waminá mukuli, chopi jípini ma ku bitéami ju, ne sinibí niráa. A'lí Nijeni wabé omériami ju mapurigani nulama mapurigá echi jaré pagótami waminá suwimea, ayénachóni níwa echi jaré irápala mapurigani ku irápama echo'ná mapo'ná echi jaré suwíami 'yératami ju.
Jipi biléana oselichi osá suwaba mapu ikimi riwali. Echirigá osá suwaba echi jaré namuti jiti rugá mapu ikí nirú jipi rawé, ayénachó osá echi auché jaré namuti jiti rugá mapu ikí ikimea waminánomí.
Je'ná jerigá aniwáami ju echi jaré kichao sopolí mápumi riwali watoná nijé sikálachi, ayénachó je'ná jerigá aniwáami ju echi kichao oro niwárami, echi rajilí jawárawami: Echi jaré kichao sopolí echi kichao Riosi kapitánawala ju, mapu Nijeni júuli tibúnala si'néami echi jaré napawika bichíyami ritémtami echo'ná kicháona o'wéalachi piréami. A'lí echi kichao oro niwárami, echi rajilí jawárawami, echi ju ne si'néami echi jaré napawika bichíyami ritémtami echo'ná kicháona o'wéalachi piréami.
Jesucristo nuleli echi Juani osénala echi jaré napawika bichíyami echo'ná Ejésochi piréamiEchalí echi Walubela Jesucristo waminabi tamí jeaneli: Mujé, Juani, je'ná jerigá osé echi walula Riosi kapitánawala mapu galá tibuta echi jaré napawika bichíyami echo'ná Ejésochi piréami, mapurigá échiko jerigá ruyema si'néami aboni: Echi Walubela Jesucristo wilí kichao sopolí echo'ná Binói sikálachi watoná, ayénachó Binói echo'ná nasipa iyena mapo'ná echi kichao rajilí jawálawami jawi. Échiko 'yemi mi je'ná jerigá ané:
Nijeni galá machí suwaba mapurigátamo olá. Nijeni galá machí mapurigátamo ne wabé simírami nocha, ayénachó mapurigátamo galá kilí ologá piré. Ayénachóni galá machí mapurigátamo ketasi wi'lí anacha echi jaré chati oláami pagótami yuwa 'yena. Nijeni galá machí mapurigá 'yémitamo bachá niráa galá rukugá machili echi jaré mapu 'yékaka chopi aní mapu Nijeni júuli aboni nawisánala. Echirigátamo galá machili mapu echi jaré aboni ne wabé 'yékami ju, mapujiti Nijeni ketasi júuli aboni nawisánala.
'Yémitamo kilí ologá anáchali mapalítamo wabé risúu olárami níili mapujítitamo tamí bichíili, ayénachótamo ma ne wabé nóchali, Nijé nóchala olayá. A'lí bichétamo ketasi ariweli bichiya, chópitamo waminabi nokuísali Nijé nóchala olayá.
Chopi Nijeni 'yemi mi wi'nijí mapujiti jípitamo ketasi ne wabé simírami tamí galé, mapurigátamo tamí galeli chabé chokichí.
Echijiti galá ku 'natasi mapurigátamo ma ke 'me tamí galé, mapurigátamo chabé chokichí ne wabé simírami tamí galeli. Jipi auchecho tamí echirigá wabé simírami galesi. Suwaba auchécho galabé olasi mapurigátamo galabé olali chabé chokichí, mapujiti átamo ketasi echirigá olásagá, Nijeni ke 'me ayó ku nawama echo'ná 'yémichi. A'lí Nijeni ku 'yema echi oro niwárami rajilí wilalíwami, átamo ketasi tamí auchecho ku wabé simírami galésagá; mapujiti átamo ketasi tamí galésagá 'yémitamo arigá ketasi galá tamí bichíi, napawika bichíyami niráa.
Chópitamo arigá je'ná galá olá, máputamo we kichí mapurigá olá echi jaré mapu wabé binera chuwé ologá piréranala echi auché jaré pagótami, mapurigá echi bilé Nikolasi riwéami rijói we binérali. Nijeni ayénachó wabé kichí aboni olalila.
Si'néami 'yemi máputamo námiami juko, galá namsi mapurigá echi Wabé Galabé Riosi Iwigala jeané echi jaré napawika bichíyami ritémtami: Ne si'néami echi jaré pagótami mapu ikí tamí bichíiko, abóniko galá nayura. A'lí Nijeni 'yama mapurigá aboni ko'mea echi bilé namuti rakala mapu ichirúami ju echo'ná ripá riwigachi, echi mapu galá nijá mapurigá sinibí niráa pirélama si'néami mapu ikí ko'wako echi raká.
Jesucristo nuleli echi Juani osénala echi jaré napawika bichíyami ritémtami echo'ná Esamírnachi piréamiAyénachó echi Walubela Jesucristo tamí jeaneli: je'ná jerigá osé echi walula Riosi kapitánawala mapu galá tibuta echo'ná Esamírnachi piréami napawika bichíyami ritémtami mapurigá échiko je'ná jerigá ruyema ne si'néami aboni: Nijeni ne bachá ju, ayénachó Nijeni jubá níima. Nijeni chabénala waminá mukuli, chópini auchecho ku bitéali. Nijeni 'yemi mi jeané:
Nijeni galá machí suwaba mapurigá 'yémitamo olá. Galani machí mapurigátamo wabé risúu olárami ju, ayénachóni machí mapurigá 'yémitamo ne wabé tisúwati ju, chópitamo arigá ne wabé níwami ju Riosi yuwa. Ayénachóni galá machí mapurigá echi auché jaré 'yemi mi ne wabé sitila ané. Echi jaré aboni ne wabé nóchaga aní mapu aboni Juríosi pagótami ju, chopi aboni ketasi ne bichíwali Juríosi pagótami niráa ju. Abóniko chopi napawika niráa we o'wikéami ju echi Satanasi riwéami riablo.
Ketasi majasi mapurigátamo karúmati jiti risúu olárami níibo waminánomí, mapujiti echi riablo ne bichíwali 'wérali olama mapurigá jaré 'yemi pachá mo'wárami níibo echo'ná kumurachi, mapurigá si'néami 'yemi wabé risúu olárami níibo makói rawé iyénasí. Chopi sinibí galá bichíisasi mapuyénasítamo waminá suwí, a'lí Nijeni 'yemi mi kóoga 'yama mapurigátamo sinibí niráa ku pirélabo.
Si'néami 'yemi máputamo námiami juko, galá namsi mapurigá echi Wabé Galabé Riosi Iwigala jeané echi jaré napawika bichíyami ritémtami: Ne si'néami echi jaré pagótami mapu ikí bichíiko Jesucristo niráa, abóniko galá nayura, a'lí aboni tarapé risúu olárami níima echalí ne jubá rawé, mapalí echi auché jaré ke bichíyami pagótami walú kastigo 'yárami níima.
Jesucristo nuleli echi Juani je'ná jerigá osénala echi jaré napawika bichíyami ritémtami echo'ná Pérgamachi piréamiAyénachó echi Walubela Jesucristo tamí jeaneli: Je'ná jerigá osé echi walula Riosi kapitánawala mapu galá tibuta echo'ná Pérgamachi piréami napawika bichíyami ritémtami, mapurigá échiko je'ná jerigá ruyema ne si'néami aboni: Nijeni níwa echi wi'libé ripiyá, okoná oláami. Nijeni 'yemi mi jeané:
Nijeni galá machí suwaba mapu ikí 'yémitamo olá, ayénachóni machí máputamo piré echo'ná biléana walúlachi mapo'ná echi Satanasi riwéami riablo we nulé echo'ná piréami pagótami mapurigá aboni walúlawala niráa, chópitamo sinibí arigá galá bichíiga nawesa jeanigá máputamo galá tamí bichíi. A'lí bichétamo ketasi siné ariweli tamí bichiya, nibilé chótamo ariweli echalí rawé mapalí echi Antipasi riwéami rijimala waminá mi'lirúami níili echo'ná 'yemi walúlawalachi, mapo'ná echi Satanasi riwéami riablo we nuláami ju. A'lí echi Antipasi chopi echirigá mi'lirúami níili mapujiti binói sinibí galá bichíwaga nawésami níili Nijé Ra'íchala.
Chopi Nijeni arigá 'yemi mi wi'nijí pe okuáa namuti jiti: Jaré 'yemi arigá olá mapurigá echi Balami riwéami rijói binérali olánala, mapujiti échiko binérali echi Balaka riwéami walula silíami mapurigá binói chati olírama echi jaré Isaeli pagótami mapuyénasí aboni arigá ko'wali echi jaré namuti mapu bachá niráa 'yárami níili echi jaré amachíkarawami namuti, ayénachó mapuyénasí aboni wabé chati ologá chuwé bilétali yuwa kochili.
Ayénachó echo'ná 'yémichi nirú jaré mapu we binera echi auché jaré pagótami chuwé ologá pirélanala, mapurigá echi Nikolasi riwéami rijói olali. A'lí Nijeni we kichí echirigá binékowami.
Echijiti si'nú, bukulíwami ku galabé 'nátaga ku ro'wisi Riosi yuwa. A'lí átamo ketasi echirigá olásagá, Nijeni ke 'me ayó nawama echo'ná 'yémichi. Echalí Nijeni sayérama echi jaré mapu arigá olá mapurigá echi Nikolasi riwéami rijói binera. Nijeni sayéraga nikoma aboni echi wi'libé ripiyá jiti mapu okoná oláami ju, echi mapu Nijé chumulachi jonsa machina. Echirigá aniwáami ju mapu Nijeni nikoma aboni sayéraga, Nijé Ra'íchala jiti.
Si'néami 'yemi máputamo námiami juko, galá namsi mapurigá echi Wabé Galabé Riosi Iwigala jeané echi jaré napawíkami bichíyami ritémtami: Ne si'néami echi jaré pagótami mapu ikí galá tamí bichíiko, abóniko galá nayura, a'lí Nijeni 'yama mapurigá aboni ko'mea echi ko'wáami, ripá riwigachi jonsa nawáami, maná anilíwami, echi mapu chiná nasótami ju. Ayénachóni 'yama ne si'néami ibílipi rité tosákami. A'lí echo'ná ibílana ritérali auché si'nú ne bukulíwami riwalá osirúami níima, echi mapu ketasi wesi machimea. A'lí echi mapu naré, échiko chopi galá machimea.
Nijeni galá machí suwaba mapu ikí 'yémitamo olá, máputamo ne wabé galéami ju, ayénachó máputamo galá tamí bichíi, ayénachó máputamo we nocha, Nijé nóchala olayá, ayénachó máputamo galá kilí ologá piré. Ayénachóni machí mapurigá jípitamo ne wabé simírami olá, ketasi mapurigátamo olali chabé chokichí mapalítamo bachá niráa tamí bichíili.
Chópini 'yemi mi wi'nijí bilé namuti jiti: 'Yémitamo arigá ariwé mapurigá echi we chati oláami mukí, Jesabeli riwéami, we binéraga chati olírata echi jaré Nijé níwala pagótami, mapurigá aboni chuwé bilétali yuwa kochimea, ayénachó mapurigá aboni we ko'wá echi jaré namuti mapu bachá niráa 'yárami níili echi jaré amachíkalawami namuti. A'lí echi Jesabeli we 'yékaka aní mapu binói galabé nawesa Riosi Ra'íchala, chopi ketasi bichíwali ju.
Nijeni wi'libé rawé buweli mapurigá echi mukí si'nú, bukulíwami ku galabé 'nátaga ku ro'wima tamí yuwa, chopi binói ketasi chirigá nakili ku ro'wínala tamí yuwa, chopi wabé chati chuwé olánali mapurigá echi pagótami chati olá mapalí aboni chuwé bilétali yuwa we kochí.
Jipi Nijeni ne wabé nayútama echi mukí mapurigá binói chopi nayúu bu'wimea echo'ná biléana jubechi. Ayénachóni ne wabé risúu nílatama si'néami echi jaré rijói mapu ne wabé chati ologá kochiko echi mukí yuwa. Echirigani olama a aboni ketasi si'nú, bukulíwami ku galabé 'nátaga ku ro'wisa tamí yuwa, mapurigá aboni echirigá ariwema chati olayá mapurigá echi mukí we chati olá.
Ayénachóni ko'wimea echi mukí kúchuwala. A'lí ne suníami piréami napawika bichíyami ritémtami galá machimea mapu Nijeni wabé simírami machíami ju echi jaré pagótami 'nátawala, mapalí aboni chiná niráa 'nata aboni sulálachi. A'lí Nijeni 'yemi mi ibili niráa kastigo 'yama, achigórigá mapurigátamo chati olali.
A'lí echi jaré mapu ikí bichíili mapurigá echi wabé chati oláami mukí binérali, abóniko aní mapu echi ne wabé simírami chati 'natálawami arigá galá ju, mapujiti echi ne wabé 'nátami Satanasi riwéami riablo 'nátawala ju. Chopi auché jaré 'yemi echo'ná Tiratírachi piréami ritémtami ketasi bichíili mapurigá echi chati oláami mukí binérali, nibilé chótamo machili echi wabé simírami chati 'natálawami. Jipi Nijeni 'yemi mi ané mápuni ketasi 'yemi mi 'yama auché jaré isena nulalíwami.
Chopi mapurigá Nijeni ma 'yemi mi nuleli, echirigá galá nijéwaga olasi mapuyénasí Nijeni ku nawama.
Ne si'néami echi jaré pagótami mapu ikí tamí bichíiko, abóniko galá nayura. Echijiti Nijeni jawama, o'wéala niráa, ne si'néami aboni mapu ikí sinibí galabé olako mapurigá Nijeni nakí mapurigá aboni olama, mapuyénasí aboni piré jena'í wichimóbachi. Echalí Nijeni jawama aboni mapurigá o'wéala niráa, mapurigá aboni nulema echi auché jaré pagótami ne suníami jena'í wichimóbachi piréami,
achigórigá mapurigá Nijé Onolá tamí wilali mapurigá Walubela niráa, mapurigani nulema jena'í wichimóbachi piréami pagótami mapurigá aboni Walubélawala niráa. Echalí aboni nulema echi auché jaré pagótami mapurigá ne wabé o'wéala niráa, ayénachó aboni ne wabé omériga olama mapurigá bilé rijói wipisoka mojuana bilé sikolí, bilé bareta jiti.
A'lí Nijeni ayénachó 'yama aboni echi walú sopolí ri'lisópali mapu bi'yá bijí machina.
Si'néami 'yemi máputamo námiami juko, galá namsi mapurigá echi Wabé Galabé Riosi Iwigala ané echi jaré napawika bichíyami.
Echi Walubela Jesucristo nuleli echi Juani je'ná jerigá osénala echo'ná Sárisichi piréami napawika bichíyami ritémtamiAyénachó echi Walubela Jesucristo tamí jeaneli: Je'ná jerigá osé echi walula Riosi kapitánawala mapu galá tibuta echo'ná Sárisichi anilíwachi piréami napawika bichíyami ritémtami, mapurigá échiko je'ná jerigá ruyema ne si'néami aboni: Nijeni suwaba níwa echi Wabé Galabé Riosi Iwigala, ayénachó Nijeni chapisá wilí echi kichao sopolí Nijé sikálachi niráa. Nijeni 'yemi mi jeané: Nijeni galá machí ne suwaba mapurigá 'yémitamo olá. Nijeni machí máputamo ketasi sinibí piréami ju, chopi echi auché jaré pagótami mayé máputamo arigá ologá piré mapurigá Nijeni nakí máputamo olabo.
Ne galá 'nagá, galá 'nátami nílasi, mapujiti 'yémitamo ketasi 'me galabé oláami ju. 'Yémitamo péebi galá olá, chopi jipi jonsa sinibí ne wabé galabé olasi, mapujiti Nijeni ma riwali mapu 'yémitamo ketasi ne sébali galabé oláami ju bacháami Riosi yuwa.
Galá ku 'natasi mapurigátamo ma binératami níili Riosi Ra'íchala. Ayénachó echirigá galabé olasi mapurigátamo binératami níili. Si'nú bukulíwami ku galabé 'nátaga ku ro'wisi Riosi yuwa, mapujiti átamo ketasi echirigá olásagá Nijeni ku nawagá 'yemi mi ke sayiná kastigo 'yama, mapurigá bilé chigórami ke sayiná nawá, a'lí bichétamo ketasi machí mapu chuyénako Nijeni echirigá ku nawama.
Chopi pe okuáa 'yemi echo'ná Sárisichi piréami ketasi chónali 'yemi napáchala. Echirigá aniwáami ju mapu echi jaré pe okuáa 'yemi ketasi echirigá chati ologá piréali. Echijiti aboni ne wabé rosákami napáchaga tamí yuwa 'yénama echo'ná ripá riwigachi. A'lí galá ju mapu Nijeni echirigá 'yama, mapujiti aboni ketasi chati ologá piréali.
Ne si'néami echi jaré pagótami mapu ikí galá tamí bichíiko, abóniko galá nayura. A'lí Nijeni 'yama mapurigá aboni ne galá tosákami napáchama echo'ná ripá riwigachi. A'lí aboni riwalá oselichi osirúami ju echo'ná ripá riwigachi. A'lí biché aboni sinibí niráa tamí yuwa pirélama echo'ná. A'lí Nijeni ke siné ku bi'wama aboni riwalá echo'ná osirúami, chopi Nijeni anema echi keni Onó mapu ibili aboni Nijé níwala ju, ayénachóni echirigá anema echi jaré o'wéala Riosi kapitánawala.
Si'néami 'yemi máputamo námiami juko, galá namsi mapurigá echi Wabé Galabé Riosi Iwigala ané echi jaré napawika bichíyami.
Jesucristo nuleli echi Juani je'ná jerigá osénala echo'ná Jilaréjiachi piréami napawika bichíyamiAyénachó echi Walubela Jesucristo tamí jeaneli: Je'ná jerigá osé echi walubela Riosi kapitánawala mapu galá tibuta echo'ná Jilaréjiachi piréami napawika bichíyami ritémtami, mapurigá échiko je'ná jerigá ruyema ne si'néami aboni: Nijeni ne wabé simírami galabé ju, ayénachóni ne wabé bichíwali ju. Nijeni bilé ju echi walula silíami Rabiri riwéami kúchala kúchuwala. Nijeni ne Walubela Silíami níima jena'í wichimóbachi, echo'ná ripá riwigachi ayénachó. Echijiti mapalí Nijeni ma irapa, ke wesi omero ku 'yéria, ayénachó mapalí Nijeni ku 'yérama, ke wesi omero ku irápia. Ayénachómi jeanema mapu Nijeni je'ná jerigá ané:
Nijeni galá machí suwaba mapu ikí 'yémitamo olá. 'Yémitamo ketasi 'me jiwériga olá chópitamo arigá galá bichíli Nijé Ra'íchala, ayénachótamo galá nawésali jeanigá máputamo galá tamí bichíi. Echijiti echo'ná bacháami mapo'ná 'yémitamo simárabo, echo'ná Nijeni ma irápali biléana yéachi, a'lí ke wesi omérama ku 'yéria.
Auché jaré chati oláami pagótami we napawí echi Satanasi riwéami riablo o'wikénala. Abóniko we aní mapu aboni Juríosi anilíwami pagótami ju, chopi aboni ketasi ne bichíwali echirigá ju. Aboni chopi wabé 'yékaka echirigá aní. Nijeni olama mapurigá aboni echo'ná bacháami 'yemi napawika bichíyami yuwa sigá chokoba jábama. Echirigani olama mapurigá aboni galá machimea mapu Nijeni 'yemi mi ne wabé galeli.
'Yémitamo ma galá nijéwali Nijé nulalila, mapurigá Nijeni 'yemi mi nuleli kilí ologá pirélanala. Echijiti Nijeni 'yemi mi tibútama mapurigátamo ketasi risúu olárami níibo echalí ne jubá rawé mapalí echi auché jaré ne suníami jena'í wichimóbachi piréami echirigá ne wabé simírami risúu olárami níima.
Nijeni ke sayiná, we yáa ku nolínama. Sinibí waminabi galabé niráa bichíisasi 'yemi, mapurigátamo ma tamí bichíili, mapurigá ke wesi omérama 'yemi mi chati olíriya, mapujiti a echirigá ikisáagá 'yémitamo ketasi narepo echi wabé galabé nijíwami mapu Riosi nakili 'yemi mi 'yánala.
Ne si'néami echi jaré pagótami mapu ikí tamí bichíiko, abóniko galá nayura. A'lí Nijeni jawama aboni bacháami tamí yuwa mapurigá aboni sinibí tamí yuwa muchima. A'lí aboni echirigá ne wabé jiwératami níima mapurigá jaré o'weli toni niráa, echo'ná walubé Riosi ri'obáwalachi jawárami. A'lí aboni sinibí niráa echo'ná Riosi yuwa muchima. A'lí echo'ná ibílana abónichi Nijeni osimea echi Nijé Riósawala riwalá, ayénachó Nijeni echo'ná ibílana abónichi osimea echi Nijé Riósawala níwala walúlachi riwalá, echi mapu Bukulíwami Jerusalémachi anilíwachi ju. A'lí echi Riosi níwala walúlachi echo'ná ripá riwigachi jonsa nawáami ju, echo'ná jonsa mapo'ná Riosi atí. A'lí Nijeni ayénachó osimea echo'ná ibílana abónichi Nijé Binói riwalá ne bukulíwami.
Si'néami 'yemi máputamo námiami juko, galá namsi mapurigá echi Wabé Galabé Riosi Iwigala ané echi jaré napawika bichíyami.
Jesucristo nuleli echi Juani je'ná jerigá osénala echo'ná Laoriséachi anilíwachi napawika bichíyamiAyénachó echi Walubela Jesucristo tamí jeaneli: Je'ná jerigá osé echi walula Riosi kapitánawala mapu galá tibuta echo'ná Laoriséachi piréami napawika bichíyami ritémtami, mapurigá échiko je'ná jerigá; ruyema ne si'néami aboni: Nijeni ne wabé Bichíwali ju, ayénachó Nijeni sinibí niráa ne wabé bichíwaga aní. A'lí Nijeni níili mapu ki'yá chokichí niwáli ne suwaba namuti mapu ikí Riosi niwáli. Nijeni 'yemi mi jeané:
Nijeni galá machí suwaba mapu ikí 'yémitamo olá. Galani machí mapu 'yémitamo ketasi tamí kichí, ayénachó máputamo ketasi tamí wabé galé. Echijiti 'yémitamo ketasi mapurigá echi ba'wí ruláami ju mapu Nijeni we nakí bajínala; nibilé chótamo mapurigá echi ba'wí ratáami ju mápuni ayénachó we nakí bajínala, chópitamo mapurigá echi ba'wí péebi ratáami niráa ju, mapu tarapé ra'íami ju. A'lí átamo ketasi tamí wabé galésagá, galá níima máputamo arigá tamí kichisa, chopi máputamo ketasi níibo mapurigá echi ba'wí péebi ratáami niráa, mapu tarapé ra'íami ju.
Chopi mapujiti 'yémitamo ketasi tamí wabé galé, ayénachó mapujítitamo ketasi tamí kichí, 'yémitamo chopi mapurigá echi ba'wí péebi ratáami niráa ju, mapu tarapé ra'íami ju. Echijiti Nijeni 'yemi mi waminá waná muchuwama, achigórigá mapurigá Nijeni machí pasá echi ba'wí péebi ratáami echo'ná Nijé rinílachi jonsa, mapujiti ketasi ra'íami ju.
Nijeni 'yemi mi echirigá waná muchuwama mapujítitamo aní máputamo ne wabé níwami ju, ayénachó máputamo ketasi risúu nírali, ayénachó máputamo tarapebi yiri namuti newaleli. Chópitamo ketasi machí mapu, bacháami Riosi yuwa, 'yémitamo arigá mapurigá jaré wabé risúu olárami niráa ju, mapurigá ne wabé tisúwati niráa ayénachó, mapurigá ke 'machíliami niráa ayénachó, mapurigá machí sapéami niráa.
Echijiti Nijeni 'yemi mi rugá ané mapu galá níima máputamo narepo echi oro anilíwami wenomí mapu wabé galabératami níili echo'ná ne wabé simírami ratáami na'írali, echi mapu Nijeni 'yemi mi 'yama mapurigátamo ne bichíwali wabé níwami níibo tamí yuwa. Ayénachó Nijeni 'yemi mi rugá ané mapu galá níima máputamo narepo echi ne wabé tosákami napacha mapu Nijeni 'yemi mi 'yama, mapurigátamo echi napachasa ketasi waminabi riwélabo mapurigá machí sapéami niráa, Ayénachó Nijeni 'yemi mi rugá jeané máputamo narepo echi busuchí owáami mapu Nijeni 'yemi mi 'yama, mapurigá echi uchésatamo ma galá ku 'machílabo.
Nibira, Nijeni sinibí echo'ná machika yéachi nipawa wilí. A'lí a bilé tamí námsagá, ayénachó a irápasagá, echalí Nijeni bakimea echo'ná pachá binói bitélachi. A'lí Nijeni ko'mea binói yuwa, ayénachó binói tamí yuwa ko'mea.
Ne si'néami echi jaré pagótami mapu ikí tamí bichíiko, abóniko galá nayura. A'lí Nijeni risensia 'yama mapurigá aboni tamí yuwa muchima echo'ná Nijé níwala walubela asíbalachi, achigórigá mapurigá Nijé Binói ma galá bichíiga niyúrali, ayénachóni ma asíbali keni Onó yuwa, echo'ná Binói níwala walubela asíbalachi.
Si'néami 'yemi máputamo námiami juko, galá namsi mapurigá echi Wabé Galabé Riosi Iwigala ané echi jaré napawika bichíyami.
Echi Walubela Jesucristo sinibí wabé walubéraga anérami ju echo'ná ripá riwigachiA'lí suwaba je'ná jerigá ma ikisá, echalí nijeni galá 'néniga riwali echo'ná ripá riwigachi biléana yéachi irápata wilíami. A'lí echi bilé wabé iwéami Ra'íchami, ne wabé anéami mapurigá bilé korneta niráa, echi mapu bachánala tamí ra'íchali, Échiko tamí jeaneli: ¡Wakiná muná! A'lí Nijeni mi 'nérama suwaba mapurigá ikimea waminánomí.
Echalí we yáati nijeni galá nulérami níili echi Wabé Galabé Riosi Iwigala jiti. A'lí bicheni riwali biléana walubela asíbalachi echo'ná ripá riwigachi nirúami. A'lí bilé Walubela asali echo'ná echi walubela asíbalachi.
A'lí echi Walubela mapu echo'ná asali, Échiko ne wabé ratábami níili mapurigá galá rataba echi bilé wabé simati wabé natéami rité, jaspe anilíwami, ayénachó mapurigá we rataba echi auché bilé kornalina anilíwami. A'lí echo'ná Binói níwala walubela asíbalachi ne noligá wilili bilé wabé simati konomí, echi mapu we ratábali mapurigá echi auché bilé wabé simati rité, wabé natéami, esmeralda anilíwami we rataba.
A'lí echo'ná mapo'ná echi bilé walubela asíbalachi chukuli, ayénachó ne noligá nirúali auché jaré osá makói miná naó o'wéala muchíbala. A'lí bicheni riwali echo'ná muchúami osá makói miná naó o'wéala ochérami ne wabé tosákami napáchami. A'lí ibili aboni oro niwárami koyétarami níili echo'ná aboni mo'ólachi.
A'lí echo'ná echi ne walubela asíbalachi jonsa ne wabé ni'wili, ayénachó ne wabé iwéami aneli, ayénachó ne wabé ri'oli. A'lí echo'ná echi walubela asíbalachi bacháami kichao rajérami nirúali. A'lí echi kichao rajérami aniwáami níili mapu echi bilepi Wabé Galabé Riosi Iwigala echo'ná asali.
Ayénachó echo'ná echi ne walubela asíbalachi bacháami nirúali mapurigá biléana wi'lé ipó, ne wabé wi'lé mapurigá echi wi'libé ba'wichí niráa, a'nagú machíami niráa mapurigá echi sipejo ventana niwalíwami. Ayénachó echo'ná walubela asíbalachi ne noligá muchili naó namuti akami, mapu wikabé buséami níili echo'ná bacháami, jubáokuá ayénachó.
A'lí echi ne bacháala akami namuti mapuyiri bilé mawiyá níili. A'lí echi auché osáala mapuyiri bilé toro níili. A'lí echi auché bisáala mapuyiri rijói cho'ola chu'wéami níili. A'lí echi auché nawosa mapuyiri bilé a'wé i'nísiami níili.
A'lí echi naó akami namuti ibili niráa usani anéwami níili. Ayénachó ibili wikabé buséami níili echo'ná bacháami, echo'ná jubáami ayénachó. A'lí echi naó akami namuti sinibí rawé, sinibí rokogó tarapé aliweli jeaniyá:Tamujé Walubélawala, Mujemi ne wabé simírami galabé ju. Mujemi suwaba namuti ne wabé omériami ju.Mujuemi sinibí níili chokichí jonsa, ayénachó jípimi ne Walubela ju.A'lí waminánomí Mujemi wabé omériga ku simea echo'ná ri'lé wichimóbachi.
A'lí echi naó akami namuti sinibí galabéraga ané echi Walubela Jesucristo mapu echo'ná echi walubela asíbalachi atí, Echi mapu sinibí niráa bité, ne sinibí.
Ayénachó echi jaré osá makói miná naó o'wéala ochérami sinibí echo'ná bacháami chokoba jaba echi Walubela Jesucristo yuwa, mapu echo'ná echi walubela asíbalachi atí. A'lí aboni sinibí niráa echirigá o'wiké echi Walubela Jesucristo mapu sinibí niráa bité, ne sinibí. A'lí si'néami aboni echo'ná bacháami Binói níwala walubela asíbalachi waminá a'wasá echi jaré aboni níwala oro niwárami koyela, a'lí si'néami aboni sinibí jeané:
Tamujé Walubélawala, Mujemi tamujé Riósawala ju. Galá níima mapu Mujemi chopi waminabi walubéraga anérami níima.Ayénachó galá níima mapu Mujemi chopi waminabi galabé o'wikérami níima.Ayénachó galá níima mapu mujemi chopi ne suwaba omériami níima, mapujiti Mujemi niwáli ne suwaba namuti.Ayénachó Mujemi abijí oméligá olá mapurigá suwaba namuti abijí nirúlasama.A'lí ki'yá chokichí ne suwaba namuti niwárami níili mapujiti Mujemi nakili echirigá niwánala.
Echi oselí osirúami mapu kicháona bawiraka 'yératami níiliA'lí nijeni riwali mapu echi Walubela echo'ná echi walubela asíbalachi atíami asali bilé oselí kabítami echo'ná Binói sikálachi watoná, echi mapu machímana osirúami níili, pachámana ayénachó. A'lí echi oselí kicháona niráa bawéraka 'yératami níili mapurigá ke wesi pagótami omérama ku ra'lana.
Echalini riwali bilé walula Riosi kapitánawala wabé jiwérami, echi mapu o'weli ra'íchaga jeanigá rukueli: ¿Chigá ne wabé omériami ju mapurigá galá omérama ku ra'lana echi oselí mapu kicháona niráa bawéraka 'yératami ju?
A'lí ke wesi echo'ná ripá riwigachi muchúami riwílati mapu echiyena omériami níili mapurigá galá omérama ku ra'lana echi oselí, mapurigá galá 'nénama mapurigá osirúami níili. Nibilé wesi riwílati jena'í wichimóbachi muchúami echirigá omériami, nibilé wesi echi jaré ma suwíami riwílati echirigá omériami. Nibilé wesi riwílati mapu galá omériami níili 'nénia echi oselí.
A'lí nijeni wabé o'mónaga nalali mapujiti ke wesi riwílati echiyena omériami mapurigá omérama ku ra'lana echi oselí, mapurigá galá 'nenama mapurigá osirúami níili, nibilé cho mapurigá 'nema.
Echalí bilé echi jaré o'wéala ochérami tamí jeaneli: Ketasi waminabi nalá, mapujiti echi Walubela ma ni'yúrali. Échiko galá omero ku ra'lana echi oselí, ayénachó galá omero ku irápiya mapo'ná kicháona niráa bawéraka 'yératami níili. Echi Walubela echi jaré Jurá anilíwami Isaeli pagótami Walubélawala ju, ayénachó Binói ne wabé jiwérami ju mapurigá bilé mawiyá niráa. Échiko ayénachó echi Rabiri riwéami rijói kúchuwala kúchala ju.
A'lí bicheni 'néniga riwali echi Walubela. A'lí Binói mapurigá bilé Méchuli niráa níili, mapu chabénala ni'lirúami níili, chopi ma ku owínami níili. A'lí Échiko echo'ná nasipa chukuli, echo'ná echi walubela asíbalachi, echo'ná nasipa echi jaré naó akami namuti yuwa, ayénachó echo'ná nasipa echi jaré osá makói miná naó o'wéala ochérami yuwa. A'lí Échiko kichao awéami níili, ayénachó kichao buséami níili. A'lí echi kichao Binói busila je'ná jerigá aniwáami ju: Mapu echi bilepi Wabé Galabé Riosi Iwigala julárami níili ne buchuwímana jena'í wichimóbachi.
A'lí echi Walubela echo'ná echi walubela asíbalachi atíami, Échiko abijí asali echi oselí echo'ná Binói sikálachi watonachi. A'lí echi auché bilé Walubela mapu Méchuli niráa níili, Échiko echo'ná nawagá chapili echi oselí mapu echi Walubela echo'ná walubela asíbalachi atíami asali echo'ná Binói sikálachi watonachi.
A'lí mapalí echi Méchuli galá chapili echi oselí, echalí echi naó akami namuti bacháami chokoba jábali Binói yuwa, echi jaré osámakóy miná naó o'wéala ochérami ayénachó. A'lí echi jaré o'wéala ochérami ibílipi niráa kami níili echi arpa anilíwami tákowami namuti. Ayénachó ibílipi niráa kami níili kúuchi bitoli oro niwárami, ne buchíami echi moluwá. A'lí echi moluwá je'ná jerigá aniwáami ju: Echi mapu echi jaré Riosi níwala pagótami tániga ra'íchali Riosi yuwa.
Echalí ne si'néami aboni jeanigá nawajili je'ná bukulíwami nawajíwami:Walubela, Mujemi ne wabé galabé ju, echijiti Mujemi chopi omériami ju chapiyá echi oselí, ayénachó Mujemi chopi omériami ju ku irápiya mapo'ná kicháona niráa ne wabé iwéami bawéraka 'yératami níili, mapujiti Mujemi waminá mi'lirúami níili, chópimi ma ku owínali.A'lí bichemi tamujé tamí ku ralali mapurigata Riosi níwala pagótami níibo, mapalimi nijali Mujé Binói lalá, tamujé tamí jiti.A'lí tamujé yuwa muchuwi jaré ibílana kanápuromí ne suníami jena'í wichimóbachi piréami, ayénachó jena'í tamujé yuwa muchuwi jaré pagótami isena ra'íchami, ne suwaba isena ra'íchali ra'íchami mapu ikí nirú ne suníami jena'í wichimóbachi, ayénachó tamujé yuwa muchuwi jaré ibílana o'wéalachi piréami mapu ikí nirú ne suníami jena'í wichimóbachi. Mujemi tamujé tamí ku ralali mapurigá si'néamita Riosi níwala pagótami níibo.
A'lí Mujemi tamujé tamí jáwali mapurigata o'wéala niráa níibo Riosi yuwa, ayénachó mapurigata olabo Riosi nóchala, mapurigá sacerdote niráa. A'lí waminánomí tamujeta o'wéala nuláami níibo echo'ná ri'lé wichimóbachi.
A'lí nijeni auchecho siné 'nénali mapurigá Riosi tamí 'nérali. Echalini námali ra'íchachi ne wikabé o'wéala Riosi kapitánawala ne noligá echi Walubela asíbalachi jáwami, ayénachó noligá jari echi naó akami namuti yuwa, ayénachó noligá jali echi jaré osá makói miná naó o'wéala ochérami yuwa. A'lí echi jaré Riosi kapitánawala ne wabé simírami wikabé níili mapuyénasí ke wesi omero taraya.
A'lí ne si'néami aboni o'weli ra'íchaga jeanili:Echi Walubela mapu Méchuli niráa ju, Echi mapu chabénala mi'lirúami níili, ma ku owínami ju.Échiko chopi wabé galabé ju, echijiti Binói chopi ne Walubela níima,ayénachó Binói chopi níwami níima suwaba namuti,ayénachó Binói chopi suwaba namuti machíami níima,ayénachó Binói chopi ne suwaba omériami níima,ayénachó Binói chopi galá o'wikérami níima,ayénachó Binói chopi ne wabé Walubela níima,ayénachó Binói chopi waminabi walubéraga anérami níima.
Ayénachó nijeni námali ra'íchami ne si'néami pagótami, ayénachó ne si'néami echi jaré o'wéala Riosi kapitánawala, ayénachó ne suwaba namuti mapu ikí Riosi niwáli, ne suwaba mapu ikí nirú echo'ná ripá riwigachi, ayénachó ne suwaba mapu ikí nirú jena'í wichimóbachi, ayénachó ne suwaba mapu ikí nirú echo'ná wi'yérali ri'lé, ayénachó ne suwaba mapu ikí nirú echo'ná walú ba'wírali. Echirigá nijeni námali ra'íchami suwaba namuti mapu ikí nirú. A'lí je'ná jerigá anili:Ne sinibí niráa waminabi walubéraga anérami nílaga echi Walubela mapu echo'ná echi walubela asíbalachi atí, echi Méchuli ayénachó.Okuana ne sinibí niráa waminabi wabé o'wikérami nílaga,ayénachó ne wabé o'wéalatami nílaga,ayénachó ne sinibí niráa suwaba omériami nílaga.
A'lí echi jaré naó akami namuti jeanili: ¡Echirigá nílaga! A'lí echi jaré osá makói miná naó o'wéala ochérami chokoba jábali echo'ná bacháami echi Walubela asíbalachi, ayénachó aboni waminabi wabé walubéraga aneli echi Walubela Riosi mapu sinibí niráa bitéami ju, ne sinibí.
Echi oselí mapu kicháona bawilaka 'yératami níiliA'lí nijeni riwali mapalí echi Méchuli irápali echo'ná biléana bachá mapo'ná echi oselí kicháona niráa ne wabé iwéami bawéraka 'yératami níili. Echalini námali bilé echi jaré naó akami namuti ne wabé o'weli ra'íchami mapurigá ri'óami niráa, echi mapu jeanili: ¡Wakiná simigá, 'neni!
A'lí mapalí echi Méchuli irápali echo'ná osáana mapo'ná echi oselí wabé iwéami bawéraka 'yératami níili, echalí nijeni námali echi osáala akami namuti jeaníami: ¡Wakiná simigá, 'neni!
Echalí auché bilé kawé machínali, echi mapu sitákami níili. A'lí echi mapu aseli echi kawé 'yárami níili mapurigá wabé omériga olama, mapurigá ke wesi jena'í wichimóbachi piréami waminabi kilí ologá pirélama, chopi mapurigá aboni a'nagupi nakówaga ko'wimea. Ayénachó échiko 'yárami níili bilé wi'libé ripiyá.
A'lí mapalí echi Méchuli irápali echo'ná bisáala mapo'ná echi oselí wabé iwéami bawéraka 'yératami níili, echalí nijeni námali echi bisáala akami namuti jeaníami: ¡Wakiná simigá, 'neni! A'lí nijeni 'néniga riwali bilé kawé chókami. A'lí echi mapu aseli echi kawé, échiko chapigá asali bilé namuti anáalawami echo'ná binói sikálachi.
A'lí nijeni námali bilé ra'íchami echo'ná nasipa echi jaré naó akami namuti yuwa atíami, echi mapu jeanili: Bilé kilo turío bilé rawé nóchaga natétawami ju. A'lí bikiyá kilo sebara anilíwami rakala ayénachó bilé rawé nóchaga natétawami ju. Chopi ketasi suwábasi echi aceite olivo anilíwami niwárami, nibilé cho suwábasi echi uva anilíwami rakéami namuti ba'wila.
A'lí mapalí echi Méchuli irápali echo'ná naóana mapo'ná echi oselí wabé jiwériga bawéraka 'yératami níili, echalini námali echi nawosa akami namuti jeaníami: ¡Wakiná simigá, 'neni!
Echalí nijeni 'néniga riwali bilé kawé báwami. A'lí echi mapu aseli echi kawé, Mukuwáwami riwéami níili. A'lí jubá okuá bilé cho inárali mapu walula ju echo'ná mapo'ná echi jaré suwíami aliwala muchuwi. A'lí echi mapu Mukuwáwami riwéami níili, échiko 'yárami níili mapurigá walubela nuláami níima echo'ná biléana mapo'ná naóana rojonárami ju ne suníami mapusí atí je'ná kawí. A'lí échiko wabé omériga olama mapurigá wikabé pagótami a'nagupi nakówaga suwimea, ayénachó mapurigá auché jaré wikabé wabé 'locheka suwimea, ayénachó mapurigá auché jaré wikabé ko'wirúami níima jena'í wichimóbachi nirúami jobátami namuti jiti.
A'lí mapalí echi Méchuli irápali echo'ná malíana mapo'ná echi oselí wabé jiwériga bawéraka 'yératami níili, echalí echo'ná ri'lé pachá, mapo'ná echi jaré namuti ko'wagá, ikósaga, 'yálati Riosi, echo'ná nijeni riwali si'néami echi jaré pagótami aliwala mapu ikí chabénala ko'wirúami níili mapujiti aboni galá bichíili Riosi Ra'íchala, ayénachó mapujiti aboni echirigá nawésali echi auché jaré pagótami.
Echalí si'néami aboni o'wéli ra'íchaga jeanili: Tamujé Walubélawala, Mujemi wabé galabé ju, ayénachómi sinibí olá achigórigá mapurigami bichíwaga aní mápumi olama. ¿Chu kilíbukomi galá wi'nijiga kastigo 'yama echi jaré pagótami echo'ná ri'lé wichimóbachi piréami mapu tamujé tamí ko'yali?
A'lí si'néami aboni 'yálati napachala wabé tosákami, ayénachó aboni anélati mapu abijí pe téeli buwema mapuyénasí echi auché jaré aboni ritémawala mapu achigórigá bichíyami ju Jesucristo niráa, ayénachó waminá ko'wirúami níima, si'néami mapu ikí echirigá ko'wirúami níimako mapujiti aboni achigórigá bichíi Jesucristo niráa.
A'lí mapalí echi Méchuli irápali echo'ná usáana mapo'ná echi oselí ne wabé jiwériga bawéraka 'yératami níili, echalini riwali mapu ne wabé nokuali kawí, a'lí echi rayénali waminá chónali mapurigá bilé chiní chókami niráa. A'lí echi michá waminá suwaba sitánali mapurigá la niráa,
ayénachó echi sopolí waminá ri'lé wi'yérali rujuili mapurigá echi chuná ke cho wáami waminá rujuní mapalí ne wabé iwéami iká.
Echalí echo'ná ripá riwigachi ma ketasi siyónami níili. Suwaba ke ne ikili mapurigá bilé oselí ke ne ikí mapalí táa niráa kabítami ju. A'lí suníami ripá chulítami si'wina muchuwárami níili, ayénachó ne suníami echo'ná nasipa walubé ba'wírali nirúami kawí waminá si'wina muchuwárami níili.
Echalí ne si'néami echi jaré o'wéala silíami jena'í wichimóbachi nuláami echo'ná risochíami ichípsali, echo'ná ritérali ayénachó. A'lí ne si'néami echi auché jaré o'wéala ayénachó echirigá ichípsali, ne si'néami echi jaré wabé níwami ayénachó, echi jaré o'wéala wikabé sontarsi nuléami ayénachó, echi jaré wabé jiwérami asíchiko. A'lí ne si'néami echi jaré pióntami ayénachó echirigá ichípsali, ne si'néami echi auché jaré pagótami mapu ikí ketasi pióntami níili asíchiko.
A'lí ne si'néami aboni o'wéli ra'íchaga jeaneli echi jaré chulítami, echi jaré o'wéli rité ayénachó: ¡Tamujé tamí tibati! ¡Tamujé tamí ichípati, mapurigá echi Walubela Riosi, echo'ná walubela asíbalachi atíami ketasi tamujé tamí riwimea, ayénachó mapurigá echi Méchuli ketasi tamujé tamí risúu ologá walubé kastigo 'yama!
¡Ma seba ne jubá rawé! Jipi echi Walubela Riosi ma tamujé tamí walú kastigo 'yama. A'lí ke wesi omérama ku kuwana sayera echi Walubela Riosi.
Jaré Isaeli pagótami bawirárami níiliPe wilibeko, je'ná jerigá ma ikisá nijeni ayénachó riwali naó o'wéala Riosi kapitánawala, echo'ná a'nagú naóana jáwami jena'í wichimóbachi, echi mapu iweli echi iká, mapurigá ma ketasi waminabi ikamea nibilé pe biléana jena'í wichimóbachi, nibilé cho pe biléana echo'ná moba echi walubé ba'wírali, nibilé cho pe biléana echo'ná jaréana okórali.
Ayénachóni riwali auché bilé walula Riosi kapitánawala echo'ná panina machínami, mapokuá machina echi rayénali. A'lí échiko echi mapuyiri bawiráwami kami níili, echi Sinibí Bitéami Riosi níwala. Echalí echi bilé walula Riosi kapitánawala o'wéli ra'íchali echi auché jaré naó Riosi kapitánawala mapu 'yárami níili mapurigá aboni wabé omérama sitíi niwayá je'ná kawí, ayénachó mapurigá aboni omérama sitíi niwayá echi walú ba'wírali. Echalí echi bilé walula Riosi kapitánawala jeaneli:
Ketasi cho sitíi niwási je'ná kawí, nibilé cho sitíi niwási echi walubé ba'wí, nibilé cho suwábasi echi jaré okó, mapuyénasí tamujeta ketasi cho bawirá echi jaré Riosi níwala pagótami echo'ná aboni kowálachi.
A'lí nijeni námali aníachi mapu chu kipu níilo mapu echirigá bawirárami níili: Bilé kiento nawosa makói waminá naó mili níili. A'lí ne si'néami aboni echi jaré Isaeli pagótami níili, echi mapu makói miná okuáana rojuákami ju. A'lí echo'ná ibílana rojuákamichi, makói miná okuá mili níili mapu echirigá bawirárami níili.
Echalí makói miná okuá mili bawirárami níili echi Jurá riwéami rijói kúchala kúchuwala. Ayénachó makói miná okuá mili bawirárami níili echi Reubeni riwéami rijói kúchala kúchuwala. Ayénachó makói miná okuá mili bawirárami níili echi Gari riwéami rijói kúchala kúchuwala.
Ayénachó makói miná okuá mili bawirárami níili echi Aseri riwéami rijói kúchala kúchuwala. Ayénachó makói miná okuá mili bawirárami níili echi Netalí riwéami rijói kúchuala kúchuwala. Ayénachó makói miná okuá mili bawirárami níili echi Manasesi riwéami rijói kúchala kúchuwala.
Ayénachó makói miná okuá mili bawirárami níili echi Simeoni riwéami rijói kúchala kúchuwala. Ayénachó makói miná okuá mili bawirárami níili echi Lebí riwéami rijói kúchala kúchuwala. Ayénachó makói miná okuá mili bawirárami níili echi Isakari riwéami rijói kúchuala kúchuwala.
Ayénachó makói miná okuá mili bawirárami níili echi Sabuloni riwéami rijói kúchala kúchuwala. A'lí makói miná okuá mili bawirárami níili echi José riwéami rijói kúchala kúchuwala. Ayénachó makói miná okuá mili bawirárami níili echi Benjamini riwéami rijói kúchuala kúchuwala.
Ne wikabé pagótami tosákami napáchamiPe wilibeko je'ná jerigá ma ikisá, nijeni riwali auché jaré ne wabé wikabé pagótami. Ne wabé wikabé níili, mapuyénasí ke wesi omérali taraya. A'lí aboni ibílana jena'í wichimóbachi jonsa síami níili. Ayénachó echo'ná muchili jaré ibili isena pagótami ne suníami jena'í wichimóbachi piréami, jaré ibili isena ra'íchami pagótami ayénachó. A'lí echi wikabé pagótami jali echo'ná bacháami echi Walubela Riosi asíbalachi, ayénachó echo'ná bacháami mapo'ná echi Méchuli asali. A'lí ne si'néami aboni tosákami napáchami níili, ayénachó ibili echi rakú sawala chapigá jali.
Echalí ne si'néami aboni o'wéli ra'íchaga jeanili:Tamujé Riósawala mapu echo'ná walubela asíbalachi atí,Echi ju mapu tamujé tamí ku 'yeli suwaba máputa chati olali.Echi Méchuli ayénachó ju mapu tamujé tamí echirigá ku 'yeli suwaba máputa chati olali.
Echalí ne si'néami echi jaré o'wéala Riosi kapitánawala noligá jali echo'ná echi Walubela asíbalachi, ayénachó aboni noligá jali echi jaré o'wéala ochérami yuwa, ayénachó echi jaré naó akami namuti yuwa. A'lí ne si'néami echi jaré wikabé Riosi kapitánawala chokoba jaga akaná uchúpaga waminabi wabé walubéraga aneli Riosi, jeanigá:
¡Echirigá nílaga! Galá níima mapu tamujé Riósawala ne sinibí niráa galabéraga anérami níisa,ayénachó mapu Binói waminabi walubéraga anérami níisa.Echi Walubela tamujé Riósawala ne suwaba namuti machíami ju.Galá níima mapu si'néami pagótami walú natétara 'yasa Riosi.Échiko chopi wabé Walubela ju, ayénachó Binói suwaba omériami ju.Galá níima mapu Binói echirigá wabé walubéraga anérami níisa ne sinibí niráa, ne sinibí. ¡Echirigá níima!
Echalí bilé echi jaré o'wéala ochérami tamí rukueli jeanigá: ¿Chigá ju echi ne wabé wikabé pagótami mapu ne wabé tosákami napáchami ju? ¿Kumi okuá jonsa sili?
A'lí nijeni jeaneli: Keni walúlawa, mujemi chopi machí chigá ju. Echalí binói tamí jeaneli: Si'néami je'ná galá bichíyami pagótami ne wabé simírami risúu olárami níili echo'ná wichimóbachi bukulí ne jubá rawé. Aboni ma galá bi'wíami niwálati, mapujiti aboni chati olalila ku 'yérami níili, mapujiti Jesucristo wabé léntiga mi'lirúami níili aboni chati olalila jiti, mapurigá echi Riosi níwala Méchuli niráa.
A'lí aboni ma ketasi 'lochema, nibilé balámama. A'lí echi rayénali ma ketasi ne wabé simírami ratáami rayenama echo'ná abónichi, ayénachó aboni ketasi waminabi we ratálama,
mapujiti echi Méchuli mapu echo'ná nasipa echi walubela asíbalachi atí, Échiko galá tibuka nisérama aboni, mapurigá bo'wá niráa. A'lí echi Méchuli métama aboni mapo'ná walubé machina echi ba'wí mapu 'ya mapu aboni sinibí niráa pirélama. A'lí Riosi galá ku kanílatama aboni, mapurigá ma ketasi o'móniga nalákama.
Mapo'ná kicháona niráa bawirárami níili echi oselíA'lí mapalí echi Méchuli irápali echo'ná kicháona mapo'ná echi oselí ne wabé jiwériga bawirárami níili, echalí echo'ná ripá riwigachi pe téelipi ke anigá wilíbali mapuyénasí nasipa “Hora” niráa.
Echalí we yáati nijeni riwali echi jaré kichao o'wéala Riosi kapitánawala mapu echo'ná bacháami jali mapo'ná Riosi Binói asali. A'lí aboni ibílipi niráa 'yálati echi tákawami namuti, korneta anilíwami.
Echalí auché bilé Riosi kapitánawala echo'ná nawagá bacháami wilíbali echo'ná jubétachi mapo'ná ikósalati echi moluwá. A'lí echi bilé Riosi kapitánawala chapigá nawali bilé jarito oro niwálami sawili rajáami muchúwami. Échiko ikósanala 'yálati walú moluwá mapurigá echo'ná ri'lé pe uchíi jubétachi oro niwárami ikósama, echo'ná bacháami echi walubela asíbalachi, mapurigá echi moluwá molila munama mapo'ná Riosi atí, achigórigá mapurigá echi jaré bichíyami pagótami ra'íchala moyénali, mapalí aboni ra'íchali Riosi yuwa.
Echalí echi moluwá molila moyénali echo'ná ripá mapo'ná Riosi atí, achigórigá mapurigá echi jaré bichíyami pagótami ra'íchala ayénachó muyénali, suwaba mapu ikí echi jaré bichíyami pagótami tániga ra'íchali Riosi yuwa.
A'lí echi bilé Riosi kapitánawala chapili echi jarito oro niwárami, a'lí galá buchíwali echi sawili rajáami, echo'ná echi pe uchíi jubétachi nirúami. Echalí echi Riosi kapitánawala suwaba waminá a'wali buchuwímana jena'í wichimóbachi. A'lí we yáati wisabé ri'oli, ayénachó wabé chaneli, ayénachó wisabé ni'wili, ayénachó ne wabé nokuali kawí.
Echi kichao korneta anilíwami tákowami namutiA'lí echi kichao o'wéala Riosi kapitánawala mapu chapigá jali echi kichao korneta anilíwami tákowami namuti, abóniko ma kariweli taya.
A'lí echi bacháwala Riosi kapitánawala tali binói níwala korneta. Echalí rijé rujuili jena'í wichimóbachi, ayénachó rujuili na'í, la nasówami. A'lí echi na'í jiti ne noguí nasipa jena'í wichimóbachi ikótali. Echalí ne noguí nasipa ikótali echi okó, ayénachó ne noguí nasipa ikótali echi kasalá siyónami.
A'lí echi osáala Riosi kapitánawala tali binói níwala korneta. Echalí mapuyiri bilé walubé kawí chulítami, we rajáami, pátami níili echo'ná walú ba'wírali. A'lí ne noguí nasipa echi walú ba'wí la najítali.
Ayénachó ne noguí nasipa echi jaré akami namuti echo'ná walú ba'wírali 'yénami waminá suwili. A'lí ne noguí nasipa echi jaré kalí ba'wechi moba 'yénami, barko anilíwami, suwaba suwábarami níili.
A'lí echi baisala Riosi kapitánawala tali binói níwala korneta. Echalí bilé walubé sopolí wichili echo'ná ripá riwigachi jonsa. Échiko ne wabé simírami rajáami níili, mapurigá bilé walú namuti rajérami. Echalí echi sopolí rajáami echo'ná moba wichíbali jena'í wichimóbachi nirúami bakochi, ne noguí nasipa, ayénachó echo'ná ne noguí nasipa mapomí ba'wí machíina.
A'lí echi walubé sopolí rajáami Chipúami anilíwami níili. Echalí ne noguí nasipa echi ba'wí waminá chipúami najítali. A'lí ne wikabé pagótami waminá suwili, echi ba'wí jiti, mapujiti ne wabé simírami chipúami níili.
A'lí echi nawosa Riosi kapitánawala tali binói níwala korneta. Echalí echi rayénali ne noguí nasipa chi'wanárami níili, ayénachó echi michá ne noguí nasipa, ayénachó echi jaré sopolí ne noguí nasipa, mapurigá ne noguí nasipa chonama. Echijiti isina rawé ne noguí nasipa ketasi rayénali, ayénachó isina rokogó ne noguí nasipa ketasi ratábali echi michá, echi jaré sopolí ketasi cho.
A'lí nijeni auchecho siné 'nénali. Echalini námali bilé Riosi kapitánawala echo'ná ne wabé ripana i'nika inárami, echi mapu o'wéli ra'íchaga jeanili: ¡Mbaji! ¡Echi pagótami echo'ná wichimóbachi piréami ne wabé simírami risúu olárami níima mapalí echi auché bikiyá Riosi kapitánawala isínipi niráa tama aboni níwala korneta!
A'lí echi malisa Riosi kapitánawala tali binói níwala korneta. Echalí nijeni riwali bilé sopolí mapurigá ripá riwigachi jonsa wichíami niráa. A'lí échiko 'yárami níili echi irápara mapurigá irápama echo'ná wabé ri'libé jochi mapo'ná ketasi suwíbami ju ri'lena, mapo'ná echi walubé na'í we rajá.
A'lí échiko irápali echo'ná wabé ri'libé jochi. Echalí echo'ná jochi jonsa ne wabé ripabé moyénali walubé molí, mapurigá wabé molina biléana ne walubé na'írali. Echalí ne wabé mololi jena'í wichimóbachi, echijiti we na'oli echi rayénali.
A'lí echo'ná molírali jonsa 'machíinsa ne wikabé mapuyiri korochi, ne buchuwímana i'nika 'yénali jena'í wichimóbachi. A'lí echi wikabé mapuyiri korochi 'yárami níili mapurigá wabé omériga ikima echi pagótami, achigórigá mapurigá nikí echi jaré machili, jena'í wichimóbachi nirúami.
A'lí echi wikabé mapuyiri korochi nulérami níili mapurigá aboni ketasi suwábama echi kasalá siyónami, nibilé mapurigá suwábama echi auché jaré a'wíami namuti, nibilé mapurigá aboni suwábama echi okó, chopi aboni nulérami níili mapurigá ne wabé chati risúu olama echi jaré pagótami, si'néami mapu ikí ketasi bawirárami níili echo'ná aboni kowálachi mapurigá Riosi níwala pagótami niráa.
A'lí echi wikabé mapuyiri korochi ketasi 'yárami níili mapurigá aboni ko'wimea echi jaré pagótami, chopi 'yárami níili mapurigá ne wabé okótama echi jaré pagótami malí michá yénasí. Echalí aboni ne wabé simírami okótali echi pagótami, mapurigá okó mapalí echi machili tamujé tamí ikí.
Echalí rawé jena'í wichimóbachi piréami pagótami we ama mapu churigá aboni omérama we yáa suwiyá, chopi aboni ketasi riwimea mapu churigá suwimea. Echalí aboni wabé nakimea suwinala, chopi aboni ketasi omérama suwiyá.
A'lí echi wikabé korochi mapuyiri kawé níili, ma kariwérami mapurigá echi jaré sontarsi asema ma nakóbiya simiba auché jaré sayérasiya. A'lí echo'ná echi korochi mo'ólachi koyératami níili mapuyiri koyela oro niwárami, ayénachó aboni mapuyiri rijói niráa chuwéwami níili.
A'lí aboni wabé i'weli kupéami níili, mapurigá muguí niráa; ayénachó aboni ramilá mapuyiri mawiyá ramilá níili.
A'lí aboni mapuyiri jiero napáchami níili. A'lí aboni analá wabé chaneli mapalí i'nika 'yénali, achigórigá mapurigá we chané wikabé troka anilíwami mapu kawé jiti banírawami ju, mapalí echi wikabé sontarsi nakónalaga simiba.
A'lí echi jaré wikabé mapuyiri korochi mapuyiri machili wasila waséami níili, ayénachó aboni wabé nikíami níili mapurigá echi jaré machili. Echijiti aboni wabé omériami níili risúu olayá echi pagótami malí michá yénasí.
A'lí echi wikabé mapuyiri korochi níwali aboni walula kapitánawala, echi mapu walula silíami ju echo'ná wabé ri'libé jochi mapo'ná ketasi suwíbami ju ri'lena. Échiko Abaroni riwéami ju, echi Ebreo anilíwami pagótami ra'íchala niráa, ayénachó Apolioni riwéami ju echi auché jaré Griego anilíwami pagótami ra'íchala niráa, echi mapu je'ná jerigá aniwáami ju: Echi suwábiami.
Jena'í wichimóbachi piréami pagótami ma bachá niráa ne wabé simírami risúu olárami níili; chopi aboni abijí auché osá niráa echirigá ne wabé simírami risúu olárami níima.
A'lí echi usansa Riosi kapitánawala tali binói níwala korneta. Echalí nijeni námali bilé ra'íchami mapu echo'ná bacháami Riosi yuwa asali, echo'ná nasipa mapo'ná echi naó awá jali, echi mapu echo'ná echi uchíi oro niwárami jubechi jawárami níili.
Echalí echi ra'íchami aneli echi usansa Riosi kapitánawala, echi mapu chapigá wilili binói níwala korneta, jeanigá: Ku botoná echi naó o'wéala riablo kapitánawala mapu buliruka muchuwi echo'ná mulubé walú bakochi Eujarátachi anilíwachi.
Echalí nijeni námali mapu chu kipu ne wabé wikabé sontarsi 'yénali echi naó riablo kapitánawala yuwa, ayénachó si'néami aboni kawé aséami níili. Ne wabé wikabé, okuá kiento miyoni níili.
Echalí nijeni echirigá riwali echi wikabé kawé mapalí Riosi echirigá tamí riwírali. Ibili niráa asérami níili. A'lí echi wikabé aséami jiero napáchami níili, a'lí aboni jiero napáchala sitákami níili, siyónami ayénachó, sarówami ayénachó. A'lí echi wikabé kawé mapuyiri mawiyá mo'wéami níili, ayénachó echo'ná aboni cho'olachi jonsa machínali na'í, molí yuwa, echi wabé simírami chati asújiri anilíwami molila ayénachó.
Echalí ne noguí nasipa echi jaré pagótami jena'í wichimóbachi piréami waminá suwili echi na'í jiti, ayénachó echi molí jiti, ayénachó echi asújiri molila jiti, mapu echo'ná echi wikabé kawé cho'olachi jonsa machínali.
Mapujiti echi wikabé kawé wabé jiwérami níili echo'ná aboni cho'olachi, ayénachó aboni wabé jiwérami níili echo'ná aboni wasílachi, mapujiti aboni wasila mapuyiri sayawi níili, ayénachó aboni wasila mapuyiri sayawi mo'ola mo'wéami níili. A'lí aboni wabé uchuli echi jaré pagótami aboni wasila jiti.
A'lí echi auché jaré pagótami mapu ketasi suwili mapalí echi wikabé kawé echirigá risúu olali echi pagótami, abóniko arigá ketasi wikáwali tánali Riosi, chopi aboni waminabi wabé chati chuwé olali, ayénachó aboni waminabi wabé o'wikeli echi jaré riablo kapitánawala, ayénachó aboni waminabi chokoba jaga o'wikeli echi jaré amachíkalawami namuti oro niwárami, echi jaré plata anilíwami niwárami ayénachó, echi jaré bronke anilíwami niwárami ayénachó, echi jaré rité niwárami ayénachó, echi jaré kusí niwárami asíchiko. A'lí echi jaré amachíkalawami namuti ketasi omero 'nena, nibilé cho omero nama, nibilé cho omero simiba.
A'lí echi pagótami wabé ko'yáami níili auché jaré, ayénachó aboni we sipabúami níili, ayénachó aboni chuwé bilétari yuwa kochíami níili, ayénachó aboni wabé chigórami níili, chopi aboni arigá ketasi wikáwali tánali Riosi, nibilé cho ariweli echirigá chati olayá.
Echi Riosi kapitánawala bilé oselí kamiEchalí nijeni riwali auché bilé walula Riosi kapitánawala ripá riwigachi jonsa rikínami. Échiko echo'ná nasipa nolírali inárali, ayénachó bilé konomí noligá wilili echo'ná binói mo'ólachi, ayénachó binói cho'olá wabé ratábari mapurigá echi rayénali, ayénachó binói ronola wabé ratábali mapurigá na'í rajáami.
Echi walula Riosi kapitánawala chapigá nawali bilé táa oselí ra'lanárami echo'ná binói sikálachi. Echalí échiko binói ronola watonachi echo'ná moba walubé ba'wírali teka wilili, ayénachó binói ronola o'winachi echo'ná wi'yérali teka wilili.
A'lí échiko o'weli sinali mapurigá bilé mawiyá o'weli kusú. A'lí mapalí echi sinali, echalí we yáati ne kicháosa ri'oli, chopi nijeni námali mapurigá jaré kichao o'weli ra'íchami niráa.
A'lí mapalí nijeni echirigá kicháosa o'weli ra'ícharami níili, echalini osimea olali mapurigani námali. Chopi we yáati nijeni námali auché bilé Ra'íchami, echo'ná ripá riwigachi ra'íchami, mapu tamí jeaneli: Ketasi osá mapurigami echi kichao jiti ra'ícharami níili, mapalí ne kicháosa ri'oli, chopi ke wesi ku ruyé mapurigami námali.
Echalí echi walula Riosi kapitánawala mapu nijeni bachánala riwali binói ronola watonachi teka wilíami echo'ná moba walubé ba'wírali, ayénachó binói ronola o'winachi teka wilíami echo'ná moba wi'yérali, échiko ri'iná wilali watoná binói sikala.
A'lí jeanili: Achigórigá mapurigá Riosi sinibí ne bichíwali aní, nijeni ayénachó 'yemi mi ne bichíwali ané mapu ma seba tétali mapalí Riosi ne bichíwali sunima olayá ne suwaba mapu ikí Binói nakí olánala, achigórigá mapurigá chabé ki'yá Binói júuli ruyénala jena'í wichimóbachi piréami pagótami mapu Binói ne bichíwali olama, ma sébachi jipi rawé. A'lí Riosi mapu echirigá júuli Binói piónawala ruyénala echi pagótami, echi Riosi ju mapu sinibí niráa bité, ne sinibí, ayénachó Binói níili mapu niwáli echo'ná ripá riwigachi, suwaba je'ná kawí ayénachó, echi walubé ba'wí ayénachó, ne suwaba namuti mapu ikí nirú ne buchuwímana ayénachó.
Echalí echi bacháwala walula Riosi kapitánawala ayénachó bichíwaga anili mapu ke 'me ayó mapalí ma o'winama táa echi kicháona korneta táami walula Riosi kapitánawala, echalí Riosi ma sunima olayá suwaba mapu ikí Binói nakili olánala ki'yá jonsa. A'lí ketasi cho machirúami níili mapurigá Riosi nakili olánala, chopi Riosi arigá echirigá ruyeli echi jaré ki'yánala piréami nawésami mapu ayénachó Riosi piónawala niráa níili.
Echalí echi ra'íchami mapu bachánala tamí ra'íchali ripá riwigachi jonsa, échiko auchecho siné tamí ra'íchali jeanigá: Simigá chapí echi táa oselí ra'lanárami mapu echi bilé Riosi kapitánawala chapigá wilí, echi mapu binói ronola watonachi echo'ná moba walubé ba'wírali teka wilí, ayénachó binói ronola o'winachi echo'ná wi'yérali teka wilí.
Echalini simili echo'ná mapo'ná echi walula Riosi kapitánawala wilili. A'lí bicheni aneli mapu tamí 'yama echi táa oselí. Echalí échiko tamí jeaneli: ¡Chapigá ko'wa! Mujemi ne galá akárama mapurigá echi kolimena niráa, chopi mapalimi ma kosá echalí mujé ropálachi wabé chipúami nílama.
Echalini chapili echi oselí mapu echi walula Riosi kapitánawala chapigá wilili, a'lí bicheni galá ko'wali. We galá akáami níili mapurigá kolimena niráa mapalini echirigá ko'wali, chopi mapalini ma kosá, echalí nijé ropálachi ne wabé chipúami nílasali.
Ayénachó tamí jeaneli: Abijí 'wérali ju mapu mujemi Riosi jiti nawisama wikabé isena pagótami jiti rugá, kanápuromí piréami, echi jaré mapu wikabé isena ra'íchami ju. Ayénachómi abijí nawisama wikabé o'wéala silíami jiti rugá.
Echi okuá rijói mapu Riosi júuli nawisánalaEchalí nijeni 'yálati bilé baká tétalawami, ayénachóni jeanélati: Simigá, teti echi walubé Riosi ri'obáwala, ayénachó teti echi jubechi mapo'ná echi jaré namuti ko'yagá 'yárami ju Riosi, ayénachó tará echi pagótami mapu echo'ná pachá Riosi ri'obáwalachi jaga walubéraga ané Riosi.
Chopi ketasi teti echo'ná ri'obachi machímana ri'narátachi, mapujiti echo'ná ma 'yárami níili echi auché jaré isena pagótami. A'lí aboni echo'ná galabé walúlachi 'yénaga, mapurigá o'wéala niráa nulama nawosa makói miná okuá michá.
Echalí Nijeni nawisánala julama echi okuá rijói Nijé jiti nawésami. A'lí aboni nawisama bilé mili, miná okuá kiento, miná usánasa makói rawé iyénasí. A'lí aboni ochókami napáchaga 'yénama mapurigá wabé o'mónami niráa, mapurigá echi auché jaré pagótami machimea mapu si'néami aboni chati oláami ju, ayénachó mapurigá aboni nakimea ku ro'wínala Riosi yuwa.
Je'ná okuá nawésami rijói mapuyiri okuá olivo anilíwami rakéami namuti ju, ayénachó mapuyiri okuá rajilí jawálawami namuti ju, mapu echo'ná bacháami Riosi yuwa jawi, echi mapu Walubela Nuláami ju jena'í wichimóbachi.
A'lí a jaré pagótami chibi olánalasagá echi okuá rijói Riosi jiti nawésami, echalí echo'ná aboni chumurachi jonsa machínama na'í mapu suwaba suwábama aboni asayela, mapujiti echi na'í jiti suwimea mapuyíripi mapu ikí chibi olánalako echi okuá rijói Riosi jiti nawésami.
Je'ná okuá rijói Riosi jiti nawésami 'yárami níima mapurigá aboni omérama olayá mapurigá ketasi ukumea jena'í wichimóbachi mapuyénasí aboni echirigá nawesa 'yena, ayénachó mapurigá aboni omérama la niwayá echi ba'wí, ayénachó mapurigá aboni omérama karúmati jiti wabé risúu olayá echi pagótami jena'í wichimóbachi piréami, ne sinibí mapalí aboni nakí.
Chopi mapalí echi okuá nawésami rijói ma sébali sunima nawésiya, echalí echi walula silíami echo'ná ri'libé jochi jonsa machíinami, mapo'ná ketasi suwíbami ju ri'lena, échiko wabé nikoma echi okuá nawésami rijói sayéraga, ayénachó binói wabé omériga waminá ko'wimea aboni.
A'lí echi okuá suwíami echo'ná nasipa echi walubé walúlachi ri'narátachi bitimea, echo'ná walúlachi mapo'ná tamujé Walubélawala Jesucristo echo'ná kúrsichi michóniga mi'lílati. Echo'ná ayénachó Sorómachi anilíwa mapujiti echo'ná piréami achigórigá chati oláami ju mapurigá echo'ná Sorómachi piréami chati oláami níili; ayénachó Ejíptochi anilíwa mapujiti echo'ná piréami pagótami ke bichíyami ju, achigórigá mapurigá echo'ná Ejíptochi piréami pagótami ke bichíyami níili.
A'lí echo'ná piréami pagótami riwimea echo'ná bitíami echi okuá suwíami bikiyá rawé miná nasipa iyénasí. Echalí wikabé isena pagótami buchuwímana jena'í wichimóbachi piréami riwimea echi okuá suwíami echirigá bitíami, ayénachó jaré ibili isena ra'íchami pagótami riwimea, ayénachó jaré ibílana o'wéalachi piréami pagótami ne buchuwíamana jena'í wichimóbachi echirigá riwimea. A'lí echi jaré pagótami ketasi risensia 'yama mapurigá echi okuá suwíami waminá tótami níima.
Echalí jena'í wichimóbachi piréami pagótami wabé kanílama mapujiti echi okuá rijói Riosi jiti nawésami ma ko'wílati, ayénachó aboni a'nagupi karúmati kónama, mapujiti echi okuá rijói Riosi jiti nawésami wabé risúu olali aboni, chopi okuánika ma ko'wirúami níili.
Chopi ma simírasa bikiyá rawé miná nasipa, echalí Riosi auchecho ku iwítali aboni. A'lí biché aboni ku o'winsa jábali. Echalí ne wabé majajali ne si'néami echi jaré pagótami mapu ikí riwáliko.
Echalí echi okuá rijói Riosi jiti nawésami námali bilé o'wali Ra'íchami, mapu ripá riwigachi jonsa jeanigá ra'íchali: Wakiná ri'iná munasi.A'lí aboni echo'ná ripá riwigachi muyénali biléana nolírali nasipa. A'lí echi wikabé aboni sayera galá riwali aboni echirigá ku simíbami.
Jena'í wichimóbachi piréami pagótami ma osá chokéami wabé simírami chati risúu olárami níili, chopi ke 'me ayó aboni abijí auchecho siné baisáala echirigá ne wabé simírami risúu olárami níima.
Echi kicháosa kornetaA'lí echi kicháosa walula Riosi kapitánawala tali binói níwala korneta. Echalí jaré o'wali ra'íchami echo'ná ripá riwigachi muchúami je'ná jerigá ra'íchachi námtami níili:Tamujé Riósawala ma ne Walubela niráa nulama echo'ná wichimóbachi ne suníami o'wéalachi,Binói Ranala Jesucristo yuwa.A'lí biché Binói ne Walubela níima ne sinibí niráa.
A'lí echi jaré osá makói miná naó o'wéala ochérami echo'ná bacháami Riosi yuwa muchili, echo'ná aboni níwala o'wéala muchíbalachi. Echalí aboni akaná uchúpaga waminabi ne wabé walubéraga aneli Riosi.
Echalí aboni jeanili:Tamujé mi walú natétara 'ya, mujé Walubela Riosi, ne suwaba omériami.Mujemi ne Walubela ju jipi rawé, ayénachómi sinibí ne Walubela níili, ayénachómi sinibí niráa ne Walubela níima.Jipi tamujé mi walú natétara 'ya mapujítimi ma wilíbali mapurigá ne Walubela niráa, ayénachómi ma o'wínali nulayá jena'í wichimóbachi.
Jena'í wichimóbachi piréami pagótami ma ne wabé na'áwali mi sayéraga, chopi ma seba mapalí Mujemi ma kastigo 'yama echi jaré ke bichíyami pagótami,ayénachó mapalí Mujemi justicia olama ne si'néami echi jaré pagótami mapu ikí ma suwíami ju.Echalí Mujemi galabéala 'yama echi jaré Mujé piónawala mapu ikí nawesa mujé jiti rugá.Echalí Mujemi echirigá galabéala 'yama ne si'néami echi jaré Mujé pagótamawala si'néami mapu ikí olali mapurigá Mujemi nakili.Echalí Mujemi echirigá galabéala 'yama echi jaré mapu ikí kuchípala ju, ayénachó echi auché jaré mapu ikí o'wéala ju.Jipi ma seba mapalí Mujemi waminá suwábama si'néami echi jaré chati oláami pagótami mapu ayénachó wikanáami suwábali jena'í wichimóbachi.
Echalí Riosi ri'obáwalachi echo'ná ripá riwigachi nirúami ma iráparami níili. A'lí biché echo'ná pachá riwirúami níili echi galabé kajoni mapu Riosi chabénala nulali niwánala mapurigá echi jaré Isaeli pagótami sinibí galá 'natama mapurigá Riosi bachá katéwali aboni yuwa. A'lí echalí we yáati ne wabé ni'wili, ayénachó ne wabé iwéami aneli, ayénachó ne wabé iwéami ri'oli, ayénachó ne wabé nokali kawí, ayénachó ne wabé rujuili rijé.
Echi bilé walubé mukí, echi walubé sitákami namuti wabé apalúami yuwaA'lí ke sayiná bilé walubé namuti machínali echo'ná ripá nolírali: Bilé mapuyiri mukí, ne walubé, echo'ná riwirúami níili, ne noligá atíami echi rayénali mapurigá binói sipúchala niráa, ayénachó echi michá ri'léami asali echo'ná echi mukí ronólachi, ayénachó echo'ná binói mo'ólachi echi mukí koyétarami niráa níili, makói miná okuá sopolí jiti.
A'lí echi mukí bocháami níili, echijiti binói wabé okoka ne wabé risúu anili mapujiti we yáati ranamea riwéali bilé táa.
Echalí echo'ná ripá nolírali ayénachó machínali auché bilé walubé majáriami namuti: Ke sayiná machínali bilé walubé sitákami namuti wabé aparúami. Échiko kichao mo'wéami níili, ayénachó makói awéami níili, ayénachó echo'ná ibílana binói mo'ólachi echi wabé aparúami namuti, oro niwárami, koyétarami níili mapurigá kichao o'wéala silíami niráa.
A'lí echi walubé sitákami namuti, wabé aparúami, binói wasila jiti banisuka ri'lé wichí u'luli ne noguí nasipa echi jaré sopolí ripá riwigachi nirúami. Echalí echi walubé aparúami namuti bacháami chukúbali echi mukí yuwa, echi mapu ma ranamea riwéali bilé taá, mapurigá binói we yáati suwábama echi mukí ranala mapalí nawama.
A'lí echi mukí nawárali bilé taá towí, echi mapu ma ochérasa, ne wabé iwéami Nuláami níima riwéali, ne suníami jena'í wichimóbachi piréami yuwa, mapurigá ne wabé Walubela niráa. A'lí echi mukí Ranala waminá wísaka, echo'ná ripá riwigachi torúami níili, mapurigá Binói, Riosi yuwa asimea echo'ná Riosi níwala walubela asíbalachi.
Echalí echi mukí waminá másali, echo'ná biléana waná kawichí, mapo'ná Riosi ma a'lárali mapurigá echi mukí galá tibútarami níima bilé mili, miná okuá kiento, miná usansa makói rawé iyénasí.
A'lí pe wi'libeko echo'ná ripá riwigachi echi jaré wikabé o'wéala Riosi kapitánawala ne wabé nakówali echi walubé sitákami namuti sayéraga. Echalí echi ne walula Riosi kapitánawala, Migueli riwéami, we nikówali; ayénachó ne si'néami echi auché jaré Riosi kapitánawala nakówali, echi wabé aparúami walubé sitákami namuti sayéraga, ayénachó sayéraga binói kapitánawala. Echalí echi wabé aparúami sitákami namuti ne wabé nikówali, ayénachó binói níwala kapitani ne wabé nakówali,
chopi aboni waminá oméralati. A'lí aboni waminá machí a'wálati, echo'ná ripá riwigachi jonsa.
Echi walubé sitákami namuti, wabé aparúami, échiko echi riablo ju, echi mapu Satanasi riwé. Échiko sinibí wabé 'yékiami ju jena'í wichimóbachi piréami pagótami. Echi riablo mapuyiri bilé sayawi ju, ki'yá jonsa nirúami. A'lí echi riablo echo'ná ripá riwigachi jonsa machí pátami níili, jena'í wichimóbachi yénasí, ayénachó echi jaré wikabé binói kapitánawala echirigá machí u'lútami níili echi riablo yuwa.
Echalí nijeni námali bilé o'welí ra'íchami mapu echo'ná ripá riwigachi ra'íchali jeanigá: Ma sébali mapalí tamujé Riósawala ne sébali ku'wírama si'néami mapu ikí Binói pagótamawala ju. Jipi tamujé Riósawala sébali omériga olama, mapujiti Binói ne suwaba omériami ju. Jipi jonsa tamujé Riósawala sébali nulema si'néami pagótami, mapurigá aboni Walubela Silínawala niráa. Jipi jonsa echi Walubela Jesucristo mapu Riosi júuli, ne sébali wabé Walubela níima mapujiti ma machí pátami níili echi wabé wi'nijíami riablo. Échiko sinibí rawé, sinibí rokogó wabé wi'nijika ruyeli Riosi echi jaré bichíyami sayéraga.
Echi jaré bichíyami ma omérali echi riablo, mapujiti aboni galá bichíili mapurigá echi Riosi níwala Méchuli waminá mi'lirúami níili, aboni chati olalila jiti, ayénachó mapujiti aboni galá bichíili echi Galabé Riosi Ra'íchala, mapurigá aboni galá nawésali echi auché jaré pagótami. A'lí mapalí echi auché jaré pagótami wabé ko'wináali echi jaré bichíyami, echalí aboni ketasi majali mapurigá aboni echirigá ko'wirúami níima, chopi aboni waminabi galabé nirali mapurigá aboni waminá suwimea, mapurigá aboni echo'ná ripá riwigachi muchima.
Echijiti ne wabé kanílasi 'yemi echo'ná riwigachi piréami. Chopi ne wabé simírami risúu olárami níima echi jaré mapu abijí jena'í wichimóbachi pireko, echi jaré echo'ná walú ba'wírali moba 'yénami ayénachó, mapujiti echi riablo ma ne wabé simírami yoka ku rikínali echo'ná mapo'ná 'yémitamo muchuwi. A'lí echi riablo ne wabé simírami yoli echirigá, mapujiti binói galá machí mapu ke 'me ayó binói arigá waminá ri'lé walubé na'írali pátami níima, mapo'ná binói walú kastigo 'yárami níima ne sinibí niráa.
A'lí mapalí echi riablo ma echo'ná ripá riwigachi jonsa pátami níili, jena'í wichimóbachi yénasí, echalí binói ne wabé risúu ologá a'najátali echi mukí mapu chabénala ranali echi taá towí, binói ranala.
Chopi echi mukí 'yárami níili mapuyiri okuá echi walubé a'wé analá, mapurigá omérama wabé sapú i'nísiya echo'ná waná kawichí mapalí echi riablo, mapurigá bilé walubé sinowi niráa, wabé najátama. Echalí echi mukí echirigá másali echo'ná waná kawichí mapo'ná Riosi ma a'lárali mapurigá echi mukí 'yárami níima ko'wáami bikiyá bamíbali miná nasipa yénasí.
Echalí echi riablo, mapuyiri walú sinowi, machí pali walubé ba'wí echo'ná binói chumulachi jonsa, mapurigá walubé buwibama ba'wí mapurigá biléana bakochi niráa echo'ná jubáami mukírali, mapurigá echi mukí waminá apésarami níima echi walubé ba'wí jiti.
Chopi echi kawí ku'wírali echi mukí, mapujiti echi kawí wi'lé chikali echo'ná mukírali jubá okuá, a'lí echi walubé ba'wí, mapuyiri biléana bakochi, suwaba echo'ná pachana wi'yérali bakili, kara mapu echi walú sinowi machí pali echo'ná binói chumulachi jonsa.
Echijiti echi wabé aparúami riablo mapuyiri sinowi waminabi ne wabé yoli, echi mukí sayéraga. A'lí binói nikónalaga simili, echi auché jaré echi mukí kúchuwala sayérasiya, si'néami mapu ikí olako mapurigá Riosi nuleli aboni olánala, si'néami mapu ikí sinibí galá bichíiga olako achigórigá mapurigá aboni nawésarami níili Jesucristo Ra'íchala.
Echi okuá wabé jobátami namutiEchalí nijeni wilíbali echo'ná walubé ba'wírali suwé satérali. A'lí nijeni riwali bilé wabé aparúami namuti echo'ná walú ba'wírali jonsa machínami, echi mapu kichao mo'wéami níili, ayénachó makói awéami níili. A'lí echo'ná ibílana binói awálachi, échiko oro niwárami koyétarami níili mapurigá walula silíami niráa. A'lí echo'ná ibílana mo'ólachi bilé riwá osirúami níili, echi mapu ne wabé sitila anigá wabé sayérami níili echi Walubela Riosi sayéraga.
A'lí echi wabé aparúami namuti mapu nijeni riwali mapuyiri bilé tigre anilíwami níili, chopi mapuyiri ojuí ronéami níili, ayénachó mapuyiri mawiyá chu'wéami níili. A'lí echi riablo 'yali mapurigá echi wabé aparúami namuti ne wabé jiwérami níima, ayénachó echi riablo wilali echi wabé aparúami namuti mapurigá walubela niráa, mapurigá échiko asimea echo'ná biléana ripabé wilíami walubela asíbalachi, ayénachó mapurigá binói wabé omériga olama mapurigá walubela niráa.
Echalí nijeni riwali mapu biléana mo'ochí echi we aparúami namuti mo'ólachi chabénala mapurigá wabé simírami chi'wanárami niráa níili, mapuyénasí echi wabé aparúami namuti ma mukumea riwéali, chopi échiko arigá ma ku sa'wárami níili. Echijiti ne si'néami jena'í wichimóbachi piréami galá o'wikeka najátali echi wabé aparúami namuti yuwa, ayénachó ne si'néami pagótami wabé walubéraga aneli echi wabé aparúami namuti.
A'lí aboni ayénachó wabé o'wikeka walubéraga aneli echi wabé aparúami riablo mapujiti binói ma wilali echi wabé aparúami namuti mapurigá walubela silíami niráa. Echalí echi jaré pagótami jeanigá walubéraga aneli echi wabé aparúami namuti: Ke wesi auché bilé nirú echiyena walubela mapurigá echi wabé aparúami namuti. Ke wesi omérama echi wabé aparúami namuti.
Echalí echi wabé aparúami namuti wabé nóchaga ra'íchali Riosi sayéraga, a'lí Riosi ketasi cho kastigo 'yali chopi Riosi ariweli mapurigá echi wabé aparúami namuti wabé nulama mapurigá walubela silíami niráa, nawosa makói miná okuá michá yénasí.
A'lí echi wabé aparúami namuti echirigá wabé sitírarigá ra'íchali Riosi sayéraga, ayénachó wabé sitila aneli Riosi riwala, ayénachó sitila aneli Riosi ri'obáwala, ayénachó wabé sitírarigá ra'íchali echi jaré echo'ná ripá riwigachi muchúami sayéraga.
Echalí si'néami echi jaré jena'í wichimóbachi piréami pagótami mapu ikí ketasi Riosi níwala níili wabé o'wikeli echi wabé aparúami namuti. Chopi echi jaré Riosi níwala pagótami mapu ikí tibili jena'í wichimóbachi ketasi o'wikeli echi wabé aparúami namuti. A'lí ki'yá chokichí mapalí je'ná kawí niwárami níili, ne si'néami echi jaré pagótami riwalá mapu ikí bichíima riwéaliko ma osirúami níili echo'ná echi Méchuli osilíwalachi mapurigá aboni sinibí piréami níima riwéali. A'lí echi Méchuli níili mapu waminá mi'lirúami níili.
Si'néami 'yemi mapu ikí mámiami juko, ne galá namsi je'ná:
A jaré pachá mo'wásagá auché jaré mapu tarapé chibi nokuáami ju, abóniko ayénachó pe waminánomí achigórigá pachá mo'wárami níima. A'lí a jaré pagótami waminá ko'wisáagá auché jaré, abóniko ayénachó achigórigá ko'wirúami níima pe waminánomí. Echijiti galá níima mapu si'néami echi jaré Riosi níwala pagótami galá kilí ologá piréami níima, ayénachó mapu aboni ne galá bichíyami níima Jesucristo niráa.
Pe wilibeko nijeni riwali auché bilé wabé aparúami namuti jena'í wichimóbachi jonsa machínami. Échiko okuá awéami níili mapurigá bilé táa bo'wá, chopi binói wabé o'wéli niráa ra'íchali mapurigá echi wabé aparúami riablo.
A'lí je'ná osáala wabé aparúami namuti achigórigá ne wabé omériga nuléami níili jena'í wichimóbachi piréami pagótami, mapurigá echi bacháwala wabé aparúami namuti nuléami níili, mapujiti echi bacháwala echirigá 'yali mapu wabé omériga nulema. A'lí echi osáwala wabé aparúami namuti 'wériga nulega olali mapurigá si'néami jena'í wichimóbachi piréami bacháami chokoba jaga o'wikema echi bacháwala wabé aparúami namuti, echi mapu ku sa'wili mapalí binói chabénala wabé chi'wanárami níili, mapuyénasí arigá mukumea riwéali.
Ayénachó echi osáwala aparúami namuti ne wabé omériga olali mapurigá ke wesi pagótami omérali olayá, mapujiti binói olali mapurigá na'í rikínama echo'ná ripá nolírali jonsa, mapalí echi jaré pagótami echo'ná 'nigá jalí.
Echirigá echi osáwala wabé aparúami namuti wabé 'yékali jena'í wichimóbachi piréami pagótami mapalí binói 'wérali olali mapurigá ke wesi auché jaré omérali olayá, mapujiti echi bacháwala aparúami namuti 'yali mapu echirigá omériga olama. Echalí echi osáwala aparúami namuti nuleli echi pagótami niwánala bilé walubé amachíkalawami namuti mapuyiri echi bacháwala aparúami namuti, echi mapu arigá waminabi bitéali mapalí binói ripiyá jiti chi'wanárami níili.
A'lí echi osáwala aparúami namuti ayénachó 'yárami níili mapurigá binói omérama galá iwítiya echi walubé amachíkalawami namuti, echi mapu niwárami níili mapuyiri echi bacháwala aparúami namuti, mapurigá echi amachíkalawami namuti arigá ra'ichama, ayénachó mapurigá nulama ko'wínala si'néami pagótami mapu ikí ketasi bacháami chokoba jábaga o'wikeko echi binói amachíkalawami namuti.
A'lí echi osáwala aparúami namuti waminabi omériga ologá, ayénachó nulali mapurigá ne si'néami pagótami bawirárami níima echo'ná aboni sikálachi watoná, echo'ná aboni kowálachi omá. Echalí binói nuleli echirigá bawiránala echi jaré kuchipala, ayénachó echi auché jaré o'wéala. Binói nuleli echirigá bawiránala echi jaré wabé níwami, ayénachó echi jaré tisúwati. Binói nuleli echirigá bawiránala echi jaré nuláami, ayénachó echi jaré pióntami. Echirigá echi osáwala aparúami namuti nuleli bawiránala ne si'néami pagótami.
Echi wabé aparúami namuti nulali mapu echalí rawé ke wesi omérama namuti ralayá, nibilé wesi omérama namuti ralinea, chopi echi jaré mapu ikí bawirárami níimako mapurigá echi wabé aparúami namuti nulali, abóniko omérama. Ayénachó echi jaré mapu ikí osirúami juko echo'ná abónichi echi namuti wabé aparúami riwalá, abóniko ayénachó omérama. Ayénachó echi jaré mapu echo'ná abónichi osirúami ju echi namuti wabé aparúami níwala taráwami, abóniko ayénachó omérama.
A'lí echi jaré galá machíami pagótami chopi omérama machiyá je'ná jeyiri. Echijiti 'yemi máputamo galá machíami ju, ne galá 'nátaga machisí chu kipu ju echi wabé aparúami namuti níwala taráwami, mapujiti mapurigá echi pagótami tará, je'ná ju binói níwala taráwami: Usani kiento, usansa makói, miná usani.
Echi nawajíwami mapu echi 144,000 pagótami nawajiliPe wilibeko nijeni 'néniga riwali mapu echi Méchuli chukuli echo'ná galabé chulichi, Siónachi anilíwachi. A'lí Binói yuwa jali auché jaré wikabé, bilé kiento miná nawosa makói miná naó mili pagótami. A'lí echo'ná aboni kowálachi ibili osirúami níili echi Méchuli riwalá, ayénachó osirúami níili echi Binói Onolá riwalá.
Echalí we yáati nijeni námali o'weli anéchanami echo'ná ripá riwigachi, mapurigá o'weli ané mapalí ne walubé bu'wiba ba'wí echo'ná wikanáami bakochi, ayénachó aneli mapurigá ukuí ne wabé iwéami ri'óami, ayénachó aneli mapurigá wikabé táami niráa, mapalí aboni sinepi niráa táa echi tákawami namuti, arpa anilíwami.
Echalí echi wikabé pagótami echo'ná bacháami jali, echo'ná echi walubela asíbalachi, mapo'ná Riosi Binói atí, ayénachó aboni bacháami jali echi naó akami namuti yuwa, ayénachó bacháami jali echi osá makói miná naó o'wéala ochérami yuwa. A'lí echi wikabé pagótami nawajili bilé bukulíwami nawajíwami. A'lí ke wesi auché jaré omérali binée echi bukulíwami nawajíwami, chopi echi jaré wikabé, bilé kiento miná nawosa makói miná naó mili pagótami, abóniko chopi galá omérali binée echi nawajíwami. Abóniko ma Riosi jiti ku'wíratami níili, ayénachó aboni 'wísarami níili jena'í wichimóbachi jonsa.
Je'ná wikabé pagótami ketasi bilé chati oláami ju, mapujiti aboni galá bichíili Jesucristo niráa. Abóniko we najata echi Méchuli, chuwé biléanomí mapo'ná Binói iyena. Je'ná jerigá aniwáami ju: Mapu aboni chopi olá mapurigá echi Walubela Jesucristo nulé aboni. Je'ná wikabé jena'í wichimóbachi piréami ma ku wikawárami níili. A'lí aboni bachá niráa 'yárami níili Riosi, ayénachó aboni bachá niráa 'yárami níili echi Méchuli, mapurigá echi jaré Juríosi pagótami sinibí bachá niráa 'yali Riosi jaré pe okuá aboni níwala 'wírami namuti.
A'lí aboni tarapé siné ikaleka ra'íchami níili, nirapé chati oláami níili bacháami Riosi yuwa.
Bikiyá o'wéala Riosi kapitánawala je'ná jerigá nawésaliEchalí nijeni riwali auché bilé walula Riosi kapitánawala, echi mapu echo'ná ripabé nasipa nolírali i'nika iyénali. Échiko nawisánalaga julárami níili echi Galabé Riosi Ra'íchala, echi mapu sinibí niráa ku'wíriami ju echi pagótami. Échiko echirigá nawésanala julárami níili ne suníami jena'í wichimóbachi piréami pagótami, ne buchuwímana o'wéalachi piréami, mapu chubiyiri isena ra'íchali ra'íchami níili, ayénachó mapu chubiyiri jaré isena pagótami níili.
Échiko o'weli ra'íchaga jeanigá nawésali: Ne wabé majaga walubéraga anesi Riosi, mapujiti ma sébali mapalí Binói walú kastigo 'yama si'néami mapu ikí chati oláami ju. Chokoba jaga o'wikesi echi Riosi mapu niwáli ne suwaba namuti echo'ná ripá riwigachi nirúami, Echi mapu niwáli je'ná kawí, Echi mapu ayénachó niwáli echi walubé ba'wí, Echi mapu ayénachó niwáli ne suníami bajichi.
A'lí pe jubáami auché bilé walula Riosi kapitánawala ayénachó echo'ná ripabé nasipa nolírali i'nika yénali. Échiko ayénachó nawésali jeanigá: Ma suwaba najuli echo'ná walubé walúlachi Babilóniachi anilíwachi, mapujiti echo'ná piréami pagótami wabé simírami chati oláami níili, ayénachó aboni wabé chati olírali ne suníami jena'í wichimóbachi piréami pagótami.
Echalí pe jubáami auché bisáwala walula Riosi kapitánawala echo'ná ripabé nasipa nolírali i'nika iyénali. Échiko o'weli ra'íchali jeanigá: A jaré chokoba jaga o'wikésagá echi wabé aparúami namuti, ayénachó a jaré chokoba jaga o'wikésagá echi walubé amachíkalawami namuti mapu niwárami níili mapuyiri echi wabé aparúami namuti, ayénachó a jaré arigá bawirárami níisagá echo'ná aboni kowárachi, echo'ná aboni sikálachi omá, mapurigá echi wabé aparúami namuti nulé,
arigá 'wérali níima mapu aboni ne wabé walubé kastigo 'yárami níima, mapalí Riosi ne wabé yoga, walubé kastigo 'yama si'néami chati oláami pagótami. A'lí aboni wabé risúu olárami níima echo'ná wabé chati na'írali mapo'ná echi asújeri anilíwami ayénachó rajamea. Echalí echi jaré galabé Riosi kapitánawala galá riwimea mapalí aboni echirigá risúu olárami níima, ayénachó echi Méchuli echirigá riwimea.
A'lí aboni ne sinibí niráa echirigá wabé risúu olárami níima echo'ná wabé chati na'írali, mapo'ná sinibí ne wabé molínama. A'lí si'néami echi jaré mapu ikí chokoba jaga o'wiké echi bacháala wabé aparúami namuti ke siné isábama, nibilé siné rawé, nibilé siné rokogó, echi jaré mapu ikí chokoba jaga o'wikeko echi walubé amachíkalawami namuti ketasi cho, echi jaré mapu ikí bawirárami níimako mapurigá echi osáwala aparúami namuti nulé, ketasi cho.
Echijiti galá níima mapu echi jaré Riosi níwala pagótami sinibí galabé kilí ologá pirélama, si'néami mapu ikí galá nijéwaga olá mapurigá Riosi nulé aboni, si'néami mapu ikí sinibí waminabi galá bichíisamiko echi Walubela Jesucristo niráa.
A'lí nijeni námali bilé Ra'íchami mapu echo'ná ripá riwigachi jonsa tamí jeaneli: Je'ná jerigá osá: Ne wabé kaníliami níima echi jaré bichíyami mapu jipi jonsa suwiméako, si'néami mapu ikí bichíyami ju echi Walubela Jesucristo niráa. Echi Wabé Galabé Riosi Iwigala bichíwaga aní mapu aboni ne wabé kanílama, mapujiti ma ketasi 'wérali níima mapu aboni ne wabé nochama, chopi aboni ma galá isábama, ayénachó aboni galá ku natétarami níima mapujiti aboni ma galabé ologá piréali.
Si'néami chati oláami pagótami walú kastigo 'yárami níimaA'lí nijeni 'néniga riwali bilé wabé rosákami nolí. A'lí echo'ná ripá moba nolírali asali bilé Walubela, a'lí échiko mapuyiri bilé rijói níili. Echo'ná Binói mo'ólachi échiko koyétarami níili bilé oro niwárami mapuyiri koyela, ayénachó bilé mapuyiri ripiyá chapigá asali ne wabé oláami.
Echalí auché bilé walula Riosi kapitánawala machínali echo'ná ri'obachi jonsa, ripá riwigachi nirúami. Échiko o'wali ra'íchaga jeaneli echi Bilé mapu echo'ná ripá moba nolírali asali: Ma o'winá sikilée echo'ná wichimóbachi nirúami uva anilíwami rakéami namuti, mapujiti ma wáami ju, echijiti ma sébali sikirékowachi. Ma sébali ne jubá rawé, mapalí si'néami echi jaré wichimóbachi piréami pagótami justicia olárami níima.
Echalí Echi mapu echo'ná ripá moba nolírali asali ma suwaba sikireli jena'í wichimóbachi nirúami uva anilíwami rakala. Je'ná jerigá aniwáami ju: Mapu ne si'néami pagótami jena'í wichimóbachi tibíami ma napabúrami níili, achigórigá mapurigá echi uva sikiréami waminá napabú echi uva rakala mapalí ma wáami ju.
A'lí auché bilé walula Riosi kapitánawala machínali echo'ná ri'obachi jonsa ripá riwigachi nirúami. Échiko ayénachó bilé mapuyiri ripiyá chapigá iyénali, ne wabé oláami.
Ayénachó auchecho bilé walula Riosi kapitánawala machínali echo'ná ri'obachi jonsa, mapo'ná echi jaré namuti ko'yagá ikósaga 'yálati Riosi. A'lí échiko wabé omériami níili walubé na'í niwayá jena'í wichimóbachi. Echalí échiko o'weli ra'íchali echi auché bilé Riosi kapitánawala mapu chapigá iyénali echi wabé oláami ripiyá, jeanigá: We yáati o'winá napabuya si'néami jena'í wichimóbachi tibíami pagótami, achigórigá mapurigá echi uva icháami waminá sikireka napabú suwaba echi uva rakala, mapujiti ma sébali ne jubá rawé mapalí si'néami pagótami justicia olárami níima.
A'lí echi jaré wikabé pagótami echirigá ko'wirúami níili mulubé echo'ná walúlachi. Echalí ne walubé maníbali la mapurigá walubé maniba echi uva ba'wila mapalí echi jaré icháami kamina echi wikabé uva rakala, mapujiti mulubé echo'ná walúlachi ne wabé rokóami maníbali echi la mapuyénasí bilé kawé chumulachi sébali, ayénachó echi la wabé rokóami wi'libé ra'laka manili, mapuyénasí bikiyá kiento kilómetro niráa.
Echi jaré kichao o'wéala liosi kapitánawala mapu julárami níili kicháosa niráa walú kastigo 'yánala jena'í wichimóbachi tibíami pagótamiA'lí nijeni riwali auché jaré wabé simírami o'weli karúmati, ne wabé majáriami, echo'ná ripabé nolírali 'yénami. Nijeni riwali kichao o'wéala Riosi kapitánawala echo'ná ripá 'yénami, echi jaré mapu ne wabé omériami níili nulayá mapurigá wiká karúmati jiti ma ne jubá ne kicháosa niráa ne wabé simírami risúu olárami níima jena'í wichimóbachi tibíami pagótami. A'lí echalí jonsa Riosi ma ketasi waminabi kastigo 'yama riwéali echi jaré pagótami jena'í wichimóbachi.
Ayénachóni riwali biléana mapuyiri wi'lé ipó, ne wabé wi'límala mapurigá echi walú ba'wechi niráa. Echo'ná moba ne buchuwímana mapurigá sipée niráa níili, chopi ayénachó rajáami níili mapurigá na'í niráa. A'lí echo'ná moba jáwami riwálini ne si'néami echi jaré pagótami mapu ikí ma nayúrali echi bacháwala wabé aparúami namuti sayéraga, ne si'néami mapu ikí ke bilé cho amachíkali echi walubé amachíkalawami namuti mapu niwárami níili mapuyiri echi bacháwala wabé aparúami namuti, ne si'néami mapu ikí ke bilé siné bawirárami níili mapurigá echi bacháwala wabé aparúami namuti nuleli, ne si'néami mapu ikí ke bilé osirúami níili echo'ná abónichi echi bacháwala wabé aparúami namuti riwalá tarálawala. A'lí ne si'néami aboni níwami níili arpa anilíwami tákawami namuti mapu Riosi Binói 'yali.
Echalí ne si'néami aboni nawajía jali echi Moisesi nawajíwala, echi mapu Riosi piónawala níili, ayénachó aboni nawajía jali echi Méchuli nawajíwala jeanigá:Mujé ne Walubela Riosi suwaba omériami ju. Mujemi ne wabé galabé olali suwaba mapu ikimi olali.Mujemi sinibí ne wabé wachínaga olá, ayénachómi ne bichíwaga aní.Mujemi ne Walubela Silíami ju si'néami jena'í wichimóbachi piréami pagótami silínawala.
Ne si'néami pagótami mi majaga o'wikema, Mujé tamujé Walubélawala. Ne si'néami pagótami mi walubéraga anema.Mujemi chopi ne wabé galabé oláami ju, echijiti ne suníami piréami pagótami mi yuwa sigá wabé o'wikema, mapujiti aboni ma galá machíralati mapurigá Mujemi sinibí ne wabé wachínaga olali.
A'lí ma je'ná jerigá ikisá, echalí we yáati nijeni riwali irápalawami echo'ná ripá riwigachi mapo'ná Riosi atí.
Echalí echi kichao Riosi kapitánawala ku buyali echo'ná jonsa mapo'ná Riosi atí. Aboni wabé omériami níili nulayá mapurigá jena'í wichimóbachi tibíami pagótami kicháosa niráa ne wabé simírami risúu olárami níima. A'lí ibili echi kichao Riosi kapitánawala ne wabé bi'wíami napáchami níili, mapuyiri napoli ne wabé simírami rosákami niráa, ayénachó echo'ná sulachí, kayé noligá, ibili bulérami níili bilé oro niwárami mapuyiri puli.
A'lí bilé echi naó akami namuti ibílipi niráa 'yali jarito oro niwárami echi jaré kichao Riosi kapitánawala. A'lí echi kichao jarito ne buchíami níili wabé chati namuti, risúu oláliami, mapurigá echi Sinibí Bitéami Riosi echijiti wabé risúu ologá walú kastigo 'yama jena'í wichimóbachi piréami pagótami.
A'lí echo'ná pachá Riosi ri'obáwalachi ripá riwigachi nirúami, ne wabé buchili molí, mapujiti echi ne Walubela Riosi echo'ná pachá asali, ayénachó mapujiti Riosi ne suwaba omériami ju. Echalí ke wesi omérali mo'wiyá echo'ná pachá ri'obachi mapuyénasí echi jaré kichao Riosi kapitánawala ke cho sunili kicháosa niráa ne wabé simírami risúu olayá jena'í wichimóbachi tibíami ke bichíyami pagótami.
Echi kichao jarito ne buchíami echi wabé chati namuti, risúu oláliwamiEchalí nijeni námali bilé o'weli ra'íchami echo'ná pachá ri'obachi ra'icháchanachi, echi mapu jeaneli echi kichao Riosi kapitánawala: Simíbaga, suwaba ku'luwasi echo'ná wichimóbachi echi kichao jarito, echi mapu maníami ju echi wabé chati namuti risúu oláliwami, echi mapujiti Riosi wabé risúu ologá kastigo 'yama echi jaré ke bichíyami pagótami.
Echalí echi bacháwala Riosi kapitánawala simigá ku'lúwali binói níwala jarito jena'í kawírali moba. A'lí we yáati si'néami echi jaré pagótami ne wabé charigá chánali, ne wabé chati júkami niráa. Echijiti aboni ne wabé okoli, si'néami mapu ikí bawirárami níili mapurigá echi bacháwala wabé aparúami namuti nuleli, si'néami mapu ikí chokoba jaga o'wikéliko echi walubé amachíkalawami namuti mapu niwárami níili mapuyiri echi bacháwala wabé aparúami namuti.
A'lí echi osáwala walula Riosi kapitánawala ku'lúwali binói níwala jarito echo'ná walubé ba'wechi moba. Echalí echi walubé ba'wí suwaba waminá lá najítali, mapurigá bilé mukúami lalá niráa. A'lí suwaba namuti echo'ná walubé ba'wírali nirúami, we yáati waminá suwili.
A'lí echi baisáala walula Riosi kapitánawala ku'lúwali binói níwala jarito echo'ná moba suníami bakochi jena'í wichimóbachi nirúami, echo'ná moba suníami bajichi ayénachó. Echalí suwaba echi ba'wí káraga lá najítali.
A'lí bicheni námali ra'icháchanachi auché bilé Riosi kapitánawala, echi mapu nulérami níili tibútanala suníami jena'í wichimóbachi maníami ba'wí. Échiko jeanili: Mujé Riosi ne wabé simírami galabé oláami jumi, ayénachómi sinibí niráa echirigá galabé oláami níili. Mujemi ne wabé wachínaga olali mapalimi echirigá nulali kastigo 'yánala echi jaré ke bichíyami pagótami,
mapujiti aboni ne wabé léntaga ko'yali jaré mujé níwala galabé bichíyami pagótami, jaré Riosi jiti nawésami pagótami ayénachó. A'lí jipi Mujé Riosi ayénachó 'yali mapurigá aboni bajima lá, mapujiti galá níili mapu aboni echirigá kastigo 'yárami níimi.
Ayénachó nijeni námali auché bilé Riosi kapitánawala ra'icháchanachi, echi mapu echo'ná pachá Riosi ri'obáwalachi asali, ne mulubé mapo'ná chukuli echi jubétachi mapo'ná chabénala echi jaré karúmati namuti ikósaga 'yálati Riosi. Échiko, Riosi yuwa ra'íchaga jeaneli: Mujé Walubela Riosi ne suwaba omériami jumi, ayénachómi ne bichíwali galá wachínaga olali mapalimi echirigá nulali.
A'lí echi nawosa Riosi kapitánawala ku'lúwali binói níwala jarito echo'ná rayénalachi moba. A'lí echi rayénali echijiti waminabi ne wabé simírami ratábali, a'lí echi pagótami echijiti we rajali.
Si'néami jena'í wichimóbachi tibíami pagótami echirigá wabé rajali mapujiti echi rayénali ne wabé simírami ratábali, chopi aboni tarapé cho aliweli chati olayá, nibilé cho waminabi walubéraga aneli Binói. Echalí aboni chopi ne wabé sitila aneli echi Riosi mapu echirigá ne wabé omériga olali mapurigá aboni risúu olárami níima.
A'lí echi malisa Riosi kapitánawala ku'lúwali binói níwala jarito echo'ná moba mapo'ná echi bacháwala wabé aparúami namuti asali mapurigá walubela silíami niráa. Echalí ke sayiná ne wabé rukuáwali echo'ná kanápuromí mapo'ná echi bacháwala wabé aparúami namuti wabé nuláami níili, ayénachó echo'ná tibíami pagótami ne wabé simírami okoli, ayénachó aboni ikili aboni cha'mélawala mapurigá echijiti ma ketasi 'me newalama mapurigá aboni ne wabé simírami okoli.
Echalí echi chati oláami pagótami ne wabé sitíila aneli echi Riosi, ripá riwigachi atíami, mapujiti aboni echirigá ne wabé risúu olárami níili, ayénachó mapujiti ma ne wabé chati chánali mapo'ná aboni rajali, chopi aboni tarapé cho ariweli chati olayá, nibilé cho walubela aneli Riosi.
A'lí echi usansa Riosi kapitánawala ku'lúwali binói níwala jarito echo'ná moba walubé bakochi Eujarátachi anilíwachi. A'lí echo'ná bakochi suwaba wakicheli echi ba'wí, mapurigá echo'ná simárama echi jaré mikabé panina jonsa simíbami o'wéala silíami, wikabé aboni sontársawala yuwa.
A'lí nijeni riwali bikiyá wabé chati isena aliwá. Echi bilé machínali echo'ná echi wabé aparúami riablo chumilachi jonsa, auché bilé machínali echo'ná echi bacháwala wabé aparúami namuti chumilachi jonsa, a'lí auché bilé machínali echo'ná echi osáwala wabé aparúami namuti chumilachi jonsa, echi mapu ne wabé 'yékaka nawésami níili. A'lí bikiyana echi wabé chati isena aliwá mapuyiri rimó sakuá níili.
A'lí je'ná bikiyá chati isena riablo aliwala níili. Bikiyana wabé omériga olali mapurigá ke wesi pagótami omérali olayá. Echalí aboni napabú 'yénali ne suníami jena'í wichimóbachi nuláami o'wéala silíami, ne si'néami aboni pagótamawala yuwa, mapurigá ne si'néami ne wabé nakoma echalí ne jubá rawé, mapalí echi suwaba omériami Walubela Riosi walú kastigo 'yama echi jaré ke bichíyami pagótami.
Jesucristo jeaní: ¡Galá 'nesi! Nijeni ke sayiná ku nawama, mapurigá bilé chigórami ke sayiná nawá. Ne wabé kaníliami níima echi jaré pagótami mapu ikí aboni niráa tibuka muchímako; mapurigá aboni galá oláami níima echalí ne jubá rawé, mapurigá aboni ketasi riwélama mapurigá echi auché jaré chati oláami pagótami ne wabé riwélatami níima.
Echalí echi bikiyá chati isena aliwá napabuli ne si'néami jena'í wichimóbachi nuláami o'wéala silíami, ne si'néami aboni pagótamawala yuwa, echo'ná biléana mapo'ná Aramajerónachi anilíwachi ju, echi jaré Ebreo anilíwami ra'íchala niráa.
A'lí echi kicháosa Riosi kapitánawala ku'lúwali binói níwala jarito echo'ná ikárali. A'lí we yáati echi Walubela Riosi o'weli ra'íchali pachá echo'ná ripá riwigachi nirúami ri'obachi jonsa, mapo'ná Binói atí echo'ná walubela asíbalachi. Echalí Riosi jeanili: Jipi ma yénabisí ju.
A'lí we yáati wisabé ne wabé ni'wili, ayénachó ne wabé aneli. A'lí wisabé ne wabé ri'oli, ayénachó ne wabé simírami iwéami nokali jena'í wichimóbachi. A'lí ki'yá chokichí jonsa ke siné echiyena iwéami nokalí mapalí jonsa piréali pagótami jena'í wichimóbachi.
Echalí echi walubé walúlachi bikaná niráa rojonárami níili, mapujiti echi wi'yé wi'libé rapali; ayénachó echi auché jaréana o'wéalachi jena'í wichimóbachi nirúami, suwaba waminá najuli. A'lí Riosi ku 'nátaga echi walubé walúlachi Babilóniachi anilíwachi jiti, ne walubé kastigo 'yánali echo'ná piréami pagótami, mapujiti aboni chati oláami níili.
A'lí echo'ná walubé ba'wírali nasipa nirúami kawí suníami waminá ko'ná botuwili, ayénachó suwaba chulítami waminá ri'narárami níili.
Echi walula mukí chati sitíi oláami kastigo 'yárami níiliEchalí tamí yuwa nawali bilé echi jaré kichao o'wéala Riosi kapitánawala, echi mapu ibílipi jarito kami níili. Échiko tamí jeaneli: Wakiná simí, nijé nimí 'nérama mapurigá walú kastigo 'yárami níima echi walula mukí, wabé chati sitíi oláami, echi mapu echo'ná moba wikanáami walú ba'wírali atí.
Echi jaré o'wéala silíami jena'í wichimóbachi nuláami ma wabé chati sitíi ologá kochili echi chati sitíi oláami mukí yuwa. A'lí echi auché jaré pagótami jena'í wichimóbachi tibíami ma mapurigá tékali niráa ju, mapujiti aboni achigórigá chati olánali mapurigá echi chati sitíi oláami mukí olali.
A'lí echi Wabé Galabé Riosi Iwigala tamí jerigá riwírali: Mapurigá bilé walula Riosi kapitánawala echo'ná biléana waná kawichí tamí tora niráa, a'lí echo'nani riwali bilé mukí moba asigá atíami bilé wabé aparúami sitákami namuti, echi mapu buchuwímana ne noligá osirúami níili echo'ná binóichi wikabé ra'íchali mapu Riosi sayéraga aniwáami níili. A'lí echi wabé aparúami namuti kichao mo'wéami níili, ayénachó makói awéami níili.
A'lí echi mukí sitákami sipúchami níili, chomítami ayénachó. A'lí échiko oro anilíwami jiti bayóratami níili, jaré wabé simati, wabé natéami rité jiti ayénachó, jaré perla anilíwami jiti ayénachó. A'lí echi mukí chapigá asali bilé jarito oro niwárami mapu ne buchíami níili echi jaré chati oluwáwami, mapurigá echi mukí wabé simírami chati oláami níili.
A'lí echo'ná echi chati sitíi oláami mukí kowálachi bilé riwá osirúami níili, mapu ketasi galá machirúami ju. Je'ná jerigá osirúami níili: Je'ná mukí, Babilonia riwéami, ne si'néami echi jaré chati sitíi oláami muguí iyela niráa ju, ayénachó iyela ju si'néami echi jaré pagótami kanápuromí piréami mapu ikí chokoba jaga o'wiké echi jaré amachíkalawami namuti.
Echalini riwali mapurigá echi mukí rikulí niráa níili mapujiti binói ma olali mapurigá wikabé pagótami wabé léntaga ko'wirúami níima, mapujiti aboni galá nawésali jeanigá mapu aboni galá bichíyami níili Jesucristo niráa. Echijiti echi mukí mapurigá rikulí niráa níili aboni lalá jiti. A'lí mapalini je'ná jerigá riwali, echalini ne wabé majali.
A'lí echi walula Riosi kapitánawala tamí jeanigá rukueli: ¿Churékulami echiyena majawá? Nijeni mi ruyema suwaba mapu churigá aniwáami ju echi mapu ketasi cho machirúami ju echi mukí jiti, ayénachó echi wabé aparúami sitákami namuti jiti, echi mapu echi mukí asigá atí, echi mapu kichao mo'wéami ju, ayénachó mapu makói awéami ju.
Ayénachó echi walula Riosi kapitánawala tamí jeaneli: Echi wabé aparúami sitákami namuti mápumi riwalí échiko chabénala bitéali jena'í wichimóbachi mapurigá rijói niráa, chopi jipi ma ketasi te, chopi pe minana échiko moka ku machínama echo'ná wabé ri'lé jochi jonsa mapo'ná ketasi suwíbami ju ri'lena; ayénachó échiko pe minana auchecho siné galá waminá mukumea. A'lí jena'í wichimóbachi piréami pagótami, si'néami mapu ikí aboni riwalá ketasi osirúami ju echo'ná Riosi oselíwalachi mapo'ná ki'yá chokichí jonsa Riosi osali echi jaré pagótami riwalá mapu sinibí niráa piréami níima, abóniko ne wabé majáratami níima mapalí aboni riwimea echi wabé aparúami sitákami namuti, echi mapu chabénala bitéali jena'í wichimóbachi, mapurigá rijói niráa, echi mapu ketasi te jipi rawé, echi mapu pe waminánomí auchecho ku bitélama.
Echi jaré pagótami mapu galá machíami juko, abóniko chopi omero machiyá je'ná jeyiri: Echi kichao mo'ó, kicháona chulichi ju, echo'ná walúlachi nirúami, mapo'ná echi mukí atí, walula nuláami niráa.
Ayénachó echi kichao mo'ó kichao o'wéala silíami ju, chopi malí echi o'wéala silíami ma omérata níili, auché bilé jipi abijí walubela silíami ju, chopi auché bilé ketasi cho nawali. A'lí mapalí échiko nawasa, arigá 'wéali níima mapu pe téeli niráa walula silíami níima.
A'lí echi wabé aparúami sitákami namuti mapu chabénala bitéali mapurigá rijói niráa, echi mapu jipi ketasi te, échiko níima echi osánaósa walula silíami, ayénachó échiko bilé níili echi auché jaré kichao. A'lí échiko pe waminana suwaba mukusá, ma echo'ná yénabisí níima.
A'lí echi jaré makói awá mápumi riwali, ibili niráa o'wéala silíami ju, chopi aboni ketasi cho jawárami ju mapurigá o'wéala silíami niráa. Pe waminana abóniko pe téeli niráa jawárami níima mapurigá aboni o'wéala silíami níima, mapuyénasí echi wabé aparúami sitákami namuti ne walubela silíami níima.
A'lí je'ná makói o'wéala silíami a'nawí chópirigá 'natama mapurigá aboni chopi nijéwaga ku'wírama echi wabé aparúami sitákami namuti, suwaba mapu ikí binói nakimea olánala.
A'lí echi makói o'wéala silíami nakoma echi Méchuli sayéraga, chopi echi Méchuli galá omérama aboni, mapujiti Binói ne Walubela ju si'néami ju si'néami echi auché jaré o'wéala yuwa, ayénachó ne Walubela Silíami ju si'néami echi auché jaré silíami yuwa. A'lí echi jaré mapu echi Méchuli yuwa muchuwi galá bayérami níili mapurigá aboni najátama Binói yuwa, ayénachó aboni chapirúami níili Riosi jiti, a'lí aboni galá bichíyami ju.
Echalí echi walula Riosi kapitánawala ayénachó tamí jeaneli: Mujemi riwali echi chati oláami walula mukí echo'ná wikanáami o'weli ba'wírali moba atíami. Suwaba je'ná jerigá aniwáami ju: Echi mukí echirigá ne walula nuláami níima wikanáami piréami pagótami yuwa, ayénachó ne wikabé isena pagótami yuwa, ayénachó wikabé o'wéala silíami yuwa, ayénachó wikabé si'wináriga ra'íchami pagótami yuwa.
A'lí echi makói awá mápumi riwali, echi wabé aparúami sitákami namuti awala, echi mapu o'wéala silíami ju, abóniko ne wabé kichima echi chati oláami walula mukí, ayénachó waminá waná bi'neli ariwema, machí sapéami niráa. A'lí abóniko suwaba waminá suwábama echi chati oláami walula mukí, ayénachó abóniko suwaba ikósama.
Mapujiti Riosi Binói nakíili mapurigá aboni echirigá kastigo 'yama echi chati oláami walula mukí, ayénachó mapurigá aboni a'nawí chópirigá 'natama mapurigá aboni chopi nijéwama echi wabé aparúami sitákami namuti mapuyénasí suwaba ikimea mapurigá Riosi bichíwaga anili mapu echirigá ikimea riwéali.
A'lí echi walula mukí mápumi riwali, échiko echi walubé walúlachi ju. A'lí echo'ná walúlachi piréami o'wéala arigá nuléami ju ne si'néami echi auché jaré o'wéala silíami jena'í wichimóbachi nuláami.
Babilóniachi anilíwachi walúlachi suwábarami níimaPe wilibeko, je'ná jerigá ma ikisáa, nijeni riwali auchecho bilé Riosi kapitánawala ripá riwigachi jonsa rikínami. Échiko ne wabé walubela níili. A'lí échiko ne wabé ratábami níili; echijiti ne buchuwímana jena'í wichimóbachi ne wabé simírami machiná níili.
Echalí echi walubela Riosi kapitánawala o'weli ra'íchaga jeanili: Ma galá suwábarami níima echi walubé walúlachi Babilóniachi anilíwachi. Jipi jonsa echi pagótami ma ketasi pirélama echo'ná, chopi pirélama echi jaré chati sitíi oláami riablo aliwala, ayénachó suwaba chibi yiri chati sitíi oláami aliwá, ayénachó suwaba chibi yiri o'weli i'nika 'yénami mapu wabé sitíi chijúntami ju.
Ne si'néami chubiyiri pagótami suníami jena'í wichimóbachi piréami mapurigá tékuli niráa 'yena, mapujiti aboni achigórigá wabé chati sitíi olali mapurigá echo'ná Babilóniachi piréami olali, ayénachó echi auché jaré o'wéala jena'í wichimóbachi piréami achigórigá chati olali mapurigá echo'ná Babilóniachi piréami o'wéala chati sitíi olali. A'lí echi jaré wiká namuti ralinéwami jena'í wichimóbachi piréami ma simírami wikabé meli wenomí mapujiti echo'ná Babilóniachi piréami pagótami wikabé namuti ralali, suwaba mapu ikí aboni nakili ralinália mapurigá wabé kaníliga pirélama.
Echalí nijeni námali mapalí Riosi Binói echo'ná ripá riwigachi jonsa ra'íchaga jeanili: Echo'ná walúlachi jonsa waminá simasi si'néami 'yemi máputamo Nijé níwala pagótami ju, mapurigátamo ketasi achigórigá chati sitíi oláami níibo mapurigá echo'ná piréami, ayénachó mapurigátamo ketasi achigórigá ne wabé risúu olálami níibo mapurigá echo'ná piréami wabé risúu olárami níima mapalí aboni kastigo 'yárami níima.
Mapujiti echo'ná Babilóniachi piréami pagótami ne simírami wisabé wabé chati sitíi olali, mapuyénasí Riosi mayé mapu aboni ne sébali chati sitíi olali, ayénachó Riosi we 'nata mapurigá aboni wabé chati sitíi olali.
Galá níima mapu echo'ná Babilóniachi piréami pagótami achigórigá risúu olárami níima mapurigá aboni risúu olali auché jaré pagótami, ayénachó galá níima mapu aboni waminabi ne wabé simírami, osá chokéami niráa, risúu olárami níima. Galá níima mapu aboni 'yárami níima bajínala echi mukuwáwami waminabi simírami osá chokéami wabé chati niráa, ketasi mapurigá aboni 'yali bajínala echi auché jaré pagótami.
Galá níima mapu echo'ná Babilóniachi piréami pagótami echiyena ne wabé simírami risúu olárami níima, ayénachó mapurigá aboni echiyena ne wabé simírami risúu nílama, achigórigá mapurigá aboni ne wabé simírami nóchami níili, ayénachó mapurigá aboni ne wabé simírami kaníliga olali suwaba mapu ikí aboni nakili olánala. Abóniko je'ná jerigá aní: Tamujé walúlawalachi ne wabé walubela ju. Ketásita waminá waná awínala ariwérami ju, nibilé sineta risúu nílabo.
Ayénachó echijiti waminánomí echo'ná Babilóniachi piréami pagótami sinepi rawé niráa walú kastigo 'yárami níima, mapujiti jaré aboni ko'wirúami níima, auché jaré wabé simírami risúu olárami níima, auché jaré ne wabé simírami 'lochébanatarami níima, ayénachó aboni walúlawalachi waminá suwaba ikósarami níima, mapujiti echi Walubela Riosi ne wabé omériami ju mapu nulali echirigá kastigo 'yánala.
A'lí si'néami echi jaré o'wéala silíami jena'í wichimóbachi piréami mapu achigórogá chati sitíi ologá piréali mapurigá echo'ná Babilóniachi piréami olali, echi jaré mapu wabé kaníliga olali suwaba mapu ikí echo'ná piréami olali, abóniko ne wabé nalákama, ayénachó aboni ne wabé risúu animea mapalí aboni ritiwá walubé molínachi mapalí echi walubé walúlachi suwaba rajínama.
Echalí mapalí echo'ná Babilóniachi piréami pagótami echiyena walubé kastigo 'yárami níima si'néami echi auché jaré o'wéala ne wabé majaga, mikabé jaga, jeanimea: ¡Baji, 'yemi pagótami echo'ná walubé walúlachi Babilóniachi anilíwachi piréami, 'yemi máputamo ne wabé nuléami níili auché jaré pagótami! Jípitamo sinepi niráa suwaba kastigo 'yárami ju.
Echalí echi jaré wiká namuti ralinéwami jena'í wichimóbachi piréami ne wabé nalákaka, wabé risúu animea mapujiti echo'ná walúlachi suwaba suwábarami níima, mapujiti echalí ma ke nirúlama pagótami mapu ralimea echi wikabé namuti mapu echi ralinéwami ralinéabiya pama.
Echo'ná Babilóniachi piréami ayénachó we raláami níili echi kanela anilíwami kajela, echi jaré wabé su'weti júkami raká ayénachó, echi galabé moluwá ayénachó, echi wabé su'weti mira anilíwami ayénachó, auché jaré wabé su'weti júkami namuti ayénachó, echi uva ba'wila ayénachó, echi galabé aceite ayénachó, echi wabé galabé arina ayénachó, echi turío ayénachó, echi jaré namuti muruka uchékowami ayénachó, echi jaré bo'wá ayénachó, echi jaré kawé ayénachó, echi jaré karro anilíwami kaweti banírawami ayénachó, echi jaré pióntami ayénachó. A'lí aboni arigá raláami níili echi jaré pagótami aliwala ayénachó.
Ayénachó echi jaré wiká namuti ralinéwami jeanema echo'ná Babilóniachi piréami pagótami jeanigá: ¡Baji, 'yémitamo ma ketasi níwa echi jaré wikabé karúmati namuti wabé natéami máputamo ne wabé koruli! Jipi, mátamo wikáwali suwaba echi jaré galabéala namuti máputamo níwali, a'lí bichétamo ke siné auchecho riwiboa.
Echalí echi jaré rijói je'ná jeyiri karúmati namuti ralinéwami, echi jaré mapu ne wabé níwami nílali mapujiti echo'ná Babilóniachi piréami wabé ralali aboni níwala namuti, abóniko mikabé jaga. ne wabé majaga riwimea mapurigá echo'ná Babilóniachi piréami echirigá ne wabé risúu olárami níima, ayénachó aboni ne wabé nalákaka, risúu animea
jeanigá: ¡Baji, ne wabé simírami risúu olárami ju echo'ná Babilóniachi piréami pagótami! Abóniko ne wabé níwami níili mapurigá bilé mukí ne wabé simati napáchami, ne wabé ba'yóami chomítuwami sipúchami, sitákami ayénachó, echi mapu ayénachó wabé ba'yóratami ju echi oro jiti, jaré wabé ba'yóami rité jiti ayénachó, echi jaré perla anilíwami jiti ayénachó;
¡chopi jipi, sinepi niráa, suwaba aboni níwala wabé galabéala karúmati ma suwaba suwábarami ju!Echalí si'néami echi jaré rijói barko simíriami ne wabé majaga mikabé jábama, echi auché jaré pagótami echo'ná bárkochi muchiga 'yénami ayénachó, echi auché jaré bárkochi nóchami ayénachó, si'néami rijói echo'ná moba walubé ba'wírali nóchami ayénachó.
A'lí ma riwisáa echi walubé walúlachi walú rajínaga molínachi, echalí si'néami aboni o'weli ra'íchaga jeanimea: ¡Ke siné nirúali auché biléana echiyena galabé walúlachi!
Ayénachó ne wabé o'mónami niráa aboni pásama wi'yé echo'ná aboni mo'ólachi, ayénachó ne wabé nalákaka, risúu anigá, o'weli ra'íchaga jeanimea: ¡Baji, ne wabé risúu olárami ju echo'ná Babilóniachi anilíwachi walúlachi piréami pagótami! Aboni ne wabé simírami níwami níili, echijiti si'néami echi jaré rijói mapu ikí níwa echi o'weli barko, echo'ná walubé ba'wírali moba 'yénami, si'néami we nóchaga, echi wikabé namuti echo'ná walúlachi toyá, ayénachó we níwami níili. ¡Chopi jipi echo'ná walúlachi piréami sinepi niráa waminá suwábarami ju!
Ne wabé kanílasi si'néami 'yemi pagótami echo'ná ripá riwigachi muchúami mapujiti Riosi echirigá walú kastigo 'yama echo'ná Babilóniachi piréami pagótami, ayénachó echijiti kanílasi 'yemi o'wéala máputamo ki'yá chokichí julárami níili nawisánala Jesucristo jiti rugá, ayénachó echijiti kanílasi si'néami 'yemi máputamo wakinana julárami níili Riosi jiti nawisánala, ayénachó kanílasi ne si'néami 'yemi máputamo Riosi níwala pagótami ju, mapujiti mapalí Riosi echirigá risúu olama echo'ná Babilóniachi piréami pagótami, echalí Riosi echirigá 'yama walú kastigo mapujiti echo'ná piréami ma wisabé niráa 'yemi mi wabé risúu olali.
Echalí bilé wabé jiwérami walubela Riosi kapitánawala chapigá mutuka bilé walubé rité mapuyiri bilé wabé walubé matá, echo'ná walubé ba'wírali ri'lé pali jeanigá: Achigórigá waminá ri'lé a'wátami níima echo'ná Babilóniachi piréami pagótami, a'lí aboni ke siné auché riwirúami níima.
A'lí echo'ná walúlachi ma ke siné auché námtami níima echi jaré tákawami namuti, arpa anilíwami; nibilé cho námtami níima echi kusela, nibilé cho námtami níima echi auché jaré korneta anilíwami, mapujiti echo'ná ma ke pirélama pagótami. A'lí ke wesi waminá nochama echo'ná walúlachi, mapuyíripi nóchali; nibilé waminabi batuka nochama echi jaré muguí, mapujiti ke wesi waminabi pirélama echo'ná.
Jipi jonsa ke wesi pagótami waminabi pirélama echo'ná Babilóniachi, echijiti ma ketasi auché rajamea echi chopé echo'ná, nibilé wesi auchecho siné kaníliga omowama echo'ná, mapurigá echi pagótami olá mapalí jaré we niwí. Chabénala echo'ná Babilóniachi piréami we ralinéwami níili waminabi wabé wikabé namuti, ketasi mapurigá echi auché jaré ralinéwami kanápuromí jena'í wichimóbachi piréami, ayénachó echo'ná piréami we sipabúami níili; echijiti aboni ma ne wabé 'yékali suníami jena'í wichimóbachi piréami pagótami, chopi jipi jonsa ke wesi waminabi pirélama echo'ná.
Echo'ná Babilóniachi piréami pagótami ko'yáami níili si'néami echi jaré mapu Riosi júuli nawisánala, ayénachó ko'yáami níili si'néami echi auché jaré Riosi níwala pagótami, si'néami mapu ikí ko'wirúami níili jena'í wichimóbachi, ki'yá chokichí jonsa.
Pe wilibeko, je'ná jerigá ma ikisáa, nijeni námali wikabé pagótami o'weli ra'icháchanáchi echo'ná ripá riwigachi muchúami, echi jaré mapu jeanili:¡Aleluya! ¡Riosi ne wabé Walubela ju! Mapujiti Binói ku wikawa si'néami mapu ikí galá bichíi.Ayénachó Binói ne wabé Walubela ju, ne wabé omériami ayénachó, mapujiti tamujé Riósawala ju.
Mapujiti Riosi ne wachínaga olá justicia, ne wabé bichíwali niráa.Echijiti Riosi ma walú kastigo 'yali echi walula mukí chati sitíi oláami, echi mapu wabé chati sitíi olílali jena'í wichimóbachi piréami, mapujiti binói ne wabé simírami chati sitíi oláami níili;chopi Riosi ma ne wabé risúu olali echi mukí mapujiti échiko ma ko'yali wikabé pagótami mapu galá bichíyami níili Riosi.
Echalí echi wikabé pagótami auchecho jeanili: ¡Aleluya, waminabi walubéraga anérami nílaga Riosi! mapujiti echi walula mukí, chati sitíi oláami, ne sinibí niráa wabé risúu olárami níima echo'ná ri'lé walubé na'írali!
Echalí echi jaré osá makói miná naó o'wéala ochérami, ayénachó echi jaré naó akami namuti, si'néami chokoba jaga, ri'lé wichí akaná uchúpali, echo'ná bacháami mapo'ná Riosi asali echo'ná walubela asíbalachi; ayénachó ne si'néami waminabi walubéraga aneli Riosi, ayénachó jeanili: ¡Echirigá níima! ¡Aleluya!
Echalí echo'ná echi Walubela Riosi asíbalachi jonsa námtami níili ra'icháchanáchi jeanigá:Waminabi walubéraga anesi Riosi si'néami 'yemi pagótami mapu ikítamo bichíyami ju Riosi, si'néami 'yemi mapu ikítamo majawá Riosi.Echirigá waminabi walubéraga anesi Riosi si'néami 'yemi kuchípala, ayénachó si'néami 'yemi o'wéala.
Walubé omowama mapalí echi Méchuli ma niwimaEchalí nijeni ayénachó námali ra'icháchanáchi mapurigá wikabé pagótami o'weli ra'íchami niráa. Ne wabé o'weli anéchanami níili mapurigá wikanáami bakochi niráa, ayénachó mapurigá wikabé wabé iwéami ri'óami niráa. Echalí si'néami echi wikabé pagótami je'ná jerigá anili:¡Aleluya, waminabi walubéraga anérami níraga Riosi! Mapujiti echi Walubela tamujé Riósawala ma chótali nulayá mapurigá ne wabé Simírami Walubela niráa, jena'í wichimóbachi.¡Échiko tamujé Riósawala ju, ne suwaba omériami!
Galá níima máputa ne wabé kaníliga kachiboa,ayénachó máputa ne wabé simírami kanílabo,ayénachó máputa waminabi walubéraga anebo echi Walubela Riosi,mapujiti ma sébali mapalí echi Walubela Jesucristo niwima,mapujiti Échiko Riosi níwala Méchuli ju.A'lí tamujé máputa Binói upila níibo mata galá kariweli, mapujiti ne si'néami tamujé máputa ku wikawárami juko,ne si'néamita napawíkami niráa mapurigá Binói upila niráa níibo.
A'lí si'néami mapu ikita Riosi níwala ju, mapujítita ma ku wikawárami níili, tamujeta ma 'yárami níili mapurigata bukulíwami galabé rosákami niráa napachabo, mapuyiri napoli.A'lí tamujeta echirigá 'yárami níili mapurigata galabé wachínaga ologá pirélabo jena'í wichimóbachi. A'lí ne si'néamita ne napawíkami niráa, mapurigá echi Méchuli upila níibo.
Echalí echi walubela Riosi kapitánawala tamí jeaneli: Mujé je'ná jerigá osá: Galá níima mapu ne wabé kanílama si'néami echi jaré mapu ikí bayérami níiliko mapu ko'mea mapalí echi Méchuli wabé kaníliga omáwaga niwima.Ayénachó tamí jeaneli: Riosi Binói je'ná jerigá ne bichíwaga anili.
Echalí nijeni we yáati chokoba wilíbali echo'ná bacháami mapo'ná echi walubela Riosi kapitánawala wilili, mapurigani o'wikema binói, chopi echi walubela Riosi kapitánawala tamí jeaneli: Ketasi tamí o'wiké echirigá, mapujiti nijeni bilé pioni ju, Riosi piónawala niráa, achigórigá mapurigá mujé niráa, ayénachó mapurigá echi auché jaré mujé ritémawala niráa. ¡Chopi echirigá walubéraga ané echi bilepi Walubela Riosi!A'lí si'néami mapu ikí ne bichíwali Riosi jiti julárami níili nawisánala, abóniko galá nawesa Jesucristo jiti rugá.
Echi kawé rosákami aséamiEchalí nijeni riwali mapurigá echo'ná ripá riwigachi iráparami niráa níili. A'lí echo'ná jonsa machínali bilé kawé rosákami. A'lí echi kawé aséami je'ná jerigá riwéami níili: Echi ne Bichíwaga Oláami, ayénachó je'ná jerigá riwéami níili: Echi ne Bichíwaga Ra'íchami, mapujiti Binói tamujé tamí ne wabé wachínaga nulé, ayénachó Binói we nikówika sayera echi auché jaré we chati sitíi oláami.
A'lí Binói busila ne wabé ratábami níili mapurigá na'í niráa, ayénachó wikabé oro niwárami koyéami níili echo'ná Binói mo'ólachi, ayénachó echo'ná Binóichi osirúami níili bilé riwá mapu Binói chopi galá machili mapu chu aniwáami ju.
Binói napáchami níili bilé wi'libé napacha, la jiti yogárami, a'lí Binói je'ná jerigá riwéami ju: Riosi Ra'íchala.
Ayénachó Binói yuwa najátali si'néami echi jaré wikabé pagótami ripá riwigachi muchúami. A'lí si'néami aboni bukulíwami, galabé tosákami napáchami níili, mapuyiri napoli. Ayénachó si'néami aboni aséami níili kawé tosákami.
A'lí echo'ná Binói chumilachi jonsa machínali mapuyiri bilé wi'lí ripiyá, wabé oláami, mapurigá echijiti chi'wanama echi wikabé chati sitíi oláami pagótami jena'í wichimóbachi tibíami. A'lí Binói ne wabé jiwériga nulema echi pagótami mapurigá Walubela niráa. A'lí mapalí Binói kastigo 'yama, echalí Binói wabé omériga olama mapurigá bilé rijói mapu echi wikabé uva rakala moba rimisoka echirigá machí pa echi uva ba'wila. Echalí Binói echirigá nulama mapu echi chati sitíi oláami pagótami walubé kastigo 'yárami níima, mapujiti echi Suwaba Omérami Riosi ne wabé yona mapujiti aboni ketasi si'nú bukulíwami ku 'nata, nibilé cho ariwé chati sitíi olayá.
A'lí echo'ná Binói wi'lí napáchalachi, echo'ná moba Binói kasílachi osirúami níili je'ná riwá: Je'ná ju echi Ne Walubela Silíami, si'néami echi auché jaré o'wéala silíami Silínawala. Ayénachó je'ná riwá echo'ná osirúami níili: Je'ná ju Ne Walubela, si'néami echi auché jaré o'wéala Walubélawala.
Pe wilibeko nijeni riwali bilé walubela Riosi kapitánawala mapu echo'ná rayénachi wilili, echi mapu o'weli ra'íchaga bayeli suwaba echi jaré wilú mapu ikí ripá i'nika 'yena jeanigá: Wakiná simasi, ma napawisi ma kopoa echi mapu Riosi 'yemi mi 'yama máputamo kopoa.
Echalí nijeni riwali echi bacháwala wabé aparúami namuti, ne si'néami echi jaré o'wéala silíami jena'í wichimóbachi nuláami ayénachó, ne si'néami aboni sontársawala ayénachó, si'néami mapu ikí ma nakóbiya napawili echi Walubela sayéraga mapu aseli echi kawé rosákami, Binói pagótamawala sayériya ayénachó.
A'lí echi bacháwala wabé aparúami namuti chapigá bulirúami níili, echi wabé 'yékaka nawésami rijói ayénachó, echi mapu chabénala niráa wabé omériga olali bacháami echi bacháwala wabé aparúami namuti yuwa mapurigá ke wesi auché jaré pagótami omero olayá. A'lí echirigá ologá echi wabé 'yékaka nawésami rijói ne wabé 'yékali echi jaré pagótami mapu arigá ariweli mapurigá aboni bawirárami níima mapurigá echi osáwala wabé aparúami namuti nuleli, echi jaré aboni mapu ayénachó bacháami chokoba jaga amachíkali echi walubé amachíkalawami namuti mapu niwárami níili mapuyiri echi bacháwala wabé aparúami namuti. A'lí echalí echi wabé 'yékaka nawésami rijói napawika echi wabé aparúami namuti yuwa, okuánika akami niráa a'wátami níili echo'ná ri'lé riáblochi walubé na'írali mapo'ná ayénachó we rajá echi asújiri anilíwami.
A'lí echi jaré wikabé aboni níwala pagótami waminá ko'wirúami níili echi wi'lí ripiyá jiti mapu machínali echo'ná echi Walubela chumilachi jonsa, echi mapu aséami níili echi kawé rosákami. A'lí suwaba echi wikabé wilú ne o'weli posali, aboni sapala ko'yá.
Bilé mili bamíbali mapalí Jesucristo ne Walubela níima jena'í wichimóbachiPe wilibeko nijeni riwali bilé walubela Riosi kapitánawala ripá riwigachi jonsa rikínami, echi mapu kami níili echi irápala, echo'ná wabé ri'lé jochi irápawami, mapo'ná ketasi suwíbami ju ri'lena. Ayénachó kami níili bilé walubé jiero wiya.
Echalí echi walubela Riosi kapitánawala chapili echi wabé aparúami riablo. Échiko mapuyiri bilé sayawi ju, ki'yá jonsa nirúami, echi mapu Satanasi riwé. A'lí echi walubela Riosi kapitánawala waminá bulali echi riablo mapurigá echirigá tibima bilé mili bamíbami yénasí.
Ayénachó echi Riosi kapitánawala waminá wabé ri'lé jochi pali echi riablo mapo'ná ketasi suwíbami ju ri'lena, a'lí echo'ná ne wabé iwéami 'yérali mapurigá ke machínama, mapurigá echi riablo ketasi waminabi 'yékama jena'í wichimóbachi piréami pagótami, bilé mili bamíbali yénasí. Chopi ma simírasa bilé mili bamíbali, arigá 'wérali ju mapu echi riablo ku botonárami níima, pe téeli niráa.
Echalí nijeni riwali wikabé o'wéala muchíbalachi, ayénachóni riwali echo'ná muchúami echi jaré mapu nulérami níili justicia olánala si'néami echi jaré pagótami mapu ikí ke bichíyami níili. Ayénachóni riwali echi jaré galá bichíyami pagótami aliwala, si'néami mapu ikí kutachí ripúnaga ko'wirúami níili ki'yá chokichí jonsa, mapujiti aboni nawésami níili Jesucristo jiti rugá, ayénachó mapujiti aboni bichíili Riosi Ra'íchala. Ke wesi aboni chokoba jaga walubéraga aneli echi bacháwala wabé aparúami namuti; nibilé cho ariweli mapurigá aboni bawirárami níima echo'ná aboni kowálachi, nibilé echo'ná aboni sikálachi, mapurigá echi osáwala wabé aparúami namuti nuleli. Nijeni riwali mapurigá je'ná jaré auchecho siné ku pirélama jena'í wichimóbachi waminánomí, ayénachó mapurigá aboni pe o'wéala níima Jesucristo yuwa bilé mili bamíbali yénasí, mapurigá aboni pe kuchípala nuláami níima, mapurigá aboni ku'wírama Jesucristo mapalí Binói ne Wabé Walubela níima jena'í wichimóbachi.
Echalí níima echi ne bachá ku owínawachi rawé, chopi echi auché jaré suwíami ketasi cho abijí ku pirélama, chopi waminánomí auchecho ku pirélama mapalí ma simírasa echi bilé mili bamíbali.
¡Ne wabé kaníliami níima echi jaré mapu ikí ku o'wínama echalí ne bachá ku owínawachi rawé! Abóniko chopi galabé oláami ju mapurigá Riosi nakí. A'lí aboni ketásirapé auché osá suwimea, chopi aboni Riosi níwala sacerdote níima, Jesucristo níwala ayénachó. A'lí aboni pe kuchípala nuláami níima mapurigá aboni ku'wílama Jesucristo mapalí Binói ne Walubela níima jena'í wichimóbachi bilé mili bamíbali iyénasí.
Chopi ma simírasa echi bilé mili bamíbali, echalí echi Satanasi riwéami riablo ku botánaga, waminá ku ni'yúbanarami níima.
Echalí binói ne wabé yoga ku machínsa, ne wabé nakimea 'yékanala ne suníami jena'í wichimóbachi piréami pagótami. Echalí binói ku machínsa 'yékama echi Goga riwéami walubela silíami, ne si'néami echi pagótami ayénachó, echo'ná Goga kawíwalachi piréami. Echalí echi Satanasi napabuma ne si'néami aboni mapurigá nakoma, a'lí ne wabé simírami wikabé níima mapurigá echi saté echo'ná walubé ba'wírali suwé nirúami.
Echalí aboni nolínama ne suníami jena'í wichimóbachi jonsa, a'lí noligá napawima echo'ná Jerusalémachi anilíwachi walúlachi mapo'ná muchima Riosi níwala pagótami, chopi echo'ná ripá riwigachi jonsa Riosi julama walú na'í mapurigá si'néami aboni suwaba ikósaga suwábarami níima.
Echalí echi riablo mapu ne wabé 'yékali echi pagótami, échiko waminá ri'lé walubé na'írali pátami níima, mapo'ná ayénachó we rajá echi asújiri anilíwami, mapo'ná chabénala a'wátami níili echi wabé aparúami namuti, echi wabé 'yékami nawésami rijói yuwa. Echo'ná aboni ne wabé simírami risúu olárami níima ne sinibí rawé, ne sinibí rokogó, sinibí niráa, ne sinibí.
Riosi justicia olama mapalí si'néami echi jaré chati sitíi oláami pagótami bacháami jábama echo'ná Riosi níwala rosákami walubela asíbalachiEchalí nijeni riwali bilé rosákami walubela asíbalachi, ayénachóni riwali Echi mapu echo'ná asali. Échiko ne wabé simírami Walubela ju, echijiti bacháami jonsa mapo'ná Binói atí, je'ná kawí suwaba waminá ke 'ne ikimea, echo'ná ripá mapo'ná siyona ayénachó. A'lí ma ketasi nirúlama.
Ayénachóni riwali si'néami echi jaré suwíami, echi jaré mapu o'wéala niráa níili, ayénachó echi jaré mapu kuchípala níili. Echalí nijeni riwali mapurigá ne si'néami echo'ná bacháami Riosi yuwa jábama. Echalí echi jaré oselí irápaga 'nérami níima. Ayénachó echi auché bilé oselí irápaga 'nérami níima, echi oselí mapo'ná osirúami ju si'néami riwalá mapu ikí sinibí niráa pirélama Riosi yuwa. Echalí echi jaré suwíami justicia olárami níima mapurigá aboni ologá piréali, mapurigá osirúami níili echo'ná echi jaré oselichi.
Echalí nijeni riwali mapurigá ne si'néami echi jaré suwíami mapu ikí waminá ri'lé butuwíkami níili echo'ná walubé ba'wírali auchecho ku párami níima, ayénachó ne si'néami echi auché jaré mapu ikí suwíami ju auchecho ku párami níima echo'ná jonsa mapo'ná echi jaré suwíami aliwala muchuwi. Echalí ne si'néami echi jaré suwíami justicia olárami níima, a'lí ibili niráa kastigo 'yárami níima achigórigá mapurigá ibili chati sitíi olali.
Echalí echi mukuwáami waminá ri'lé walubé na'írali pátami níima, ayénachó echo'ná a'wátami níima ne si'néami echi jaré suwíami mapu ikí ketasi ku wikawárami níili. A'lí echalí mapalí aboni echo'ná ri'lé walubé na'írali a'wátami níima, echalí níima mapalí aboni osá niráa suwimea.
A'lí echo'ná a'wátami níima si'néami echi jaré mapu ikí aboni riwalá ketasi osirúami níili echo'ná oselichi mapo'ná osirúami ju si'néami echi jaré pagótami riwalá mapu ikí sinibí niráa pirélama Riosi yuwa.
Ripá riwigachi auché si'nú bukulíwami, ayénachó auché si'nú kawí ne bukulíwamiEchalí nijeni riwali mapurigá ripá nolírali mapo'ná siyona auché si'nú bukulíwami nílama, ayénachóni riwali mapurigá auché si'nú kawí ne bukulíwami nílama, mapujiti ripá nolírali mapo'ná siyona mapu tamujeta ritiwá waminá ke 'newa ikimea, ayénachó je'ná kawí mapo'nata piré waminá ke 'newa ikimea. A'lí echi walubé ba'wí ma ke nirúlama.
Nijé, Juani, riwali mapurigá echi wabé galabé walúlachi rikínama echo'ná ripá riwigachi jonsa, mapo'ná Riosi atí. Echo'ná echi bukulíwami Jerusalémachi anilíwami níima. Suwaba ne galá ba'yóraga a'láratami níima mapurigá bilé tiwé ba'yóraga a'lara, binói niráa, mapalí ma niwima echi yuwa mapu binói kunala níima.
Ayénachóni námali mapurigá waminánomí bilé o'weli ra'ichami echo'ná ripá riwigachi jonsa jeanigá: Nibira, jipi Riosi bité nasípomí echi jaré pagótami yuwa. Jipi jonsa Riosi bitélama aboni yuwa. A'lí aboni Riosi níwala pagótami níima. A'lí Binói Riosi aboni yuwa asimea. Sinibí niráa aboni Riósawala níima.
Ayénachóni námali mapurigá waminánomí jeanimea: Riosi galá ku kanílatama aboni, mapurigá ma ketasi o'móniga nalákama. Echalí jonsa echi pagótami ma ketasi suwimea, nibilé auché nalákama, nibilé auché risúu animea, nibilé auché okoma; mapujiti suwaba mapu ikí chabénala nirúaliko, ma suwaba simárali.
Echalí nijeni námali ra'icháchanachi echi Walubela Jesucristo, echo'ná walubela asíbalachi atíami, echi mapu tamí jeaneli: Nibira, Nijeni bukulíwami niwáma suwaba namuti. Ayénachó tamí jeaneli: Oselichi osá suwaba je'ná ra'íchali, mapujiti ne bichíwali ju. Echijiti galá níima mapu ne si'néami pagótami galá bichíima ne suwaba.
Ayénachó tamí jeaneli. Suwaba ma olárami ju. Nijeni ne bachá ju mapurigá echi binékowami “A” anilíwami ne bachá ju, ayénachóni ne jubá níima mapurigá echi binékowami “Z” anilíwami ne jubá ju. Nijeni 'yama mapurigá ne si'néami echi jaré pagótami mapu ikí balámako, ketasi biyiri natétaga galá bajima echo'ná bajichi mapo'ná maní echi ba'wí mapu nijá mapurigá echi pagótami sinibí niráa pirélama.
Echi jaré mapu ikí galá nayúraliko, abóniko narema suwaba je'ná jeyiri mapurigá kóntami niráa. A'lí Nijeni aboni Riósawala níima, ayénachó aboni Nijé kúchuwala níima.
Chopi echi jaré wabé majáami walú kastigo 'yárami níima, echi jaré mapu ketasi bichíiko ayénachó, echi jaré wabé chati sitíi oláami ayénachó, echi jaré mapu ikí nakówaka ko'yáami ju ayénachó, echi jaré mapuyíripi chuwé bilétari yuwa kochíami juko ayénachó, echi jaré sukurúami ayénachó, echi jaré mapu ikí chokoba jaga o'wiké echi jaré amachíkalawami namuti ayénachó, ne si'néami echi jaré 'yékaka ra'íchami ayénachó; mapujiti ne si'néami je'ná jerigá chati sitíi oláami pagótami a'wátami níima echo'ná ri'lé riáblochi mapo'ná ne buchuwímana wi'lé ra'laka rajáami ju, mapo'ná we rajá echi asujiri anilíwami. Echalí níima mapalí aboni auché osá suwimea.
Echi ne bukulíwami JerusalémachiEchalí tamí yuwa nawali pe bilé echi jaré kichao o'wéala Riosi kapitánawala mapu pe bachánala nijeni riwali ibílipi 'yénami echi kúuchi sikolí buchí maníami echi ne wabé simírami chati namuti mapu kicháosa chokéami wabé risúu nílatali echi jaré chati sitíi oláami pagótami jena'í wichimóbachi piréami. A'lí echi bilé Riosi kapitánawala tamí jeaneli: Echi Walubela Jesucristo echi Riosi níwala Méchuli ju. Wakiná tamí yuwa simí, nijeni mi 'nérama Binói upila, echi mapu bukulí niwíami níili Binói yuwa.
Echalí mapalí echi Wabé Galabé Riosi Iwigala olali mapurigá nijeni riwimea mapurigá ikimea waminánomí, echalí nijeni riwali mapurigá echi walubela Riosi kapitánawala tamí niráa echo'ná ne wabé ripabé biléana walubé chulichi. A'lí echirigá tamí riwírali echi ne wabé galabé walubé walúlachi Jerusalémachi anilíwachi, echi mapu ripá riwigachi jonsa rikínali, echo'ná jonsa mapo'ná Riosi atí.
A'lí echi walúlachi ne wabé ratábali achigórigá mapurigá Riosi Binói ne wabé ratábami ju. Ne wabé simírami ratábali mapurigá bilé táa rité ne wabé natéami, mapurigá echi jaspe anilíwami rité, ne galá machíami mapuyiri sipée ventana niwalíwami.
A'lí bikaná yéatami níili riwili mapokuá machina rayénali, ayénachó bikaná niráa yéatami níili a'nagú 'nalika niráa, ayénachó bikaná yéatami níili tuni mapomí bokowí rayénali.
A'lí echo'ná walúlachi mapo'ná noligá tigótami níili, echo'ná nirúali makói miná okuá o'weli rité, ri'lé bachá tigótami niráa. A'lí echo'ná ibílipi makói miná okuá ritéralichi osirúami níili ibili aboni riwalá mapurigá riwéami níili echi jaré makói miná okuá nawésami mapu echi Méchuli júuli nawisánala Binói Ra'íchala.
Echi walubela Riosi kapitánawala mapu tamí yuwa ra'íchali, echi kami níili bilé kusí tétalawami, oro niwárami, mapurigá tétama echi walubé walúlachi, echo'ná noligá tigótami ayénachó, echo'ná nirúami yéwachi.
Echo'ná walúlachi sitóami níili. A'nagú kuwana chopi 'yékali níili. A'lí echi walubela Riosi kapitánawala tétali echi oro niwárami kusí jiti. A'lí okuá mili waminá okuá kiento kilómetro níili. Biléana ibílana a'nagú naóana kuwana chopi 'yékali níili, ayénachó a'nagú ri'winá chopi 'yékali níili.
A'lí echi walubela Riosi kapitánawala ayénachó tétali echi walubé tigótami. Ne walú chipériga tigótami níili. Usansa makói miná naó metro níili chipérowala, mapujiti echi walubela Riosi kapitánawala níwala tétawami achigó kilí níili mapu kilí jena'í wichimóbachi piréami pagótami níwala.
Echo'ná walúlachi ne norigá tigótami níili echi wabé natéami jaspe anilíwami rité jiti. A'lí ne suwaba echi wabé natéami oro chopi jiti niwárami níili, ne galá machíami niráa, mapuyiri sipée ventana niwalíwami.
A'lí echi makói miná okuá o'weli rité mapu ri'lé bachá tigótami níili echo'ná walubé tigótachi ibílana niráa wiká nasókami wabé ba'yóratami níili, mapujiti echo'ná moba ritérali ochópana uchúcharami níili wikabé wabé simírami natéami kúuchi rité. Echo'ná echi rité ne bacháwala uchúcharami níili echi jaspe anilíwami wabé natéami kúuchi rité; echo'ná okoná ritérali uchúcharami níili echi sájiro anilíwami wabé simati kúuchi rité; echo'ná bikaná ritérali uchúcharami níili echi ágata anilíwami wabé simati kúuchi rité; echo'ná naóana ritérali uchúcharami níili echi esmeralda anilíwami wabé simati kúuchi rité;
echo'ná malíana ritérali uchúcharami níili echi ónise anilíwami wabé simati kúuchi rité; echo'ná usansa ritérali uchúcharami níili echi kornalina anilíwami wabé simati kúuchi rité; echo'ná kicháosa ritérali uchúcharami níili echi krisólito anilíwami wabé simati kúuchi rité; echo'ná osánaósa ritérali uchúcharami níili echi berilo anilíwami wabé simati kúuchi rité; echo'ná kimakóisa ritérali uchúcharami níili echi topasio anilíwami wabé simati kúuchi rité; echo'ná makóisa ritérali uchúcharami níili echi krisoprasa anilíwami wabé simati kúuchi rité; echo'ná makói miná biléana ritérali uchúcharami níili echi jasinto anilíwami wabé simati kúuchi rité; echo'ná makói miná okoná ritérali uchúcharami níili echi amatista anilíwami wabé simati kúuchi rité.
A'lí echo'ná makói miná okuá yéwachi, echi makói miná okuá 'yera niwárami níili echi wabé natéami perla anilíwami jiti, ibili 'yera bilé perla chopi jiti niwárami níili. A'lí echo'ná walúlachi ri'narátachi echi wabé natéami oro chopi níili, ne wabé machíami mapuyiri sipée, ventana niwalíwami.
Echalí nijeni ketasi riwali nibilé ri'obá echo'ná walúlachi, mapujiti echi Walubela Riosi ne suwaba omérami echo'ná atí, echi Méchuli ayénachó; echijiti echo'ná muchúami pagótami sinibí Riosi Binói yuwa ra'íchaga walubéraga anema echi Walubela Riosi, ayénachó aboni echi Méchuli Binói yuwa ra'íchaga waminabi walubéraga anema.
Echo'ná walúlachi ketasi 'wérali níima mapu echi rayénali rayenama, nibilé cho 'wérali níima mapu echi michá ratábatama echo'ná; mapujiti Riosi Binói ne wabé ratábata echo'ná walúlachi, ayénachó echi Méchuli ne wabé ratábata echo'ná.
A'lí si'néami pagótami mapu ikí ma ku'wírami juko, abóniko sinibí 'yénama echo'ná walúlachi mapo'ná echirigá rataba. Echo'ná ne wabé walúlachi níima mapujiti ne si'néami jena'í wichimóbachi nuláami o'wéala silíami ma ketasi waminabi mapurigá o'wéala niráa níima, chopi Riosi Walubela níima, echo'ná Binói walúlawalachi atíami.
Echo'ná walúlachi sinibí rawé ke siné 'yératami níima echi yéachi, a'lí echo'ná ke bilé siné rokogó níima.
Echo'ná walúlachi ne bachá walúlachi níima mapujiti ne suníami piréami o'wéala echo'ná sigá, waminabi walubela anilíwami nilama echi Riosi níwala walúlachi.
Ke siné nirúlama echo'ná walúlachi echi wabé chati sitíi namuti, nibilé wesi echo'ná mo'wimea mapu ikí wabé chati chuwé oláami ju, nibilé cho echi jaré mapu ikí 'yékaka oláami ju. Echo'ná walúlachi chopi mo'wimea echi jaré mapu ikí aboni riwalá echo'ná echi Méchuli osilíwalachi osirúami ju mapurigá aboni sinibí pirélama Riosi yuwa.
Echalí echi Riosi kapitánawala tamí riwírali echo'ná bakochi mapo'ná simí echi ba'wí mapu nijá mapurigá echi pagótami sinibí pirélama. Echi ba'wí ne wabé simírami galabé níili, ne wabé galá machíami mapuyiri sipée ventana niwalíwami, tarapé wikúami niráa. A'lí echi galabé bakochi machíinali echo'ná Riosi níwala walubela asíbalachi jonsa, ayénachó echi Méchuli níwala walubela asíbalachi jonsa.
A'lí echo'ná walúlachi walubela ri'narátachi nasipa simí echi galabé bakochi. Ayénachó echo'ná a'nagú bo'onaga jawi echi galabé rakéami namuti, echi mapu nijá mapurigá echi pagótami sinibí pirélama. A'lí siné bamíbali echi rakéami namuti galá raké ibílipi michá niráa. A'lí echi rakéami namuti sawala ku sa'wáami ju kanápuromí piréami pagótami.
A'lí echo'ná walúlachi tarapé nirúlama echi mapu Riosi wabé chati sitíi ané. A'lí echi Walubela Riosi Binói echo'ná walúlachi asimea, echo'ná Binói níwala walubela asíbalachi. Echi Méchuli ayénachó echo'ná walúlachi asimea, echo'ná Binói níwala walubela asíbalachi. A'lí si'néami pagótami mapu ikí Riosi piónawala niráa ju, abóniko sinibí niráa waminabi o'wikema echi Walubela Riosi.
Echalí aboni galá machíami niráa riwimea Riosi, ayénachó echo'ná ibílana aboni kowálachi osirúami níima Riosi riwalá.
Echo'ná ma ketasi waminabi chonama rokogó niráa. A'lí ma ketasi 'wérali níima mapurigá echo'ná piréami pagótami karúmati rajema, nibilé cho mapurigá waminabi rayenama, mapujiti echi Walubela Riosi Binói galá ratábatama, echijiti aboni suwaba galá machíami niráa riwimea. A'lí Riosi 'yama mapurigá aboni ayénachó o'wéala nuláami níima sinibí bamíbali, ne sinibí.
Echi Walubela Jesucristo ke 'me ayó ku nawamaA'lí echi walubela Riosi kapitánawala tamí jeaneli: Je'ná Ra'íchali ne bichíwali ju. Galá níima mapu ne si'néami pagótami galá bichíima. Echi Walubela Riosi mapu galá 'natárata echi jaré mapu osá Binói Ra'íchala, Échiko júuli Binói kapitánawala mapurigá galá riwírama echi jaré Riosi piónawala suwaba mapurigá ikimea ke 'me ayó.
Echi Walubela Jesucristo jeaní: ¡Nijeni ma ke 'me ayó ku nawama! ¡Ne wabé kaníliami ju si'néami echi jaré mapu ikí galá bichíiga nijéwako Riosi Ra'íchala mapurigá osirúami ju jena'í oselíchi!
Nijé Juani galá námali je'ná Ra'íchali, ayénachóni riwali je'ná karúmati. A'lí mapalini ma je'ná jerigá námiga riwisá, echalini we yáati chokoba wilíbali bacháami mapo'ná echi Riosi kapitánawala wilili, echi mapu tamí riwírali, mapurigani o'wikema echi walubela Riosi kapitánawala.
Chopi échiko tamí jeaneli: ¡Ketasi tamí walubéraga ané mujé! Nijeni ayénachó bilé pioni ju, Riosi piónawala niráa, achigórigá mapurigá mujé niráa, ayénachó mapurigá echi auché jaré mujé ritémawala niráa, si'néami mapu ikí nawésako Riosi Ra'íchala, si'néami mapu ikí galá nijéwako mapurigá osirúami ju jena'í oselichi. ¡Chopi echi bilepi Walubela Riosi walubéraga ané!
Echalí echi Riosi kapitánawala ayénachó tamí jeaneli: Sinibí galá nawisá Riosi Ra'íchala mapurigá osirúami ju jena'í oselichi. Ke siné ariwé nawesa, mapujiti ke 'me ayó suwaba echirigá ikimea mapurigá osirúami ju jena'í oselichi.
Echalí jonsa si'néami mapu ikí chati sitíi oláami juko, abóniko sinibí niráa echirigá chati sitíi oláami níima; ayénachó si'néami mapu ikí sitíraga nokuáami juko, abóniko sinibí niráa echirigá sitíraga nokumea. A'lí si'néami mapu ikí galabé oláami juko, abóniko sinibí niráa echirigá galabé oláami níima; ayénachó si'néami mapu ikí nakiko olánala mapurigá Riosi chopi nakí, abóniko sinibí niráa echirigá chopi olama.
Echi Walubela Jesucristo jeaní: ¡Ne bichíwali, Nijeni ke 'me ayó ku nawama! Echalí Nijeni ibili niráa 'yama echi wabé galabéala. Echi jaré mapu ikí wabé galabé ologá piréaliko, abóniko waminabi ne wabé wikabé 'yárami níima; chopi echi auché jaré mapu ikí ketasi 'me galabé ologá piréaliko, abóniko ke 'me wikabé 'yárami níima.
Nijeni ne bachá ju, ayénachóni ma ne jubá ju. Nijeni ne chokichí ju, mapurigá echi binékowami “A” anilíwami ne chokichí ju; ayénachóni ma ne jubáami ju mapurigá echi binékowami “Z” anilíwami ma ne jubáami ju.
Ne wabé kaníliami ju si'néami echi jaré mapu ikí galá bichíyami juko. Abóniko mapurigá galabé bi'wíami napáchami niráa ju, mapujiti aboni ma galá bichíili Jesucristo niráa. Echijiti aboni risensia níwa mapu ko'mea echi galabé namuti rakala, echi mapu nijá mapurigá aboni sinibí niráa pirélama, ayénachó mapurigá aboni mo'wimea echo'ná walúlachi yéwachi.
Nijé, Jesucristo, mani júuli Nijé kapitánawala suwaba je'ná jerigá ruyénala echi jaré wikabé napawika bichíyami ritémtami, echo'ná kicháona o'wéalachi napawíami. Nijeni ju mápuni niwáli echi walula silíami Rabiri riwéami, ayénachóni bilé ju echi binói Rabiri kúchala kúchuwala, ayénachó Nijeni mapuyiri echi wabé ratábami sopolí ju, echi mapu bi'yá chi'láachi machina.
Echi Wabé Galabé Riosi Iwigala jeaní: ¡Wakiná simí! Ayénachó echi Méchuli upila jeaní: ¡Wakiná simí! A'lí galá níima mapu ikí námiko ayénachó jeanisá: ¡Wakiná simí! Ne si'néami pagótami mapu ikí nakiko bajínala, wakiná simíbaga tarapebi yiri natétaga bajisi echi ba'wí mapu nijá mapurigá echi pagótami sinibí niráa pirélama.
Nijeni jerigá ruyé si'néami echi jaré pagótami mapu ikí námiko Riosi Ra'íchala mapurigá osirúami ju jena'í oselichi: A jaré napabúsagá auché jaré ra'íchali je'ná ne bichíwali Riosi Ra'íchala yuwa, echalí Binói Riosi ne wabé risúu olama echirigá oláami pagótami, achigórigá mapurigá osirúami ju jena'í oselichi mapu Riosi risúu olama echi jaré chati sitíi oláami pagótami.
A'lí a jaré waminá 'yésagá jaré Riosi Ra'íchala mapurigá osirúami ju jena'í oselichi, echalí Riosi Binói waminá nakubama aboni riwalá echo'ná oselichi mapo'ná osirúami ju si'néami echi jaré pagótami riwalá mapu ne sinibí niráa pirélama. Ayénachó Riosi ketasi risensia 'yama mapu aboni muchima echo'ná Binói níwala galabé walúlachi. Jena'í oselichi osirúami ju mapurigátamo galá machiboa churigá ju Riosi walúlawalachi.
Echi Walubela Jesucristo mapu suwaba je'ná jerigá aní, Échiko ayénachó jeaní: Ayena, Nijeni ke 'me ayó ku nawama. ¡Echirigá níima! ¡We yáati ku nawá, Mujé Walubela Jesucristo!
Nijeni nakí mapu echi Walubela Jesucristo 'yemi mi ne si'néami wabé ku'wírama. ¡Echirigá níima!
id=Wtar
