Jè Abraham, jé kjomà na̱ꞌìn‑la̱ Isaac; ko̱ Isaac, jé kjomà na̱ꞌìn‑la̱ Jacob; ko̱ Jacob jé kjomà na̱ꞌìn‑la̱ Judá ko̱ jñà ꞌndse̱.
Ko̱ jè Judá, jé kjomà na̱ꞌìn‑la̱ Fares ko̱ Zara, ko̱ jè na̱‑la̱, Tamar tsiꞌkìn. Jè Fares, jé kjomà na̱ꞌìn‑la̱ Esrom; ko̱ Esrom, jé kjomà na̱ꞌìn‑la̱ Aram.
Jè Aram, jé kjomà na̱ꞌìn‑la̱ Aminadab; ko̱ jè Aminadab, jé kjomà na̱ꞌìn‑la̱ Naasón; jè Naasón, jé kjomà na̱ꞌìn‑la̱ Salmón;
jè Salmón, jé kjomà na̱ꞌìn‑la̱ Booz, ko̱ jè na̱‑la̱, Rahab tsiꞌkìn. Jè Booz, jé kjomà na̱ꞌìn‑la̱ Obed, ko̱ jè na̱‑la̱, Rut tsiꞌkìn; ko̱ jè Obed jé kjomà na̱ꞌìn‑la̱ Isaí;
jè Isaí, jé kjomà na̱ꞌìn‑la̱ David ra xi̱ta̱xá ítjòn tsikijna; ko̱ jè David, jé kjomà na̱ꞌìn‑la̱ Salomón; ko̱ jè na̱‑la̱ Salomón, jé ra kjomà chjo̱ón‑la̱ Urías nga ti̱ꞌsa̱ ítjòn.
Jè Salomón, jé kjomà na̱ꞌìn‑la̱ Roboam; jè Roboam, jé kjomà na̱ꞌìn‑la̱ Abías; jè Abías, jé kjomà na̱ꞌìn‑la̱ Asa;
ko̱ jè Asa, jé kjomà na̱ꞌìn‑la̱ Josafat; ko̱ jè Josafat, jé kjomà na̱ꞌìn‑la̱ Joram; ko̱ jè Joram, jé kjomà na̱ꞌìn‑la̱ Uzías;
ko̱ jè Uzías, jé kjomà na̱ꞌìn‑la̱ Jotam; jè Jotam, jé kjomà na̱ꞌìn‑la̱ Acaz; ko̱ jè Acaz, jé kjomà na̱ꞌìn‑la̱ Ezequías;
jè Ezequías, jé kjomà na̱ꞌìn‑la̱ Manasés; ko̱ jè Manasés, jé kjomà na̱ꞌìn‑la̱ Amón; ko̱ jè Amón, jé kjomà na̱ꞌìn‑la̱ Josías;
jè Josías, jé kjomà na̱ꞌìn‑la̱ Jeconías ko̱ jñà ꞌndse̱, ꞌkia̱ nga kijìko̱ kjo̱hiꞌin jñà xi̱ta̱ Israel ján nangi Babilonia.
Ra kjomà a̱skan, ꞌkia̱ nga ijye kijì ya̱ Babilonia, Jeconías, jé kjomà na̱ꞌìn‑la̱ Salatiel; ko̱ jè Salatiel, jé kjomà na̱ꞌìn‑la̱ Zorobabel;
jè Zorobabel, jé kjomà na̱ꞌìn‑la̱ Abiud; ko̱ jè Abiud, jé kjomà na̱ꞌìn‑la̱ Eliaquim; ko̱ jè Eliaquim, jé kjomà na̱ꞌìn‑la̱ Azor;
jè Azor, jé kjomà na̱ꞌìn‑la̱ Sadoc; ko̱ jè Sadoc, jé kjomà na̱ꞌìn‑la̱ Aquim; ko̱ jè Aquim, jé kjomà na̱ꞌìn‑la̱ Eliud;
ko̱ jè Eliud, jé kjomà na̱ꞌìn‑la̱ Eleazar; jè Eleazar, jé kjomà na̱ꞌìn‑la̱ Matán; jè Matán, jé kjomà na̱ꞌìn‑la̱ Jacob;
jè Jacob, jé kjomà na̱ꞌìn‑la̱ José, jè ra ꞌxi̱n‑la̱ María kjomà. Jè María, jé ra kjomà na̱‑la̱ Jesús, jè ra Cristo [xi̱ta̱ ra xá isìkasén‑ni Nainá].
Te ijòn sko̱ kjomà jñà xi̱ta̱ jchínga ra nchrabá‑ni ꞌtse̱ Abraham skanda ꞌtse̱ David. Ko̱ jñà xi̱ta̱ jchínga‑la̱ Jesús ra nchrabáꞌta‑ni ꞌtse̱ David skanda ꞌkia̱ nga kjo̱ꞌñó kjomà‑la̱ jñà xi̱ta̱ Israel nga inikasén ya̱ nangi Babilonia ti̱ꞌkoa̱á te ijòn sko̱ kjomà xi̱ta̱ jchínga. Ko̱ ngi te ijòn sko̱ kjomà xi̱ta̱ jchínga skanda ꞌkia̱ nga kitsin ra Cristo [xi̱ta̱ ra xá isìkasén‑ni Nainá].
ꞌKia̱ nga kitsin Jesucristo ki̱í ꞌsín kjomà: María ra na̱‑la̱ Jesús, jé José, ijye tíjnaꞌñó‑la̱ nga jè ki̱xan‑ko̱. Tanga ꞌkia̱ nga ti̱kje bìtsa̱jnako̱ xákjén, kijchaá‑la̱ María nga ijyeé iꞌndí tjíhiꞌma‑la̱ ra a̱ꞌta ꞌtse̱ ngaꞌñó‑la̱ Inìma̱ Tsje‑la̱ Nainá.
Jè José ra ꞌxi̱n‑la̱ kjomà María, xi̱ta̱ kixi̱‑ní; majìn‑la̱ nga kjo̱sabà tsjá‑la̱ María; isíkítsjen‑ní nga ta kjo̱ꞌmaá tsjín‑ni, nga mì yá xi̱ta̱ ra kji̱ꞌnchré.
ꞌKia̱ nga ijye ko̱ꞌsín isíkítsjen, jngo ìkja̱li̱‑la̱ Nainá tsakáko̱ a̱ngi nijñá. Kitsò‑la̱:
―José, ra ya̱ nchrabá‑ni tje̱‑la̱ David, kì tà chjàn skon‑jìn nga ki̱jnaki̱i jè María ra chjo̱ón‑li ko̱ma. Jè iꞌndí ra tjíhiꞌma‑la̱, ꞌtse̱é ngaꞌñó‑la̱ Inìma̱ Tsje‑la̱ Nainá.
Jngo ndí iꞌndí ꞌxi̱n jtsín‑la̱ ra Jesús si̱ꞌta ꞌí‑la̱. Kií ko̱ꞌsín ꞌkín‑ni, nga̱ jé ko̱chrjekàjin kjo̱hiꞌin xi̱ta̱ na̱xi̱ndá‑la̱ a̱ꞌta ꞌtse̱ jé ra tjín‑la̱.
Ngaꞌtsì kjoa̱ kìi̱, ꞌkoa̱á ꞌsín itjasòn koni ꞌsín kitsò Nainá a̱ꞌta ꞌtse̱ xi̱ta̱ ra isìchjeén nga kiìchja̱ ngajo‑la̱ kjotseé nga kitsò:
Jngo ra chjo̱ón xa̱ngó, iꞌndí si̱hiꞌma‑la̱,
jtsín jngo‑la̱ iꞌndí ꞌxi̱n ra Emanuel si̱ꞌta ꞌí‑la̱.
Jè ꞌí ra Emanuel tsò, Nainá tíjnako̱‑ná tsó‑ni.
ꞌKia̱ nga itjaꞌfá‑la̱ José, ꞌkoa̱á ꞌsín kiꞌsìn koni ꞌsín kitsò‑la̱ ìkja̱li̱‑la̱ Nainá; iskábé María nga ixan‑ko̱.
Tanga skanda ꞌkia̱á tsikitsa̱jnako̱ xákjién ꞌkia̱ nga ijye kitsin ndí iꞌndí‑tjòn‑la̱ María; ko̱ ꞌkoa̱á ꞌsín tsikíꞌta ꞌí‑la̱ nga Jesús tsiꞌkìn.
Jesús, ya̱á kitsin na̱xi̱ndá ra ꞌmì Belén, nangi ra chja̱‑ni Judea. Jè Herodes xi̱ta̱xá ítjòn tíjna jè ni̱chjin ꞌkia̱. Ijchó ya̱ Jerusalén ra na̱xi̱ndá sko̱‑la̱ Judea, xi̱ta̱ ra ꞌñó tjín‑la̱ kjoa̱chji̱ne̱, ra ya̱ inchrabà‑ni ñánda̱ bitjokátji‑ni tsáꞌbí,
nga kjonangi, kitsò:
ꞌKia̱ nga kiíꞌnchré Herodes ra xi̱ta̱xá ítjòn tíjna, ko̱ ngaꞌtsì xi̱ta̱ na̱xi̱ndá Jerusalén, ta itsakjón‑ní.
Jè Herodes kiìchja̱‑la̱ ngaꞌtsì xi̱ta̱ ítjòn‑la̱ na̱ꞌmì ko̱ xi̱ta̱ ra bakón‑ya kjo̱téxoma ra tsikínda Moisés. Iskonangi‑la̱, ñánda̱‑ni nga jtsín ra Cristo [xi̱ta̱ ra xá si̱ìkasén‑ni Nainá].
Jñà xi̱ta̱ kìi̱ kitsó‑la̱:
―Ya̱á na̱xi̱ndá ra ꞌmì Belén nangi ra chja̱‑ni Judea. ꞌKoa̱á ꞌsín tíchja̱ xa̱jo̱n ra tsikínda xi̱ta̱ ra kiìchja̱ ngajo‑la̱ Nainá kjotseé nga kitsò:
Jiòn ra xi̱ta̱ na̱xi̱ndá Belén tsa̱jiòn, nangi ra chja̱‑ni Judá,
mì tsa ꞌñó nangi titsa̱hijyo ya̱ a̱jin‑la̱ na̱xi̱ndá ra tjíhijyo ítjòn ya̱ nangi Judá;
ti̱ꞌkoa̱á ꞌñó chjí‑no ra jiòn.
Nga̱ ya̱á ki̱tjojin jngo‑ni xi̱ta̱xá ítjòn
ra si̱ìkinda̱ na̱xi̱ndá‑na̱ Israel.
Jè Herodes, kiìchja̱ꞌma‑la̱ jñà xi̱ta̱ ra ꞌñó tjín‑la̱ kjoa̱chji̱ne̱ nga iskonangi‑la̱ mé ni̱chjin‑ni nga kijtse jè nitse.
ꞌKia̱á isìkasén ján Belén, kitsò‑la̱:
―Tangió, nda chji̱nangio a̱ꞌta ꞌtse̱ iꞌndí ra̱kìi̱. ꞌKia̱ nga sa̱kò‑no ti̱kjíꞌnchré‑ná, mé‑ni nga ti̱ꞌkoa̱ íkatsíjen‑la̱ nga skexkón, ko̱ nga ti̱ꞌkoa̱á jeya sìkíjnaa̱.
ꞌKia̱ nga ijye kiíꞌnchré jñà xi̱ta̱ chji̱ne̱ kìi̱ koni ꞌsín kitsò jè Herodes, kijì‑ní; ko̱ jè nitse ra kijtse ñánda̱ bitjokátji‑ni tsáꞌbí, ꞌkoa̱á ꞌsín kijì ítjòn‑la̱ skanda ijchò ñánda̱ tíjna iꞌndí ra̱kìi̱, ko̱ ya̱á tsasijna jè nitse.
Jñà xi̱ta̱ chji̱ne̱ kìi̱, ꞌkia̱ nga kijtse nitse ra̱kìi̱, tsja jchán kiꞌse‑la̱.
ꞌKia̱ nga ꞌjahaꞌsen niꞌya jñà xi̱ta̱ kìi̱, kijtseé jè iꞌndí ra̱kìi̱ ko̱ María jè ra na̱‑la̱. ꞌKia̱á tsinchaxkóꞌnchiꞌta‑la̱ jè iꞌndí ra̱kìi̱ nga kijtsexkón. Ko̱ a̱kjòn iskíꞌxa̱ jñà kàxa̱‑la̱, kitsjá‑la̱ jñà to̱n sinè, ko̱ chrjongó Nainá ko̱ nandá jta̱ ixi ra ꞌñó nda jne̱ ra ꞌmì mirra.
Ra kjomà a̱skan kiꞌtsí‑la̱ nijñá jñà xi̱ta̱ kìi̱ nga mì ti̱ ko̱ꞌsín kji̱nchrabà‑ni jè ndi̱yá ñánda̱ tíjna Herodes. Xìn ndi̱yá kijì‑ni nga kijì‑ni nangi‑la̱.
ꞌKia̱ nga ijye kijì‑ni jñà xi̱ta̱ ra tjín‑la̱ kjoa̱chji̱ne̱, jngo ìkja̱li̱‑la̱ Nainá isinijñá‑la̱ José, kitsò‑la̱:
―Ti̱sítji̱in, chjíbí jè iꞌndí ko̱ na̱‑la̱; ꞌtin ján nangi Egipto; ya̱á ti̱jni skanda ꞌkia̱ nga ko̱xín‑la. Nga̱ jè Herodes koa̱àtsjií jè iꞌndí ra̱kìi̱ nga mejèn‑la̱ si̱ìꞌken.
ꞌKia̱ nga ijye itjaꞌfá‑la̱ José, iskábé iꞌndí ko̱ na̱‑la̱, kijì ni̱tje̱n ján nangi Egipto.
Ya̱á tsikitsa̱jna skanda ꞌkia̱ nga ꞌken Herodes. ꞌKoa̱á ꞌsín itjasòn koni ꞌsín kitsò Nainá a̱ꞌta ꞌtse̱ xi̱ta̱ ra isìchjeén nga kiìchja̱ ngajo‑la̱ kjotseé nga kitsò: “Ya̱á kíchjà‑la̱ iꞌndí‑na̱ nangi Egipto.”
ꞌKia̱ nga kijtse jè Herodes nga jñà xi̱ta̱ ra ꞌñó tjín‑la̱ kjoa̱chji̱ne̱ iskonda̱cha̱á‑la̱, jti jchán kjomà‑la̱. A̱kjòn ꞌñó kitsjá kjo̱hixi̱ nga ki̱yá ijye ndí i̱xti ꞌxi̱n ra jò nó tjín‑la̱ ko̱ ngaꞌtsì ra isa̱ iꞌndí‑isa kóhoꞌki ya̱ na̱xi̱ndá Belén, ko̱ jñà na̱xi̱ndá ra tjíhijyo ya̱ a̱ndi‑la̱ koni ꞌsín tsiꞌkéna̱jmí‑la̱ jñà xi̱ta̱ chji̱ne̱, nga mé ni̱chjin‑ni nga kijtse jè nitse.
ꞌKoa̱á ꞌsín itjasòn ꞌén ra kiìchja̱ Jeremías xi̱ta̱ ra isìchjeén Nainá nga kiìchja̱ ngajo‑la̱ kjotseé, nga kitsò:
Ya̱ i̱ꞌnde ra ꞌmì Ramá kinaꞌyá‑la̱
nga ꞌñó tíkjindáya ko̱ tífahátse‑la̱
jè chjo̱ón Raquel nga tíkjindáyake ndí i̱xti‑la̱,
ko̱ mì kì ti̱ ꞌnchré‑la̱ yá ra síje ikon
nga̱ ijyeé ꞌken ndí i̱xti‑la̱.
ꞌKia̱ nga ijye ꞌken Herodes, jngo ìkja̱li̱‑la̱ Nainá isinijñá‑la̱ José ján Egipto. Kitsò‑la̱:
―Ti̱sítji̱in, chjíbí jè iꞌndí ko̱ na̱‑la̱. ꞌTin india‑ni ya̱ nangi Israel. Ijyeé ꞌken jñà xi̱ta̱ ra mejèn‑la̱ si̱ìꞌken iꞌndí ra̱kìi̱.
Tanga ꞌkia̱ nga kiíꞌnchré José nga jè tíbatéxoma Arquelao ya̱ nangi Judea, nga jè tíjna ngajo‑ila̱ na̱ꞌìn‑la̱ Herodes, José itsakjón‑ní; mì kì ya̱ ko̱ꞌsín kijì. Ya̱á kijì ya̱ nangi Galilea. Nainá, ꞌkoa̱á ꞌsín tsiꞌkéna̱jmíya‑la̱ a̱ngi nijñá.
ꞌKia̱ nga ijchò ya̱ i̱ꞌnde ra̱kìi̱, ya̱á tsikitsa̱jna ya̱ na̱xi̱ndá Nazaret. ꞌKoa̱á ꞌsín kjomà mé‑ni nga itjasòn‑ni koni ꞌsín kitsò xi̱ta̱ ra isìchjeén Nainá nga kiìchja̱ ngajo‑la̱ kjotseé, nga jè Jesús, xi̱ta̱ nazareno ꞌkín.
Ni̱chjin kìi̱, ijchó jè Juan ra batíndá xi̱ta̱, ya̱ i̱ꞌnde a̱ꞌta xìn ꞌtse̱ Judea ñánda̱ nga nangi kixì nga tsiꞌkéna̱jmíya jè ꞌén‑la̱ Nainá,
nga kitsò:
―Ti̱kájno‑no jè jé ra tjín‑no ko̱ kì ti̱ tsja jé fatsji‑no, nga̱ ijyeé kjochrañaꞌtà‑no ni̱chjin nga jcha̱a kóꞌsín batéxoma jè ra tíjna ján ngajmi.
Jè xi̱ta̱ ra isìchjeén Nainá nga kiìchja̱ ngajo‑la̱ kjotseé ra tsiꞌkìn Isaías, ꞌkoa̱á ꞌsín tsikínda xa̱jo̱n‑la̱ ra a̱ꞌta ꞌtse̱ Juan nga kitsò:
Jngo xi̱ta̱ ra ꞌñó tíchja̱ ya̱ i̱ꞌnde a̱ꞌta xìn ñánda̱ nga nangi kixì nga tsò:
“Ti̱tsa̱jnanda nga ꞌkia̱ nga kjꞌi̱í Na̱ꞌín‑ná,
kixi̱ ti̱kíjna inìma̱‑no
koni jngo ndi̱yá kixi̱ ñánda̱ nga ko̱jmeyá Na̱ꞌín‑ná.”
Jñà nikje ra tsakjaya Juan, tsja̱‑la̱ cho̱ camelloó tjínda‑ni. Ko̱ jngo xìncho̱ ra chrja̱ba̱ cho̱ tsikíkjá. Ko̱ jñà tsajmì ra iskine Juan, tsjén‑la̱ cho̱ sera̱ ijñá‑ní ko̱ likò.
Jñà xi̱ta̱ ra inchrabà‑ni ya̱ Jerusalén ko̱ kóhoꞌki nga tíjngo ya̱ nangi ñánda̱ ꞌmì Judea ko̱ jñà i̱ꞌnde ra ya̱ machraña‑la̱ ya̱ ndáje̱ ra ꞌmì Jordán nga ꞌjiíꞌnchré‑la̱ jè Juan.
Jñà xi̱ta̱ kìi̱, ꞌkia̱ nga isíkájno‑ni jé‑la̱, a̱kjòn jè Juan tsatíndá‑ní ya̱ ndáje̱ Jordán.
ꞌKia̱ nga kijtse jè Juan nga ꞌñó kjìn xi̱ta̱ fariseo ko̱ xi̱ta̱ saduceo ꞌji nga mejèn‑la̱ ko̱tíndá ijo‑la̱, kitsó‑la̱:
―Jiòn, ꞌkoa̱á ꞌsín ngoya‑no koni tsa tje̱‑la̱ ye̱. ¿Yá ra ko̱kitsò‑no nga ko̱tojin‑no jè kjo̱hiꞌin ra ꞌsa̱ nchrabá?
Ko̱ꞌsín ꞌtia̱àn kjoa̱ ra nda tjín. Kataꞌya‑la̱ nga ijyeé iníkájno jé‑no ko̱ mì ti̱ jé i̱nchifatsji‑no.
Kì ko̱ꞌsín níkítsjen ya̱ a̱jin inìma̱‑no nga bixó: “Ngaji̱n, mì kì ꞌse̱‑naji̱n kjo̱hiꞌin nga̱ ya̱á nchrabáꞌta‑naji̱n ya̱ ꞌtse̱ Abraham.” ꞌKoa̱á xín kixi̱‑no, skanda jñà na̱jo̱ kìi̱, maá‑la̱ Nainá nga i̱xti ꞌtse̱ Abraham ꞌsi̱in.
Jè ni̱chjin nga tsjá kjo̱hiꞌin Nainá, ijyeé kjochraña, ꞌkoa̱á jngoya‑la̱ koni jngo ki̱cha̱yá ra kjijnanda nga kjijnaꞌta ya̱ kja̱ma̱‑la̱ yá nga ko̱tesòn. Ngaꞌtsì yá ra mì kì nda to bajà‑la̱, jtísòn‑ní; ya̱á si̱nchájin niꞌí mé‑ni nga jti̱‑nì.
Kixi̱í kjoa̱, ꞌa̱n, ta ko̱ó nandá nga batíndá‑na mé‑ni nga si̱kájno‑no jè jé ra tjín‑no, ko̱ mì ti̱ kì jé kjótsji‑no. Tanga jè ra ꞌsa̱ nchrabátji̱ngi‑na, ko̱ó Inìma̱ Tsje‑la̱ Nainá nga ko̱tíndá‑no ko̱ niꞌí. Isa̱á tse ngaꞌñó tjín‑la̱ mì ꞌkoa̱‑ni koni ra ꞌa̱n. Skanda mì kì tjíꞌnde‑na nga ꞌa̱n ꞌkoà‑la̱ jñà xa̱jté‑la̱.
Ijyeé tíjnanda nga kjoa̱hájin xi̱ta̱ ra nda ꞌsín ko̱ jñà ra mì kì nda ꞌsín koni ꞌsín ma ꞌkia̱ nga matsje jñà tjachó ra ꞌmì trigo, ki̱ncháxkó ijyeé jñà ra trigo ya̱ a̱ya niꞌnga, tanga jè tjé‑la̱, ya̱á ko̱kà ya̱ a̱jin niꞌí ra mì kì kji̱ꞌtso skanda tà kjiá‑nioo̱.
Jesús ya̱á ꞌji‑ni ya̱ Galilea nga ijchò ya̱ ndáje̱ ra ꞌmì Jordán nga ijchòjkon Juan nga mejèn‑la̱ nga sa̱tíndá‑te.
Jè Juan, ꞌkia̱ nga ti̱ꞌsa̱ ítjòn, mì kì kjokjiín‑la̱, kitsó‑la̱:
―ꞌA̱án jnchro ra machjeén‑na nga ji̱ ko̱tíndá‑ná. ¿A ta isa̱á ji̱ fíi̱jchòn‑ná?
ꞌKia̱á kitsò Jesús:
―Ti̱hitjasòn‑li ra ji̱ ꞌndi̱ ꞌndi̱, nga̱ machjeén‑ní nga ko̱ꞌsín si̱hitjasén ngaꞌtsì kjoa̱ ra kixi̱ tjín ya̱ ngixko̱n Nainá.
ꞌKia̱á isìhitjasòn jè Juan.
ꞌKia̱ nga ijye isatíndá jè Jesús nga itjokàjin‑ni ya̱ nandá, a̱kjòn itjáꞌxa̱jin ya̱ ján ngajmi, ko̱ jè Jesús kijtseé jè Inìma̱ Tsje‑la̱ Nainá ra inchrabàjen‑nè nga iskàtje̱nsòn‑la̱, ra koni ꞌki tjo̱ni̱ña̱ ꞌki.
ꞌKia̱á inaꞌyá jngo‑la̱ ꞌén ra ngajmi inchrabà‑ni nga kitsò:
―Jé ra̱kìi̱ Iꞌndí‑na̱ ra ꞌñó tsjake̱; ꞌñó tsja tjín‑la̱ takoàa̱n ra a̱ꞌta ꞌtse̱.
Ichán ni̱chjin ko̱ ichán ni̱tje̱n tsikijnachjan jè Jesús. ꞌKia̱ nga kjomà a̱skan‑nioo̱ kjòhojó‑la̱.
Jè xi̱ta̱‑ni̱í ra ma‑la̱ konda̱cha̱ ijchò kasiꞌta chrañaá‑la̱ ñánda̱ tíjna Jesús, kitsò‑la̱:
―Tsa ngi kixi̱í kjoa̱ nga ji̱í‑ní ra Iꞌndí‑la̱ Nainá ꞌmì‑li, ko̱ꞌtín‑la̱ jñà na̱jo̱ kìi̱ nga ni̱ño̱ katama.
Tanga jè Jesús kitsó‑la̱:
―ꞌKoa̱á ꞌsín tíchja̱ ya̱ Xa̱jo̱n‑la̱ Nainá, nga tsò: “Mì tsa tà ki tsajmì ra ma chine kítsa̱jnakon‑ni jñà xi̱ta̱, ti̱ꞌkoa̱á kií kítsa̱jnakon‑ni ngaꞌtsì ꞌén ra chja̱ Nainá.”
Jè xi̱ta̱‑ni̱í ꞌkia̱á kiìko̱ Jesús ya̱ Na̱xi̱ndá Tsje‑la̱ Nainá [ra ꞌmì Jerusalén]; isíkíjnasòn ya̱ ñánda̱ ꞌñó ꞌnga ya̱ a̱sòn‑la̱ i̱ngo̱,
kitsò‑la̱:
―Tsa ngi kjo̱hixi̱‑ní nga Iꞌndí‑la̱ Nainá ꞌmì‑li, ti̱kàtje̱n‑ngi ijo‑li, nga̱ ꞌkoa̱á ꞌsín tíchja̱ Xa̱jo̱n ra tjíꞌta ꞌÉn‑la̱ Nainá nga tsò:
Jè Nainá ki̱íxá‑la̱ jñà ìkja̱li̱‑la̱ mé‑ni nga si̱ìkinda̱‑li,
nga ko̱ó tsja jtsa̱ba̱ꞌñó‑li,
mé‑ni nga ni̱jngo na̱jo̱ sa̱téngi‑ni.
Jesús kitsó‑la̱:
―Ti̱ꞌkoa̱á tjíꞌta Xa̱jo̱n‑la̱ Nainá nga tsò: “Kì tà chjàn jè chjíꞌtì jè ra Nainá‑li ma, jè ra tíjna ítjòn‑li.”
Jè xi̱ta̱‑ni̱í, india iko̱‑isa jè Jesús ya̱ a̱sòn nindo ra ꞌñó ꞌnga ꞌki, nga tsakón ijye‑la̱ ngaꞌtsì na̱xi̱ndá ra tjín ya̱ i̱sàꞌnde ko̱ jñà kjoa̱jeya‑la̱,
kitsò‑la̱:
―Ji̱í tsja ijye‑la ngaꞌtsì kìi̱ tsa ki̱se̱n-xkóꞌnchiꞌtá‑ná ko̱ jcha̱xkón‑ná.
ꞌKia̱á kitsò‑la̱ Jesús:
―Ti̱si̱ꞌtaxín‑ná xi̱ta̱‑ni̱í. ꞌKoa̱á ꞌsín tjíꞌta Xa̱jo̱n‑la̱ Nainá nga tsò: “Jcha̱xkín jè ra tíjna ítjòn‑li jè ra Nainá‑li ma, ko̱ ta jè ta̱jngoó ti̱sin‑la̱.”
ꞌKia̱á kijì jè xi̱ta̱‑ni̱í, nga tsasìꞌtaxìn‑la̱ jè Jesús. A̱kjòn ijchó ìkja̱li̱‑la̱ Nainá ra isìsin‑la̱ Jesús.
ꞌKia̱ nga kiíꞌnchré Jesús nga nda̱yá tíjnaꞌya jè Juan ra tsatíndá xi̱ta̱, ya̱á kijì india‑ni ya̱ i̱ꞌnde‑la̱ ñánda̱ ꞌmì Galilea.
Tanga mì tsa ya̱ tsikijna ya̱ ñánda̱ ꞌmì Nazaret; ya̱á kiì kijna ñánda̱ ꞌmì Capernaum, jngo na̱xi̱ndá ra kjijna ya̱ a̱ndi‑la̱ ndáchikon ya̱ i̱ꞌnde ra chja̱‑ni Zabulón ko̱ Neftalí.
ꞌKoa̱á ꞌsín kjomà mé‑ni nga itjasòn‑ni ꞌén ra tsikínda jè xi̱ta̱ ra isìchjeén Nainá nga kiìchja̱ ngajo‑la̱ kjotseé ra tsiꞌkìn Isaías nga kitsò:
Ján nangi Zabulón ko̱ nangi Neftalí,
ya̱ ñánda̱ fì ndi̱yá ra ꞌfahandi ya̱ ndáchikon ya̱ ra ijngoa ndáje̱ Jordán,
ya̱ ñánda̱ tíjna nangi Galilea,
ya̱ ñánda̱ tjíhijyo xi̱ta̱ ra mì tsa xi̱ta̱ judío.
Jñà xi̱ta̱ na̱xi̱ndá ra̱kìi̱ ra jñò tjín kjo̱bítsjen‑la̱,
kijtseé jngo niꞌí ra ꞌñó tse ꞌki,
ko̱ jñà xi̱ta̱ ra ya̱ tjímaya ndi̱yá kjo̱biya,
Skanda ya̱á tje̱n‑nì nga tsikíꞌtsia̱ Jesús nga isìkaꞌbí ꞌén‑la̱ Nainá nga kitsò:
―Ti̱kájno jé‑no, kì ti̱ tsja jé fatsji‑no. Ijyeé kjochraña ni̱chjin nga jcha̱a kóꞌsín batéxoma jè ra tíjna ngajmi.
ꞌKia̱ nga tífì Jesús ya̱ a̱ndi ndáchikon ꞌtse̱ Galilea, jò xi̱ta̱ kijtse; jngo ra ꞌmì Simón ra ti̱ꞌkoa̱ Pedro ꞌmì‑te, ko̱ ꞌndse̱ ra ꞌmì Andrés nga i̱nchisíkàtje̱n-ngindá na̱ꞌya‑la̱. Jñà xi̱ta̱ kìi̱, ti̱í bíxkó.
Jesús kitsó‑la̱:
―Nchrabátji̱ngi‑ná, ꞌa̱án tsja‑no xá nga xi̱ta̱ kíxkóya ra ꞌa̱n ki̱ji̱ꞌta‑na koni ꞌsín nga bíxkó ti̱.
Ndi̱to̱ón isíkáhijyo jè na̱ꞌya‑la̱ nga kiìtji̱ngi‑la̱ Jesús.
ꞌKia̱ nga i̱nchifì‑isa, Jesús kijtseé‑te ra ꞌmì Jacobo ko̱ ꞌndse̱ ra ꞌmì Juan; ya̱á títsa̱jnaya chitso‑la̱ ko̱ na̱ꞌìn‑la̱ ra ꞌmì Zebedeo nga i̱nchibíndayá‑ni jè na̱ꞌya‑la̱. Kiìchja̱‑la̱ Jesús nga ki̱tji̱ngi‑la̱.
Ndi̱to̱ón kitsjin chitso‑la̱ ko̱ na̱ꞌìn‑la̱ nga kiìtji̱ngi‑la̱ Jesús.
Jesús tsajme tíjngoó ya̱ nangi Galilea; tsakón‑ya ya̱ niꞌya sinagoga ñánda̱ nga maxkóya xi̱ta̱ Judío nga jngó jngó na̱xi̱ndá. Tsiꞌkéna̱jmíya ꞌén xi̱tse̱ ra nda tsò ra a̱ꞌta ꞌtse̱ Nainá koni ꞌsín batéxoma, ko̱ isinda‑ni ta mé ꞌchin ra tjín‑la̱ xi̱ta̱ nga ajò ma ijo‑la̱.
Inaꞌyá‑la̱ a̱ꞌta ꞌtse̱ Jesús nga tíjngo ya̱ i̱ꞌnde ñánda̱ ꞌmì Siria, ko̱ jñà xi̱ta̱ inchrabàko̱ó‑la̱ jñà xi̱ta̱ ra kiya ra kjìn sko̱ya ꞌchin tjín‑la̱, jñà ra ajò ijo‑la̱ ko̱ xi̱ta̱ ra inìma̱ ꞌcho‑la̱ ni̱í tjíjin inìma̱‑la̱, ko̱ tjín ra ꞌchin biyaxín tjín‑la̱, ko̱ xi̱ta̱ ra mì kì ma síkíꞌbi̱ ijo‑la̱. Jè Jesús isindaá‑ni ngaꞌtsì xi̱ta̱ kìi̱.
Kjín xi̱ta̱ kijìtji̱ngi‑la̱ Jesús ra ya̱ i̱ꞌnde‑la̱ Galilea, ko̱ ra ꞌtse̱ na̱xi̱ndá ra te ma‑ni ra ꞌmì Decápolis, ko̱ ra ꞌtse̱ na̱xi̱ndá Jerusalén, ko̱ ra ya̱ ꞌtse̱ nangi Judea, ko̱ ra ya̱ ꞌtse̱ ra ijngoa ndáje̱ Jordán.
Jesús, ꞌkia̱ nga kijtse nga kjín ma‑ni xi̱ta̱, tsihijiín ya̱ a̱sòn nindo ko̱ ya̱á tsikijna‑ni. Ko̱ jñà xi̱ta̱ ra kotáꞌyáꞌta‑la̱ ijchò kinchaꞌta chraña‑la̱.
Jesús, ꞌkia̱á kiìchja̱ nga tsakón‑ya‑la̱, kitsò‑la̱:
―Mé ta̱ nda‑la̱ jñà xi̱ta̱ ra machi̱ya‑la̱ nga machjeén‑la̱ jè kjo̱nda ra ngajmi nchrabá‑ni; nga̱ jñà xi̱ta̱ kìi̱, ijyeé ꞌtse̱é ngaꞌtsì kjo̱nda ra tjín a̱ꞌta ꞌtse̱ xi̱ta̱ ra batéxoma‑la̱ jè ra tíjna ngajmi.
’Mé ta̱ nda‑la̱ jñà xi̱ta̱ ra kjindáya nga bíxten ndáxko̱n; nga̱ jé Nainá si̱ìjetakòn.
’Mé ta̱ nda‑la̱ jñà xi̱ta̱ ra indakjoa̱ tjín inìma̱‑la̱; nga̱ jñá tjábé‑la̱ nangi ra Nainá ijye ko̱ꞌsín kitsò nga tsjá kjo̱tjò‑la̱.
’Mé ta̱ nda‑la̱ jñà xi̱ta̱ ra ko̱ꞌsín ꞌñó bátsji kjoa̱kixi̱ ra mejèn‑la̱ Nainá koni ꞌsín ꞌsín jè xi̱ta̱ ra ꞌñó xándá‑la̱ ko̱ ra ꞌñó ajò‑la̱; nga̱ sa̱kó‑la̱ jñà kjoa̱ ra bátsji.
’Mé ta̱ nda‑la̱ jñà xi̱ta̱ ra tjín‑la̱ kjo̱hi̱ma̱takòn; nga̱ jè Nainá ti̱ꞌkoa̱á ko̱hi̱ma̱ke ngajoó‑ni.
’Mé ta̱ nda‑la̱ jñà xi̱ta̱ ra tsje tjín inìma̱‑la̱; jñà xi̱ta̱ kìi̱, ske̱é Nainá.
’Mé ta̱ nda‑la̱ jñà xi̱ta̱ ra síꞌnchán‑jin kjoa̱, nga̱ jè Nainá i̱xti ꞌtse̱é ki̱tso̱‑la̱.
’Mé ta̱ nda‑la̱ jñà xi̱ta̱ ra tímihìtji̱ngi‑la̱ nga ta nga̱tjì‑la̱ nga nda síhitjasòn ra kjoa̱kixi̱; nga̱ jñà xi̱ta̱ kìi̱, ijyeé ꞌtse̱é ngaꞌtsì kjo̱nda ra tjín a̱ꞌta ꞌtse̱ xi̱ta̱ ra batéxoma‑la̱ jè ra tíjna ngajmi.
’Mé ta̱ nda‑najiòn ꞌkia̱ nga jñà xi̱ta̱, ꞌcho ki̱chja̱jno‑no ko̱ nga ske̱ton‑no, ko̱ nga koa̱ànè‑no ta mé ꞌén ndiso‑ni nga ta nga̱tjì tsa̱ꞌa̱n.
Ko̱ꞌsín tsja ꞌtè‑la takòn, ko̱ tsja ꞌtè‑la inìma̱‑no. Nga̱ ya̱ ján ngajmi, tseé tjín‑ni kjo̱tjò ra tjábé‑no. Mì tsa ta jiòn ra ko̱ꞌsín tínìko̱‑no. ꞌKoa̱á ti̱ꞌsín kinìko̱ jñà xi̱ta̱ ra isìchjeén Nainá nga kiìchja̱ ngajo‑la̱, jñà ra isa̱ kjotseé tsikima koni ra jiòn.
’Jiòn, ꞌkoa̱á ꞌsín ngoya‑no koni tsa na̱xa̱ ra machjeén‑la̱ xi̱ta̱ i̱sàꞌnde. Tanga tsa ꞌkia̱ jè na̱xa̱ mì kì ti̱ jnchra ka̱ma‑ni, ¿kóꞌsín si̱ko̱‑lá nga ma ko̱jnchra india‑ni? Mì ti̱ mé chjí‑la̱, ta xa̱ájten‑ní ko̱ ya̱á ki̱nchanè jñà xi̱ta̱.
’Jiòn, ꞌkoa̱á ꞌsín ngoya‑no koni tsa niꞌí ra machjeén‑la̱ xi̱ta̱ i̱sàꞌnde. Tsa jngo na̱xi̱ndá ra a̱sònꞌnga nindo tíjna, mì kì ko̱ma kíjnaꞌma.
ꞌKia̱ jngo niꞌí sitéꞌí, mì tsa ya̱ sijnangi ya̱ kàxa̱. Ya̱á si̱jna ñánda̱ nga ꞌnga chon, mé‑ni ma ko̱hisen ijye‑la̱ jñà ra tjítsa̱jna ya̱ niꞌya.
ꞌKoa̱á ti̱ꞌsín ꞌtia̱àn jiòn. Nda katahisen jè niꞌí‑no ya̱ ngixko̱n xi̱ta̱, mé‑ni, ꞌkia̱ nga ske̱ jè kjo̱nda ra ꞌnià jiòn, ꞌngaá katasíkíjna jè Na̱ꞌìn‑no ra Nainá ra tíjna ya̱ ngajmi.
’Kì tà chjàn ko̱ꞌsín níkítsjen nga ꞌa̱án ꞌji sikítsón‑ña jè kjo̱téxoma‑la̱ Nainá ra tsikínda Moisés ko̱ jñà kjoa̱ ra tsakón‑ya jñà xi̱ta̱ ra kiìchja̱ ngajo‑la̱ Nainá; majìn‑jìn; ta isa̱á kií xá ꞌjíi̱‑na nga ngi ndaá katitjasòn.
Ngi kjo̱hixi̱í ra xin‑no, ꞌkia̱ nga takó tjíhijyo‑isa jè i̱sàꞌnde ko̱ jè ngajmi, jè kjo̱téxoma, ni̱mé ra ma tjáhixìn‑la̱, ni̱jngo punto ko̱ ni̱jngo letra, skanda ꞌkia̱ nga ki̱jchò chi̱ba̱‑la̱ nga ki̱tjasòn ijye ngaꞌtsiòo̱.
ꞌKoa̱á ꞌsín xin kixi̱‑no, jè kjoa̱kixi̱ ra mejèn‑la̱ Nainá, tsa mì kì isa̱ nda si̱hitjasòn koni jñà xi̱ta̱ fariseo ko̱ xi̱ta̱ ra bakón‑ya kjo̱téxoma‑la̱ Nainá ra tsikínda Moisés, mì kì ki̱tjáha̱ꞌse̱en ñánda̱ tíbatéxoma jè ra tíjna ngajmi.
’Ijyeé a̱sa kinaꞌyá‑nájiòn koni ꞌsín tsiꞌkìn‑la̱ jñà xi̱ta̱ jchínga kjotseé nga tsiꞌkìn‑la̱: “Kì xi̱ta̱ nìꞌken; ngaꞌtsì ra xi̱ta̱ síꞌken, kjo̱hiꞌiín ꞌki̱‑la̱.”
Tanga ꞌa̱n, ꞌkoa̱á xin‑no, tsa jngo xi̱ta̱ ra si̱ìjchán‑ko̱ ꞌndse̱, ꞌse̱é‑la̱ kjo̱hiꞌin. Jè ra ꞌcho ki̱tso̱‑la̱ ꞌndse̱, jñà xi̱ta̱xá tsjá‑la̱ kjo̱hiꞌin. Ko̱ jè ra ki̱tso̱‑la̱ ꞌndse̱: “Mì kì mé chjí‑li ra ji̱”, bakén‑la̱ nga ya̱ ki̱ji̱ ya̱ a̱jin niꞌí ñánda̱ nga tjín kjo̱hiꞌin.
’Tsa ꞌkia̱ tjimìki̱ì kjo̱tjò‑li ya̱ ngixko̱n Nainá, tsa ki̱ítsjen‑li nga kjoa̱á tjín‑la̱ ꞌndsì ra a̱ꞌta tsa̱ji,
kì tà chjàn kjo̱tjò‑li ꞌbì‑la̱ Nainá; tikìndajín kjòn‑la títjìn kjoa̱ ra tjín‑la̱ ꞌndsì ko̱ ngaji̱, a̱kjòn ꞌkia̱á ko̱ma koa̱áfa‑ni nga ꞌki̱‑la̱ kjo̱tjò‑li Nainá.
’Tsa tjín xi̱ta̱ ra koa̱àngi‑li nga i̱ko̱‑li ya̱ niꞌya masen, ꞌkia̱ nga i̱nchimangió ya̱ a̱ya ndi̱yáa̱, ti̱ꞌkia̱á jchi̱bànda‑no, mé‑ni nga mì ya̱ si̱ìnga̱tsja‑li xi̱ta̱xá, ko̱ mé‑ni nga jñà xi̱ta̱xá mì ya̱ si̱ìnga̱tsja‑li jñà polsìya̱ nga mì nda̱yá si̱íkájnaꞌya‑li.
ꞌKoa̱á xin kixi̱‑la, nga̱ skanda ꞌkia̱á ma kítjo̱o‑nì nda̱yá ꞌkia̱ nga kíchjítjì ijye ijo‑li koni ꞌki nga si̱nè‑li.
’Ijyeé a̱sa kinaꞌyá‑nájiòn koni ꞌsín ijye kitsò ꞌén kjotseé, nga tsò: “Kì kjoa̱chijngi ꞌnià.”
Tanga ꞌa̱n, ꞌkoa̱á xin‑no, ngaꞌtsì ra sko̱òtsíjen‑jnó jngo chjo̱ón nga kjoa̱hajin‑la̱, ijyeé kjoa̱chijngi tíꞌsín ya̱ a̱jin inìma̱‑la̱ ko̱ jè chjo̱ón ra sko̱òtsíjen‑jnó.
’Tsa jè xkìn kixi̱ bátsji-jé‑li, ti̱náchrji, kjìn ti̱kàtji̱in. Isa̱á nda‑ni tsa tsìn jngo xkìn ko̱ nda mí ꞌkoa̱‑ni tsa ya̱ ki̱ji̱ ijye ijo‑li ya̱ a̱jin niꞌí ñánda̱ tjín kjo̱hiꞌin.
Ti̱ꞌkoa̱ tsa jè ndsi̱i nga kixi̱ bátsji-jé‑li, ti̱cháꞌtì. Isa̱á nda‑ni tsa tsìn jngo ndsi̱i, ko̱ nda mí ꞌkoa̱‑ni tsa ya̱ ki̱ji̱ ijye ijo‑li ya̱ a̱jin niꞌí ñánda̱ nga tjín kjo̱hiꞌin.
’ꞌKoa̱á ti̱ꞌsín kiꞌsena̱jmí kjotseé, ꞌén ra tsò: “Ngaꞌtsì xi̱ta̱ ra tsjin‑ni chjo̱ón‑la̱, tjínè‑la̱ nga tsjá‑la̱ xa̱jo̱n ra ya̱ ki̱tjo‑ni ꞌtse̱ xi̱ta̱xá ñánda̱ nga tíchja̱ nga tsjin‑ni xákjén.”
Tanga ꞌa̱n, ꞌkoa̱á xin‑no: Jngo xi̱ta̱ ꞌxi̱n, ta ꞌkia̱á ko̱ma tsjín‑ni chjo̱ón‑la̱ tsa kjꞌií xi̱ta̱ báko̱ jè chjo̱ón. Tanga ra a̱ꞌta ꞌtse̱ kjꞌií kjoa̱, mì kì ko̱ma tsjín‑ni chjo̱ón‑la̱. Ko̱ tsa tsjín‑ni, jé xi̱ta̱ ꞌxi̱n ko̱ꞌsín tíꞌsín nga jè chjo̱ón‑la̱ ska̱jin jé ꞌkia̱ nga ki̱chja̱‑la̱ xi̱ta̱ ra kjꞌií. Ko̱ jè xi̱ta̱ ꞌxi̱n ra kíjnako̱ jè chjo̱ón ra̱kìi̱, ti̱ꞌkoa̱á tíbátsji-jé‑la̱ ijo‑la̱ nga tíbijnako̱ jngo chjo̱ón ra ijye kitsjin‑ni ꞌxi̱n‑la̱.
’Ti̱ꞌkoa̱ ijyeé a̱sa kinaꞌyá‑nájiòn koni ꞌsín tsiꞌkìn‑la̱ jñà xi̱ta̱ jchínga‑ná, ꞌén ra tsò: “Ti̱hitjasòn‑la Nainá jè ꞌén‑no ra ꞌbì kixi̱‑la ꞌkia̱ nga yá ra nikàxkio̱o.”
Tanga ꞌa̱n, ꞌkoa̱á xin‑no: ꞌKia̱ nga ꞌkio̱ò ꞌén‑no, kì tà chjàn yá ra nikàxkio̱o nga bixó: “Tíbe‑ní.” Kì tà chjàn bixó: “Skanda tíbeé ngajmi.” Nga̱ jè ngajmi, jé ma íxile̱‑la̱ Nainá ñánda̱ tíjna ra jè.
Ti̱ꞌkoa̱ kì tà chjàn bixó: “Skanda tíbeé jè i̱sàꞌnde”, nga̱ jè i̱sàꞌnde ya̱á i̱nchasòn ndsa̱ko̱ Nainá. Ti̱ꞌkoa̱á kì bixó‑jiòn: “Jè na̱xi̱ndá Jerusalén tíbe‑ní” nga̱ jè na̱xi̱ndá ra̱kìi̱, ꞌtse̱é jè Nainá ra ngi xi̱ta̱xá ítjòn tíjna.
Ko̱ kì ꞌén‑no ꞌbiò ra a̱ꞌta ꞌtse̱ skò, nga̱ mì kì ko̱ma‑najiòn nga si̱jmà jngo ko̱ tsa si̱chraba jngo tsja̱ skò.
Tà ꞌkoa̱á ꞌsín tixó tsa “jon‑ní” o̱ ra “majìn‑ní”. Nga̱ jñà ꞌén ra ta kjisòn‑isa, ya̱á ꞌfiì‑ni a̱ꞌta ꞌtse̱ xi̱ta̱‑ni̱í.
’Ijyeé a̱sa kinaꞌyá‑nájiòn koni ꞌsín kitsò ꞌén kjotseé: “Tsa yá ra ska̱jàn‑ko̱ xákjién nga ko̱chrje xko̱n, katachrje ngajo‑ni xko̱n jè ra ko̱si̱ìko̱. Ko̱ tsa yá ra ko̱je̱n jngo ni̱ꞌño̱ xákjién ꞌkia̱ nga ska̱jàn‑ko̱, ti̱ꞌkoa̱á kataje̱n ngájo‑ni ni̱ꞌño̱ jè ra ko̱si̱ìko̱.”
Tanga ꞌa̱n, ꞌkoa̱á xin‑no: Katachíkjoa̱‑no ra a̱ꞌta ꞌtse̱ xi̱ta̱ ꞌtse̱n. Tsa yá ra si̱ìjtsinꞌtá jtsa nga kixi̱‑li, ti̱ꞌkoa̱ ꞌti̱‑la̱ jè jtsa ngaskoán‑li nga katasíjtsinꞌtá‑te.
Tsa jngo xi̱ta̱ koa̱àngi‑li ya̱ niꞌya masen nga mejèn‑la̱ ska̱ábé nikje tsja̱‑li, ti̱ꞌkoa̱á ꞌti̱‑la̱ jè na̱chro̱-sònꞌnga‑li.
Ko̱ tsa jngo xi̱ta̱ kjo̱ꞌñó ꞌsi̱in‑no nga si̱ìꞌkamijìn‑no ꞌchá‑la̱, koni ꞌki ki̱ìnè‑no nga jcha̱‑la, ngi ko̱ꞌki tahíko̱-isa‑la ra ta kinda̱ tsa̱jiòn.
Tsa yá ra si̱ìjé‑no tsajmì ra tjín‑no, ꞌti̱‑la; tsa jngo xi̱ta̱ tjín ra mejèn‑la̱ ski̱ña‑li, kì tà chjàn ꞌmì‑la̱, tsìn‑na.
’Ti̱ꞌkoa̱á ijyeé a̱sa kinaꞌyá‑nájiòn koni ꞌsín kitsò ꞌén kjotseé, nga kitsò: “Tsjacha ꞌtia̱àn jè xi̱ta̱ ra nda báko̱‑no, ko̱ ti̱jticha jè ra kondra̱ fì‑no.”
Tanga ꞌa̱n, ꞌkoa̱á xin‑no: Tsjacha ꞌtia̱àn jñà kondra̱‑no; [ti̱jéꞌtà‑la Nainá nga katasíchikonꞌtin jñà ra chja̱jno‑no; ndaá ti̱ko̱o jñà ra jtike‑no]; ko̱ titsaꞌbatjiò jñà ra ꞌcho tsò‑no ko̱ jñà ra ꞌcho síko̱‑no.
Tsa ko̱ꞌsín ꞌsia̱an jiòn, ꞌkoa̱á ꞌsín ko̱ma‑ni nga iꞌndí‑la̱ ko̱ma jiòn jè Nainá ra tíjna ngajmi; jè Nainá ra sítsjè‑la̱ ndabá xi̱ta̱ ra nda ꞌsín ko̱ ra mì kì nda ꞌsín; ti̱ꞌkoa̱ síꞌka‑la̱ jtsí jñà ra xi̱ta̱ kixi̱ ko̱ jñà ra xi̱ta̱ ꞌcho kjòn.
Nga̱ tsa ta jñá ko̱tsjacha jiòn jñà xi̱ta̱ ra nda matsjake‑no, ¿mé chjí ra tsjá‑no jè Nainá? Ti̱ꞌkoa̱á skanda jñà xi̱ta̱ ra síkíchjítjì tsajmì a̱ꞌta ꞌtse̱ xi̱ta̱xá Roma, ꞌkoa̱á ti̱ꞌsín ꞌsín‑te.
Ti̱ꞌkoa̱á tsa tà jñà xi̱ta̱ xàngio̱o nda si̱kjáya‑la, ¿mé ra isa̱ nda i̱nchiꞌnià jiòn? Nga̱ jñà xi̱ta̱ ra mì kì bexkón Nainá, ꞌkoa̱á ti̱ꞌsín ꞌsín ra jñà.
Ko̱ꞌsín ngi xi̱ta̱ kixi̱ ꞌtia̱àn koni ꞌsín nga ngi kixi̱ ꞌsín jè Na̱ꞌín‑ná ra tíjna ya̱ ján ngajmi.
Tsa ꞌkia̱ jngo kjo̱tjò ꞌki̱‑la jñà ndí xi̱ta̱ i̱ma̱, kì ko̱ꞌsín ꞌnià koni ꞌsín ꞌsín jñà xi̱ta̱ ra jò i̱sén tjín‑la̱ nga jndíi̱ ra ján síkjíꞌnchré xi̱ta̱ ya̱ niꞌya sinagoga ñánda̱ nga maxkóya jñà xi̱ta̱ Judío ko̱ ya̱ a̱ya ndi̱yá ꞌkia̱ nga tsjá kjo̱tjò tsajmì‑la̱, mé‑ni nga jñà xi̱ta̱ nda ki̱chja̱‑nì a̱ꞌta ꞌtse̱; tanga ꞌkoa̱á xin kixi̱‑no, jñà xi̱ta̱ ra ko̱ꞌsín ꞌsín, ijyeé títjábé ngájo‑la̱ kjo̱nda‑la̱ [ra a̱ꞌta ꞌtse̱ xi̱ta̱; ko̱ mì ti̱ mé si̱ichikonꞌtin‑ni Nainá].
Tsa ꞌkia̱ mé tsajmì ra ꞌki̱‑la xi̱ta̱ i̱ma̱, skanda kì tà chjàn ꞌbèna̱jmí‑la jè xi̱ta̱ ra ꞌñó nda báko̱‑no.
Ta jiòn tijin‑tákon jè kjoa̱ ra ꞌsia̱an, ko̱ jè Na̱ꞌín‑ná ra tsijen‑la̱ kjoa̱ ra ꞌma tjín, jé si̱ìkáfa ngajo‑no.
’ꞌKia̱ nga kítsaꞌba‑la Nainá, kì ꞌkoa̱á ꞌsín ꞌnià koni ꞌsín ꞌsín jñà xi̱ta̱ ra jò i̱sén tjín‑la̱. Jñà xi̱ta̱ kìi̱, jé tsjake nga ya̱ mincha kixi̱ ya̱ a̱ya niꞌya sinagoga ñánda̱ nga maxkóya xi̱ta̱ Judío ko̱ ya̱ nga chrja̱ngi̱‑la̱ niꞌya ndi̱tsi̱n, nga kjìn xi̱ta̱ be ꞌkia̱ nga bítsaꞌba‑la̱ Nainá. Ra ngi kjo̱hixi̱, ꞌkoa̱á xín‑no, jñà xi̱ta̱ ra ko̱ꞌsín ꞌsín, ijyeé títjábé ngájo‑la̱ kjo̱nda‑la̱ [ra a̱ꞌta ꞌtse̱ xi̱ta̱; ko̱ mì ti̱ mé si̱ichikonꞌtin‑ni Nainá].
ꞌKia̱ nga kítsaꞌba‑la Na̱ꞌín‑ná ra jiòn, ti̱tjáha̱ꞌse̱en ya̱ niꞌya‑no, ko̱ tichjàjto xo̱tjo̱ba̱‑la̱, a̱kjòn titsaꞌba ta̱jngo‑la jè Na̱ꞌín‑ná jè ra ta jiòn tjíjin‑no; ko̱ jè Na̱ꞌín‑ná ra tíbe ijye kjoa̱ ra ꞌma tjín, jé si̱ichikonꞌtin‑no.
’ꞌKia̱ nga ki̱nákjoa̱ꞌta‑la jè Na̱ꞌín‑ná, kì tà chjàn ti̱jè ti̱jè ꞌén ra ni̱mé chjí‑la̱ nichjeén jiòn, koni ꞌsín ꞌsín jñà xi̱ta̱ ra mì kì bexkon Nainá nga ꞌkoa̱á ꞌsín síkítsjen nga ꞌkia̱á kji̱ꞌnchré‑la̱ jè Nainá tsa ꞌkia̱ isa̱ kjìn ꞌén ki̱chja̱.
Kì ko̱ꞌsín ꞌnià jiòn koni ꞌsín jñà xi̱ta̱ kìi̱, nga̱ jè Na̱ꞌín‑ná ijyeé be‑ní mé ra tímachjeén‑najiòn, ni̱ꞌsín ti̱kjè níjéꞌta‑la jiòn.
ꞌKia̱ nga kítsaꞌba‑la jiòn Na̱ꞌín‑ná, ki̱íꞌsín tixó jiòn:
Na̱ꞌìn‑na̱ji̱n ra tijni ya̱ ngajmi,
kataꞌyaxkón‑li nga Nainá‑ní ra ji̱,
nga tsje tijni.
Katanchrabá kjo̱téxoma‑li,
ko̱ꞌsín katama i̱ a̱ꞌta nangi koni ꞌsín mejèn‑li nga ko̱ma,
koni ꞌsín ma ján ngajmi.
ꞌTi̱‑náji̱n ꞌndi̱ ꞌndi̱ jè ni̱ño̱ ra machjeén‑naji̱n nga ni̱chjin nchijòn.
Ti̱jchaàꞌtá‑náji̱n jè kjoa̱ꞌcho ra ꞌnià‑ji̱n
koni ꞌsín nga niìjchaàꞌta‑la̱ji̱n jñà xi̱ta̱ ra ꞌcho síko̱‑naji̱n.
Kì tà chjàn biꞌndì nga yá ra sko̱óꞌta‑naji̱n nga mejèn‑la̱ kjótsji-jé‑ji̱n.
Ta isa̱á ti̱kinda̱‑náji̱n ra a̱ꞌta ꞌtse̱ xi̱ta̱‑ni̱í.
Nga̱ ji̱‑ní ra tjibatexomi,
ko̱ tsa̱ji‑ní ngaꞌñó ko̱ jè kjoa̱jeya skanda ta mé ni̱chjin ko̱ ta mé nó‑ni.
’Tsa si̱jchaꞌtà‑la jiòn jè jé‑la̱ xi̱ta̱ ra ꞌcho síko̱‑najiòn, ti̱ꞌkoa̱á si̱hijchaꞌtá‑no jè Na̱ꞌín‑ná ra tíjna ya̱ ján ngajmi.
Tanga tsa mì kì si̱jchaꞌtà‑la jiòn jñà xi̱ta̱ jè jé‑la̱, jè Na̱ꞌín‑ná ra tíjna ján ngajmi, ti̱ꞌkoa̱á mì kì si̱hijchaꞌta‑no jè jé ra tjín‑no.
’ꞌKia̱ nga ki̱tsa̱jnachjan jiòn, kì tà chjàn ko̱ꞌsín ꞌnià jiòn koni ꞌsín ꞌsín jñà xi̱ta̱ ra jò i̱sén tjín‑la̱ nga tà baá ꞌbé i̱sén‑la̱ mé‑ni nga kataꞌya‑la̱ nga tjítsa̱jnachjan‑ní. Ra kjo̱hixi̱, ꞌkoa̱á xín‑no, jñà xi̱ta̱ ra ko̱ꞌsín ꞌsín, ijyeé títjábé ngajo‑la̱ kjo̱nda‑la̱ [ra a̱ꞌta ꞌtse̱ xi̱ta̱; mì ti̱ mé ra si̱ichikonꞌtin‑ni Nainá].
Ra jiòn, ꞌkia̱ nga ki̱tsa̱jnachjan, kì ko̱ꞌsín ꞌnià. Ta isa̱á ti̱ndókjoa̱an ko̱ ta̱si̱jion jñà tsja̱skò,
mé‑ni nga mì kì ske̱‑ni jñà xi̱ta̱ tsa titsa̱jnachjan‑nájiòn, ko̱ jè Na̱ꞌín‑ná ra tsijen‑la̱ kjoa̱ ra ꞌma tjín, jé si̱ichikonꞌtin‑no.
’Kì i̱ minchaxkó kjoa̱nchi̱ná‑no i̱ i̱sàꞌnde; nga̱ i̱jndíi̱, fitson‑ní, cho̱ kixoó síkjehe ko̱ xi̱ta̱á síchijé ꞌkia̱ nga ꞌfahaꞌsen niꞌya.
Ta isa̱á ya̱ ti̱nchaxkó ya̱ ján ngajmi. Ya̱ ján ngajmi, mì kì tsa fitson ko̱ mì kì tsa cho̱ kixo síkjehe; ko̱ ya̱ ñánda̱ mì kì bijchó chijé.
Ya̱ ñánda̱ nga tjíhijyo tsajmì‑no ra ꞌñó chjí‑la̱, ya̱á si̱íkítsjen inìma̱‑no.
tanga tsa mì kì nda tsijen‑la̱ jñà xkòn, ko̱jñó‑la̱ nga tíjngo ijo‑no. Tsa ta jñò chon jè niꞌí ra tjín‑no, ngi ta kjoa̱jñó ki̱tsa̱jin kiꞌta.
’Ni̱jngo xi̱ta̱ ra ma jò ꞌsi̱in ni‑la̱ ra si̱íxáꞌta‑la̱. Tsa jò ma‑ni ni‑la̱, jngo‑la ra ko̱jtike ko̱ jngo‑la ra ko̱tsjake; ko̱ ñá tsa jngo ra nda si̱íxá‑la̱ ko̱ jè ra ìjngo mì kì nda si̱íxá‑la̱. Mì kì ma tsa ko̱ kjoa̱nchi̱ná si̱xáke̱é ko̱ ti̱ꞌkoa̱ si̱xáke̱é ra kjoa̱ ꞌtse̱ Nainá.
’Kií ko̱ꞌsín tíxin‑no, kì níkájno mé ra chji̱ne̱e nga si̱jchá ijo‑no, ko̱ mé ra ꞌsio̱ò, ko̱ ti̱ꞌkoa̱á kì jè ijo‑no níkájno mé nikje ra tsjáya. Isa̱á ꞌñó chjí‑la̱ jè kjo̱binachon‑ná koni jñà tsajmì ra chineé. Ti̱ꞌkoa̱á ijo‑ná, isa̱á ꞌñó chjí‑la̱ koni jè nikje ra tsjayeé.
Nda chítsijen‑la jñà ni̱se ra tjíma ya̱ a̱jin i̱sén, mì tsa jno̱ ꞌbé, mì tsa tsajmì majchá‑la̱ ko̱ mì tsa niꞌnga tjín‑la̱ ñánda̱ nga mincháxkó jñà tsajmì‑la̱; tanga jè Na̱ꞌín‑ná ra tíjna ján ngajmi tsjá‑la̱ ra kjine; ko̱ ra jiòn‑jiòn, isa̱á ꞌñó chjí‑no nda mí ꞌkoa̱‑ni koni jñà ni̱se.
Ni̱ꞌsín takó ꞌñó si̱kájno jiòn, mì kì ko̱ma si̱katonè i̱tsé‑la ni̱chjin koni ꞌki ijye iskosòn‑la̱ Nainá.
’¿Mé‑ni jñà níkájno‑no jñà nikje ra tsjaya? Chítsijen‑la jñà naxó ra tjín ya̱ a̱jin ijñá ra ꞌmì lirio, mì tsa síxá‑jìn, mì kì tsa ma‑la̱ bínda nikje‑la̱.
Tanga ꞌkoa̱á xin‑no, skanda jè xi̱ta̱xá ítjòn ra tsiꞌkìn Salomón, ni̱ꞌsín ꞌñó nda tsikijna ra jè, nda mí tsa ko̱ꞌsín ꞌñó nda kjòn jñà nikje ra tsakjaya koni kjòn jñà naxó.
Nainá, tsa ꞌkoa̱á ꞌsín ꞌñó nda síkatsíjen jñà xka̱ ijñá ra nda tsijen ꞌndi̱ ꞌndi̱, ko̱ nchijòn, ya̱á ska̱tsajin ya̱ a̱jin niꞌí, jiòn, xi̱ta̱ ra mì kì nda makjiín‑no, ¿a mí tsa isa̱ tsjá‑no Nainá jñà nikje ra tsjáya? ꞌKoa̱á tixó jiòn‑ni̱.
Kì níkájno jiòn, kì tà chjàn bixó: “¿Mé ra chji̱ne̱é? ¿Mé ra ꞌsie̱é? Ko̱, ¿mé ra tsjáyeé?”
Nga̱ jñà xi̱ta̱ ra mì kì makjiín‑la̱ a̱ꞌta ꞌtse̱ Nainá, jñá tsajmì kìi̱ ra isa̱ ꞌñó bátsji; tanga ra jiòn, jè Na̱ꞌìn‑no ra tíjna ján ngajmi, ijyeé be nga machjeén‑no ngaꞌtsì tsajmì kìi̱.
ꞌKoa̱á ma‑ni, jè tjatsji ítjòn jiòn kóꞌsín batéxoma Nainá ko̱ kóꞌsín tjín jè kjo̱hixi̱‑la̱, ko̱ ngaꞌtsì tsajmì kìi̱, kja̱beé jè Nainá tsjásòn‑no.
Kì jè níkájno mé kjoa̱ ra ko̱ma nchijòn; nga̱ nchijòn kjꞌií kjoa̱á tji̱ko̱ ra si̱kájno. Nga̱ jngó jngó ni̱chjin, kja̱ tji̱ko̱ kja̱ tji̱ko̱ó kjoa̱‑la̱.
’Kì jé‑la̱ xàngio̱o nìkinda̱a [ko̱ kì jé fanè‑la̱ xàngio̱o] mé‑ni nga jè Nainá mì tsa jé‑no si̱ìkinda̱ [ko̱ mì tsa jé koa̱ànè‑no].
Koni ꞌsín nga kjónè jé‑la jñà xi̱ta̱ ra kjꞌií, jè Nainá, ꞌkoa̱á ti̱ꞌsín koa̱ànè jé‑no. Nga̱ jè chi̱ba̱ ra si̱chi̱ba̱‑la xàngio̱o, ti̱jé ko̱chi̱ba̱ ngajo‑no.
[¿Mé‑ni jé‑la̱ xàngi̱i nikìnda̱‑ni ko̱ mì tsa jè nikìndi̱ jè jé‑li?] ¿Mé‑ni jè chitsíjen‑ila̱ jè tjé ra kjingi xko̱n xàngi̱i, ko̱ mì tsa jè nikìndi̱ jè yá chi̱so̱ ra kjingi jè xkìi̱n?
Tsa jngo yá chi̱so̱ kjingi xkìi̱n, ¿mé‑ni ko̱ꞌsín ꞌmì‑la̱ jè ꞌndsìi̱: “Ti̱ꞌnde‑ná nga kochrjéngia jè tjé ra kjingi ya̱ xkìn”?
Ji̱, xi̱ta̱ ra jò i̱sén tjín‑li; ti̱náchrjengi ítjìn chi̱so̱ ra kjingi tsa̱ji mé‑ni nga nda ko̱tsíjen‑li nga ma ki̱náchrjengi jè tjé ra kjingi xko̱n xàngi̱i.
’Kì tà chjàn nañá ꞌbì‑la jñà tsajmì ra tsje a̱ꞌta ꞌtse̱ Nainá mé‑ni nga mì ya̱ koa̱áfaꞌta‑no ko̱ ya̱á ski̱ne̱‑no. Ko̱ kì chi̱nga̱ bitsajo‑la jñà tsajmì‑no ra ꞌñó chjí‑la̱ mé‑ni nga mì ya̱ ki̱nchanè‑ni.
’Ti̱jéꞌtà‑la Nainá, tsjá‑no mé ra si̱jé; tjatsjio Nainá, sa̱kó‑no; ti̱kjane xo̱tjo̱ba̱ niꞌya ñánda̱ tíjna Nainá, tjáꞌxa̱á‑no.
Ngaꞌtsì xi̱ta̱ ra si̱ìjé, ꞌki̱í‑la̱; jè ra bátsji, sakó‑la̱; jè ra síkjane xo̱tjo̱ba̱ niꞌya, tjáꞌxa̱á‑la̱.
’¿A tjítsa̱jnajiín iꞌka‑no xi̱ta̱ ra na̱jo̱ tsjá‑la̱ iꞌndí‑la̱ tsa ꞌkia̱ ni̱ño̱ nchra̱jín si̱ìjé‑la̱? ¿A mí tsa ni̱ño̱ nchra̱jín tsjá‑la̱?
Ko̱, ¿a ye̱é tsjá‑la̱ tsa ꞌkia̱ ti̱ si̱ìjé‑la̱? ¿A mí tsa ti̱ tsjá‑la̱?
Jiòn, ni̱ꞌsín xi̱ta̱ ꞌcho kjòn jiòn, maá‑no ꞌbì‑la i̱xti‑no tsajmì ra nda. Jè Na̱ꞌìn‑no ra tíjna ngajmi, isa̱á ta ndi̱to̱n si̱ìsin‑no nga tsjá‑no tsajmì ra nda, tsa jiòn ra si̱jéꞌta‑la.
’Koni ꞌsín mejèn‑no nga nda si̱ìko̱‑no xi̱ta̱, ꞌkoa̱á ti̱ꞌsín nda ti̱ko̱‑te ra jiòn. Nga̱ ꞌkoa̱á ꞌsín tíchja̱ kjo̱téxoma‑la̱ Nainá ra tsikínda Moisés ko̱ xa̱jo̱n‑la̱ xi̱ta̱ ra isìchjeén Nainá nga kiìchja̱ ngajo‑la̱ kjotseé.
’Jé ti̱tjáha̱ꞌse̱en jè xo̱tjo̱ba̱ ra ꞌnchrèya ꞌki. Nga̱ jè xo̱tjo̱ba̱ ko̱ jè ndi̱yá ra teyá, ya̱á fìko̱‑ná ñánda̱ nga jchi̱jeé. Ko̱ ꞌñó kjìn ma‑ni xi̱ta̱ ra ya̱ ꞌfahaꞌsen.
Jè xo̱tjo̱ba̱ ko̱ jè ndi̱yá ra ꞌnchrèya kjòn, jè‑ní ra fìko̱‑ná ya̱ ñánda̱ tjín kjo̱binachon, ko̱ ta chibaá ma‑ni xi̱ta̱ ra sakó‑la̱.
’Nda ti̱kinda̱a ijo‑no a̱ꞌta ꞌtse̱ xi̱ta̱ ndiso ra tsò nga ꞌén‑la̱ Nainá‑ní ra síkaꞌbí. ꞌKia̱ nga bijchójkon‑no jñà xi̱ta̱ kìi̱, ta i̱ma̱kjoa̱á ꞌsín koni jñà forrè, tanga ꞌkoa̱á ꞌsín kjòn‑ni inìma̱‑la̱ koni jñà tsi̱jén ra ꞌtse̱n.
Ta ma ta ya̱á jcha̱‑najiòn kóꞌsín nga ꞌsín, koni ꞌsín tjín ra a̱ꞌta ꞌtse̱ yá ra bajà‑la̱ to; nga̱ jñá to‑la̱ bakón mé yá‑ni nga jngó jngó; koni jñà to uva mì tsa ya̱ bajà‑la̱ jñà yá naꞌyá; ti̱ꞌkoa̱ jñà to igo̱ mì tsa ya̱ bajà‑la̱ jñà xka̱ ra naꞌyá tjín‑la̱.
ꞌKoa̱á ꞌsín tjín ngaꞌtsì yá ra nda, nda to bajà‑la̱, tanga jñà yá ra mì kì nda, mì kì nda to bajà‑la̱.
Ngaꞌtsì yá ra mì kì nda to bajà‑la̱, jtísòn‑ní, a̱kjòn ya̱á si̱nchájin ya̱ niꞌí nga jti̱.
Ta ma ta jè jcha̱xkon‑najiòn jñà xi̱ta̱ kìi̱, kóꞌsín nga ꞌsín.
’Mì tsa tà ngaꞌtsì‑ni xi̱ta̱ ra tsò‑na nga ꞌa̱án tíjna̱ ítjòn‑la̱, ko̱ma kjoa̱haꞌsen ya̱ ñánda̱ tíbatéxoma jè ra tíjna ngajmi. Ta jñá kjoa̱haꞌsen jñà ra ko̱ꞌsín síhitjasòn koni ꞌsín mejèn‑la̱ jè Na̱ꞌìn‑na̱ ra tíjna ján ngajmi.
ꞌKia̱ nga ki̱jchò jè ni̱chjin ra̱kìi̱, kjín xi̱ta̱ ki̱tso̱‑na: “Na̱ꞌìn, ji̱ ra tijna ítjòn‑náji̱n, tsiꞌkèna̱jmíya‑náji̱n ꞌén‑li ra a̱ꞌta tsa̱ji, ko̱ a̱ꞌta tsa̱jií inachrjekàjin‑naji̱n ya̱ inìma̱‑la̱ xi̱ta̱, inìma̱ ꞌcho‑la̱ ni̱í; ti̱ꞌkoa̱á kjín kjo̱xkón kiꞌnià‑ji̱n ra a̱ꞌta tsa̱ji.”
Tanga ki̱íꞌsín xín‑la̱ ra ꞌa̱n: “Ni̱kjiá kíjtsexkon‑no ra jiòn. Ti̱nchaꞌtàxìn‑ná ján, jiòn xi̱ta̱ ra ꞌcho ꞌnià.”
’Jè xi̱ta̱ ra ꞌnchré ko̱ ra síhitjasòn koni ꞌsín xiaa̱n, ꞌkoa̱á ꞌsín jngoya‑la̱ koni jngo xi̱ta̱ ra tjín‑la̱ kjo̱bítsjen ra ya̱ tsikíndasòn niꞌya‑la̱ ya̱ a̱sòn na̱xi̱.
ꞌKia̱ nga ꞌtsa jtsí, ko̱ ꞌtsa tjo̱xkón, ko̱ kjohiꞌi nandá xa̱ngá nga ꞌji kánè jè niꞌya ra̱kìi̱, ni̱mé ra kjomà‑la̱ ta nga̱tjì‑la̱ nga ya̱á tjíndasòn ya̱ a̱sòn na̱xi̱.
Tanga jè xi̱ta̱ ra ꞌnchré‑na koni ꞌsín xiaa̱n ko̱ mì kì síhitjasòn, ꞌkoa̱á ꞌsín jngoya‑la̱ koni jngo xi̱ta̱ ra mì kì machi̱ya‑la̱ mé ra ꞌsín nga ya̱á tsikíndasòn niꞌya‑la̱ ya̱ ñánda̱ nga i̱jncha chrjo̱.
ꞌKia̱ nga ꞌtsa jtsí; ko̱ ꞌtsa tjo̱xkón; ko̱ kjohiꞌi nandá xa̱ngá ko̱ jè niꞌya ra̱kìi̱ sasaá ixojen; ꞌñó tse kjoa̱ ra kjomà ꞌkia̱ nga ixojen jè niꞌya ra̱kìi̱.
ꞌKia̱ nga ijye kiìchja̱ Jesús, ngaꞌtsì xi̱ta̱ ra ya̱ títsa̱jna, tà ꞌkoa̱á kjomà‑la̱ koni ꞌsín tsò ꞌén ra tsakón‑ya‑la̱.
Nga̱ ꞌkoa̱á ꞌsín tsakón‑ya‑la̱ koni jngo xi̱ta̱ ra ꞌñó tjín‑la̱ kjo̱téxoma, mì tsa ko̱ꞌsín tsakón‑ya koni jñà xi̱ta̱ ra bakón‑ya kjo̱téxoma‑la̱ Nainá ra tsikínda Moisés.
ꞌKia̱ nga ijye itjojen‑ni Jesús ya̱ a̱sòn nindo, ꞌñó kjìn xi̱ta̱ kiìtji̱ngi‑la̱.
Jngo xi̱ta̱ ra tjín‑la̱ ꞌchin ra tífiꞌndojno chrja̱ba̱ ijo‑la̱ ijchòjkon, tsasèn-xkóꞌnchiꞌtá‑la̱, kitsò‑la̱:
―Na̱ꞌìn, tsa mejèn‑li, chjáaxìn‑ná jè ꞌchin ra tjín‑na.
Jè Jesús tsakáꞌta‑la̱ tsja ko̱ a̱kjòn kitsò‑la̱:
―Mején‑na. Ko̱ꞌsín katatjahíxìn‑li jè ꞌchin ra tjín‑li.
ꞌKia̱ nga ko̱kitsò‑la̱, ndi̱to̱ón itjahíxìn‑la̱ ꞌchin ra tjín‑la̱ xi̱ta̱ ra̱kìi̱.
ꞌKia̱á kitsò‑la̱ Jesús:
―Nda ti̱náꞌyi, kì yá xi̱ta̱ ra ꞌbèna̱jmí‑la̱. ꞌTin ya̱ ñánda̱ tíjna na̱ꞌmì ko̱ jchꞌi̱i kjo̱tjò‑li, jñà tsajmì ra síjé kjo̱téxoma‑la̱ Moisés, mé‑ni nga nda kjón kataꞌya‑la̱ nga kixi̱í kjoa̱ nga ijyeé kjonda‑ni jè ꞌchin ra tjín‑li.
ꞌKia̱ nga ꞌjahaꞌsen‑jin Jesús ya̱ na̱xi̱ndá ra ꞌmì Capernaum, jngo xi̱ta̱ ra Roma i̱ꞌnde‑la̱ ra chíchàn ítjòn tíjna, ijchò síjé jngo‑la̱ kjo̱nda.
Kitsò‑la̱:
―Na̱ꞌìn, jè xi̱ta̱ chi̱ꞌnda‑na̱ ya̱á kjijna ya̱ ján niꞌya‑na̱. Batoó ꞌñó kiya, tseé kjo̱hiꞌin tísíkjiín, ko̱ mì kì ti̱ ma síkíꞌbi̱‑ni.
Jesús kitsó‑la̱:
―Nda tjín, ko̱maá kjián nga sindá‑na.
Jè chíchàn ítjòn ra̱kìi̱ ꞌkia̱á kitsò:
―Na̱ꞌìn, mì kì bakèn‑na nga ya̱ ki̱tjáha̱ꞌsi̱in niꞌya‑na̱, isa̱á nda, ta jé‑ní nga ꞌti̱ì kjo̱hixi̱ nga katanda‑ni chi̱ꞌnda‑na̱, ko̱ kja̱beé ko̱nda‑ni.
Nga̱ be‑náa̱ nga tjín‑li kjo̱téxoma ra ji̱; nga̱ ti̱ꞌkoa̱á ꞌa̱n, tjín‑na xi̱ta̱ ra batéxoma‑na; ko̱ ti̱ꞌkoa̱á tjín‑na chíchàn ra ꞌa̱n síhitjasòn‑na. ꞌKia̱ nga xin jngo‑la̱: “ꞌTin”, fì‑ní; ko̱ ꞌkia̱ nga xin‑la̱ ra ìjngo: “Nchrabí”, nchrabá‑ní; ko̱ ꞌkia̱ nga xin‑la̱ ra jè chi̱ꞌnda‑na̱: “Ki̱ ꞌsín ꞌti̱ìn”, síhitjasón‑ní.
ꞌKia̱ nga kiíꞌnchré‑la̱ Jesús jè xi̱ta̱ ra̱kìi̱, tà ꞌkoa̱á kjomà‑la̱. Kitsó‑la̱ jñà xi̱ta̱ ra tji̱ngi‑la̱:
―Ngi kjo̱hixi̱í ra xin‑no, skanda ya̱ na̱xi̱ndá Israel kjè kì sakó jngo‑na xi̱ta̱ ra ko̱ꞌsín ta̱ nda makjiín‑la̱ koni ꞌsín nga makjiín‑la̱ xi̱ta̱ ra̱kìi̱.
Tanga jñà xi̱ta̱ ra ya̱ kjòn bako̱‑ila̱ nga ya̱ kítsa̱jna, ki̱náchrjejin‑ní; ya̱á si̱kasén ya̱ ndi̱tsiaán ya̱ ñánda̱ nga ꞌñó jñò chon, ko̱ ya̱á ngi ski̱ne̱‑nè ni̱ꞌño̱ nga ski̱ndaya.
ꞌKia̱á kitsò‑la̱ Jesús jè chíchàn ítjòn ra̱kìi̱:
―ꞌTin‑ni ya̱ niꞌya‑li; ko̱ koni ꞌsín nga nda makjiín‑li, ko̱ꞌsín katama.
Ti̱jé kjón‑ni hora kjonda‑ni jè chi̱ꞌnda‑la̱ xi̱ta̱ ra̱kìi̱.
Jesús kijí ya̱ niꞌya‑la̱ Pedro; ꞌkia̱ nga ijchò, kijtse‑ní nga kiyaá jè na̱chíya‑la̱ jè Pedro, nga ꞌchin tijnga tjín‑la̱.
Jesús tsakáꞌta‑la̱ tsja jè ndí chjo̱ón ra̱kìi̱, ko̱ ndi̱to̱ón kjonda‑ni jè ꞌchin tijnga ra tjín‑la̱; kjomá tsasítje̱n‑ni ko̱ a̱kjòn isìsin‑la̱ jè Jesús.
ꞌKia̱ nga ijye kjòjñò, jñà xi̱ta̱ ꞌjiìkó‑la̱ Jesús ngaꞌtsì xi̱ta̱ ra kiya, ra inìma̱ ꞌcho‑la̱ ni̱í tjíjin ya̱ inìma̱‑la̱. Jesús ta jngoó ꞌén kiìchja̱‑la̱ nga ma itjokàjin‑ni ya̱ inìma̱‑la̱ xi̱ta̱ jñà inìma̱ ꞌcho‑la̱ ni̱í; ko̱ ti̱ꞌkoa̱á kjondaá‑ni ngaꞌtsì xi̱ta̱ ra kjꞌií ꞌchin tjín‑la̱.
Kií ko̱ꞌsín kjomà‑ni mé‑ni nga itjasòn‑ni koni ꞌsín kitsò jè xi̱ta̱ ra tsiꞌkìn Isaías, jè ra isìchjeén Nainá nga kiìchja̱ ngajo‑la̱ kjotseé nga kitsò: “Jè tsjahíxìn jè ꞌchin ra tjín‑ná ko̱ jè kisìkjiín kjo̱hiꞌin nga kjonda‑ni ñánda̱‑nioo̱ nga ajò ijo‑ná.”
ꞌKia̱ nga kijtse Jesús nga ꞌñó kjìn ma‑ni jñà xi̱ta̱ ra kitsendí‑la̱, kitsjá‑la̱ kjo̱hixi̱ jñà xi̱ta̱ ra kotáꞌyáꞌta‑la̱ nga ya̱ katafì ya̱ ra ijngoa ndáchikon ján.
Jngo xi̱ta̱ ra bakón‑ya kjo̱téxoma‑la̱ Nainá ra tsikínda Moisés ijchò kasiꞌta‑la̱ Jesús, nga kitsò‑la̱:
―Maestro, mején‑na nga ko̱jmetjíngi‑la ni̱ꞌsín ta ñánda̱ ꞌkín.
Jesús kitsó‑la̱:
―Jñà ni̱nda̱ tjín‑la̱ nga̱jo̱‑la̱, ko̱ jñà ni̱se ti̱ꞌkoa̱á tjín‑te‑la̱ tjé‑la̱, tanga ꞌa̱n, ra Iꞌndí‑la̱ Xi̱ta̱ xin‑la̱ ijo‑na̱, tsìn‑na i̱ꞌnde ñánda̱ nga ma síkjáya.
Ìjngo xi̱ta̱ ra ya̱ kotáꞌyáꞌta‑la̱ kitsò‑la̱:
―Na̱ꞌìn, ti̱ꞌnde ítjòn‑ná nga kjín kihíjian jè na̱ꞌìn‑na̱.
Jè Jesús kitsó‑la̱:
―Nchrabátji̱ngi‑ná ra ji̱, ti̱jmí nga kátíhijin‑la jñà miꞌken‑la̱ ra ti̱ꞌkoa̱ miꞌken.
ꞌJahaꞌsen Jesús ya̱ chitso ko̱ a̱kjòn tsakáhijtako̱‑te jñà xi̱ta̱ ra kotáꞌyáꞌta‑la̱.
Ta ndi̱to̱ón ꞌji jngo tjo̱xkón ko̱ jtsí ra inchrabà‑ni ya̱ a̱jin ndáchikon. ꞌÑó tsáfangi nandá, ko̱ jè chitso kja̱meé iskajin‑ndá. Tanga jè Jesús tsakjajnafé‑ní.
ꞌKia̱á kiì síꞌká‑la̱ jñà xi̱ta̱ ra kotáꞌyáꞌta‑la̱ ya̱ ñánda̱ nga kjijnafè Jesús nga kitsò‑la̱:
―Na̱ꞌìn, ti̱kinda̱‑náji̱n. Ijyeé‑la ska̱jin‑ndé ngaꞌtsì‑ná.
ꞌKia̱á kitsò Jesús:
―Jiòn, ¿mé‑ni skon‑no? ¿A mí kjiꞌta takòn Nainá?
ꞌKia̱á tsasítje̱n Jesús; kitsjá‑la̱ kjo̱hixi̱ jè tjo̱xkón ko̱ jè ndáchikon, ko̱ ndi̱to̱ón isijyò‑ni ko̱ a̱kjòn kjondayá‑ni.
Jñà xi̱ta̱ ra ya̱ kotáꞌyáꞌta‑la̱ tà kjóxkón‑la̱, ꞌkia̱á kitsò‑la̱ xákjín:
―¿Yá‑ni xi̱ta̱ ra̱kìi̱? ¿Mé‑ni skanda síhitjasòn‑la̱ jè tjo̱ ko̱ jè ndáchikon?
ꞌKia̱ nga ijchò Jesús ya̱ ra ijngoa ndáchikon ján, ya̱ nangi Gadara, jò xi̱ta̱ ijchò kinchaꞌta‑la̱ ra ya̱ itjo‑ni ya̱ nga̱jo̱ ñánda̱ nga kjihijyo miꞌken. Jñà xi̱ta̱ kìi̱, inìma̱ ꞌcho‑la̱ ni̱í tjíjin ya̱ inìma̱‑la̱ ko̱ batoó kjàn; skanda mí yá ra ma ꞌfahaya ya̱ ndi̱yá ra̱kìi̱.
Ko̱ ꞌñó kiìchja̱ nga kitsò:
―¿Mé kjoa̱ ra tjín‑naji̱n ra kondra̱ tsa̱ji, Jesús ra Iꞌndí‑la̱ Nainá ꞌmì‑li? ¿A kií xá kàꞌfìi̱‑ni nga tje̱n ꞌki̱‑náji̱n kjo̱hiꞌin ꞌkia̱ nga ti̱kje bijchó ni̱chjin?
Jñà inìma̱ ꞌcho‑la̱ ni̱í ra títsa̱jin ya̱ inìma̱‑la̱ xi̱ta̱ kìi̱ tsikítsaꞌbaá‑la̱ Jesús, kitsò‑la̱:
―Tsa ki̱náchrjekàjin‑náji̱n ya̱ i̱jndíi̱, ti̱ꞌnde‑náji̱n nga ya̱ ki̱tjáha̱ꞌse̱n‑jin‑ji̱n ya̱ ijo‑la̱ chi̱nga̱ kiòo̱.
ꞌKia̱á kitsò‑la̱ Jesús:
―Nda tjín, ya̱ tangió.
Jñà inìma̱ ꞌcho‑la̱ ni̱í itjokàjiín ya̱ ijo‑la̱ xi̱ta̱ kìi̱, a̱kjòn ꞌjahaꞌsen‑jin ya̱ ijo‑la̱ chi̱nga̱. Ngaꞌtsì chi̱nga̱, ta indaá tsahachikon‑jen‑jno kixi̱ skanda ya̱ a̱jin ndáchikon, ko̱ ya̱á ꞌken ngaꞌtsiòo̱.
Jñà xi̱ta̱ ra i̱nchikoꞌndá jñà chi̱nga̱, jahachinga‑ní. ꞌKia̱ nga ijchò ya̱ ñánda̱ na̱xi̱ndá, tsiꞌkéna̱jmí ijye‑ní koni ꞌsín kjomàꞌtin jñà xi̱ta̱ ra inìma̱ ꞌcho‑la̱ ni̱í tjíjin inìma̱‑la̱.
ꞌKia̱á kijì ngaꞌtsì xi̱ta̱ na̱xi̱ndá nga kiì katsíjen‑la̱ jè kjoa̱ ra kjomà. ꞌKia̱ nga kijtse Jesús, tsikítsaꞌbaá‑la̱ nga xìn i̱ꞌnde katafì.
ꞌKia̱ nga ꞌjahaꞌsen Jesús ya̱ chitso, ya̱á tsatoꞌta ya̱ ra ijngoa ndáchikon ján. ꞌKoa̱á ꞌsín ijchò‑ni na̱xi̱ndá ya̱ ñánda̱ tsikijna.
Jñà xi̱ta̱, ya̱á ijchòko̱ jngo‑la̱ xi̱ta̱ kiya, jè ra kjijnajyò nga tíjngo ijo‑la̱ nga kjijnasòn na̱chan. ꞌKia̱ nga kijtse Jesús nga makjiín‑la̱ jñà xi̱ta̱ kìi̱ ra a̱ꞌta ꞌtse̱, kitsó‑la̱ jè ndí xi̱ta̱ ra kiya:
―Ji̱ ndí na̱ꞌìn, ꞌñó ꞌtè‑la̱ takìn; jñà jé‑li ijyeé kànìhijchaàꞌta‑li.
Tjín iꞌka jñà xi̱ta̱ ra bakón‑ya kjo̱téxoma‑la̱ Nainá ra tsikínda Moisés ra kitsò ya̱ a̱jin inìma̱‑la̱: “Jè xi̱ta̱ ra̱kìi̱, jé Nainá chja̱jno‑la̱ nga ko̱ꞌsín tsò.”
Jè Jesús kjòchi̱ya‑la̱ koni ꞌsín nga i̱nchisíkítsjen, kitsó‑la̱:
―¿Mé‑ni ko̱tsò kjo̱bítsjen ꞌcho ra nchrabájin‑ni inìma̱‑no?
¿Ñáa̱ ra isa̱ chiba chjá tjín, a jè‑ní nga kixé: “Jñà jé‑li ijyeé kànìhijchaàꞌta‑li”, o̱ ra jè‑ní nga kixé: “Ti̱sítji̱in ko̱ ti̱tjájme‑ni”?
Nda kjón kokon‑no nga ꞌa̱n ra Iꞌndí‑la̱ Xi̱ta̱ xin‑la̱ ijo‑na̱ tjíꞌndeé‑na i̱ a̱ꞌta nangi nga ma sijcháꞌta‑la̱ jñà jé‑la̱ xi̱ta̱.
ꞌKia̱á kitsò‑la̱ jè ndí xi̱ta̱ ra kiya:
―Ti̱sítji̱in, chjíbé na̱chan‑yá‑li, ko̱ ꞌtin‑ni ya̱ niꞌya‑li.
ꞌKia̱á tsasítje̱n jè xi̱ta̱ ra kiya, ko̱ a̱kjòn kijì‑ni ya̱ niꞌya‑la̱.
ꞌKia̱ nga kijtse jñà xi̱ta̱ nga tsasítje̱n‑ni jè xi̱ta̱ ra kiya, tà ꞌkoa̱á kjomà‑la̱; ꞌkia̱á jeya isíkíjna Nainá jñà xi̱ta̱ kìi̱ ta nga̱tjì‑la̱ nga ko̱ꞌsín tse ngaꞌñó kitsjà Nainá a̱ꞌta ꞌtse̱ xi̱ta̱ i̱sàꞌnde.
ꞌKia̱ nga kijì‑ni Jesús, kijtseé jngo xi̱ta̱ ra ꞌmì Mateo ra ya̱ tíjnaꞌta ya̱ ímixa̱ ñánda̱ machjítjì tsajmì a̱ꞌta ꞌtse̱ xi̱ta̱xá Roma, kitsò‑la̱:
―Nchrabátji̱ngi‑ná.
ꞌKia̱á tsasítje̱n jè xi̱ta̱ ra ꞌmì Mateo nga kiìtji̱ngi‑la̱.
ꞌKia̱ nga tíbakjèn Jesús ya̱ niꞌya‑la̱ Mateo, kjín xi̱ta̱ ꞌji ra ti̱ꞌkoa̱á tsajmì síkíchjítjì ko̱ jñà xi̱ta̱ ra tse jé bátsji. Ko̱ ya̱á tsikitsa̱jnaꞌta‑te ya̱ ímixa̱ nga tsakjèn ya̱ ñánda̱ tíjna Jesús ko̱ xi̱ta̱ ra ijye ya̱ kotáꞌyáꞌta‑la̱.
Jñà xi̱ta̱ fariseo, ꞌkia̱ nga kijtse jñà xi̱ta̱ ra i̱nchibakjèn‑ko̱ Jesús, iskonangií‑la̱ jñà xi̱ta̱ ra kotáꞌyáꞌta‑la̱ Jesús nga kitsò‑la̱:
―¿Mé‑ni ko̱ꞌsín ya̱ bakjèn‑ko̱‑ni maestro‑najiòn jñà xi̱ta̱ ra síkíchjítjì tsajmì ko̱ xi̱ta̱ ra tse jé tjín‑la̱?
ꞌKia̱ nga kiíꞌnchré Jesús, kitsó‑la̱:
―Mì tsa chji̱ne̱xki machjeén‑la̱ jñà xi̱ta̱ ra mì mé ꞌchin tjín‑la̱; jñá‑ní xi̱ta̱ ra kiya ra machjeén‑la̱ chji̱ne̱xki.
Tangió ko̱ chjítáꞌyá‑isa kótsò‑ni jè xa̱jo̱n‑la̱ Nainá ra tsò: “Jé mejèn‑na nga kataꞌse‑najiòn kjo̱hi̱ma̱takòn, ko̱ mì tsa jè‑jìn nga takó cho̱ si̱ꞌken kjo̱tjò‑nájiòn.” Mì tsa ki xá ꞌjíi̱‑na ra ꞌa̱n nga jñà kichjà‑la̱ jñà ra xi̱ta̱ kixi̱ tsò‑la̱ ijo‑la̱, ta jñá‑ní kichjà‑la̱ jñà ra machi̱ya‑la̱ nga xi̱ta̱ jé‑ní, mé‑ni nga katasíkájno‑ni jé‑la̱ ko̱ mì ti̱ kì jé koa̱àtsji‑ni.
Jñà xi̱ta̱ ra kotáꞌyáꞌta‑la̱ Juan ꞌjií ya̱ ñánda̱ tíjna Jesús nga iskonangi‑la̱, kitsò‑la̱:
Jesús kitsó‑la̱:
―¿A maá baá ꞌse̱‑la̱ xi̱ta̱ ꞌkia̱ nga jngo xi̱ta̱ kàbixan, ꞌkia̱ nga takó ya̱ tíjnako̱‑isa jè xi̱ta̱ ꞌxi̱n ra kàbixan? Tanga ki̱jchó ni̱chjin ꞌkia̱ nga tjáꞌan‑la̱ jè xi̱ta̱ ꞌxi̱n ra kàbixan; ꞌkia̱‑ní nga kítsa̱jnachjan.
’Jngo nikje ra ijye jchínga mì kì ma tsa nikje xi̱tse̱ si̱jtoꞌa‑la̱; nga̱ jè nikje xi̱tse̱ ski̱íꞌñóya‑ní, ko̱ ya̱á ski̱íchrja̱ya‑nda jè nikje jchínga. Ko̱ isa̱á tse tjáꞌxa̱‑isa ya̱ ñánda̱ nga ichrjajndá.
Ti̱ꞌkoa̱á mì kì ma si̱nchá xán ixi jñà chrja̱ba̱ ra ijye jchínga; nga̱ tsa ko̱ꞌsín ꞌsie̱én, chrjáyá jñà chrja̱ba̱, ko̱ xa̱ájteén jè xán ko̱ kji̱tsón jñà chrja̱ba̱. Jè xán ixi, chrja̱ba̱ xi̱tse̱é si̱nchá mé‑ni nga ni̱mé ra jchi̱ja‑ni.
Ti̱ꞌkia̱á‑ni nga tíchja̱ Jesús, jngo xi̱ta̱ ítjòn‑la̱ xi̱ta̱ judío ijchò ya̱ ñánda̱ tíjna, tsasèn-xkóꞌnchiꞌta‑la̱, kitsò‑la̱:
―Jè ndí tsati‑na̱, ꞌsa̱ kjón ꞌken; tanga tsa ꞌkíi̱n ra ji̱, ko̱ kjóꞌta‑la̱ ndsi̱i, kíjnakoón india‑ni.
Tsasítje̱én Jesús ko̱ jñà xi̱ta̱ ra kotáꞌyáꞌta‑la̱ nga kiìko̱ xi̱ta̱ ra̱kìi̱.
ꞌKia̱ nga i̱nchifì, jngo chjo̱ón ijchòkasiꞌta chraña‑la̱ Jesús, ko̱ a̱jto̱n íꞌtsi̱ín Jesús tsasijna‑nì nga ma itsabà ya̱ a̱tjòn nikje‑la̱ Jesús; jè chjo̱ón ra̱kìi̱ ijye‑ró kjo tejò nó tjín‑ni nga kiya nga jní xaájten‑la̱.
Nga̱ ꞌkoa̱á ꞌsín isíkítsjen nga kitsò: “Ni̱ꞌsín ta i̱tsé‑la ska̱ꞌta‑la̱ ndsa̱ nikje‑la̱, ko̱ndàa‑na.”
Jè Jesús isíkáfa‑ní, kijtseé jè ndí chjo̱ón ra̱kìi̱, kitsò‑la̱:
―Ji̱ ndí chjo̱ón, ꞌñó ꞌtè‑la takìn, kií‑ní nga kàmakjiín‑li nga kamanda‑ni.
Ko̱ ti̱jé‑ni hora nga kjonda‑ni jè ndí chjo̱ón ra̱kìi̱.
ꞌKia̱ nga ijchò Jesús ya̱ niꞌya‑la̱ jè xi̱ta̱ ítjòn‑la̱ xi̱ta̱ judío, kijtseé jñà xi̱ta̱ ra síkjane ko̱ jñà xi̱ta̱ ra ꞌñó ba i̱nchikjindáya.
Kitsò‑la̱:
―Títjo̱o ya̱ niꞌya; nga̱ jè ndí tsati ra̱kìi̱ mì tsa kàbiya‑jìn, tà kjijnafé‑ní.
Jñà xi̱ta̱, ta tsijnòke‑ní koni ꞌsín kitsò jè Jesús.
Tanga jè Jesús tsachrjeé niꞌya ngaꞌtsì xi̱ta̱ ra ya̱ tjítsa̱jna; ko̱ a̱kjòn ꞌjahaꞌsen niꞌya; iskábé jè tsja ndí tsati. Ko̱ jè tsati ndi̱to̱ón tsasítje̱n‑ni.
Ta nga tíjngoó tsabísòn ꞌén a̱ꞌta ꞌtse̱ kjoa̱ ra kjomà.
ꞌKia̱ nga ijye itjo‑ni Jesús ya̱ i̱jndáa̱, jò xi̱ta̱ xka̱ kiìtji̱ngi‑la̱, ꞌñó kiìchja̱ nga kitsò‑la̱:
―¡Jcha̱hi̱ma̱takón‑náji̱n, ji̱ ra ya̱ nchrabá‑ni a̱ꞌta ꞌtse̱ tje̱‑la̱ xi̱ta̱xá ítjòn ra tsiꞌkìn David!
ꞌKia̱ nga ꞌjahaꞌsen ya̱ niꞌya jè Jesús, jñà xi̱ta̱ xka̱ ijchò kinchaꞌtá‑la̱, ko̱ jè Jesús iskonangií‑la̱, kitsò‑la̱:
―¿A makjiín‑no nga ꞌa̱n ma sindá‑no?
Kitsó jñà xi̱ta̱ ra xka̱:
―Jon Na̱ꞌìn, ꞌkoa̱á ꞌsín makjiín‑naji̱n.
Jesús ꞌkia̱á iskaájno xko̱n ko̱ kitsò‑la̱:
―Ko̱ꞌsín katanda‑no koni ꞌsín nga kàmakjiín‑no.
Itjáꞌxa̱á‑ni xko̱n jñà xi̱ta̱ kìi̱. Jè Jesús ꞌñó tsikíꞌtin nga kitsò‑la̱:
―Kì yá xi̱ta̱ ra ꞌbèna̱jmí‑la a̱ꞌta ꞌtse̱ kjoa̱ kìi̱.
Tanga jñà xi̱ta̱ kìi̱, ꞌkia̱ nga ijye itjo‑ni niꞌya, ti̱ꞌkia̱á tsikíꞌtsia̱ nga tsiꞌkéna̱jmí nga tíjngo ya̱ i̱ꞌnde ra̱kìi̱ koni ꞌsín nga kiꞌsìn jè Jesús.
ꞌKia̱ nga ijye tsachrjejin Jesús jè inìma̱ ꞌcho‑la̱ ni̱í ra tjíjin ya̱ inìma̱‑la̱ xi̱ta̱ ra̱kìi̱, ti̱ꞌkia̱á kjomà kiìchja̱‑ni. Ngaꞌtsì xi̱ta̱ ra ya̱ títsa̱jna ta kjóxkón‑la̱. Kitsò:
―Ni̱ kjè sa india mé kjoa̱ ra ko̱tjín ꞌya‑la̱ i̱ i̱ꞌnde Israel.
Tanga jñà xi̱ta̱ fariseo kitsó‑ní:
―Jé xi̱ta̱‑ni̱í ra tíjna ítjòn‑la̱ ngaꞌtsì inìma̱ ꞌcho‑la̱ ni̱í ra tsjá‑la̱ ngaꞌñó jè xi̱ta̱ ra̱kìi̱ nga ma‑la̱ bachrjekàjin inìma̱ ꞌcho‑la̱ ni̱í ra tjíjin ya̱ inìma̱‑la̱ xi̱ta̱.
Jesús tsajmejín‑ní ngaꞌtsì na̱xi̱ndá iꞌi ko̱ na̱xi̱ndá jtobá nga tsakón‑ya ꞌén‑la̱ Nainá ya̱ niꞌya sinagoga ya̱ ñánda̱ maxkóya xi̱ta̱ Judío ra tjín‑la̱ nga jngó jngó na̱xi̱ndá. Tsiꞌkéna̱jmí ꞌén xi̱tse̱ ra nda tsò a̱ꞌta ꞌtse̱ kóꞌsín batéxoma Nainá. Ko̱ isinda‑ni ngaꞌtsì ꞌchin ra tjín‑la̱ xi̱ta̱ ko̱ ya̱ ñánda̱ nga ajò‑la̱.
ꞌKia̱ nga kijtse Jesús nga ꞌñó kjìn ma‑ni xi̱ta̱, kjòhi̱ma̱ke‑ní; nga̱ jñà xi̱ta̱ batoó ꞌñó itsiꞌon‑la̱ ko̱ mì ti̱ mé ngaꞌñó tjín‑la̱; ꞌkoa̱á ꞌsín kjòn koni jñà forrè ra tsìn‑la̱ chji̱ngo̱ ra koꞌndá.
ꞌKia̱á kitsò‑la̱ jñà xi̱ta̱ ra kotáꞌyáꞌta‑la̱:
―Kjo̱hixi̱‑ní, ꞌñó tse xá tjín a̱ꞌta ꞌtse̱ ꞌÉn‑la̱ Nainá, koni ꞌsín ma ꞌkia̱ nga kjìn tsajmì majchá, tanga jñà chi̱ꞌnda ra síxá, chibaá ma‑ni.
Kií machjeén‑ní nga ti̱jé‑la jè Ni‑la̱ xá, mé‑ni nga katasíkasén-isa‑ni chi̱ꞌnda.
Ra kjomà a̱skan, Jesús kiìchja̱á‑la̱ xi̱ta̱ ra kotáꞌyáꞌta‑la̱ ra tejò ma‑ni, kitsjá‑la̱ kjo̱hixi̱ nga ma‑la̱ ko̱chrjekàjin jñà inìma̱ ꞌcho‑la̱ ni̱í ra tjíjin inìma̱‑la̱ xi̱ta̱ ko̱ nga ko̱ma‑la̱ si̱inda‑ni ta mé ꞌchin‑nioo̱ ta ñánda̱ nga ajò ijo‑la̱ xi̱ta̱.
Jñà xi̱ta̱ ra tejò ma‑ni ra tsjahíjin jè Jesús nga tsikíxáya‑la̱, ki̱íꞌsín ꞌmì: jè ra tíjna ítjòn, Simón ꞌmì, ra ti̱ꞌkoa̱ Pedro kitsò‑la̱, ko̱ jè ꞌndse̱, jè ra ꞌmì Andrés; jè Jacobo, ko̱ jè ꞌndse̱ ra ꞌmì Juan ra i̱xti‑la̱ Zebedeo;
jè Felipe, jè Bartolomé, jè Tomás, jè Mateo, ra isíkíchjítjì tsajmì a̱ꞌta ꞌtse̱ xi̱ta̱xá Roma; ko̱ jè Jacobo ra ti‑la̱ Alfeo; ko̱ jè Lebeo ra ti̱ꞌkoa̱ Tadeo ꞌmì;
jè Simón ra xi̱ta̱ cananista, ko̱ jè Judas Iscariote jè ra isìnga̱tsja xi̱ta̱ kondra̱‑la̱ Jesús ra kjomà a̱skan‑nioo̱.
Jesús isìkasén jñà xi̱ta̱ ra tejò ma‑ni nga kiì síkaꞌbísòn ꞌén‑la̱ Nainá ko̱ kitsjá‑la̱ kjo̱hixi̱, kitsò‑la̱:
―Kì ya̱ mangió ya̱ i̱ꞌnde ꞌtse̱ xi̱ta̱ ra mì tsa xi̱ta̱ judío, ko̱ kì ya̱ na̱xi̱ndá‑la̱ xi̱ta̱ samaritano bitjàha̱ꞌse̱n‑jion.
Ta isa̱á jnchro ya̱ tangió ya̱ ñánda̱ nga títsa̱jna jñà xi̱ta̱ Israel ra ichijà koni ꞌsín chija jñà forrè.
Tangió ko̱ ko̱ꞌsín ti̱nákjoa̱ya nga kixó: “Ijyeé tímachraña ni̱chjin nga ko̱tèxoma jè ra tíjna ngajmi.”
Ti̱nda‑no jñà xi̱ta̱ ra kiya; ti̱kjaáya‑ila jñà ra miꞌken; ti̱tsje jñà xi̱ta̱ ra chrja̱ba̱ ijo‑la̱ i̱nchifiꞌndojno; ti̱náchrjekàjiòn jñà inìma̱ ꞌcho‑la̱ ni̱í ra tjíjin ya̱ inìma̱‑la̱ xi̱ta̱. Tà itjábé kjo̱tjò‑no jè ngaꞌñó ra̱kìi̱, ti̱ꞌkoa̱á ti̱ꞌsín ta kjo̱tjò ꞌtia̱àn kjo̱nda kìi̱.
’Kì to̱n sinè ko̱ kì to̱n chroba ko̱ kì to̱n cobre jcha̱a.
Kì mé na̱ꞌya jcha̱a ra a̱ꞌta ꞌtse̱ ndi̱yá. Kì jò na̱chro̱ jcha̱a. Ti̱ꞌkoa̱ kì xa̱jté tsjaya. Kì yá koròti̱ jcha̱a. Nga̱ jè xi̱ta̱ ra síxá, ꞌkoa̱á ꞌsín bakèn‑la̱ nga ya̱ ꞌki̱‑la̱ ra ski̱ne̱ ya̱ ñánda̱ nga síxá.
’ꞌKia̱ nga jngo na̱xi̱ndá‑je kijcho ko̱ tsa jngo na̱xi̱ndá jtobá, tjatsjio jngo xi̱ta̱ ra nda xi̱ta̱, ko̱ ya̱ ti̱tsa̱jnako̱o skanda ꞌkia̱ nga ijye kítjo̱jion na̱xi̱ndá kìi̱.
ꞌKia̱ nga ki̱tjáha̱ꞌse̱en ya̱ niꞌya, ti̱kjáya‑la jñà ni‑la̱ niꞌya.
Tsa jñà ni‑la̱ niꞌya nda ska̱ábétjò‑no, ti̱chikonꞌtion nga nda katitsa̱jna, tanga tsa mì kì ska̱ábétjò‑no, tà jión si̱ichikonꞌtin‑no Nainá.
Tsa mì kì ska̱ábétjò‑no, ko̱ tsa majìn‑la̱ nga kji̱ꞌnchré ꞌén‑no, títjo̱‑no ya̱ niꞌya ra̱kìi̱ ko̱ na̱xi̱ndá ra̱kìi̱ ko̱ tìtsajnè chijo‑la̱ ndsa̱kò.
Kjo̱hixi̱í ra xin‑no ꞌkia̱ nga ki̱jchò ni̱chjin nga ꞌki̱‑la̱ kjo̱hiꞌin jñà xi̱ta̱, isa̱á tse kjo̱hiꞌin ꞌki̱‑la̱ jñà xi̱ta̱ kìi̱ koni jñà xi̱ta̱ ꞌtse̱ na̱xi̱ndá Sodoma ko̱ na̱xi̱ndá Gomorra.
’Katasijin‑no, ꞌa̱n, ꞌkoa̱á ꞌsín sikásén‑no koni tsa forrè ya̱ a̱jin‑la̱ tsi̱jén. Maña̱ ti̱ma nga ti̱konda̱ ko̱‑no ijo‑no koni ꞌsín ꞌsín jè ye̱, tanga indakjoa̱ ꞌtia̱àn koni jñà ni̱se paloma.
Nda ti̱konda̱a ijo‑no, nga̱ jñà xi̱ta̱ ya̱á si̱ìnga̱tsja‑no ya̱ ngixko̱n xi̱ta̱xá, ko̱ ya̱á ska̱jàn‑ko̱‑no ya̱ a̱ya niꞌya sinagoga ñánda̱ nga maxkóya xi̱ta̱ Judío.
Skanda ya̱á i̱ko̱‑no ya̱ ngixko̱n xi̱ta̱xá ra i̱nchibatéxoma ko̱ ya̱ ngixko̱n jñà ra xi̱ta̱xá ítjòn títsa̱jna ra ta nga̱tjì tsa̱ꞌa̱n. ꞌKoa̱á ꞌsín ka̱ma‑ni nga ma ki̱nákjoa̱‑la jiòn ꞌén ra tsa̱ꞌa̱n jñà ra xi̱ta̱xá ko̱ jñà ra mì tsa xi̱ta̱ judío.
ꞌKia̱ nga ko̱nga̱tsja jiòn ya̱ ngixko̱n xi̱ta̱xá kìi̱, kì tà chjàn makájno‑no mé ꞌén ra ki̱nákjoa̱a ko̱ kóꞌsín nga kixó; nga̱ jé Nainá tsjá‑no ꞌén ꞌkia̱ nga ki̱jchò chi̱ba̱‑la̱.
’Jñà ni̱chjin kìi̱, jè ra tjín ꞌndse̱, ti̱jé ꞌndse̱ si̱ìnga̱tsja‑ni ya̱ ñánda̱ nga kataniꞌken; jè ra na̱ꞌìn ma, ti̱jé si̱ìnga̱tsja‑ni ti‑la̱ nga katabiya; jñà ra i̱xti ma, jñá si̱ìnga̱tsja na̱ꞌìn‑la̱ ya̱ ñánda̱ nga kataniꞌken‑te.
Ngaꞌtsì xi̱ta̱ ko̱jtikeé‑no ra ta nga̱tjì tsa̱ꞌa̱n. Tanga jè ra chíkjoa̱‑la̱ nga kixi̱ ko̱se̱n skanda ꞌkia̱ nga kje̱heꞌtà jñà kjoa̱ kìi̱, jè‑ní ra ko̱tojin kjo̱hiꞌin.
ꞌKia̱ nga jngo na̱xi̱ndá ko̱chrjejin‑no xi̱ta̱ nga koa̱àtji̱ngi‑no, ti̱tjáha̱chinga, ko̱ kjꞌií na̱xi̱ndá tangió. ꞌKoa̱á xin kixi̱‑no, ti̱kjeé mangí‑najiòn kóhoꞌki na̱xi̱ndá ra chja̱‑ni Jerusalén nga kjíꞌi̱ india‑na, ꞌa̱n ra Iꞌndí‑la̱ Xi̱ta̱ xin‑la̱ ijo‑na̱.
’Ni̱jngo xi̱ta̱ ra ꞌsa̱ tíkotáꞌyá ra isa̱ ꞌnga tíjna koni tsa jè maestro‑la̱; ti̱ꞌkoa̱ ni̱jngo chi̱ꞌnda ra isa̱ ꞌnga tíjna koni tsa jè ni‑la̱ xá.
Jè ra ꞌsa̱ tíkotáꞌyá, katasijngo ikon tsa tà ko̱ꞌsín ꞌki katama‑la̱ koni tsa jè maestro‑la̱; ko̱ jè chi̱ꞌnda katasijngo ikon tsa ta ko̱ꞌsín kíjna koni jè ni‑la̱ xá. Tsa jè na̱ꞌìn‑la̱ i̱xti, xi̱ta̱‑ni̱í tsiꞌkìn‑la̱, ¿a tà jñà mì ko̱ꞌsín ꞌkín‑la̱ jñà ra i̱xti‑la̱?
’Kì tà chjàn skon‑la jñà xi̱ta̱. Nga̱ ngaꞌtsì kjoa̱ ra tjíꞌma, takó ko̱tsíjen‑yá‑ní; ko̱ ni̱ꞌsín bato ꞌma tjíhijyo, takó jcha̱á‑la̱.
Jñà ꞌén ra ítsiꞌkena̱jmíꞌma‑no, ꞌtèna̱jmíya tsijen‑la xi̱ta̱; ko̱ jñà ꞌén ra ya̱ kíchjàya chijée chíká‑no, ti̱kaꞌbísòn nga tíjngo na̱xi̱ndá.
Kì jñà skon‑la jñà ra ta ijo‑ná ma‑la̱ síꞌken, tanga mì kì ma‑la̱ si̱ìꞌken jè inìma̱‑ná. Jè jnchro ti̱skón‑la jè ra ma‑la̱ si̱ìꞌken inìma̱‑ná ko̱ ijo‑ná ya̱ ñánda̱ nga tjín kjo̱hiꞌin ra mì kì feheꞌta.
’ꞌYa‑nájiòn nga ta jngo ixo̱ chjí‑la̱ nga jò ni̱se. Tanga ni̱jngo ni̱se kìi̱ ki̱yá tsa mì jè Na̱ꞌín‑ná ko̱kitsò.
Ko̱ ra a̱ꞌta tsa̱jiòn, skanda jñà tsja̱skò tjíxki̱ya ijye‑la̱ jè Nainá.
ꞌKoa̱á ma‑ni kì tà chjàn skon jiòn. Nga̱ isa̱á ꞌñó chjí‑no koni jñá ndí ni̱se, ni̱ꞌsín takó kjìn ma‑ni.
’Ngaꞌtsì xi̱ta̱ ra ko̱ki̱tso̱ ya̱ ngixko̱n xi̱ta̱ nga ꞌa̱án fìꞌta‑na, ꞌkoa̱á ti̱ꞌsín xiáa̱n ya̱ ngixko̱n Na̱ꞌìn‑na̱ ra tíjna ya̱ ján ngajmi nga tsa̱ꞌa̱n‑ná ngaꞌtsì jñà xi̱ta̱ kìi̱.
Tanga ta yá xi̱ta̱‑ni ra ko̱ki̱tso̱ ya̱ ngixko̱n xi̱ta̱ nga mì tsa ꞌa̱n fìꞌta‑na, ꞌkoa̱á ti̱ꞌsín xiáa̱n ra ꞌa̱n ya̱ ngixko̱n Na̱ꞌìn‑na̱ ra tíjna ya̱ ján ngajmi nga mì tsa xi̱ta̱ tsa̱ꞌa̱n jiàa̱n.
’Kì tà chjàn bixó jiòn nga kjoa̱ꞌnchán ꞌjíi̱‑ko̱ ya̱ i̱sàꞌnde. Mì tsa kjoa̱ꞌnchán‑jìn ra ꞌjíi̱‑ko̱; kjo̱jchán‑ní ra ꞌjíi̱‑ko̱ ra ꞌa̱n.
Kií xá ꞌjíi̱‑na nga jñà xi̱ta̱, kondra̱ ki̱ji̱‑la̱ xákjién; jè ti, ti̱jé‑ni na̱ꞌìn‑la̱ ra kondra̱ ki̱ji̱‑la̱; ko̱ jè tsati, ti̱jé kondra̱ ki̱ji̱‑la̱ jè na̱‑la̱; ko̱ jè ra kja̱ꞌnda ma, ti̱jé kondra̱ ki̱ji̱‑la̱ jè na̱chíya‑la̱.
Nga jngo niꞌya xi̱ta̱, ti̱jñà xákjén ki̱ji̱‑la̱ kondra̱.
’Jè xi̱ta̱ ra isa̱ ꞌñó tsjake na̱ꞌìn‑la̱ ko̱ isa̱ ꞌñó tsjake na̱‑la̱ ko̱ mì tsa ko̱ꞌsín ꞌñó matsjake‑na ra ꞌa̱n, mì kì bakèn‑la̱ nga xi̱ta̱‑na̱ ko̱ma; ko̱ jè xi̱ta̱ ra ti̱ꞌkoa̱á isa̱ ꞌñó tsjake ti‑la̱ ko̱ tsa jè tsati‑la̱ ko̱ mì tsa ko̱ꞌsín ꞌñó matsjake‑na ra ꞌa̱n, ti̱ꞌkoa̱á mì kì bakèn‑te‑la̱ nga xi̱ta̱ tsa̱ꞌa̱n ko̱ma.
Ko̱ ti̱ꞌkoa̱á mì kì bakèn‑la̱ nga xi̱ta̱ tsa̱ꞌa̱n xián‑la̱ jè xi̱ta̱ ra mì kì tsò ikon nga nchrabáꞌta‑na nga chíkjoa̱‑la̱ kjo̱hiꞌin ra ko̱tojin ra ta nga̱tjì tsa̱ꞌa̱n koni ꞌsín nga bato kjo̱hiꞌin xi̱ta̱ ra ꞌbamijìn krò ra ti̱jè ya̱ biyaꞌtá‑ni.
Jè ra mejèn‑la̱ nga mì kì jchi̱ja jè kjo̱binachon‑la̱, ta isa̱á si̱ìjchija jnchro; tanga jè ra tsjá kjo̱binachon‑la̱ nga katachija ra ta nga̱tjì tsa̱ꞌa̱n, ta isa̱á jnchro sa̱kò‑la̱ jngo kjo̱binachon xi̱tse̱.
’Jè xi̱ta̱ ra nda ska̱ábétjò‑no, ꞌa̱án‑ní ra ska̱ábétjò‑na; ko̱ jè ra ska̱ábétjò‑na, jé ska̱ábétjò jè ra isìkasén‑na.
Jè xi̱ta̱ ra nda ska̱ábétjò jngo xi̱ta̱ ra síchjeén Nainá nga chja̱ ngajo‑la̱, ta nga̱tjì‑la̱ nga ꞌén‑la̱ Nainá chja̱ya, ta ngásòn tjín kjo̱tjò ra ꞌki̱‑la̱ ngajòo̱; ko̱ jè xi̱ta̱ ra nda ska̱ábétjò jè xi̱ta̱ ra kixi̱ tíjna ya̱ ngixko̱n Nainá, ta nga̱tjì‑la̱ nga kixi̱ tíjna, ti̱ꞌkoa̱á ta ngásòn tjín kjo̱tjò ra ꞌki̱‑la̱ ngajòo̱.
Ta yá‑ni ra ma‑la̱ tsjá jngo chi̱tsín‑la̱ nandá ꞌnchán jngo ndí xi̱ta̱ i̱ma̱, ta nga̱tjì‑la̱ nga ꞌa̱n kotáꞌyáꞌta‑na, ꞌkoa̱á xin kixi̱‑no nga isa̱á tse kjo̱nda‑la̱ Nainá sa̱kò‑isa‑la̱.
Jesús, ꞌkia̱ nga ijye kitsjà‑la̱ kjo̱hixi̱ jñà xi̱ta̱ ra kotáꞌyáꞌta‑la̱ ra tejò ma‑ni kóꞌsín nga si̱íxá, Jesús kijì‑ní nga kiì kakón‑ya ko̱ nga isìkaꞌbí ꞌén‑la̱ Nainá ya̱ ngaꞌtsì na̱xi̱ndá ra ya̱ chraña tjín.
Juan, nga nda̱yá tíjnaꞌya ra jè, tanga kiíꞌnchré‑ní jñà kjoa̱ ra tíꞌsín jè Cristo [xi̱ta̱ ra xá isìkasén‑ni Nainá]. Kií ko̱ꞌsín isìkasén iꞌka‑ni xi̱ta̱ ra ya̱ kotáꞌyáꞌta‑la̱
mé‑ni nga iskonangi‑la̱. Kitsò‑la̱:
―¿A ji̱‑ní ra Cristo ra xá ko̱ꞌsín tjínè‑la̱ nga kjꞌi̱í, o̱ ra kjꞌií jchíña-isa‑la̱ji̱n?
Jesús kitsó‑la̱:
―Tangió, ko̱ ꞌtèna̱jmí‑la̱ jè Juan jñà kjoa̱ ra i̱nchiꞌya ko̱ ra i̱nchinaꞌyá.
Ko̱ꞌtìn‑la nga jñà xi̱ta̱ ra xka̱, ijyeé tsijeén‑ila̱; ko̱ jñà ra tsáꞌyá, ijyeé maá fì‑ni; ko̱ jñà xi̱ta̱ ra tjín‑la̱ ꞌchin ra fiꞌndojno chrja̱ba̱ ijo‑la̱, ijyeé kjondaá‑ni; jñà xi̱ta̱ ra jtaya, ijyeé ꞌnchré‑ni; ko̱ jñà ra biya, faháya‑ila̱; ko̱ jñà ndí xi̱ta̱ i̱ma̱, tíꞌsena̱jmíyaá‑la̱ ꞌén xi̱tse̱ ra nda tsò a̱ꞌta ꞌtse̱ Nainá.
ꞌKia̱ nga ijye kijì‑ni jñà xi̱ta̱‑la̱ Juan, tsikíꞌtsia̱á Jesús nga tsakáko̱na̱jmí jñà xi̱ta̱ ra a̱ꞌta ꞌtse̱ Juan. Kitsò‑la̱:
―¿Mé ra tsangì chitsíjen‑la jiòn ya̱ i̱ꞌnde a̱ꞌta xìn ñánda̱ nga nangi kixì? ¿A jé tsangì chitsíjen‑la jiòn jngo xi̱ta̱ ra inda tíjna koni tsa jngo ínaxo̱ ra síjtiya‑la̱ tjo̱?
Ko̱ tsa majìn, ¿yá ra tsangì chitsíjen‑la? ¿A jngo xi̱ta̱ ra ꞌñó nda kjòn nikje ra kjiya? Majìn, nga̱ jñà xi̱ta̱ ra ꞌñó nda kjòn nikje‑la̱, ya̱á títsa̱jna ya̱ niꞌya‑la̱ xi̱ta̱xá ítjòn.
¿Tanga mé xá ra tsangì‑najiòn? ¿A jé tsangì chitsíjen‑la jngo xi̱ta̱ ra síchjeén Nainá nga chja̱ ngajo‑la̱? Jon, kixi̱í kjoa̱, jé tsangì chitsíjen‑la, ko̱ skanda isa̱á ꞌnga tíjna‑isa koni jngo xi̱ta̱ ra síchjeén Nainá nga chja̱ ngajo‑la̱.
A̱ꞌta ꞌtse̱é Juan nga ko̱ꞌsín tíchja̱ xa̱jo̱n ra tjíꞌta ꞌén‑la̱ Nainá nga tsò:
Tísikásén‑la jè xi̱ta̱‑na̱ ra i̱ko̱ ítjòn‑li ꞌén,
nga koa̱ànda‑li ndi̱yá.
ꞌA̱n, ꞌkoa̱á xin kixi̱‑no, ta ngaꞌtsì jñà xi̱ta̱ ra tjín i̱ i̱sàꞌnde, kjè sa yá ra ko̱ꞌsín ꞌnga bijna koni jè Juan ra tsatíndá xi̱ta̱; tanga ya̱ a̱jin na̱xi̱ndá ñánda̱ nga tíbatéxoma jè ra tíjna ngajmi, jè xi̱ta̱ ra isa̱ ꞌñó nangi tíjna, isa̱á ꞌnga tíjna india‑ni koni jè Juan.
’Skanda ꞌkia̱‑ni nga ꞌji jè Juan ra tsatíndá xi̱ta̱ ko̱ skanda ꞌndi̱ ꞌndi̱, ya̱ ñánda̱ nga̱ tíbatéxoma jè ra tíjna ján ngajmi, tseé kjo̱si tísakó; ko̱ jñà xi̱ta̱ ra ꞌtse̱n tsò‑la̱ ijo‑la̱, mején‑la̱ nga jñà si̱ìkijne.
Jñà xi̱ta̱ ra isìchjeén Nainá nga kiìchja̱ ngajo‑la̱ ko̱ jñà kjo̱téxoma ra kitsjà Moisés, jñá kiìchja̱ skanda ti̱kjè ꞌfiì jè Juan.
Tsa makjiín‑no koni ꞌsín tsò jè kjo̱téxoma ko̱ jñà xi̱ta̱ ra isìchjeén Nainá nga kiìchja̱ ngajo‑la̱, ti̱ꞌkoa̱á ko̱kjiín‑no nga jè Juan, ꞌkoa̱á ꞌsín ꞌji koni jè Elías ra tjínè‑la̱ nga kjꞌi̱í.
Nda kjón‑ní ti̱náꞌya koni ꞌsín tíxin‑no.
’¿Yá ra ma si̱ngásòn‑ke̱é jñà xi̱ta̱ ra tjín ni̱chjin ꞌndi̱ ꞌndi̱? ꞌKoa̱á ꞌsín kjòn koni jñà i̱xti ra títsa̱jna ya̱ a̱jin ndi̱tsi̱n. Chja̱á‑la̱ xákjén nga tsò‑la̱:
“Ji̱n inìkjane‑náji̱n ínaxo̱, tanga mì kì kiꞌchà jiòn; ko̱ kijndaá‑laji̱n ꞌén ra ba tsò, ko̱ mì kì ichindáya jiòn.” Jñà i̱xti kìi̱, ꞌkoa̱á ꞌsín jngoya‑la̱ koni ꞌsín ꞌnià jiòn.
ꞌKia̱ nga ꞌji jè Juan, mì kì tsa tsakjèn ko̱ mì kì tsa mé ra kiꞌtsi; ꞌkoa̱á ꞌsín tsixó jiòn nga inìma̱ ꞌcho‑la̱ ni̱í tjíjin ijo‑la̱.
A̱kjòn ꞌjía̱ ra ꞌa̱n ra Iꞌndí‑la̱ Xi̱ta̱ xin‑la̱ ijo‑na̱ nga bákje̱n, ti̱ꞌkoa̱ ꞌbia̱a; ko̱ bixó‑nájiòn: “Xi̱ta̱ chrjáꞌa‑ní, ko̱ xi̱ta̱ ꞌchi̱‑ní, ko̱ jñá nda báko̱ jñà ra xi̱ta̱‑jé ko̱ jñà xi̱ta̱ ra síkíchjítjì tsajmì ꞌtse̱ xi̱ta̱xá Roma.” Tanga jñà kjoa̱chji̱ne̱‑la̱ Nainá, ya̱á ꞌya‑la̱ ꞌkia̱ nga ijye bitjasòn.
Jesús tsikíꞌtsia̱ nga tsakátiko̱ ngaꞌtsì xi̱ta̱ na̱xi̱ndá ya̱ ñánda̱ nga kjìn kjo̱xkón kiꞌsìn, ta nga̱tjì‑la̱ jñà xi̱ta̱ ra ya̱ i̱ꞌnde‑la̱ mì kì isíkájno ko̱ mì kì kitsjin jé‑la̱. Kitsò‑la̱:
―¡I̱ma̱‑ró‑no ra xi̱ta̱ na̱xi̱ndá Corazín! ¡I̱ma̱‑ró‑no ra xi̱ta̱ na̱xi̱ndá Betsaida! Tsa ya̱á‑la na̱xi̱ndá Tiro ko̱ na̱xi̱ndá Sidón nga ko̱tjín kjo̱xkón ra kjomà, koni ꞌsín tjín ra tíꞌya‑la̱ ya̱ a̱jin tsa̱jiòn, ijyeé‑la kjotseé kitsjin jé‑la̱ ko̱ ijyeé‑la nikje naxá‑skee̱ tsakjaya ko̱ chijo niꞌí tsikíxten‑jnó ijo‑la̱, nga bakón nga ijyeé isíkájno‑ni jé‑la̱ ko̱ mì ti̱ jé i̱nchibátsji‑ni.
Tanga ꞌkoa̱á xin‑no, ꞌkia̱ nga ki̱jchò jè ni̱chjin nga ꞌki̱‑la̱ kjo̱hiꞌin jñà xi̱ta̱, isa̱á tse kjo̱hiꞌin ꞌki̱‑no ra jiòn, nda mí ꞌkoa̱‑ni koni jñà xi̱ta̱ na̱xi̱ndá ꞌtse̱ Tiro ko̱ Sidón.
Ko̱ jiòn, ra ya̱ i̱ꞌnde‑no ya̱ na̱xi̱ndá Capernaum, ¿a ꞌkoa̱á ꞌsín níkítsjen jiòn nga ya̱á tjámitje̱en skanda ya̱ a̱ꞌta ngajmi ján? Majìn, tà isa̱á ya̱ ꞌñó na̱nga̱ kjohíje̱n‑jin‑isa skanda ya̱ ñánda̱ tíjna i̱ꞌnde‑la̱ kjo̱hiꞌin. Tsa ya̱á‑la ya̱ na̱xi̱ndá Sodoma nga ko̱tjín kjo̱xkón ra kjomà koni ya̱ tsa̱jiòn, jè na̱xi̱ndá Sodoma takó tíjnaá‑la skanda ni̱chjin ꞌndi̱‑ni̱.
Tanga ꞌkoa̱á ꞌsín xin‑no ꞌkia̱ nga ki̱jchò ni̱chjin nga ꞌki̱‑la̱ kjo̱hiꞌin xi̱ta̱, jiòn ra titsa̱hijyo ya̱ na̱xi̱ndá Capernaum, isa̱á tse kjo̱hiꞌin tjábé‑no nda mí ꞌkoa̱‑ni koni jñà xi̱ta̱ ꞌtse̱ na̱xi̱ndá Sodoma.
Jè ni̱chjin ꞌkia̱, jè Jesús kitsó‑ní:
―Na̱ꞌìn, ji̱ ra tijna ítjòn‑la̱ ngaꞌtsì ra tjín ya̱ ján ngajmi ko̱ ra tjín i̱ a̱ꞌta nangi, jeya ti̱jni, nga̱ tsikíꞌmaá‑la̱ ji̱ ngaꞌtsì kjoa̱ kìi̱ jñà xi̱ta̱ chji̱ne̱ ko̱ ra nda ma‑la̱ xa̱jo̱n ko̱ jñá tsakon‑la̱ ji̱ jñà ra taxki̱ ndí xi̱ta̱.
Ta kií‑ní nga ꞌkoa̱á ꞌsín nda isasèn‑li Na̱ꞌìn.
’Ngaꞌtsì kjo̱téxoma, ꞌa̱án isìnga̱tsja‑na Na̱ꞌìn‑na̱. Mì kì yá ra bexkon jè Iꞌndí‑la̱, tà jé Na̱ꞌìn‑la̱ ra bexkon; ti̱ꞌkoa̱á mì kì yá ra bexkon jè Na̱ꞌìn‑la̱, tà jé Iꞌndí‑la̱ ra bexkon; ko̱ ske̱xkoón‑te ngaꞌtsì xi̱ta̱ ra jè Iꞌndí‑la̱ ko̱ꞌsín mejèn‑la̱ nga ko̱kòn‑la̱.
Nchrabátji̱ngi‑ná ngaꞌtsì‑no ra ijye itsiꞌon‑no nga kiꞌchà ꞌchá‑no, ko̱ ꞌa̱án kósi̱ko̱‑no nga ma si̱kjáya.
Jcha̱mijìn‑ko̱‑ná jè yá‑la̱ nchra̱ja̱ ra kjingi ísian, mé‑ni ko̱ma ko̱ꞌsín ꞌsia̱n‑no koni ꞌsín ꞌsiaa̱n ra ꞌa̱n. Chjíngí‑ná koni ꞌsín ꞌkiaa̱ ra ꞌa̱n nga xi̱ta̱ ꞌndé‑ná ko̱ indakjoa̱á tjín inìma̱‑na̱. Ko̱ a̱ꞌta tsa̱ꞌa̱n‑ní nga ma si̱ìkjáya inìma̱‑no.
Jè yá‑la̱ nchra̱ja̱ ra ya̱ kjingi ísiaa̱n, ndaá ꞌcha, mì tsa iyí‑jìn. Ko̱ jè ꞌchá ra ꞌa̱n tsja‑no, jna̱‑ní.
Jngo ni̱chjin, ꞌkia̱ nga ni̱chjin níkjáya, Jesús, ko̱ jñà xi̱ta̱ ra kotáꞌyáꞌta‑la̱, ya̱á tsatojin ya̱ ñánda̱ tjítje̱ trigo. Ko̱ jñà xi̱ta̱ kìi̱ kjòhojó‑la̱. ꞌKia̱á tsate iꞌka trigo, a̱kjòn iskine.
―Chítsijen‑la̱ jñà xi̱ta̱ ra kotáꞌyáꞌta‑li; jñà kjoa̱ ra i̱nchiꞌsín mì kì tjíꞌnde nga ko̱ꞌsín ꞌsi̱in ꞌkia̱ nga ni̱chjin níkjáya.
Tanga Jesús kitsó‑la̱:
―¿A kjè chitáꞌyá jiòn ya̱ xa̱jo̱n ñánda̱ nga tíchja̱ koni ꞌsín kiꞌsìn india jè xi̱ta̱ jchínga‑ná ra tsiꞌkìn David ko̱ jñà xi̱ta̱ ra ta̱ña tji̱ko̱ ꞌkia̱ nga kjòhojò‑la̱?
ꞌJahaꞌseén ya̱ niꞌya‑la̱ Nainá nga iskine jñà ni̱ño̱ nchra̱jín ra ijye Nainá kjonga̱tsja, ni̱ño̱ nchra̱jín ra mì tsa jñà tjíꞌnde‑la̱ nga ski̱ne̱ David ko̱ jñà xi̱ta̱ ra kjihijtako̱; nga̱ ta jñá na̱ꞌmì tjíꞌnde‑la̱ nga ma ski̱ne̱.
¿A ti̱ꞌkoa̱á kjeé chitáꞌyá ya̱ ñánda̱ nga tíchja̱ kjo̱téxoma‑la̱ Moisés nga jñà na̱ꞌmì, ni̱ꞌsín síxá ya̱ a̱ya i̱ngo̱ ꞌkia̱ nga ni̱chjin níkjáya, mì tsa mé jé bátsji‑jìn?
ꞌA̱n, ꞌkoa̱á xin‑no, jè ra tíjna i̱jndíi̱, isa̱á ꞌñó xkón tíjna nda mí ꞌkoa̱‑ni koni jè i̱ngo̱ ítjòn.
Tsa ndaá‑la machi̱ya‑najiòn kóꞌsín chja̱‑ni jñà ꞌén ra tjíꞌta xa̱jo̱n‑la̱ Nainá ñánda̱ nga tsò: “Jè‑ní ra mejèn‑na nga kataꞌse‑najiòn kjo̱hi̱ma̱takòn, mì tsa jè‑jìn nga ta̱ tsja cho̱ si̱ꞌken‑ná jiòn koni jngo kjo̱tjò.” Tsa ijyeé‑la machi̱ya‑no, mí‑la tsa ko̱ꞌsín jé kjónè‑la jñà xi̱ta̱ ra mì tsa jé tjín‑la̱.
Ko̱ ꞌkoa̱á ꞌsín tjín, ꞌa̱n ra Iꞌndí‑la̱ Xi̱ta̱ xin‑la̱ ijo‑na̱, ꞌa̱án batexóma‑la̱ jè ni̱chjin níkjáya.
ꞌKia̱ nga itjojin Jesús ya̱ i̱ꞌnde ra̱kìi̱, ya̱á kijì ya̱ niꞌya sinagoga ñánda̱ nga maxkóya xi̱ta̱ Judío, ko̱ ya̱á ꞌjahaꞌsen.
Ya̱á tíjna jngo xi̱ta̱ ra kixìꞌta jngo tsja. Ti̱ꞌkoa̱á títsa̱jna jñà xi̱ta̱ ra mejèn‑la̱ nga koa̱ànè jé‑la̱ Jesús. ꞌKoa̱á ma‑ni nga iskonangi‑la̱, kitsò‑la̱:
―¿A tjíꞌnde‑ní nga ma ko̱nda jngo‑ni xi̱ta̱ ꞌkia̱ nga ni̱chjin níkjáya?
Jesús kitsó‑la̱:
―Jiòn, tsa yá ra tíjna jngo‑la̱ forrè, tsa nga̱jo̱ ska̱ya ꞌkia̱ nga ni̱chjin níkjáya, ¿a mí tsa kongí ki̱náchrje‑no ni̱ꞌsín ni̱chjin níkjáya?
Nda mí ꞌkoa̱‑ni koni jngo forrè, isa̱á ꞌñó chjí‑la̱ jngo xi̱ta̱. ꞌKoa̱á ma‑ni, ꞌkia̱ nga ni̱chjin níkjáya tjíꞌnde‑ní nga ma ko̱ꞌsie̱én jñà kjoa̱ ra nda tjín.
Jesús ꞌkia̱á kitsò‑la̱ jè xi̱ta̱ ra kixìꞌta jngo tsja:
―Tjèn ndajì jè ndsi̱i.
A̱kjòn ꞌkia̱á tsijmé ndajò tsja; kjondaá‑ni koni ꞌsín ꞌki ra ìjngo‑isa.
Jñà xi̱ta̱ fariseo, ꞌkia̱ nga itjo‑ni ya̱ niꞌya sinagoga ñánda̱ nga maxkóya xi̱ta̱ Judío, tsajo̱óya‑ni nga si̱ìꞌken Jesús.
Jesús ꞌkia̱ nga kiíꞌnchré kjoa̱ ra̱kìi̱, itjojiín ya̱ i̱ꞌnde ra̱kìi̱, ko̱ kjín xi̱ta̱ kijìtji̱ngi‑la̱. Ngaꞌtsì xi̱ta̱ ra kiya isindaá‑ni;
ꞌkoa̱á ꞌsín kitsò‑la̱ nga mì kì yá xi̱ta̱ ra kataꞌbéna̱jmí‑la̱ yá‑ni ra jè.
ꞌKoa̱á ꞌsín kjomà mé‑ni nga itjasòn‑ni ꞌén ra kiìchja̱ jè xi̱ta̱ ra isìchjeén Nainá nga kiìchja̱ ngajo‑la̱ jè ra tsiꞌkìn Isaías, ꞌkia̱ nga kiìchja̱ a̱ꞌta ꞌtse̱ Cristo nga kitsò:
Jé ra̱kìi̱ chi̱ꞌnda‑na̱ ra xá tsjahíjin‑na,
jè ra ꞌñó tsjake̱, ko̱ ra ꞌñó tsja ꞌse‑la̱ inìma̱‑na̱.
ꞌA̱án tsja‑la̱ jè Inìma̱ Tsje‑na̱.
Ko̱ jè ki̱chja̱jin‑la̱ ngaꞌtsì xi̱ta̱ i̱sàꞌnde kóꞌsín si̱ndajín‑la̱ ra ngi kjo̱hixi̱.
Mì tsa yá ra koa̱atikjo‑ko̱, ko̱ mì tsa sí ꞌñó ki̱chja̱,
ko̱ mì kì ki̱náꞌya‑la̱ jta̱‑la̱ ya̱ a̱ya ndi̱yá jñà ꞌén ra ki̱chja̱.
Mì tsa ta ski̱íꞌto̱nda jnchro jngo ínaxo̱ ra ijye tíꞌtò,
ti̱ꞌkoa̱á mì tsa ta si̱ìkitsón‑nda jnchro jè nikje‑la̱ kandì, jè ra ijye tífiꞌtso,
ꞌKoa̱á ꞌsín ko̱ma skanda ꞌkia̱ nga ngi ko̱ kjo̱hixi̱ ki̱ìndajín‑la̱ ngaꞌtsì xi̱ta̱.
Ngaꞌtsì xi̱ta̱ na̱xi̱ndá ra tjín i̱sàꞌnde, tà jé koa̱àꞌta ikon nga sko̱óña‑la̱.
Jñà xi̱ta̱, ꞌkia̱á ꞌjiìkó jngo xi̱ta̱ ra xka̱ ko̱ ra mì ma chja̱, ya̱ ñánda̱ tíjna Jesús; jè xi̱ta̱ ra̱kìi̱ inìma̱ ꞌcho‑la̱ ni̱í tjíjin ya̱ inìma̱‑la̱; Jesús, isindaá‑ni, maá kiìchja̱‑ni ko̱ maá tsatsíjen‑ila̱.
Ngaꞌtsì xi̱ta̱, ta kjóxkón‑la̱. ꞌKia̱á kitsò:
―¿A jè ra̱kìi̱ tsaꞌkoa̱, ra ya̱ nchrabá‑ni tje̱‑la̱ xi̱ta̱xá ítjòn ra tsiꞌkìn David [nga jè kíjna ngajo‑la̱]?
ꞌKia̱ nga kiíꞌnchré jñà xi̱ta̱ fariseo ꞌén ra ko̱tsò, kitsó‑ní:
―Jè xi̱ta̱‑ni̱í ítjòn ra ꞌmì Beelzebú, jè ra tíjna ítjòn‑la̱ ngaꞌtsì inìma̱ ꞌcho‑la̱ ni̱í, jé tsjá‑la̱ ngaꞌñó nga ko̱ꞌsín ma‑la̱ bachrjekàjin inìma̱ ꞌcho‑la̱ ni̱í ra tjíjin ya̱ inìma̱‑la̱ xi̱ta̱.
Jesús kjòchi̱yaá‑la̱ koni ꞌsín i̱nchisíkítsjen, kitsò‑la̱:
―Ngaꞌtsì i̱ꞌnde ñánda̱ batéxoma jngo xi̱ta̱xá tsa jòya tjín nga ti̱jñà kjaán‑kjo‑ni xi̱ta̱‑la̱, si̱ikjehesón xákjién; ko̱ tsa jngo na̱xi̱ndá ko̱ ñá tsa jngo niꞌya ñánda̱ títsa̱jna xi̱ta̱, tsa jòya tjín nga ti̱jñà kjaán‑kjo‑ni, mì kì ti̱ mé ngaꞌñó ꞌse̱‑la̱ nga ko̱tèxoma‑isa.
Ko̱ tsa ti̱jè‑ni xi̱ta̱‑ni̱í tíbachrjekàjin‑ni ni̱í, ti̱jé tíkjaán‑ko̱‑ni ijo‑la̱. Tsa ti̱jé tíkjaán‑ko̱‑ni ijo‑la̱, ¿kóꞌsín ko̱ma‑ni nga ma ko̱tèxoma‑isa?
Jiòn, ꞌkoa̱á ꞌsín bixó nga jé ngaꞌñó‑la̱ xi̱ta̱‑ni̱í ra tíjna ítjòn sichjée̱n ra ꞌa̱n ꞌkia̱ nga bachrjèkàjiaa̱n jñà inìma̱ ꞌcho‑la̱ ni̱í ra tjíjin ya̱ ijo‑la̱ xi̱ta̱. Tanga, tsa ko̱ꞌsín tjín, jñà xi̱ta̱ tsa̱jiòn, ¿yá ꞌtse̱ ngaꞌñó ra síchjeén ꞌkia̱ nga ko̱ꞌsín ꞌsín‑te? ꞌKoa̱á ma‑ni, ti̱jñá‑ni xi̱ta̱ kìi̱ ko̱ki̱tso̱ kixi̱‑no nga mì tsa ko̱ꞌsín tjín koni ꞌsín bixó jiòn.
Tanga ra ꞌa̱n, tsa jé Inìma̱ Tsje‑la̱ Nainá títsjá‑na ngaꞌñó nga bachrjèkàjiaa̱n jñà inìma̱ ꞌcho‑la̱ ni̱í, ki‑ní nga ijyeé i̱nchiꞌya jiòn kóꞌsín batéxoma Nainá.
’Ya̱ niꞌya‑la̱ jngo xi̱ta̱ ra ꞌñó ꞌtse̱n, tsa jngo xi̱ta̱ mejèn‑la̱ kjoa̱haꞌsen chijé nga si̱ìchijé mé tsajmì ra tjín‑la̱, ¿a mí tsa ítjòn ki̱ítéꞌñó jè xi̱ta̱ ꞌtse̱n? Ko̱ a̱kjòn ꞌkia̱á ko̱ma si̱ìchijé‑la̱.
’Jè xi̱ta̱ ra mì tsa ꞌa̱n fìꞌta‑na, kondra̱á fì‑na; ko̱ jè ra mì kì bíxkóyako̱‑na xi̱ta̱, ta tísíkjahachinga‑ní ra jè.
’Kií ko̱ꞌsín xin‑no, maá si̱jchaꞌta‑la̱ ta mé jé ra bátsji xi̱ta̱ ko̱ ta mé ꞌén ra ꞌcho tsò ra chja̱; tanga jè ra chja̱jno‑la̱ jè Inìma̱ Tsje‑la̱ Nainá, mì kì si̱jchaꞌta‑la̱.
Ngaꞌtsì ra chja̱jno‑na ꞌa̱n ra Iꞌndí‑la̱ Xi̱ta̱ xian‑la̱ ijo‑na̱, maá si̱jchaꞌta‑la̱; tanga jè ra chja̱jno‑la̱ jè Inìma̱ Tsje‑la̱ Nainá, mì kì si̱jchaꞌta‑la̱ jè ni̱chjin ra titsa̱jneé ꞌndi̱ ꞌndi̱ ko̱ jè ni̱chjin ra ꞌsa̱ nchrabá.
’Tsa jngo yá ra nda, nda to ra bajà‑la̱. Ko̱ tsa jngo yá ra mì kì nda, mì kì nda to ra bajà‑la̱. ꞌKia̱ nga jngo yá, jñà to‑la̱ bakón mé yá‑ni.
¡Jiòn, ꞌkoa̱á ꞌsín ngoya‑no koni tsa tje̱‑la̱ ye̱! ¿Kóꞌsín ma‑ni nga nda tsò ꞌén ra ki̱nákjoa̱a, nga̱ xi̱ta̱ ꞌchoó‑no ra jiòn? Nga̱ ꞌkoa̱á ꞌsín chja̱ jñà xi̱ta̱ koni ꞌsín tsò kjo̱bítsjen ra tjíjin ya̱ inìma̱‑la̱.
Jè xi̱ta̱ ra nda xi̱ta̱, ꞌén ndaá chja̱, nga̱ kjoa̱nda tjíjin ya̱ inìma̱‑la̱, ko̱ jè ra xi̱ta̱ ꞌcho, ꞌén ꞌchoó chja̱, nga kjoa̱ꞌchoó tjíjin ya̱ inìma̱‑la̱.
ꞌKoa̱á xín‑no, ꞌkia̱ nga ki̱jchò ni̱chjin nga jè Nainá ki̱ìndajín‑la̱ ngaꞌtsì xi̱ta̱, sábá ya̱á tsjá tsje kinda̱ a̱ꞌta ꞌtse̱ ngaꞌtsì ꞌén ra ni̱mé chjí‑la̱ ra kiìchja̱.
Nga̱ ti̱jñá‑ni ꞌén ra ki̱nákjoa̱a ra ma kixi̱ ko̱chrjengi‑no, ko̱ ti̱jñá‑te‑ni ra ma koa̱ànè jé‑no.
Tjín iꞌka jñà xi̱ta̱ fariseo ko̱ xi̱ta̱ ra bakón‑ya kjo̱téxoma‑la̱ Nainá ra tsikínda Moisés ra kitsò‑la̱ Jesús:
―Maestro, mején‑naji̱n nga ta̱kón jngo‑náji̱n kjo̱xkón.
Jesús kitsó‑la̱:
―Jñà xi̱ta̱ ra ꞌcho ꞌsín ko̱ ra mì kì ma‑la̱ nga síhitjasòn‑la̱ Nainá, kjo̱xkón i̱nchisíjé jngo; tanga ni̱jngo kjo̱xkón ske̱ ra kjꞌií; ta jé ske̱ kjo̱xkón ra mangásòn‑ko̱ koni jè kjo̱xkón ra kjomàꞌtin Jonás xi̱ta̱ ra isìchjeén Nainá nga kiìchja̱ ngajo‑la̱ kjotseé.
Koni ꞌsín kjomà jè Jonás nga jàn ni̱chjin ko̱ jàn ni̱tje̱n tsikijnaya ya̱ a̱ya i̱ndsi̱ꞌba̱ ti̱ ra ꞌñó je ꞌki, ꞌkoa̱á ti̱ꞌsín ko̱maa̱ ꞌa̱n ra Iꞌndí‑la̱ Xi̱ta̱ xin‑la̱ ijo‑na̱; jàn ni̱chjin ko̱ jàn ni̱tje̱n kjójna̱ iꞌndee̱ ya̱ a̱jin nangi.
ꞌKia̱ nga ki̱jchò ni̱chjin nga ꞌki̱‑la̱ kjo̱hiꞌin jñà xi̱ta̱, ski̱ímítje̱én ijo‑la̱ jñà xi̱ta̱ ra ya̱ i̱ꞌnde‑la̱ ya̱ na̱xi̱ndá Nínive, nga tsjáꞌtin ꞌén jñà xi̱ta̱ ra tjín ni̱chjin ꞌndi̱ ꞌndi̱. Nga̱ jñà xi̱ta̱ Nínive isíkájno‑ni jé‑la̱ ko̱ mì tsa ti̱ jé tsakátsji‑ni ꞌkia̱ nga tsiꞌkéna̱jmíya‑la̱ ꞌén‑la̱ Nainá jè Jonás, tanga jè ra tíjna i̱jndíi̱ ꞌndi̱ ꞌndi̱, isa̱á ta ꞌñó xkón tíjna nda mí ꞌkoa̱‑ni koni jè Jonás [tanga mì kì makjiín‑najiòn].
ꞌKia̱ nga ki̱jchò ni̱chjin nga ꞌki̱‑la̱ kjo̱hiꞌin jñà xi̱ta̱, ti̱ꞌkoa̱á ko̱sítje̱én‑te jè chjo̱ón ra tíjna ítjòn nga tíbatéxoma ya̱ i̱ꞌnde ra kjijna ya̱ kixi̱‑la̱ ñánda̱ nga bitjokátji‑ni tsáꞌbí. Jè chjo̱ón ra̱kìi̱ tsjáꞌtin‑te ꞌén jñà xi̱ta̱ ra tjín ni̱chjin ꞌndi̱ ꞌndi̱, tà nga̱tjì‑la̱ nga̱ ꞌñó kjin ꞌji‑ni ra jè, nga ꞌjiíꞌnchré kjoa̱chji̱ne̱‑la̱ Salomón, tanga jè ra tíjna i̱jndíi̱ ꞌndi̱ ꞌndi̱, isa̱á ꞌñó xkón tíjna nda mí ꞌkoa̱‑ni koni jè Salomón, [tanga jiòn mì kì naꞌyá‑la].
’Jngo inìma̱ ꞌcho‑la̱ ni̱í, ꞌkia̱ ijye bitjojin ya̱ inìma̱‑la̱ xi̱ta̱, ya̱á bajme ya̱ i̱ꞌnde ñánda̱ kixì chon, nga bátsjiꞌnde ñánda̱ nga ma si̱ìkjáya; ꞌkia̱ mì kì sakóꞌnde‑la̱, tsò‑ní:
A̱kjòn, jè inìma̱ ꞌcho‑la̱ ni̱í, ngi ito xákjién fíꞌká‑isa ra isa̱ ꞌcho ꞌsín. Ya̱á bìtsa̱jnajin india‑ni ya̱ inìma̱‑la̱ xi̱ta̱; ko̱ jè xi̱ta̱ ra̱kìi̱, isa̱á ta ꞌcho maꞌtin india‑ni nda mí ꞌkoa̱‑ni koni ꞌkia̱ nga ti̱ꞌsa̱ ítjòn. ꞌKoa̱á ꞌsín ko̱maꞌtin jñà xi̱ta̱ ra ꞌcho ꞌsín ra tjín ni̱chjin ꞌndi̱‑ni̱.
Takó tíbákoó‑isa jñà xi̱ta̱ Jesús ꞌkia̱ nga ijchò jè na̱‑la̱ ko̱ jñà ꞌndse̱. Ya̱á tsikitsa̱jna ya̱ ndi̱tsiaán nga mejèn‑la̱ nga ki̱chja̱‑la̱.
Jngo xi̱ta̱ kitsò‑la̱ Jesús:
―Jè na̱‑li ko̱ jñà ꞌndsì, ya̱á tjítsa̱jna ndi̱tsiaán. Mején‑la̱ nga ji̱ koa̱ako̱‑li.
Jesús kitsó‑la̱ jè xi̱ta̱ ra isíkjíꞌnchré:
―¿Yá‑ní ra na̱‑na̱ ma ko̱ yá‑ni ra ꞌndsèe̱ ma?
ꞌKia̱á tsakón tsja ya̱ ñánda̱ títsa̱jna jñà xi̱ta̱ ra kotáꞌyáꞌta‑la̱. Kitsò:
―Jñá xi̱ta̱ kìi̱ ra na̱‑na̱ ma ko̱ ra ꞌndsèe̱ ma.
Nga̱ ngaꞌtsì xi̱ta̱ ra si̱hitjasòn koni ꞌsín mejèn‑la̱ jè Na̱ꞌìn‑na̱ ra tíjna ján ngajmi, jñá‑ní ra ꞌndsèe̱ ma ko̱ tichjaa̱ ma ko̱ na̱‑na̱ ma.
Ti̱jé‑ni ni̱chjin, Jesús itjoó ya̱ niꞌya ya̱á kijì ya̱ a̱ndi ndáchikon ko̱ ya̱á tsikijna.
Tanga ꞌñó kjìn xi̱ta̱ ijchò ñánda̱ nga tíjna. ꞌKia̱á ꞌjahaꞌsen jngo chitso jè Jesús; ya̱á tsikijnaya, ko̱ ngaꞌtsì jñà xi̱ta̱ ra iꞌka, ya̱á tsikitsa̱jna ya̱ a̱ndi nandá.
ꞌKia̱á tsikíꞌtsia̱ Jesús nga tsakón‑ya‑la̱; kjín kjoa̱ tsiꞌkéna̱jmí‑la̱ a̱ꞌta ꞌtse̱ kjoa̱ ra mangásòn‑kjo, kitsò‑la̱:
―Jngo xi̱ta̱ kijì nga kiì kjíjndi̱ xojmá.
ꞌKia̱ nga tíkjíjndi̱, tjín iꞌka xojmá ra ya̱ iskatsajo ya̱ a̱ya ndi̱yá; ko̱ ꞌkia̱á ꞌji jñà ni̱se nga iskine.
Ngi ko̱tjín iskatsajo ya̱ a̱sòn na̱jo̱ ñánda̱ nga chiba niꞌnde tjín; jñà xojmá, ndi̱to̱ón isò, nga̱ ki, mì tsa na̱nga̱ tjín niꞌnde.
Tanga ꞌkia̱ nga itjo tsáꞌbí nga kjotsjè jè ndabá, kixì‑ní jñà xojmá ra isò ta nga̱tjì‑la̱ nga mì na̱nga̱ kijì kja̱ma̱‑la̱.
Ko̱ ingì ko̱tjín iskatsajo‑isa ya̱ a̱jin naꞌyá. ꞌKia̱ nga ijye kjòꞌnga jñà naꞌyá, ya̱á kisìꞌken‑ngi.
Tanga ngi ko̱tjín iskatsajo ya̱ ñánda̱ nga nda jè nangi, ꞌñó nda tsajà‑la̱ to. Tjín ra tsajà‑la̱ jngo sindo̱ nga jngo tjaꞌtsin, ko̱ tjín ra jàn‑kan tsajà‑la̱, ko̱ tjín ra katé tsajà‑la̱.
A̱kjòn kitsò Jesús:
―Nda kjón ti̱náꞌya koni ꞌsín tíxin‑no.
ꞌKia̱á ijchò kinchaꞌta chraña‑la̱ jñà xi̱ta̱ ra kotáꞌyáꞌta‑la̱ Jesús ya̱ ñánda̱ tíjna ra jè, iskonangi‑la̱, kitsò‑la̱:
―¿Mé‑ni ko̱ꞌsín kjoa̱ ra mangásòn nakjoá‑la̱ ji̱ jñà xi̱ta̱ ꞌkia̱ nga bakon‑yi?
Jesús kitsó‑la̱:
―Jión tsako̱‑no nga i̱nchiꞌya jñà kjoa̱ ra tjíꞌma‑la̱ jè ra tíjna ján ngajmi kóꞌsín nga batéxoma ra jè. Tanga jñà xi̱ta̱ ra kjꞌií, mì kì ko̱ma ske̱.
Nga̱ jè ra ijye machi̱ya‑la̱, ꞌki̱í‑isa‑la̱ mé‑ni nga isa̱ tse ko̱chi̱ya-isa‑la̱. Tanga jè ra mì kì mé machi̱ya‑la̱, skanda tjáhixìn‑la̱ jè ra ijye machi̱ya chiba‑la̱.
Kií ko̱ꞌsín ta kjoa̱ ra mangásòn bakon‑yá‑ila̱; nga̱ jñà xi̱ta̱ kìi̱ tsijeén‑la̱, tanga ꞌkoa̱á ꞌsín ꞌsín koni tsa mì kì tsijen‑la̱; ko̱ ꞌnchré‑ní tanga mì kì machi̱ya‑la̱; ꞌkoa̱á ꞌsín ꞌsín koni tsa mì kì ma‑la̱ ꞌnchré.
Ya̱á bitjasòn ya̱ a̱ꞌta ꞌtse̱ xi̱ta̱ kìi̱ koni ꞌsín kitsò jè xi̱ta̱ ra isìchjeén Nainá nga kiìchja̱ ngajo‑la̱ kjotseé ra tsiꞌkìn Isaías nga kitsò:
Jiòn, ni̱ꞌsín ki̱náꞌya ki̱náꞌya, tanga ni̱kjiá ki̱ya‑no,
ko̱ ni̱ꞌsín jchítsijen jchítsijen, tanga ni̱kjiá jcha̱a.
kií mì kì machi̱ya‑ila̱;
ko̱ jñà chíká‑la̱, tsikíchjàjto‑ní mé‑ni mì kì kji̱ꞌnchré‑ni;
ko̱ jñà xko̱n, tsikíchjàjto‑te mé‑ni mì kì ko̱tsíjen‑ila̱;
tsa tsáfaꞌtá‑la‑na ra ꞌa̱n, ijyeé‑la kísindáa‑na,
kitsó Isaías.
’Tanga, mé ta̱ nda‑no ra jiòn, nga̱ jè xkòn jiòn tsijeén‑la̱ ko̱ jè chíká‑no ꞌnchré‑ní.
ꞌKoa̱á xin kixi̱‑no, kjín xi̱ta̱ ra isìchjeén Nainá nga kiìchja̱ ngajo‑la̱ kjotseé, ko̱ kjín xi̱ta̱ ra xi̱ta̱ kixi̱ kjomejèn‑la̱ nga ske̱ jè kjoa̱ ra i̱nchiꞌya jiòn, tanga mì kì kijtse; ti̱ꞌkoa̱á kjomejèn‑la̱ nga kiíꞌnchré jè kjoa̱ ra i̱nchinaꞌyá jiòn, tanga mì kì kiíꞌnchré.
’Ti̱náꞌya kóꞌsín tsò‑ni jè kjoa̱ ra mangásòn ko̱ jè xi̱ta̱ ra kjíjndi̱ xojmá.
Jñà xojmá ra ya̱ iskatsajo ya̱ a̱ya ndi̱yá, jé ngoya‑la̱ koni jñà xi̱ta̱ ra ꞌnchré ꞌén‑la̱ Nainá kóꞌsín nga jè batéxoma, tanga mì kì tsa nda ꞌfahaꞌsen‑jin‑la̱ ꞌén ra ꞌnchré; a̱kjòn ꞌfiì jè xi̱ta̱‑ni̱í, faháxìn jè ꞌén ra tjíjin ya̱ inìma̱‑la̱.
Ko̱ jñà xojmá ra iskatsajo ya̱ ñánda̱ nga a̱sòn na̱xi̱ chon, jñá ngoya‑la̱ jñà xi̱ta̱ ra ꞌñó tsja ꞌse‑la̱ ꞌkia̱ nga ꞌnchré jè ꞌén‑la̱ Nainá.
Tanga mì tsa ꞌñó sinchá; tsìn‑la̱ ngaꞌñó nga kixi̱ mincha, ꞌkoa̱á ngoya‑la̱ koni jngo xka̱ ra mì na̱nga̱ fì kja̱ma̱‑la̱. ꞌKia̱ mé kjoa̱ ra sakó‑la̱, ko̱ tsa xi̱ta̱ fì‑la̱ kondra̱ ra ta nga̱tjì ꞌtse̱ ꞌén‑la̱ Nainá, ndi̱to̱ón tsjin‑ni jè ndi̱yá‑la̱ Nainá.
Jñà xojmá ra ya̱ iskatsajo ya̱ a̱jin naꞌyá, jé ngoya‑la̱ jñà xi̱ta̱ ra ꞌnchré ꞌén‑la̱ Nainá tanga ta jñá ꞌñó síkájno kjoa̱ ꞌtse̱ tsajmì ra tjín ya̱ i̱sàꞌnde ko̱ jé kjoa̱nchi̱ná ra tjín ya̱ i̱sàꞌnde konda̱cha̱‑la̱. Jñá kjoa̱ kìi̱ batéchjà‑la̱ jè ꞌén‑la̱ Nainá nga mì kì tsjáꞌnde nga katasíkaatjìya‑la̱ kjo̱binachon‑la̱.
Tanga jñà xojmá ra ya̱ iskatsajo ya̱ ñánda̱ nga nda nangi, jé ngoya‑la̱ koni jè xi̱ta̱ ra nda ꞌnchré ꞌén‑la̱ Nainá ko̱ machi̱yaá‑la̱ ko̱ síhitjasón‑ní. Jñà xi̱ta̱ kìi̱ ra síkaatjìya‑la̱ kjo̱binachon‑la̱ ko̱ jñá‑ní ra ꞌsín kjoa̱nda ra nda tjín. Jñà xi̱ta̱ kìi̱ ra mangásòn‑ko̱ yá‑la̱ xojmá ra kjìn to tsajà‑la̱. Tjín ra jngo sindo̱, tjín ra jàn‑kan, ko̱ tjín ra katé tsajà‑la̱ nga jngó jngó.
Ìjngo kjoa̱ ra mangásòn‑kjo tsakón‑ya jè Jesús, kitsò‑la̱ xi̱ta̱:
―Koni ꞌsín batéxoma jè ra tíjna ján ngajmi, ꞌkoa̱á ꞌsín ngoya‑la̱ koni jngo xi̱ta̱ ra nda xojmá tsikítje̱ ya̱ a̱jin nangi‑la̱.
Tanga ꞌkia̱ nga kjifè ijye ngaꞌtsì xi̱ta̱, ꞌjií jè ra xi̱ta̱ kondra̱‑la̱ ma, tsikítje̱jin xojmá‑la̱ xka̱ ra mì kì nda ya̱ a̱jin‑la̱ trigo, a̱kjòn kijì.
ꞌKia̱ nga ijye kjòꞌnga jñà trigo nga itjo natín‑la̱, ya̱á kjòꞌnga‑te jñà xka̱ ra mì kì nda.
ꞌKia̱á kijì jñà xi̱ta̱ chi̱ꞌnda nga tsiꞌkéna̱jmí‑la̱ jè ni‑la̱ nangi. Kitsò‑la̱: “¿A mí tsa xojmá nda ra tsikìtji̱ ya̱ a̱jin nangi‑li nàmi̱? ¿Ñánda̱ ꞌji‑la̱ jñà xka̱ ijñá ra mì kì nda?”
Jè ni‑la̱ nangi kitsó‑ní: “Jngoó‑la xi̱ta̱ ra kondra̱ fì‑na ra ko̱kiꞌsìn.” ꞌKia̱á kitsò jñà xi̱ta̱ chi̱ꞌnda: “¿A mején‑li nga kongí chjinè‑ji̱n jñà xka̱ ijñá ra mì kì nda?”
Tanga jè ni‑la̱ nangi kitsó‑ní: “Majìn, tsa mejèn ya̱ tjánè‑te jñà trigo ꞌkia̱ nga chjínè jiòn jñà xka̱ ijñá ra mì kì nda.
Isa̱á nda‑ni nga ta̱ña katamìhijin skanda ꞌkia̱ nga ko̱jchá. ꞌKia̱ nga ki̱jchò ni̱chjin nga si̱ncháxkó jñà trigo, ꞌa̱án ko̱xín‑la̱ jñà chi̱ꞌnda‑na̱ nga jñà kátíxkó ítjòn ngaꞌtsì xka̱ ijñá ra mì kì nda, nga jngó jngó jté kátáꞌñó mé‑ni nga ko̱ma jti̱‑ni; ra ijye ko̱ma, a̱kjòn ꞌkia̱á katincháxkó jñà trigo ya̱ a̱ya niꞌnga‑na̱.”
Jè Jesús ìjngo kjoa̱ ra mangásòn‑kjo tsakón‑ya‑la̱ xi̱ta̱. Kitsò‑la̱:
―Koni ꞌsín batéxoma jè ra tíjna ján ngajmi, ꞌkoa̱á ꞌsín ngoya‑la̱ koni jngo xojmá mostaza, ꞌkia̱ nga jngo xi̱ta̱ bítje̱ ya̱ a̱jin nangi‑la̱.
Kixi̱í kjoa̱, jé xojmá ra̱kìi̱ ra isa̱ ꞌñó i̱tsé‑ni ta ngaꞌtsì xojmá ra tjín; tanga ꞌkia̱ nga ijye maꞌnga, isa̱á ꞌñó ꞌnga ma koni jñà xka̱ ra ti̱ꞌkoa̱ xá sitje̱‑ni; ꞌkoa̱á ꞌsín ꞌse‑la̱ ngaꞌñó koni jngo yá, nga skanda maá bíndaꞌá tjé‑la̱ ni̱se ya̱ chrja‑la̱.
Jè Jesús ìjngo kjoa̱ ra mangásòn‑kjo tsakón‑ya‑la̱ xi̱ta̱, kitsò‑la̱:
―Koni ꞌsín batéxoma jè ra tíjna ján ngajmi, ꞌkoa̱á ꞌsín ngoya‑la̱ koni jè na̱ꞌyo̱ san ꞌkia̱ nga jngo chjo̱ón síkójin na̱ꞌyo̱ san ko̱ chijo ra sinda‑ni ni̱ño̱ nchra̱jín, a̱kjòn masan ijyeé ngaꞌtsì jè na̱ꞌyo̱.
Jesús ꞌkia̱ nga tsakón‑ya‑la̱ xi̱ta̱ ngaꞌtsì kjoa̱ ra nda tsò, ꞌkoa̱á ꞌsín tsiꞌkéna̱jmíya‑la̱ koni ꞌsín tjín kjoa̱ ra nda mangásòn‑kjo; ni̱mé ꞌén tsakón‑ya‑ila̱ ra mì ko̱ kjoa̱ mangásòn‑kjo.
ꞌKoa̱á ꞌsín itjasòn koni ꞌsín tsikínda xa̱jo̱n jè xi̱ta̱ ra isìchjeén Nainá nga kiìchja̱ ngajo‑la̱ kjotseé ꞌkia̱ nga kitsò:
ꞌKoa̱á ꞌsín kokon‑yá‑la̱ xi̱ta̱ nga jñà kjoa̱ ra mangásòn sikjée̱n;
ꞌKia̱ nga ijye isíkjáya‑la̱ xi̱ta̱ Jesús nga kijì‑ni jñà xi̱ta̱; ꞌjahaꞌsen niꞌya jè Jesús; jñà xi̱ta̱ ra kotáꞌyáꞌta‑la̱ ijchò kinchaꞌta chraña‑la̱, kitsò‑la̱:
―ꞌTèna̱jmíya‑nda‑náji̱n kótsò‑ni kjoa̱ ra mangásòn‑ko̱ jñà xka̱ ijñá ra mì kì nda ra tjín ya̱ a̱jin trigo.
Jesús kitsó‑la̱:
―Jè ra bítje̱ xojmá ra nda, ꞌa̱n‑ná ra Iꞌndí‑la̱ Xi̱ta̱ xin‑la̱ ijo‑na̱;
jè nangi, jé ngoya‑la̱ jè i̱sàꞌnde; ko̱ jñà xojmá ra nda, jñá ngoya‑la̱ jñà xi̱ta̱ ra ya̱ chja̱‑ni ñánda̱ nga tíbatéxoma Nainá; jñà xka̱ ijñá ra mì kì nda, jñá ngoya‑la̱ jñà xi̱ta̱ ra xi̱ta̱‑ni̱í tíbatéxoma‑la̱;
ko̱ jè xi̱ta̱ kondra̱ ra tsikítje̱ xka̱ ijñá ra mì kì nda, jè sabá jè xi̱ta̱‑ni̱í; ꞌkia̱ nga ijye sincháxkó jñà tsajmì, jé ngoya‑la̱ ꞌkia̱ nga kje̱heꞌtà i̱sàꞌnde; ko̱ jñà ra ki̱íxkó tsajmì, jñá ngoya‑la̱ jñà ìkja̱li̱.
Koni ꞌsín nga sincháxkó jñà xka̱ ijñá ra mì kì nda ko̱ ya̱á xaájten‑jín ya̱ a̱jin niꞌí mé‑ni nga katatì‑ni, ꞌkoa̱á ti̱ꞌsín ka̱ma ꞌkia̱ nga kje̱heꞌtà jè i̱sàꞌnde.
ꞌA̱n ra Iꞌndí‑la̱ Xi̱ta̱ xin‑la̱ ijo‑na̱ sikásén‑ná jñà ìkja̱li̱‑na̱ ya̱ ñánda̱ nga tíbatéxoma Nainá nga ki̱íxkó ngaꞌtsì xi̱ta̱ ra bíꞌtin xi̱ta̱ xákjién nga bátsji‑jé, ko̱ ngaꞌtsì xi̱ta̱ ra kjoa̱ꞌcho ꞌsín;
ya̱á si̱ìkatsajojín ya̱ nga̱jo̱ ñánda̱ nga títì jnga̱ jnga̱ niꞌí, ya̱á ski̱ndaya ko̱ ski̱ne̱nè ni̱ꞌño̱.
Jñà ra xi̱ta̱ kixi̱, ꞌkoa̱á ꞌsín fate ko̱tsíjen koni jè tsáꞌbí ya̱ ñánda̱ nga tíbatéxoma jè Na̱ꞌìn‑la̱. Nda kjón ti̱náꞌya koni ꞌsín xin‑no.
’Koni ꞌsín batéxoma jè ra tíjna ngajmi, ꞌkoa̱á ꞌsín mangásòn‑ko̱ koni jngo nangi ñánda̱ nga tíjnaꞌma jngo tsajmì ra ꞌñó chjí‑la̱ ko̱ jngo xi̱ta̱ sakó‑la̱ jè tsajmì ra̱kìi̱, ꞌñó matsja‑la̱; ti̱ya̱á bíjnaꞌma india‑ni; a̱kjòn fikatína ijye ngaꞌtsì tsajmì ra tjín‑la̱, ko̱ batse jè nangi ra̱kìi̱.
’Koni ꞌsín batéxoma jè ra tíjna ján ngajmi, ꞌkoa̱á ti̱ꞌsín mangásòn‑ko̱ koni jngo xi̱ta̱ ra batína tsajmì nga bátsji na̱jo̱ perla ra ꞌñó nda ꞌkioo̱.
ꞌKia̱ nga ijye isakò jngo‑la̱ na̱jo̱ ra ꞌñó nda ꞌki, tsatína ijyeé tsajmì ra tjín‑la̱; a̱kjòn tsatse jè na̱jo̱ ra ꞌñó chjí‑la̱.
’Koni ꞌsín batéxoma jè ra tíjna ján ngajmi, ꞌkoa̱á ti̱ꞌsín mangásòn‑ko̱ koni jngo na̱ꞌya ra ndabà‑ni ti̱. ꞌKia̱ nga nikàtje̱n ya̱ a̱jin ndáchikon, bíxkó ijyeé ni̱ꞌsín ta kó kjòn ti̱.
ꞌKia̱ nga ijye tsabà ti̱ jè na̱ꞌya, jñà xi̱ta̱ ra bátsji ti̱, ya̱á fìko̱ na̱ꞌya‑la̱ ya̱ a̱ndi ndáchikon; ko̱ ya̱á bìtsa̱jna nga fahájin ngaꞌtsì ti̱ ra nda kjòn nga minchá ndi̱si̱yá, ko̱ jñà ra ꞌcho kjòn síkatsajo‑ní.
ꞌKoa̱á ꞌsín ko̱ma ꞌkia̱ nga kje̱heꞌtà i̱sàꞌnde; ki̱tjojeén jñà ìkja̱li̱ nga kjoa̱hájin jñà xi̱ta̱ ra ꞌcho ꞌsín ya̱ ñánda̱ tjíhijyo jñà ra xi̱ta̱ kixi̱;
ko̱ ya̱á si̱ìkatsajojín ya̱ nga̱jo̱ ñánda̱ nga títì jnga̱ niꞌí. Ya̱á ski̱ndaya ko̱ ski̱ne̱nè ni̱ꞌño̱.
Jesús iskonangií‑la̱, kitsò‑la̱:
―¿A kamachi̱yaá‑no ngaꞌtsì kjoa̱ kìi̱?
Jñà xi̱ta̱ kitsó‑ní:
―Kamachi̱yaá‑naji̱n Na̱ꞌìn.
ꞌKia̱á kitsò Jesús:
―Jngo xi̱ta̱ ra bakón‑ya kjo̱téxoma‑la̱ Nainá ra tsikínda Moisés, ꞌkia̱ nga ko̱ꞌsín kotéꞌyá koni ꞌsín batéxoma jè ra tíjna ngajmi, ꞌkoa̱á ꞌsín mangásòn‑ko̱ koni jngo ni‑la̱ niꞌya ra ma‑la̱ bachrjejin tsajmì xi̱tse̱ ko̱ tsajmì jchínga ya̱ ñánda̱ nga i̱nchaxkó tsajmì‑la̱.
ꞌKia̱ nga ijye tsiꞌkéna̱jmíya ijye Jesús jñà kjoa̱ kìi̱ ra mangásòn‑kjo, kijì‑ní.
ꞌKia̱ nga ijchò‑ni nangi‑la̱ ya̱ Nazaret, tsiꞌkéna̱jmíya‑la̱ xi̱ta̱ ꞌén‑la̱ Nainá ya̱ a̱ya niꞌya sinagoga ñánda̱ nga maxkóya xi̱ta̱ Judío. Jñà xi̱ta̱ ta kjóxkón‑la̱, ꞌkia̱á kitsò:
―Jè xi̱ta̱ ra̱kìi̱, ¿ñánda̱ íꞌká‑ni kjoa̱chji̱ne̱ ko̱ kóꞌsín ma‑ni nga ma‑la̱ ko̱tjín kjo̱xkón ra ꞌsín?
¿A mí tsa jè ra̱kìi̱ jè ti‑la̱ xi̱ta̱ chji̱ne̱yá? ¿A mí tsa jè na̱‑la̱ ra ꞌmì María, ko̱ jñà ꞌndse̱ ra ꞌmì Jacobo, José, Simón, ko̱ Judas?
Ti̱ꞌkoa̱, ¿a mí tsa i̱ títsa̱jnajin‑ná jñà ndichja? ¿Ñánda̱ kjomà‑la̱ ngaꞌtsì kjoa̱ kìi̱?
ꞌKoa̱á ma‑ni nga mì kì nda kjokjiín‑la̱ ra a̱ꞌta ꞌtse̱. Tanga jè Jesús kitsó‑la̱:
Mì tsa kjìn kjo̱xkón kiꞌsìn ya̱ nangi‑la̱ ta nga̱tjì‑la̱ nga jñà xi̱ta̱ mì kì kjokjiín‑la̱ ra a̱ꞌta ꞌtse̱.
Jè ni̱chjin ra̱kiòo̱, jè xi̱ta̱xá ítjòn ra ꞌmì Herodes, kiíꞌnchré‑ní koni ꞌsín nga kjoxki̱ ra a̱ꞌta ꞌtse̱ Jesús.
Kitsó‑la̱ jñà xi̱ta̱‑la̱:
―Jè xi̱ta̱ ra̱kìi̱, jè‑ní, jè Juan ra tsatíndá xi̱ta̱; ijyeé jaáya india‑ila̱. ꞌKoa̱á ma‑ni nga ko̱tjín ngaꞌñó ra bakón.
Nga ti̱ꞌsa̱‑ni kjotseé jé Herodes kitsjà kjo̱hixi̱ nga indabáꞌñó jè Juan, a̱kjòn isiꞌta naꞌñó ki̱cha̱ cadena nga kijì nda̱yá, ta jé nga̱tjì‑la̱ jè chjo̱ón ra ꞌmì Herodías ra chjo̱ón‑la̱ Felipe kjomà. Jè Felipe, ꞌndse̱é jè Herodes.
Ta kií jé kjomà‑la̱ Juan nga kitsò‑la̱ jè Herodes: “Mì kì tjíꞌnde‑jìn nga ti̱ji̱ ki̱jnako̱‑ni jè chjo̱ón‑la̱ ꞌndsì.”
ꞌKoa̱á ma‑ni nga jè Herodes mejèn‑la̱ nga si̱ìꞌken Juan tanga jñá itsakjòn‑la̱ jñà xi̱ta̱ na̱xi̱ndá, nga̱ jñà xi̱ta̱ kìi̱, ꞌkoa̱á ꞌsín kijtsexkón Juan koni jngo xi̱ta̱ ra síkjeén Nainá nga chja̱ ngajo‑la̱.
Tanga ꞌkia̱ nga ijchò ni̱chjin nga ijye nó‑la̱ jè Herodes, ꞌsí tsikíjna ya̱ niꞌya‑la̱ ko̱ jè tsati‑la̱ chjo̱ón ra ꞌmì Herodías ya̱á kitè ya̱ ngixko̱n ngaꞌtsì xi̱ta̱ ra ya̱ títsa̱jna. Jè Herodes, ndaá isasèn‑la̱ koni ꞌsín kitè.
Kitsjà kixi̱í‑la̱ ꞌén‑la̱ nga tsjá ijyeé‑la̱ ta mé ra si̱ìjé‑la̱ jè tsati.
Jè tsati jè na̱‑la̱ tsincháꞌa ítjòn mé‑ni nga jè sko̱ Juan katasíjé. A̱kjòn ꞌkia̱á kitsò‑la̱ jè Herodes:
―Jé mejèn‑na nga jè sko̱ Juan, ra batíndá xi̱ta̱, ꞌtiì‑ná nga ti̱kíjnaya‑ná jngo chro̱ba̱te.
Jè xi̱ta̱xá ítjòn ra ꞌmì Herodes, ꞌkia̱ nga kiíꞌnchré‑la̱ tsati, baá kjomà‑la̱. Tanga ijyeé ko̱ꞌsín kitsjà‑la̱ tsaꞌba ya̱ ngixko̱n xi̱ta̱ ra ya̱ títsa̱jnaꞌtako̱ ímixa̱; ko̱ kií ko̱ꞌsín kitsjà‑ni kjo̱hixi̱ nga kataꞌbì‑la̱ jè sko̱ Juan.
Jè Herodes kitsjá‑la̱ kjo̱hixi̱ jñà xi̱ta̱‑la̱ nga katatesin Juan ya̱ a̱ya nda̱yá.
A̱kjòn jñà xi̱ta̱ ꞌjiìkó sko̱ Juan, tíjnaya jngo‑la̱ chro̱ba̱te; kjonga̱tsja jè tsati, ko̱ jè tsati a̱kjòn isìnga̱tsja jè na̱‑la̱.
ꞌKia̱á ijchò jñà xi̱ta̱ ra kotáꞌyáꞌta‑la̱ Juan nga iskábé ijo‑la̱, a̱kjòn kiì kíhijin; ra kjomà a̱skan‑nioo̱ isíkjíꞌnchré Jesús kjoa̱ ra kjomà.
ꞌKia̱ nga ijye kiíꞌnchré Jesús jè kjoa̱ ra̱kìi̱, kijì ta̱jngo‑ní; tsikijnaya jngo chitso; ijchò jngo i̱ꞌnde a̱ꞌta xìn ñánda̱ nga mì yá xi̱ta̱ tjín. Tanga jñà xi̱ta̱ ꞌkia̱ nga kiíꞌnchré nga kijì Jesús, itjojiín ya̱ na̱xi̱ndá‑la̱ nga ndsa̱ko̱ kijì‑ni nga kiìtji̱ngi‑la̱ Jesús.
ꞌKia̱ nga itjojen Jesús jè chitso, kijtse‑ní jñà xi̱ta̱ ra ya̱ títsa̱jna nga kjín jchán ma‑ni; kjòhi̱ma̱ke‑ní. Ko̱ isindaá‑ni ngaꞌtsì xi̱ta̱ ra kiya.
ꞌKia̱ nga ijye kjòhixòn, jñà xi̱ta̱ ra kotáꞌyáꞌta‑la̱ Jesús ijchò kinchaꞌta chrañaá‑la̱, kitsò‑la̱:
―Ijyeé kjòhixòn, ko̱ i̱jndíi̱ i̱ꞌndeꞌtaxìn‑ní, nìmé ra tjín. Ko̱ꞌtìn‑la̱ xi̱ta̱ katafì‑ni mé‑ni katatse tsajmì ra ski̱ne̱ ya̱ na̱xi̱ndá i̱tsíñá ra tjín chraña i̱jndíi̱.
Jesús kitsó‑la̱:
―Mì kì tsa machjeén nga ki̱ji̱‑ni. Jiòn ꞌti̱‑la mé ra ko̱kje̱n.
Jñà xi̱ta̱‑la̱ Jesús kitsó‑ní:
―Tsìn‑naji̱n, ki ta ꞌòn ma‑ni ni̱ño̱ nchra̱jín ko̱ ta jò ma‑ni ti̱ ra tjíhijyo‑naji̱n.
Jesús kitsó‑la̱:
―Nchrabáko̱‑ná i̱jndíi̱.
ꞌKia̱á ko̱kitsò‑la̱ jñà xi̱ta̱ nga katìtsa̱jnajin ya̱ a̱jin ndi̱jyi̱; a̱kjòn iskábé jñà ni̱ño̱ nchra̱jín ra ꞌòn ma‑ni ko̱ jñà ti̱ ra jò ma‑ni. A̱kjòn iskotsíjen ya̱ ján ngajmi, kitsjá‑la̱ kjo̱nda Nainá, isìjòya jñà ni̱ño̱ nchra̱jín kìi̱, kitsjà‑la̱ jñà xi̱ta̱ ra kotáꞌyáꞌta‑la̱, ko̱ jñà xi̱ta̱‑la̱ isìkaꞌbí‑la̱ jñà xi̱ta̱ ra kjìn ma‑ni.
Tsakjén ngaꞌtsì xi̱ta̱ kó nga kjoski. ꞌKia̱ nga tsikíxkó‑ni jñà ra tsijnengi‑ni, ngi tejò ndi̱si̱yá kjomà‑isa.
Jñà xi̱ta̱ ra tsakjèn maá‑la tsa ꞌòn jmi jñà ra ta ngi ta xi̱ta̱ ꞌxi̱n. Ko̱ mì tsa kinda̱ kjomà jñà íchjín ko̱ jñà ra i̱xti.
Jesús, ꞌkoa̱á ꞌsín kitsò‑la̱ jñà xi̱ta̱ ra kotáꞌyáꞌta‑la̱ nga kataꞌfahaꞌsen jè chitso nga tje̱n katafì ítjòn mé‑ni nga isa̱ ítjòn ki̱jchò‑ni ya̱ ra ijngoa nandá ján; ꞌkoa̱à‑la chi̱ba̱‑la̱ jè, tísíkjáya‑la̱ xi̱ta̱ ra ijye i̱nchifì‑ni.
Ko̱ jè chitso ra títsa̱ya xi̱ta̱‑la̱, ijyeé ya̱ ijchò ya̱ nga masen‑la̱ ndáchikon; jè ngaꞌñó‑la̱ nandá ra máfangi, ijyeé ngaxìn ngajen tífìko̱ jè chitso ta nga̱tjì‑la̱ jè tjo̱ batéchjà ikon‑la̱ koni ꞌsín nga i̱nchifì.
ꞌKia̱ nga ijye tíꞌse i̱sén, Jesús ya̱á tsáꞌbasòn nandá nga ijchòtji̱ngi‑la̱ xi̱ta̱‑la̱ ra tjítsa̱ya chitso.
Jñà xi̱ta̱ ra kotáꞌyáꞌta‑la̱, ꞌkia̱ nga kijtse nga tsáꞌbasòn ya̱ a̱sòn nandá, itsakjón‑la̱; iskindaya xkón‑ní, kitsò:
―Jngo tjꞌee̱ tíjna ján.
Tanga Jesús ndi̱to̱ón kiìchja̱‑la̱ nga kitsò‑la̱:
―ꞌÑó ꞌtè‑la takòn, kì tà chjàn skon, ꞌa̱n‑náa̱.
Jè Pedro, ꞌkia̱á kiìchja̱‑la̱ nga kitsò‑la̱:
―Na̱ꞌìn, tsa ji̱í‑ní, ti̱ꞌnde‑ná nga kjín‑sòn nandá skanda ñánda̱ tisijni.
Jè Jesús kitsó‑la̱:
―Nchrabí.
Jè Pedro itjojeén ya̱ chitso ko̱ maá tsajmesón jè nandá nga kijì‑ni ndsa̱ko̱ ya̱ ñánda̱ síjna Jesús nga kiìtji̱ngi‑la̱.
Tanga ꞌkia̱ nga kijtse nga ꞌñó tíꞌba tjo̱ itsakjón‑ní, a̱kjòn tsikíꞌtsia̱ nga iskajin‑ndá; ꞌkia̱á ꞌñó kiìchja̱ nga kitsò:
―¡Na̱ꞌìn, náchrjejin‑ndá‑ná!
Jesús ndi̱to̱ón itsabáꞌñó tsja, kitsò‑la̱:
―¡Ji̱ xi̱ta̱ ra chiba makjiín‑li ra a̱ꞌta tsa̱ꞌa̱n! ¿Mé‑ni nga jò kaꞌbè‑la̱ takìn?
ꞌKia̱ nga ijye ꞌjahaꞌsen‑ni chitso Jesús ko̱ Pedro, ndi̱to̱ón isijyò‑ni tjo̱.
Jñà xi̱ta̱ ra iꞌka ra títsa̱ya chitso tsincha-xkóꞌnchiꞌta‑la̱ Jesús nga kijtsexkón, kitsò‑la̱:
―¡Ngi kixi̱ kitií kjoa̱, ji̱‑ní ra Iꞌndí‑la̱ Nainá!
Jesús ko̱ xi̱ta̱‑la̱, ꞌkia̱ nga ijye tsatojin ya̱ ndáchikon, ijchó ján nangi ra ꞌmì Genesaret.
Jñà xi̱ta̱ ra ya̱ i̱ꞌnde‑la̱, ꞌkia̱ nga kijtsexkon nga jè Jesús ra ya̱ ijchò, isìkasén ꞌén‑ní nga tíjngo ya̱ i̱ꞌnde ra̱kìi̱; jñà xi̱ta̱ ꞌjiìkó jñà xi̱ta̱ ra kiya ya̱ ñánda̱ tíjna Jesús.
Jñà xi̱ta̱ tsikítsaꞌba‑la̱ nga katatsjáꞌnde‑la̱ jñà xi̱ta̱ ra kiya nga katabáꞌta‑la̱ tsja ni̱ꞌsín tà ya̱ a̱tjòn nikje‑la̱. Ko̱ ngaꞌtsì xi̱ta̱ ra tsakáꞌta‑la̱ tsja ya̱ nikje‑la̱ Jesús, kjondaá‑ni.
Ijchò kinchaꞌta chrañaá iꞌka‑la̱ Jesús jñà xi̱ta̱ fariseo ko̱ jñà xi̱ta̱ ra bakón‑ya kjo̱téxoma‑la̱ Nainá ra tsikínda Moisés ra ya̱ inchrabà‑ni ya̱ na̱xi̱ndá Jerusalén nga iskonangi‑la̱, kitsò‑la̱:
―¿Mé‑ni ꞌkia̱ nga bakjèn‑ni xi̱ta̱ ra kotáꞌyáꞌta‑li, mì kì biníjno tsja koni ꞌsín tíchja̱ kjo̱téxoma‑la̱ xi̱ta̱ jchínga‑ná?
Jesús ꞌkia̱á kiìchja̱ nga kitsò‑la̱:
―¿Mé‑ni ti̱ꞌkoa̱ nachrjengi‑najiòn jè kjo̱téxoma‑la̱ Nainá nga jè mangítji̱ngi‑la koni ꞌsín tjín kjo̱téxoma‑la̱ xi̱ta̱ jchínga‑no?
Nga̱ jè Nainá, ꞌkoa̱á ꞌsín kitsjà kjo̱téxoma nga kitsò: “Jcha̱xkín jè na̱ꞌìn‑li ko̱ jè na̱‑li”, ti̱ꞌkoa̱á kitsò: “Jè ra ki̱chja̱jno‑la̱ jè na̱ꞌìn‑la̱ ko̱ jè na̱‑la̱, tjínè‑la̱ nga ki̱yá.”
Tanga ra jiòn ki̱íꞌsín bixó: “Jngo xi̱ta̱, maá ki̱tso̱‑la̱ jè na̱ꞌìn‑la̱ ko̱ tsa jè na̱‑la̱: mì kì ma kósi̱ko̱‑la, nga̱ ngaꞌtsì tsajmì ra tjín‑na, jè Nainá ijyeé kítsja‑la̱.”
Ko̱ ꞌkoa̱á ꞌsín bixó jiòn nga ngaꞌtsì ra ijye ko̱ꞌsín ko̱ki̱tso̱, mì kì ti̱ tjíꞌnde‑la̱ nga ko̱si̱ko̱ jè na̱ꞌìn‑la̱ ko̱ tsa jè na̱‑la̱. ꞌKoa̱á ꞌsín ꞌnià jiòn nga nachrjengio jè kjo̱téxoma‑la̱ Nainá ko̱ jé mangítji̱ngi‑la kjo̱téxoma ꞌtse̱ xi̱ta̱ jchínga‑no.
Jiòn xi̱ta̱ ra jò i̱sén tjín‑no, ndaá kiìchja̱ ra a̱ꞌta tsa̱jiòn jè ra tsiꞌkìn Isaías, jè xi̱ta̱ ra isìchjeén Nainá kjotseé nga kiìchja̱ ngajo‑la̱, ꞌkia̱ nga kitsò:
tanga jñà inìma̱‑la̱ kjiín síkítsa̱jna‑ni.
Ni̱mé chjí‑la̱ koni ꞌsín bexkón‑na,
nga̱ ꞌkoa̱á ꞌsín bakón‑ya kjo̱téxoma‑la̱ xi̱ta̱ koni tsa ꞌtse̱ Nainá.
ꞌKia̱á kiìchja̱‑la̱ jñà xi̱ta̱ ra kjìn ma‑nioo̱, kitsò‑la̱:
―Ti̱náꞌya ko̱ nda katachi̱ya‑no.
Mì tsa jñà ra ꞌfahaꞌsen ya̱ tsaꞌba xi̱ta̱ ra síkitsón; jñá‑ní ra bitjo‑ni ya̱ tsaꞌba xi̱ta̱ ra síkitsón ya̱ ngixko̱n Nainá.
Jñà xi̱ta̱ ra kotáꞌyáꞌta‑la̱ Jesús ijchò kinchaꞌtá‑la̱ nga kitsò‑la̱:
―¿A ꞌya‑ní nga jñà xi̱ta̱ fariseo, ꞌchoó kàma‑la̱ ꞌkia̱ nga káꞌnchré koni ꞌsín nga kasii̱?
Tanga jè Jesús kitsó‑ní:
―Ngaꞌtsì jñà yá ra xá sitje̱‑ni ra mì tsa jè tsikítje̱ Na̱ꞌìn‑na̱ ra tíjna ngajmi, ngi ko̱ó kja̱ma̱‑la̱ nga tjánè.
Kì tà chjàn kó ꞌmì‑la xi̱ta̱ kìi̱; xi̱ta̱ xka̱‑ní ko̱ jñá kjen‑la̱ ndi̱yá jñà xi̱ta̱ ra iꞌka ra ti̱ꞌkoa̱ xka̱‑te. Tsa jngo xi̱ta̱ ra xka̱, skén‑la̱ ndi̱yá jè xi̱ta̱ ra ti̱ꞌkoa̱ xka̱‑te, ta jngoó nga̱jo̱ ska̱tsaya ngajò.
Jè Pedro kitsó‑la̱ Jesús:
―ꞌTèna̱jmíya‑náji̱n kótsò‑ni a̱ꞌta ꞌtse̱ kjoa̱ ra kaꞌbena̱jmíi̱.
Jesús kitsó‑la̱:
―¿A ti̱ꞌkoa̱á takó kjeé nda machi̱ya‑no?
¿A mí fìya‑najiòn nga ngaꞌtsì ra ꞌfahaꞌsen ya̱ ndsa̱ꞌbé, ya̱á bijchókaya ya̱ a̱ya i̱ndsi̱ꞌbé, a̱kjòn mahí ki̱tsa̱jna‑né?
Tanga ngaꞌtsì ꞌén ra ndsa̱ꞌbé bitjo‑ni ya̱á nchrabájin‑ni ya̱ a̱jin inìma̱‑ná, ko̱ jñá ꞌén kiòo̱ ra síkitsón xi̱ta̱ ya̱ ngixko̱n Nainá.
Nga̱ ya̱á nchrabájin‑ni ya̱ inìma̱‑la̱ xi̱ta̱ ngaꞌtsì kjo̱bítsjen ra ꞌcho tsò ko̱ ꞌkia̱ nga síꞌken xi̱ta̱ xákjén, ko̱ ꞌkia̱ nga kjoa̱chijngi ꞌsín, ko̱ ra kjoa̱chijé, ko̱ ra kjoa̱ndiso ko̱ nga chja̱jno‑la̱ xákjén.
Jñá ngaꞌtsì kjoa̱ kìi̱ ra ya̱ nchrabájin‑ni ya̱ inìma̱‑la̱ xi̱ta̱, ra síkitsón; tanga ni̱ꞌsín mì kì biníjneé ndse̱é ꞌkia̱ nga bichieé mì kì tsa síkitsón‑ná.
Jesús itjokàjiín ya̱ i̱ꞌnde ra̱kìi̱, ya̱á kijì ya̱ nangi ra chja̱‑ni Tiro ko̱ Sidón.
Jngo chjo̱ón ra ya̱ Caná i̱ꞌnde‑la̱ ya̱á tíjna ya̱ i̱ꞌnde ra̱kìi̱; ijchò kasiꞌtá‑la̱ Jesús, ꞌñó kiìchja̱ nga kitsò‑la̱:
―Na̱ꞌìn, ra ya̱ nchrabá‑ni a̱ꞌta ꞌtse̱ tje̱‑la̱ xi̱ta̱xá ítjòn ra tsiꞌkìn David, jcha̱hi̱ma̱takón‑ná. Jè ndí tsati‑na̱ inìma̱ ꞌcho‑la̱ ni̱í tíjnajin ya̱ inìma̱‑la̱, ko̱ tseé kjo̱hiꞌin tísíkjiín.
Tanga jè Jesús mì kì isìsin‑la̱. Ko̱ jñà xi̱ta̱ ra kotáꞌyáꞌta‑la̱ tsinchaꞌta chraña‑la̱ Jesús, kitsò‑la̱:
―Ko̱ꞌtìn‑la̱ jè chjo̱ón ra̱kìi̱ katafì‑nì, sí sií kjindáya tji̱ngi‑ná.
ꞌKia̱á kitsò Jesús:
―Ta kií xá ꞌjíi̱‑na ra ꞌa̱n nga jñà ꞌjíi̱tji̱ngi‑la̱ jñà xi̱ta̱ Israel ra ichijà koni ꞌsín chija jñà forrè.
Tanga jè chjo̱ón kiì kasiꞌta chrañaá‑la̱, tsasèn-xkóꞌnchiꞌtá‑la̱, kitsò‑la̱:
―Na̱ꞌìn, ti̱si̱ko̱‑ná.
Jesús kitsó‑la̱:
Tanga jè chjo̱ón kitsó‑ní:
―Kixi̱í kjoa̱ Na̱ꞌìn, tanga jñà ndí nañá kjine‑ní xi̱‑la̱ tsajmì ra xaájten‑ngí ya̱ ímixa̱‑la̱ ni‑la̱.
Jesús ꞌkia̱á kitsò‑la̱:
―Ji̱ chjo̱ón, ꞌñó nda makjiín‑li ra a̱ꞌta tsa̱ꞌa̱n. Ko̱ꞌsín katama koni ꞌsín mejèn‑li.
Ti̱jé‑ni hora nga kjonda‑ni jè tsati‑la̱ chjo̱ón.
Jesús itjokàjiín ya̱ i̱ꞌnde ra̱kìi̱; a̱kjòn ya̱á kijì ya̱ a̱ndi ndáchikon ra ꞌmì Galilea. Kijìmijno jngo nindo, ko̱ ya̱á tsikijna.
ꞌÑó kjìn xi̱ta̱ ijchòtji̱ngi‑la̱ ya̱ ñánda̱ nga ya̱ tíjna, nga ijchòko̱‑la̱ xi̱ta̱ ra i̱ma̱ kjòn, ra tsáꞌyá, ra xi̱ta̱ xka̱, ra chji̱ló tsja kjòn, ra mì kì ma chja̱, ko̱ xi̱ta̱ ra kjꞌií ꞌchin tjín‑isa‑la̱. Ya̱á isíkítsa̱jna ya̱ a̱ngi ndsa̱ko̱ Jesús. Ngaꞌtsì xi̱ta̱ kìi̱, jè Jesús, isinda ijyeé‑ni.
Ta kjóxkón‑la̱ xi̱ta̱ ꞌkia̱ nga kijtse nga maá kiìchja̱‑ni jñà xi̱ta̱ ra mì kì ma chja̱ tsiki‑ni, ko̱ nga kjonda‑ni jñà ra chji̱ló tsja kjòn, ko̱ nga ma tsinchima‑ni jñà xi̱ta̱ ra tsáꞌyá, ko̱ jñà xi̱ta̱ xka̱ maá tsatsíjen‑ila̱. Jeyaá isíkíjna jè Nainá ra bexkón na̱xi̱ndá Israel.
Jesús kiìchja̱á‑la̱ xi̱ta̱ ra kotéꞌyáꞌta‑la̱, kitsò‑la̱:
―Mahi̱ma̱á‑na jñà xi̱ta̱ kìi̱. Ijyeé kjo jàn ni̱chjin tjín‑nì nga i̱ títsa̱jnako̱‑na, ko̱ ni̱mé tjín‑la̱ ra kjine. Majìn‑na nga tà ko̱ꞌsín skanichjan‑na ya̱ niꞌya‑la̱, tsa mejèn ya̱ ko̱hindàyá ya̱ a̱ya ndi̱yáa̱.
Jñà xi̱ta̱ ra kotéꞌyáꞌta‑la̱ Jesús kitsó‑ní:
―¿Ñánda̱ sa̱kó‑ná tsajmì ra ma si̱kjén xi̱ta̱ ra ꞌñó kjìn ma‑ni ya̱ i̱ꞌnde a̱ꞌta xìn ñánda̱ nga nangi kixì?
Jesús iskonangií‑la̱:
―¿Kótjín ma‑ni ni̱ño̱ nchra̱jín ra tjíhijyo‑no?
Jñà xi̱ta̱‑la̱ kitsó‑ní:
―Ta itoó ma‑ni, ko̱ jngo‑jò ma ꞌsa̱‑ni ndí ti̱ i̱tsíñá.
ꞌKia̱á kitsjà kjo̱hixi̱ nga katitsa̱jna jñà xi̱ta̱.
Iskábé jñà ni̱ño̱ nchra̱jín ra ito ma‑ni ko̱ jñà ndí ti̱ i̱tsíñá ra jngo‑jò ma‑nì, kitsjá‑la̱ kjo̱nda Nainá, a̱kjòn isìjòya jñà ni̱ño̱ nchra̱jín ko̱ a̱kjòn kitsjà‑la̱ jñà xi̱ta̱ ra kotáꞌyáꞌta‑la̱ mé‑ni nga isìkaꞌbí‑la̱ jñà xi̱ta̱ ra kjìn ma‑nioo̱.
Ndaá tsakjèn ijye ngaꞌtsì jñà xi̱ta̱ skanda nga kjoski; ꞌkia̱ nga tsikíxkó‑ni jñà ra tsijnengi‑ni, ngi ito ndi̱si̱yá kjomà.
Jñà xi̱ta̱ ra tsakjèn, ijòn jmi ma‑ni jñà ra ta xi̱ta̱ ꞌxi̱n, ko̱ mì tsa kinda̱ kjomà jñà íchjín ko̱ jñà i̱xti.
Jesús ꞌkia̱ nga ijye isíkjáya‑la̱ jñà xi̱ta̱ nga kijì‑ni, ꞌjahaꞌseén ya̱ chitso ko̱ ya̱á kijì ya̱ i̱ꞌnde ra ꞌmì Magdala.
Jñà xi̱ta̱ fariseo ko̱ jñà xi̱ta̱ saduceo ijchòtji̱ngi‑la̱ Jesús ya̱ ñánda̱ tíjna nga mejèn‑la̱ sko̱óꞌta. Isíjé jngo‑la̱ kjo̱xkón ra ngajmi nchrabá‑ni, [a kixi̱ kjoa̱ nga jè Jesús a̱ꞌta ꞌtse̱ Nainá nchrabá‑nì].
Tanga Jesús kitsó‑la̱:
―ꞌKia̱ nga ijye mahixon, jiòn, ꞌkoa̱á ꞌsín bixó: “Nda jchán‑la ko̱chon‑isa, nga̱ sí ndaá kjohinìngi ya̱ ñánda̱ kàtjì‑ni tsáꞌbí.”
Ko̱ ꞌkia̱ nga ꞌse i̱sén, ꞌkoa̱á ꞌsín bixó jiòn: “Mì‑la kì nda ko̱chon ꞌndi̱; jtsí‑la ꞌkoa̱, nga̱ ꞌnchán i̱sén chon ko̱ sí ꞌñó i̱jncha ifi ya̱ iꞌngaá.” Jiòn xi̱ta̱ ra jò i̱sén tjín‑no, maá‑no ko̱bixó kóꞌsín tsò‑ni nga ko̱ꞌsín chon ya̱ iꞌngaá, tanga mì kì ma‑no ko̱bixó kótsò‑ni kjo̱xkón ra tíma jñà ni̱chjin ra titsa̱hijyeé ꞌndi̱ ꞌndi̱.
Jñà xi̱ta̱ ra ꞌcho ꞌsín ko̱ ra mì kì ma‑la̱ síhitjasòn‑la̱ Nainá, kjo̱xkón i̱nchisíjé jngo; tanga ni̱jngo kjo̱xkón ske̱ ra kjꞌií; ta jé ske̱ kjo̱xkón ra mangásòn‑ko̱ koni ꞌsín kjomàꞌtin Jonás xi̱ta̱ ra isìchjeén Nainá nga kiìchja̱ ngajo‑la̱ kjotseé.
ꞌKia̱ nga ijye ko̱kitsò Jesús, kitsjin‑ní, a̱kjòn kijì.
Jñà xi̱ta̱ ra kotáꞌyáꞌta‑la̱ Jesús, ꞌkia̱ nga kijì ya̱ ra ijngoa ndáchikon ján, kiꞌchaàjiín‑la̱, mì kì ni̱ño̱ nchra̱jín kiꞌtsa.
Jesús kitsó‑la̱:
Jñà xi̱ta̱‑la̱ Jesús kitsó‑la̱ xákjén nga tsajo̱óya‑ni:
―Kií‑la ko̱tsò‑ná nga mì kì ni̱ño̱ nchra̱jín kiꞌché.
Jesús kjòchi̱ya‑la̱ nga ko̱ꞌsín i̱nchisíkítsjen; ꞌkia̱á kitsò‑la̱:
―¿Mé ta̱ chiba makjiín‑no ra a̱ꞌta tsa̱ꞌa̱n? ¿Mé‑ni ko̱ꞌsín bixó‑no nga mì kì kiꞌchà ni̱ño̱ nchra̱jín?
¿A takó kjeé nda machi̱ya‑no, ko̱ a mí bítsjen‑no ꞌkia̱ nga ísikáꞌbía̱ ni̱ño̱ nchra̱jín ra ꞌòn ma‑ni, ko̱ sí ꞌòn jmi ma‑ni xi̱ta̱ ꞌxi̱n ra tsakjèn? ¿Kótjín ndi̱si̱yá kjóxkó‑isa ra tsijnengi‑nì?
¿Ko̱ a mí tjíjin‑te‑no ꞌkia̱ nga ísikáꞌbía̱ ni̱ño̱ nchra̱jín ra ito ma‑ni, ñánda̱ nga ijòn jmi ma‑ni xi̱ta̱ ra tsakjèn? ¿Kótjín ndi̱si̱yá kjóxkó‑isa ra tsijnengi‑nì?
¿Mé‑ni mì kì kamachi̱ya‑no nga mì tsa a̱ꞌta ꞌtse̱ ni̱ño̱ nchra̱jín‑ni ra ko̱kàxin‑no, ꞌkia̱ nga kàxin‑no: “Ti̱kinda̱a ijo‑no a̱ꞌta ꞌtse̱ na̱ꞌyo̱ san‑la̱ xi̱ta̱ fariseo ko̱ xi̱ta̱ saduceo”?
ꞌKia̱á kjòchi̱ya‑la̱ koni ꞌsín kitsò‑la̱ Jesús nga mì tsa na̱ꞌyo̱ san ꞌtse̱ ni̱ꞌño̱ nchra̱jín ra ko̱kitsò‑la̱, jñá‑ní nga koni ꞌsín nga bakón‑ya jñà xi̱ta̱ fariseo ko̱ xi̱ta̱ saduceo.
ꞌKia̱ nga ijchò Jesús ya̱ i̱ꞌnde ñánda̱ ꞌmì Cesarea ꞌtse̱ Filipo iskonangií‑la̱ jñà xi̱ta̱ ra kotáꞌyáꞌta‑la̱, kitsò‑la̱:
―¿Kó tsò jñà xi̱ta̱? ¿Yá‑na ra ꞌa̱n, ra Iꞌndí‑la̱ Xi̱ta̱ xin‑la̱ ijo‑na̱?
Kitsó jñà xi̱ta̱‑la̱:
―Tjín iꞌka ra tsò: “Jé Juan ra tsatíndá xi̱ta̱.” Ko̱ tjín ra tsò‑te: “Jé Elías.” Ti̱ꞌkoa̱á tjín ra tsò: “Jé Jeremías.” Ko̱ tjín‑te ra tsò‑isa: “Jé‑la jngo jñà xi̱ta̱ ra kisìchjeén Nainá nga kiìchja̱ ngajo‑la̱ kjotseé.”
ꞌKia̱á kitsò Jesús:
―¿Tanga ra jiòn, kóꞌsín bixó? ¿Yá‑na ra ꞌa̱n?
ꞌKia̱á kiìchja̱ Simón Pedro kitsò:
―Ji̱í‑ní ra Cristo ra xá inikasén‑ni, Iꞌndí‑la̱ Nainá ra ngi tíjnakon.
A̱kjòn kiìchja̱ Jesús; kitsò‑la̱:
―Mé ta̱ nda‑li ji̱, ti‑la̱ Jonás, ra Simón ꞌmì‑li. Nga̱ mì tsa xi̱ta̱ i̱sàꞌnde tsakón‑li ngaꞌtsì kjoa̱ kìi̱. Jè sabà tsakón‑li jè Nainá ra tíjna ya̱ ján ngajmi.
ꞌA̱n, ꞌkoa̱á ti̱ꞌsín xin‑la nga ji̱í‑ní ra ꞌmì‑li Pedro [ra na̱jo̱ tsò‑ni], ko̱ ya̱á a̱sòn na̱jo̱ ra̱kìi̱ síkíjna tjaꞌtsiaa̱n jè na̱xi̱ndá‑na̱; ko̱ mì kì si̱ìkijne‑la̱ na̱xi̱ndá‑na̱, ni̱ꞌsín jè ngaꞌñó‑la̱ kjo̱biya.
Ko̱ ji̱í tsja‑la jñà yabi̱ ꞌtse̱ na̱xi̱ndá ñánda̱ nga batéxoma jè ra tíjna ján ngajmi; ngaꞌtsì kjoa̱ ra mì kì ki̱ꞌndi i̱ a̱ꞌta nangi, ti̱ꞌkoa̱á mì kì tsjáꞌnde Nainá ya̱ ján ngajmi ko̱ ngaꞌtsì kjoa̱ ra ki̱ꞌndi i̱ a̱ꞌta nangi, ti̱ꞌkoa̱á tsjáꞌnde‑te Nainá ya̱ ján ngajmi.
ꞌKia̱á kitsjà‑la̱ kjo̱kixi̱ jñà xi̱ta̱ ra kotáꞌyáꞌta‑la̱ nga kitsò‑la̱:
―Kì yá ra ko̱ꞌmì‑la nga ꞌa̱n‑ná ra Cristo ra xá isìkasén‑ni Nainá.
Ti̱jñá‑ni ni̱chjin kìi̱, Jesús tsikíꞌtsia̱‑nì nga tsiꞌkéna̱jmíya‑la̱ jñà xi̱ta̱ ra kotáꞌyáꞌta‑la̱ nga jè, tjínè‑la̱ nga ya̱ ki̱ji̱ ya̱ ján Jerusalén. Ko̱ jñà xi̱ta̱ jchínga ko̱ xi̱ta̱ ítjòn‑la̱ na̱ꞌmì ko̱ jñà xi̱ta̱ ra bakón‑ya kjo̱téxoma‑la̱ Nainá ra tsikínda Moisés, tseé kjo̱hiꞌin tsjá‑la̱ ko̱ si̱ìꞌken‑ní, tanga ꞌkia̱ ki̱jchò jàn ni̱chjin, kjoa̱áya‑ila̱.
Jè Pedro kiìchja̱ꞌta xín‑la̱ nga kitsò‑la̱:
―Mì kì nda tjín koni ꞌsín nga kasi. ¿A sí ꞌkoa̱á tsò kjòn i̱sàꞌnde nga ko̱ꞌsín ko̱ka̱maꞌtin? Ni̱kjiá ko̱ꞌsín ko̱ma.
Tanga Jesús isíkáfaꞌtá‑la̱ nga kitsò‑la̱:
―Ti̱si̱ꞌtaxín‑ná ji̱ xi̱ta̱‑ni̱í. Ta mejèn‑li ji̱ batechjà‑ná. Nga̱ mì tsa jè kjo̱bítsjen‑la̱ Nainá níkítsjin; ta kjo̱bítsjen ꞌtse̱ xi̱ta̱á tjiníkítsjìn.
Jesús, ꞌkia̱á kitsò‑la̱ xi̱ta̱ ra kotáꞌyáꞌta‑la̱:
―Tsa yá ra mejèn‑la̱ ya̱ ki̱ji̱ꞌta‑na, kì ti̱ tsja jè kjo̱binachon‑la̱ ꞌsín‑ni kinda̱. Katachíkjoa̱‑la̱ kjo̱hiꞌin ra ko̱tojin koni tsa ꞌbamijìn kjòn jngo krò ra ti̱jè ki̱yáꞌta‑ni, ko̱ katanchrabáꞌta‑na.
¿Mé ra ki̱jne‑la̱ jngo xi̱ta̱, ni̱ꞌsín ꞌse̱ ijye‑la̱ ngaꞌtsì tsajmì ra tjín i̱ i̱sàꞌnde, tsa si̱ìjchijaá‑nì inìma̱‑la̱? Ni̱ ta mé ra ma ki̱ìchjítjì‑ni xi̱ta̱ nga ma kíjnakon inìma̱‑la̱.
ꞌA̱n ra Iꞌndí‑la̱ Xi̱ta̱ xian‑la̱ ijo‑na̱, ꞌkia̱ nga kjíꞌi̱ india‑na nga ko̱ kjoa̱jeya‑la̱ Na̱ꞌìn‑na̱ kjíꞌia̱, ko̱ tji̱ko̱ jñà ìkja̱li̱, ꞌkia̱á tsja‑la̱ chjí‑la̱ koni ꞌsín nga kiꞌsìn nga jngó jngó xi̱ta̱.
Ngi kjo̱hixi̱í ra xin‑no, títsa̱jnajiín iꞌka i̱jndíi̱ ra mì kì ki̱yá skanda ꞌkia̱ nga ske̱‑na ꞌa̱n ra Iꞌndí‑la̱ Xi̱ta̱ xian‑la̱ ijo‑na̱ nga kjíꞌi̱ katexóma.
Ra ma jon ni̱chjin Jesús kiìko̱ó jè Pedro, ko̱ Jacobo ko̱ jè ꞌndse̱ Jacobo ra ꞌmì Juan. A̱ꞌta xín kijì nga kijìmijno jngo nindo ra ꞌñó ꞌnga ꞌki.
Ko̱ ꞌkia̱ nga ijchò ya̱ i̱jndáa̱, Jesús jahatjìya‑la̱ koni ꞌsín nga ꞌki ya̱ ngixko̱n jñà xi̱ta̱‑la̱. Jè i̱sén‑la̱, ꞌkoa̱á ꞌsín ꞌñó fate tsatsíjen koni ꞌki jè tsáꞌbí, ko̱ jè nikje‑la̱, ngi ꞌkoa̱á ꞌsín kjochraba koni tsa niꞌí.
Jñà xi̱ta̱‑la̱ Jesús ra tji̱ko̱, tà ndi̱to̱ón tsatsíjen‑la̱ jè Moisés ko̱ jè Elías nga i̱nchibáko̱ Jesús.
ꞌKia̱á kiìchja̱ Pedro nga kitsò‑la̱ Jesús:
―Na̱ꞌìn, ndaá‑ni i̱ titsa̱jna‑ji̱n; tsa mejèn‑li, maá jàn niꞌya tji̱kien kínda‑ji̱n, jngo ra tsa̱ji, jngo ra ꞌtse̱ Moisés ko̱ jngo ra ꞌtse̱ Elías.
ꞌKia̱ nga tíchja̱‑isa jè Pedro, jngo ifi tsikíjtsaꞌma ra ꞌñó fate koni tsa niꞌí, ko̱ ya̱ a̱jin ifi inaꞌyá jngo‑la̱ ꞌén ra kitsò:
―Jé ra̱kìi̱ Iꞌndí‑na̱ ra ꞌñó tsjake̱ ko̱ ꞌñó tsja tjín‑na ra a̱ꞌta ꞌtse̱. Jé ti̱náꞌya‑la.
Jñà xi̱ta̱ ra kotáꞌyáꞌta‑la̱ Jesús ꞌkia̱ nga kiíꞌnchré ꞌén ra̱kìi̱, ngi tsincha-xkóꞌnchi‑ní nga tsincha‑niñanè i̱sén‑la̱ skanda a̱ꞌta nangi, nga ꞌñó itsakjòn.
Jesús, ꞌkia̱á inchrabà kasiꞌta chraña‑la̱ nga kiskaájno, kitsò‑la̱:
―Ti̱sítje̱en, kì tà chjàn skon.
ꞌKia̱ nga iskotsíjen jñà xi̱ta̱‑la̱, mì kì ti̱ yá tjín‑ni; ta jè ta̱jngoó Jesús síjna.
ꞌKia̱ nga i̱nchinchrabájen‑ni ya̱ nindo, Jesús kitsjá‑la̱ kjo̱hixi̱, kitsò‑la̱:
―Kì yá ra ꞌbèna̱jmí‑la jè kjoa̱ ra kaꞌya skanda ꞌkia̱ nga kjoa̱áya‑na a̱ꞌta ꞌtse̱ kjo̱biya ꞌa̱n ra Iꞌndí‑la̱ Xi̱ta̱ xin‑la̱ ijo‑na̱.
Jñà xi̱ta̱ ra kotáꞌyáꞌta‑la̱ Jesús iskonangi‑ní, kitsò:
―¿Mé‑ni ko̱tsò‑ni jñà xi̱ta̱ ra bakón‑ya kjo̱téxoma‑la̱ Nainá ra tsikínda Moisés nga jè Elías, tjínè‑la̱ nga kjꞌi̱í ítjòn?
Jè Jesús kitsó‑la̱:
―Kixi̱í kjoa̱, jé Elías ra kjꞌi̱í ítjòn, ko̱ jè si̱ìkíhijyondá ijye‑ni ngaꞌtsì xi̱ta̱.
Tanga ꞌkoa̱á xín‑no, jè Elías ijyeé ꞌji ko̱ mì kì yá ra kijtsexkon; jñà xi̱ta̱ ꞌkoa̱á ꞌsín isìko̱ koni ꞌsín kjomejèn‑la̱ ra jñà. ꞌKoa̱á ti̱ꞌsín ka̱maꞌtiaa̱n ꞌa̱n ra Iꞌndí‑la̱ Xi̱ta̱ xin‑la̱ ijo‑na̱ nga tseé kjo̱hiꞌin sikjiáa̱n a̱ꞌta ꞌtse̱ xi̱ta̱ kìi̱.
Jñà xi̱ta̱ ra kotáꞌyáꞌta‑la̱ Jesús, ꞌkia̱á kjòchi̱ya‑la̱ nga jè ra ko̱títsò‑la̱, jé a̱ꞌta ꞌtse̱ Juan ra batíndá xi̱ta̱.
ꞌKia̱ nga ijchò ya̱ ñánda̱ ꞌñó kjìn ma‑ni xi̱ta̱ títsa̱jna, jngo xi̱ta̱ ijchòkasiꞌta‑la̱ ra tsasèn-xkóꞌnchiꞌta‑la̱, kitsò‑la̱:
―Na̱ꞌìn, jcha̱hi̱ma̱takìn jè iꞌndí‑na̱. ꞌChin biya‑xín tjín‑la̱. Batoó ꞌñó tse kjo̱hiꞌin tísíkjiín. Kjokjín ꞌka̱ ya̱ kàtje̱n‑jin ya̱ a̱jin niꞌí ko̱ kjokjín ꞌka̱ ya̱ kàtje̱n‑jin nandá.
Jñà xi̱ta̱ ra kotáꞌyáꞌta‑li káꞌfìi̱ko̱‑la̱, tanga mì kì ma‑la̱ kásínda‑ni.
Jesús kitsó‑ní:
―Jiòn xi̱ta̱ ra ꞌcho ꞌnià ko̱ ra mì kì nda makjiín‑no ra a̱ꞌta tsa̱ꞌa̱n. ¿A ta ꞌa̱án kóti̱jnako̱ kiꞌta‑no skanda ta mé ni̱chjin‑nioo̱? ¿Kóꞌsín ko̱ma‑ni nga chíkjoa̱‑na kjoa̱ ra ꞌnià jiòn? Nchrabáko̱‑ná i̱jndíi̱ jè ti.
Jesús tsakátiko̱ó jè inìma̱ ꞌcho‑la̱ ni̱í ko̱ ndi̱to̱ón itjokàjin‑ni ya̱ inìma̱‑la̱ ti. Ti̱ꞌkia̱á kjonda ndi̱to̱n‑nì jè ti.
Jñà xi̱ta̱ ra kotáꞌyáꞌta‑la̱ Jesús ꞌkia̱á iskonangi ꞌtaxìn‑la̱, kitsò‑la̱:
Jesús kitsó‑la̱:
―Kií ko̱ma‑ni, batoó chiba makjiín‑no ra a̱ꞌta tsa̱ꞌa̱n. ꞌKoa̱á xin kixi̱‑no, tsa ta ꞌkoa̱à‑la ꞌki ko̱kjiín i̱tsé‑najiòn koni ꞌsín i̱tsé ꞌki jè xojmá mostaza, ko̱maá‑la ꞌkín‑la̱ jè nindo ra̱kìi̱: “Ta̱xi̱xín i̱jndíi̱, xìn i̱ꞌnde ꞌtin”, jè nindo, ko̱se̱nꞌtáxín‑ní. Ni̱mé ra mì kì ki̱tjasòn‑no.
Jè inìma̱ ꞌcho‑la̱ ni̱í ra ko̱ꞌsín ꞌsío̱n, ꞌkia̱á bitjokàjin ꞌkia̱ nga bitsaꞌbeé ko̱ nga bìtsa̱chjeén a̱ꞌta ꞌtse̱ Nainá.
ꞌKia̱ nga tíjna Jesús ya̱ i̱ꞌnde ñánda̱ ꞌmì Galilea, kitsó‑la̱ xi̱ta̱‑la̱:
―ꞌA̱n ra Iꞌndí‑la̱ Xi̱ta̱ xin‑la̱ ijo‑na̱, ya̱á ko̱nga̱tsja jñà xi̱ta̱,
a̱kjòn si̱ìꞌkeén‑na. Tanga ꞌkia̱ nga ki̱jchò jàn ni̱chjin, kjoa̱áya‑ina.
Jñà xi̱ta̱‑la̱ ꞌkia̱ nga kiíꞌnchré, taxki̱ baá kiꞌse‑la̱.
ꞌKia̱ nga ijchò Jesús ko̱ xi̱ta̱‑la̱ ya̱ na̱xi̱ndá Capernaum, jñà xi̱ta̱ ra síkíchjítjì tsajmì ra a̱ꞌta ꞌtse̱ i̱ngo̱ iskonangií‑la̱ Pedro kitsò‑la̱:
―Jè Maestro‑li, ¿a bíchjítjí tsajmì ra a̱ꞌta ꞌtse̱ i̱ngo̱?
Jè Pedro kitsó‑la̱:
―Bíchjítjí‑ní.
ꞌKia̱ nga ꞌjahaꞌsen niꞌya jè Pedro, jè Jesús kiìchja̱ ítjòn‑la̱, kitsò‑la̱:
―¿Kósii̱ ra ji̱ Simón? Jñà xi̱ta̱xá ítjòn ra títsa̱jna i̱ i̱sàꞌnde, ¿yá xi̱ta̱‑nì ra síkíchjítjì tsajmì? ¿A jñà xi̱ta̱ ra i̱ na̱xi̱ndá‑la̱ o̱ ra jñà xi̱ta̱ ra xìn i̱ꞌnde‑la̱?
Jè Pedro kitsó‑ní:
―Jñá‑la xi̱ta̱ ra xìn i̱ꞌnde‑la̱.
ꞌKia̱á kitsò Jesús:
―Jñà ra i̱ na̱xi̱ndá‑la̱, mí‑la tsa tjínè‑la̱ nga tsajmì ki̱ìchjítjì.
Tanga mé‑ni nga mì ꞌcho ki̱tso̱‑ná, ꞌtin ya̱ ján a̱ndi ndáchikon ján; ko̱ ti̱kàtje̱n‑jin‑ndí jè ki̱cha̱‑li ra tsabà ti̱; ko̱ jè ti̱ ra ki̱náchrje ítjìn, chjíꞌxi̱i tsaꞌba; ya̱á tjíꞌa jngo to̱n ra ki̱chóya‑la̱ nga kíchjítjié tsajmì ra a̱ꞌta ꞌtse̱ i̱ngo̱ ta ngajò‑ná; a̱kjòn tiko̱‑la̱ ko̱ tíchjí‑la̱ jñà xi̱ta̱ kìi̱.
Jñà ni̱chjin kìi̱, jñà xi̱ta̱ ra kotáꞌyáꞌta‑la̱ Jesús ijchò kinchaꞌta‑la̱ nga iskonangi‑la̱, kitsò‑la̱:
―Ngaꞌtsì xi̱ta̱ ra batéxoma‑la̱ jè ra tíjna ján ngajmi, ¿ta ngaꞌtsiòo̱, yá‑ní ra isa̱ ꞌñó chjí‑la̱?
Jesús ꞌkia̱á kiìchja̱ jngo‑la̱ ndí ti i̱tsé, isìkasén masen.
Kitsò:
―ꞌKoa̱á xin kixi̱‑no, tsa mì kì si̱kaatjìya‑la kjo̱bítsjen‑no, ko̱ tsa mì kì ko̱ꞌsín si̱kíjna inìma̱‑no koni jñà ꞌtse̱ ndí i̱xti, mì kì ko̱ma ki̱tjáha̱ꞌse̱en ya̱ ñánda̱ nga tíbatéxoma jè ra tíjna ngajmi.
ꞌKoa̱á ꞌsín tjín, jè ra nangi si̱ìkíjna ijo‑la̱ ko̱ ra ko̱ꞌsín kjòn inìma̱‑la̱ koni ꞌki ꞌtse̱ ndí ti ra̱kìi̱, jè‑ní ra isa̱ ꞌñó chjí‑la̱ ta ngaꞌtsì xi̱ta̱ ra tíbatéxoma‑la̱ ra tíjna ngajmi.
Jè ra a̱ꞌta tsa̱ꞌa̱n ska̱ábétjò jngo ndí ti koni jè ndí ti ra̱kìi̱, koni ꞌa̱án‑nì ra kjábétjò‑na.
’Tsa yá ra ska̱nìjin jé, xi̱ta̱ ra makjiín‑la̱ a̱ꞌta tsa̱ꞌa̱n, jñà ra ko̱ꞌsín kjòn inìma̱‑la̱ koni jñà ꞌtse̱ ndí i̱xti, isa̱á‑la ta nda‑la̱ tsa jè xi̱ta̱ ra ko̱ꞌsín ꞌsi̱in, jngo na̱jo̱ natsí katasiténgi ya̱ ísìn, a̱kjòn si̱kàtje̱n‑ngi ya̱ a̱jin ndáchikon.
I̱ma̱‑ró‑ni jè i̱sàꞌnde nga ya̱ tjín kjoa̱ ra kàjin‑ni jé jñà xi̱ta̱; ꞌse̱ kiꞌtá kjoa̱ kìi̱; tanga i̱ma̱‑ró‑ni jè xi̱ta̱ ra ska̱nìjin jé jñà xi̱ta̱.
’Tsa jè ndsi̱i ko̱ tsa jè ndsa̱kì bátsji-jé‑li, ti̱chátjìn ko̱ xìn ti̱kàtji̱in. Isa̱á nda‑ni ni̱ꞌsín ta takjo ꞌki nga ki̱tjáha̱ꞌsi̱in ya̱ ñánda̱ nga kíjnakon jè inìma̱‑li ko̱ mì ꞌkoa̱‑ni tsa jò ma‑ni ndsi̱i ko̱ tsa jò ma‑ni ndsa̱kì ko̱ ya̱ ska̱tje̱n‑jin ya̱ ñánda̱ nga títì niꞌí ra mì kì fiꞌtso skanda ta mé ni̱chjin‑nioo̱.
Ko̱ tsa jè xkìn bátsji-jé‑li, ti̱náchrji, xìn ti̱kàtji̱in. Isa̱á nda‑ni ni̱ꞌsín ta jngo‑ni xkìn nga ki̱tjáha̱ꞌsi̱in ya̱ ñánda̱ nga kíjnakon jè inìma̱‑li ko̱ mì ꞌkoa̱‑ni tsa jò ma‑ni xkìn nga ska̱tje̱n‑jin ya̱ ñánda̱ nga títì niꞌí ra mì kì fiꞌtso skanda ta mé ni̱chjin‑nioo̱.
Ra ꞌa̱n, ra Iꞌndí‑la̱ Xi̱ta̱ xin‑la̱ ijo‑na̱, kií xá ꞌjíi̱‑na nga ꞌa̱n kochrjékàjian kjo̱hiꞌin jñà xi̱ta̱ ra ijye ichijà.
’¿Kóꞌsín bixó jiòn? Tsa jngo xi̱ta̱ ra jngo sindo̱ ma‑ni forrè‑la̱, ko̱ tsa ya̱ jchi̱jaxkon jngo ya̱ a̱jin ijñáa̱, ¿a mí tsa si̱ìkítsa̱jna jñà ra ijòn‑kan ko̱ chrjoꞌòn ijòn ma‑nioo̱ nga i̱kátsji jè forrè ra ichijà jngo‑la̱?
Tsa sa̱kò‑ila̱, ngi kixi̱í kjoa̱, isa̱á ta tsja ꞌse̱‑la̱ ta nga̱tjì‑la̱ nga sa̱kò‑la̱ jè ndí forrè ra kichija, nda mí ko̱ꞌsín tsja ꞌse̱‑la̱ a̱ꞌta ꞌtse̱ jñà forrè ra mì ichijà.
ꞌKoa̱á ꞌsín mejèn‑la̱ jè Nainá ra tíjna ján ngajmi nga ni̱jngo katachija jñà xi̱ta̱ kìi̱ ra ko̱ꞌsín kjòn inìma̱‑la̱ koni ꞌtse̱ ndí i̱xti.
’Tsa jè ꞌndsì bátsji‑jé ra kondra̱ tsa̱ji; ti̱nákjoa̱ꞌtàxìn‑la̱ ñánda̱ nga ma jchi̱bakjo ngajò‑no; tindajín‑ki̱i jè kjoa̱ ra tjín‑no; tsa kji̱ꞌnchré‑li, ijyeé ma nda jchi̱ba‑no.
Tanga tsa mì kì kji̱ꞌnchré‑li, ti̱nákjoa̱ ìjngo‑isa‑la̱ xi̱ta̱, ko̱ ñá tsa jò ti̱nákjoa̱-isa‑la̱, mé‑ni nga kji̱ꞌnchré‑ni kóꞌsín nga kíndajiòn jè kjoa̱‑no; nga̱ machjeén‑ní nga jò jàn xi̱ta̱ kataꞌnchré ꞌkia̱ nga ta mé kjoa̱ ra sindajín.
Tsa ti̱ꞌkoa̱ mì kì kji̱ꞌnchréhijon‑la̱ jñà xi̱ta̱ kìi̱, ko̱ꞌtín‑la̱ ngaꞌtsì xi̱ta̱ na̱xi̱ndá‑la̱ Nainá; ko̱ tsa ti̱ꞌkoa̱á mì kji̱ꞌnchréhijon‑te‑la̱ jñà xi̱ta̱ na̱xi̱ndá‑la̱ Nainá, tà ko̱ꞌsín jcha̱takìn koni tsa jngo xi̱ta̱ ra mì kì bexkón Nainá ko̱ tsa koni jngo xi̱ta̱ ra síkíchjítjì tsajmì ꞌtse̱ xi̱ta̱xá Roma.
’ꞌKoa̱á xin kixi̱‑no, ngaꞌtsì kjoa̱ ra mì kì ki̱ꞌnde i̱ a̱ꞌta nángi, ti̱ꞌkoa̱á mì kì tjóꞌnde‑te‑la̱ ján ngajmi, ko̱ ngaꞌtsì kjoa̱ ra ki̱ꞌnde i̱ a̱ꞌta nángi ti̱ꞌkoa̱á tjóꞌnde‑te‑la̱ ján ngajmi.
’ꞌKoa̱á xin kixi̱ india‑no, tsa jò ma‑no i̱ i̱sàꞌnde, jngo kjo̱bítsjen kongió nga si̱jé mé ra mejèn‑no, jè Na̱ꞌìn‑na̱ ra tíjna ya̱ ján ngajmi tsjá‑no mé ra si̱jé.
Nga̱ ya̱ ñánda̱ nga títsa̱jna jò jàn xi̱ta̱ ra a̱ꞌta tsa̱ꞌa̱n títsa̱jnajtín‑nì, ꞌa̱n, ya̱á tíjna̱jin masen‑la̱.
Jè Pedro ꞌkia̱á ikasiꞌta chraña‑la̱ Jesús nga iskonangi‑la̱, kitsò‑la̱:
―Na̱ꞌìn, ¿kótjín ꞌka̱ ma sijcháꞌta‑la̱ tsa ꞌkia̱ jngo ꞌndsèe̱ tíbátsji‑jé ra a̱ꞌta tsa̱ꞌa̱n? ¿A skanda itoó ꞌka̱?
Jè Jesús kitsó‑la̱:
―Majìn, mì tsa ta itoó ꞌka̱‑jìn; skanda jàn‑kan ko̱ te nga ito ꞌka̱.
’Koni ꞌsín batéxoma jè ra tíjna ngajmi, ꞌkoa̱á ꞌsín mangásòn‑ko̱ koni ꞌsín kiꞌsìn jngo xi̱ta̱xá ítjòn ꞌkia̱ nga isíjé‑la̱ kinda̱ jñà xi̱ta̱ chi̱ꞌnda‑la̱.
ꞌKia̱ nga tsikíꞌtsia̱ nga kiꞌsìn kinda̱ ꞌji jngo xi̱ta̱ chi̱ꞌnda‑la̱ ra ꞌñó kjìn millón to̱n tje̱n‑la̱.
Jè xi̱ta̱ chi̱ꞌnda ra̱kìi̱, tsìn‑la̱ to̱n ra si̱ìjndà‑la̱ jè xi̱ta̱xá ítjòn ra ni‑la̱ xá ma. ꞌKoa̱á ma‑ni nga jè ni‑la̱ xá, ꞌkoa̱á ꞌsín kitsjà kjo̱hixi̱ nga katasatína jè xi̱ta̱ ra̱kìi̱, ko̱ jè chjo̱ón‑la̱, ko̱ jñà i̱xti‑la̱, ko̱ ngaꞌtsì tsajmì ra tjín‑la̱, mé‑ni nga katajndà‑ni jè to̱n ra tje̱n‑la̱.
Jè chi̱ꞌnda ra̱kìi̱ tsasèn-xkóꞌnchiꞌtá‑la̱ jè ni‑la̱ xá, tsikítsaꞌba‑la̱; kitsò‑la̱: “Na̱ꞌìn, jchíñakjoa̱‑ná; ko̱maá kíchjí ijye‑la ngaꞌtsì to̱n ra tje̱nꞌtin‑la.”
Jè ni‑la̱ xá kjòhi̱ma̱ke‑ní, isìhijchaꞌta ijyeé‑la̱ jè to̱n ra tje̱nꞌtin, ko̱ isíkíjnandi̱í‑ni.
’Jè chi̱ꞌnda ra̱kìi̱, ꞌkia̱ nga ijye itjo‑ni ya̱ ñánda̱ tíjna jè ni‑la̱ xá, ꞌkia̱á iskajin jngo chi̱ꞌnda xákjén ra ta chibaá to̱n tje̱nꞌtin‑la̱. Itsabáꞌñó, ko̱ tsikíjtín‑sin; kitsò‑la̱: “Tíchjí‑ná to̱n ra tje̱nꞌtin‑ná.”
Jè chi̱ꞌnda xákjén tsasèn-xkóꞌnchiꞌtá‑la̱, tsikítsaꞌba‑la̱. Kitsò‑la̱: “Jchíñakjoa̱‑ná, ko̱ ko̱maá sijndá ijye‑la jè to̱n ra tje̱nꞌtin‑la.”
Tanga jè xi̱ta̱ ra̱kìi̱, mì kì kjokjiín‑la̱. Ta isa̱á nda̱yá iskanìꞌsen ko̱ ya̱á isíkíjna skanda ꞌkia̱ tsikíchjí ijye‑la̱ kóꞌki to̱n tje̱n‑la̱.
ꞌKia̱ nga kijtse jñà xi̱ta̱ chi̱ꞌnda xákjén ra iꞌka, ꞌñó ba kiꞌse‑la̱. ꞌKia̱á kiì ꞌkéna̱jmí‑la̱ jè ni‑la̱ xá ngaꞌtsì kjoa̱ ra kjomà.
Jè ni‑la̱ xá, ꞌkia̱á kitsjà kjo̱hixi̱ nga kiìjchꞌà jè chi̱ꞌnda ra̱kìi̱, ꞌkia̱ nga ꞌji, kitsò‑la̱: “Ji̱ chi̱ꞌnda ra ꞌñó ꞌcho ꞌnì. ꞌA̱n ísijcháhaꞌta ijyeé‑la ra tje̱nꞌtin‑ná ꞌkia̱ nga tsikitsaꞌba‑ná.
Ti̱ꞌkoa̱á ngaji̱, ¿a mí ma‑li tsa ko̱ꞌsín kjòhi̱ma̱cha‑ti jè chi̱ꞌnda xàngi̱i koni ꞌsín nga kjòhi̱ma̱ke‑la ra ji̱?”
Jè ni‑la̱ xá kjojtií‑la̱, ꞌkia̱á kitsjà kjo̱hixi̱ nga kataꞌbì‑la̱ kjo̱hiꞌin skanda ꞌkia̱ nga ijye ki̱ìchjí ijye jè to̱n ra tje̱n‑la̱.
Jesús kitsò:
―ꞌKoa̱á ti̱ꞌsín si̱ìko̱‑najiòn nga jngó jngó‑no jè Na̱ꞌìn‑na̱ ra tíjna ya̱ ján ngajmi tsa mì kì ngi ko̱ inìma̱‑no si̱jchaꞌta‑la jé‑la̱ xàngio̱o.
ꞌKia̱ nga ijye kiìchja̱ jñà ꞌén kìi̱ Jesús, itjojiín ya̱ nangi Galilea nga kijì ya̱ nangi Judea ra tíjna ya̱ a̱jto̱n ndáje̱ Jordán.
Ijchó iꞌka xi̱ta̱ fariseo ya̱ ñánda̱ tíjna Jesús nga mejèn‑la̱ sko̱ónda̱cha̱‑la̱ nga iskonangi‑la̱, kitsò‑la̱:
―¿A tjíꞌndeé‑la̱ jè ra xi̱ta̱ ꞌxi̱n nga ma jngó kjá tsjín‑ni chjo̱ón‑la̱ ni̱ꞌsín ta mé kjoa̱ ꞌsa̱‑ni?
Jesús kitsó‑la̱:
―¿A kjeé chitáꞌyá jè xa̱jo̱n ra tjíꞌta ꞌén‑la̱ Nainá ꞌkia̱ nga ti̱ꞌsa̱ tsikínda xi̱ta̱, “ko̱ chjo̱ón ko̱ ꞌxi̱ín tsikínda”?
Ko̱ kitsò‑isa: “ꞌKoa̱á ma‑ni nga jè xi̱ta̱ ꞌxi̱n, ꞌkia̱ nga ki̱xan, tsjín jè na̱ꞌìn‑la̱ ko̱ tsjín jè na̱‑la̱; ta jé chjo̱ón‑la̱ kíjnako̱; ko̱ jngoó ijo ko̱ma‑ni ta ngajòo̱.”
Mì tsa ti̱ jò ma‑ni ꞌkia̱ nga ijye kàbixan; tà jngoó ijo kàma‑ni. ꞌKoa̱á ma‑ni nga mì kì ma nga jñà xi̱ta̱ si̱ìtsjin‑ni xákjén jñà ra jè Nainá isìjngo.
Jñà xi̱ta̱ fariseo ꞌkia̱á iskonangi‑la̱ Jesús, nga kitsò‑la̱:
―¿Mé‑ni ko̱ꞌsín kitsò‑ni jè Moisés nga maá jngo xa̱jo̱n katasijna masen, ko̱ ijyeé ko̱ma tsjín‑ni xákjén?
Jesús kitsó‑la̱:
―Tà kií nga̱tjì‑la̱ nga ꞌñó tájajín tjín jè inìma̱‑no, kií kitsjáꞌnde‑ni jè Moisés nga ma ki̱jmí‑no íchjín‑no, tanga ꞌkia̱ nga ti̱ꞌsa̱ tjàꞌtsin‑la̱ kjoa̱, mì tsa ko̱ꞌsín kjomà.
Tanga ꞌa̱n, ꞌkoa̱á xín‑no, jè xi̱ta̱ ra tsjín‑ni chjo̱ón‑la̱ ko̱ kjꞌií chjo̱ón ki̱xan‑ko̱ india‑ni, kjoa̱chijngií tíꞌsín. Ko̱ jè xi̱ta̱ ꞌxi̱n ra ki̱xan‑ko̱ jè chjo̱ón ra kitsjin‑ni ꞌxi̱n‑la̱ ti̱ꞌkoa̱á kjoa̱chijngií tíꞌsín‑te. Ta ꞌkia̱‑ní ma tsjín‑ni chjo̱ón‑la̱, tsa ꞌkia̱ jè chjo̱ón, kjꞌií xi̱ta̱ ꞌxi̱n ki̱chja̱‑la̱.
Jñà xi̱ta̱ ra kotáꞌyáꞌta‑la̱ Jesús kitsó‑ní:
―¿Tsa ꞌkoa̱á ꞌsín tjín kjoa̱ a̱ꞌta ꞌtse̱ xi̱ta̱ ra bixan, isa̱á‑la nda‑ni tsa mì kì ki̱xan xi̱ta̱?
Jesús kitsó‑la̱:
―Tjín xi̱ta̱ ra mì kì makjiín‑la̱ jè kjo̱bítsjen kìi̱, tanga tà jñá ko̱kjiín‑la̱ jñà xi̱ta̱ ra ijye Nainá kitsjà‑la̱ nga ko̱kjiín‑la̱.
Tjín xi̱ta̱ ꞌxi̱n ra xá ko̱ꞌsín tsin‑ni nga mì íchjín si̱ìsin, ko̱ tjín xi̱ta̱ ꞌxi̱n ra xá xi̱ta̱ faháxìn‑la̱ nga mì íchjín koa̱àꞌta ikon, ko̱ tjín ra xá ko̱ꞌsín kitsjá‑la̱ ijo‑la̱ nga mì íchjín si̱ìsin ta nga̱tjì‑la̱ nga ya̱ mejèn‑la̱ isa̱ nda si̱hitjasòn koni ꞌsín tjín kjo̱téxoma ꞌtse̱ ngajmi. Jè ra chíkjoa̱‑la̱ nga ska̱ábé jè kjo̱bítsjen ra̱kìi̱, katakjábé.
Jñà xi̱ta̱ ꞌjiìkó iꞌka ndí i̱xti ya̱ ñánda̱ nga tíjna Jesús, nga mejèn‑la̱ kátásòn‑la̱ tsja ko̱ nga katabítsaꞌbaꞌtin, tanga jñà xi̱ta̱ ra kotáꞌyáꞌta‑la̱ Jesús tsakátiko̱ó jñà xi̱ta̱ ra ꞌjiìkó jñà ndí i̱xti kìi̱.
ꞌKia̱á kitsò‑la̱ Jesús:
―Ti̱ꞌnde‑la jñà ndí i̱xti nga katanchrabáꞌta‑na. Kì jiòn batechjà‑la. Nga̱ jñà xi̱ta̱ ra ko̱ꞌsín tjín inìma̱‑la̱ koni kjòn ꞌtse̱ jñà ndí i̱xti, ijyeé ꞌtse̱é ngaꞌtsì kjo̱nda ra tjín ya̱ ñánda̱ nga tíbatéxoma jè ra tíjna ngajmi.
Jesús tsakásòn‑la̱ tsja jñà ndí i̱xti; ko̱ a̱kjòn kijì‑ni ya̱ i̱ꞌnde ra̱kìi̱.
Jngo xi̱ta̱ ra ꞌsa̱ i̱xti‑isa ijchòjkon Jesús, iskonangi‑la̱, kitsò‑la̱:
―Ji̱ maestro, ¿mé kjo̱nda ra ꞌsiaa̱n nga ma ꞌse̱‑ná kjo̱binachon ra mì feheꞌta skanda ta kjiá‑nioo̱?
Jesús kitsó‑la̱:
―¿Mé‑ni nga ꞌa̱n chjinangi‑ná mé kjoa̱ ra nda tjín? Tà jngoó‑ni jè Nainá ra xi̱ta̱ nda. Tanga tsa mejèn‑li nga ꞌse̱‑li kjo̱binachon ra mì kì feheꞌta, ti̱hitjasìn jñà kjo̱téxoma‑la̱ Nainá.
Xi̱ta̱ ra̱kìi̱ iskonangi‑ní, kitsò:
―¿Ñáa̱ kjo̱téxoma?
Jesús kitsó‑la̱:
―“Kì xi̱ta̱ nìꞌkin; kì kjoa̱chijngi ꞌnì; kì kjoa̱chijé ꞌnì; kì ꞌén ndiso fanè‑la̱ xi̱ta̱ ra kjꞌií;
nda jcha̱xkín jè na̱ꞌìn‑li ko̱ jè na̱‑li; ko̱ ko̱ꞌsín tsjacha ꞌti̱ìn jñà xi̱ta̱ xàngi̱i koni ꞌsín nga tsjachi jè ijo‑li.”
―Tísìhitjásòn ijye‑náa̱ ngaꞌtsì kjoa̱ kìi̱; ¿mé ra jchi̱ja‑isa‑na?
Jesús kitsó‑la̱:
―Tsa mejèn‑li nga xi̱ta̱ kixi̱ ka̱mi, ta̱ti̱na ijyi ngaꞌtsì tsajmì ra tjín‑li. Ko̱ jè to̱n, ti̱kaꞌbí‑la̱ jñà xi̱ta̱ ra i̱ma̱ títsa̱hijyo mé‑ni nga tse kjo̱nda ꞌse̱‑li ya̱ ján ngajmi. Ko̱ a̱kjòn nchrabátji̱ngi‑ná.
ꞌKia̱ nga kiíꞌnchré jñà ꞌén kìi̱ jè ti ra̱kìi̱, ꞌñó ba kiꞌse‑la̱ nga kijì‑nì, ta nga̱tjì‑la̱ nga̱ ꞌñó nchi̱ná.
Jesús, ꞌkia̱á kitsò‑la̱ jñà xi̱ta̱ ra kotáꞌyáꞌta‑la̱:
―ꞌKoa̱á xin kixi̱‑no. ꞌÑó chjá ka̱ma‑la̱ jñà xi̱ta̱ ra nchi̱ná nga kjoa̱àꞌsen‑jin ya̱ ñánda̱ nga tíbatéxoma jè ra tíjna ngajmi.
ꞌKoa̱á xín india‑no, ꞌñó chjá ka̱ma‑la̱ nga kjoa̱àꞌsen‑jin ya̱ ñánda̱ nga tíbatéxoma Nainá; skanda isa̱á‑la chiba chjá ka̱ma‑la̱ jngo cho̱ camello nga kjoa̱àꞌsen‑kjá ya̱ ñánda̱ nga ti̱ꞌxá nindo ra tjahiña‑ni nikje.
ꞌKia̱ nga kiíꞌnchré ꞌén kìi̱ jñà xi̱ta̱ ra kotáꞌyáꞌta‑la̱ Jesús, batoó ta kjóxkón‑la̱. ꞌKia̱á kitsò‑la̱ xákjién:
―¿Yá xi̱ta̱ ra ko̱ma ki̱tjokajin kjo̱hiꞌin tsaꞌkoa̱?
Jesús iskotsíjeén‑la̱, kitsò‑la̱:
―Ra ta jñà xi̱ta̱, mì kì ko̱ma‑la̱. Tanga ra a̱ꞌta ꞌtse̱ Nainá ma ijye‑ní ta mé kjoa̱‑nioo̱.
ꞌKia̱á kitsò jè Pedro:
―Ra ji̱n, kijmitákon ijyeé‑náji̱n ngaꞌtsì tsajmì ra tjín‑náji̱n, ko̱ ji̱í timatji̱ngi‑laji̱n. ¿Mé ra ꞌse̱‑naji̱n a̱skan‑nioo̱?
Jesús kitsó‑la̱:
―ꞌKoa̱á xín kixi̱‑no, ꞌkia̱ nga ki̱jchò ni̱chjin nga ko̱xi̱tse̱ya ijye, ko̱ ꞌkia̱ nga ꞌa̱n ra Iꞌndí‑la̱ Xi̱ta̱ xin‑la̱ ijo‑na̱ kóti̱jnasòn íxile̱ ya̱ ñánda̱ nga ꞌñó jeya kóti̱jna; jiòn ra ijye ꞌa̱n timatji̱ngi‑ná, ti̱ꞌkoa̱á ya̱á ki̱tsa̱jnasòn jngó jngó íxile̱ ñánda̱ nga tísatéxoma, mé‑ni nga jiòn kíndajín‑la jñà xi̱ta̱ na̱xi̱ndá‑la̱ xi̱ta̱ Israel ra tejò tje̱ ma‑ni.
Ngaꞌtsì xi̱ta̱ ra ta kjoa̱ tsa̱ꞌa̱n isíkítsa̱jna niꞌya‑la̱, ꞌndse̱, ndichja, na̱ꞌìn‑la̱, na̱‑la̱, chjo̱ón‑la̱, i̱xti‑la̱, nangi‑la̱, jngo sindo̱ ꞌka̱ ko̱ꞌki tjábé ngajo‑ila̱. Ko̱ ti̱ꞌkoa̱á ꞌse̱é‑la̱ kjo̱binachon ra mì feheꞌta skanda ta mé ni̱chjin‑nioo̱.
Tanga kjín xi̱ta̱ ra jñà títsa̱jna ítjòn ꞌndi̱ ꞌndi̱‑ni̱, jñá kítsa̱jna tji̱ngi‑ni a̱skan‑nioo̱; ko̱ jñà ra títsa̱jna tji̱ngi‑ni ꞌndi̱ ꞌndi̱‑ni̱, jñá kítsa̱jna ítjòn‑nì a̱skan‑nioo̱.
’Koni ꞌsín batéxoma jè ra tíjna ngajmi, ꞌkoa̱á ꞌsín mangásòn‑ko̱ koni jè xi̱ta̱ ra tjín‑la̱ nangi. Ta̱jñó kijì nga kiì kátsji chi̱ꞌnda ra si̱íxá ya̱ ñánda̱ nga tjítje̱‑la̱ naꞌñó to uva.
ꞌKia̱ nga ijye isakò‑la̱ chi̱ꞌnda ko̱ kisinda‑la̱ nga ki̱íchjí‑la̱ koni tjín nga machjí‑la̱ xi̱ta̱ nga jngo níchjin, ꞌkia̱á kisìkasén ya̱ ñánda̱ nga tjítje̱‑la̱ uva.
ꞌKia̱ nga ijye kjòꞌnga tsáꞌbí kijí india‑nì jè ni‑la̱ xá nga íkátsji‑isa chi̱ꞌnda. Kijtseé‑isa xi̱ta̱ chi̱ꞌnda ra ya̱ títsa̱jna ya̱ a̱jin ndi̱tsi̱n ra mì mé xá i̱nchiꞌsín.
Kitsó‑la̱: “Tangió ti̱xá‑te ya̱ nangi‑na̱. Ko̱ ꞌkoa̱á ꞌki kíchjí‑no koni ꞌki tíjna chjí‑la̱ chi̱ꞌnda.” Jñà chi̱ꞌnda kìi̱, kijí‑ní nga kiì síxá.
Jè ni‑la̱ xá india kijì‑isa ꞌkia̱ nga ijye ijchò nchisen. Ti̱ꞌkoa̱á kijí india‑isa ꞌkia̱ nga ijye tímahixòn. Ko̱ ꞌkoa̱á ti̱ꞌsín kiꞌsìn.
Ijyeé‑la ijchò tsa las cinco nga ngixòn; itjo india‑nì jè ni‑la̱ xá, ko̱ isakò-isa‑la̱ xi̱ta̱ chi̱ꞌnda ra ta jyò títsa̱jna. Kitsò‑la̱: “¿Mé‑ni tà jyò titsa̱jna‑no jngo níchjin?”
Jñà chi̱ꞌnda kìi̱ kitsó‑la̱: “Kií ko̱ma‑ni ni̱yá ra kátsjá xá‑naji̱n.” ꞌKia̱á kitsò‑la̱: “Tangió, ko̱ tangí ti̱xá‑te ya̱ ñánda̱ nga tjítje̱‑na uva.”
ꞌKia̱ nga ijye kjòjñò, jè ni‑la̱ xá kitsó‑la̱ jè xi̱ta̱ ra síkinda̱ xi̱ta̱ chi̱ꞌnda: “Ti̱nákjoa̱‑la̱ ngaꞌtsì chi̱ꞌnda. Tíchjí‑la̱. Tiꞌtsia̱ko̱ kjòn‑ni jñà ra a̱skan kaꞌfioo̱; ko̱ jñà ra kaꞌfi ítjòn, ti̱kjeheꞌta‑ni.”
ꞌKia̱á inakjoá‑la̱ jñà chi̱ꞌnda ra ꞌjahaꞌsen las cinco nga ngixòn; kiꞌtsì‑la̱ chjí‑la̱ ra jngo níchjin nga jngó jngó.
ꞌKia̱ nga kjóchjí‑la̱ jñà chi̱ꞌnda ra ta̱jñò ꞌjahaꞌsen, ꞌkoa̱á ꞌsín isíkítsjen tsa isa̱á tse ko̱chjí‑la̱. Tanga ti̱ꞌkoa̱á ta jé kiꞌtsì‑la̱ chjí‑la̱ ra jngo níchjin.
ꞌKia̱ nga ijye kjóchjí‑la̱ jñà chi̱ꞌnda kìi̱, tsatéꞌta ni‑la̱ xá;
kitsò‑la̱: “Jñà chi̱ꞌnda ra a̱skan kaꞌfioo̱, tà jngoó hora kàsíxá, ko̱ ra ji̱n, jngo níchjin jndà jndà kanìkjiín‑la̱ji̱n ndabá nga kàníxá‑ji̱n. Ko̱ takó ta ngásòn kabíchjí‑náji̱n.”
Chjíbí chjí‑li, ko̱ ꞌtin‑ni; tanga ꞌa̱n, ꞌkoa̱á tjín mejèn‑na kíchjí‑te‑la̱ jñà ra a̱skan kaꞌfioo̱ koni ꞌki tíbíchjí‑la ra ji̱.
¿A mí tjíꞌnde‑na nga ko̱ꞌsín sikóo̱ to̱n‑na̱ koni ꞌsín mejèn‑na, o̱ ra maxitakón‑ni nga nda xi̱ta̱ ꞌsiaa̱n?”
Jesús kitsó‑isa:
―ꞌKoa̱á ꞌsín ka̱ma jñà xi̱ta̱ ra títsa̱jna ítjòn, nga kje̱heꞌtá‑nì; ko̱ jñà ra títsa̱jna tji̱ngi‑nioo̱, jñà kítsa̱jna ítjòn‑nì a̱skan‑nioo̱. [Nga̱ kjín ma‑ni ra i̱nchinakjoá‑la̱ tanga chibaá ma‑ni ra títjahíjin.]
ꞌKia̱ nga tífì Jesús ya̱ ján na̱xi̱ndá Jerusalén, kiìchja̱ꞌtaxìn‑la̱ jñà xi̱ta̱ ra kotáꞌyáꞌta‑la̱ ra tejò ma‑nioo̱, kitsò‑la̱:
―ꞌNdi̱ ꞌndi̱‑ni̱, ya̱á i̱nchimangié ya̱ na̱xi̱ndá Jerusalén; ꞌa̱n ra Iꞌndí‑la̱ Xi̱ta̱ xian‑la̱ ijo‑na̱, ya̱á ko̱nga̱tsja jñà xi̱ta̱ ítjòn‑la̱ na̱ꞌmì, ko̱ xi̱ta̱ ra bakón‑ya kjo̱téxoma‑la̱ Nainá ra tsikínda Moisés; ko̱ jñá ko̱ki̱tso̱ nga bakén‑na nga ki̱yáa̱;
ko̱ ya̱á si̱ìnga̱tsja‑na ya̱ a̱jin‑la̱ xi̱ta̱ ra mì tsa xi̱ta̱ Judío; ko̱ jñà xi̱ta̱ kìi̱, si̱ìsabàꞌtiín‑na, ko̱ ko̱já‑na, ko̱ ya̱á koa̱àꞌta‑na krò nga ya̱ ki̱yáa̱. Tanga ꞌkia̱ nga ki̱jchò jàn ni̱chjin, kjoa̱áya india‑na.
Jè na̱‑la̱ Jacobo ko̱ Juan ra i̱xti‑la̱ ma xi̱ta̱ ra ꞌmì Zebedeo ijchò kinchaꞌtá‑la̱ Jesús, tji̱ko̱ i̱xti‑la̱, tsasèn-xkóꞌnchiꞌtá‑la̱ nga isíjé jngo‑la̱ kjo̱nda.
Jesús iskonangií‑la̱ nga kitsò‑la̱:
―¿Mé ra mejèn‑li?
Jè chjo̱ón kitsó‑ní:
―Ko̱ꞌsín ꞌti̱ì kjo̱hixi̱ nga ya̱ katitsa̱hijyoꞌtá‑li jñà ngajò i̱xti‑na̱ ya̱ ñánda̱ ko̱te̱xomi, jngo katijna ya̱ nga kixi̱‑li ko̱ jngo katijnaꞌta‑li ya̱ ngaskoán‑li.
Jesús kitsó‑la̱:
―Mì kì ꞌya jiòn mé ra níjé. ¿A maá ko̱tojiòn jè kjo̱hiꞌin ra ꞌa̱n ko̱tojian?
Kitsó jñà xi̱ta̱ kìi̱:
―Jon, maá ko̱tojin‑ji̱n.
ꞌKia̱á kitsò‑la̱ Jesús:
―Kixi̱í kjoa̱ maá‑la̱ ko̱tojiòn kjo̱hiꞌin; tanga mì tsa ꞌa̱n bako̱‑na nga tsjaꞌndé‑no nga ya̱ ki̱tsa̱ꞌta‑ná ya̱ nga kixi̱‑na̱ ko̱ ya̱ ngaskoán‑na̱; jè Na̱ꞌìn‑na̱ ijyeé tjítsa̱jnanda‑la̱ xi̱ta̱ ra tsjá‑la̱ i̱ꞌnde kìi̱.
ꞌKia̱ nga kiíꞌnchré jñà xi̱ta̱‑la̱ Jesús ra ngi te ma‑nioo̱, kjojtií‑la̱ a̱ꞌta ꞌtse̱ xi̱ta̱ ra jò ma‑ni.
Jesús kiìchja̱á‑la̱, ko̱ kitsò‑la̱:
―Ijyeé ꞌya‑nájiòn nga jñà xi̱ta̱xá ra batéxoma‑la̱ jñà na̱xi̱ndá ra tjín i̱sàꞌnde, ꞌkoa̱á ꞌsín batéxoma koni tsa jñà ma ni‑la̱ na̱xi̱ndá. Ko̱ jñà xi̱ta̱ ra isa̱ ꞌnga títsa̱jna, ꞌkoa̱á ꞌsín batéxoma‑la̱ xi̱ta̱ koni ꞌsín jñà mejèn‑la̱.
Tanga ra a̱ꞌta tsa̱jiòn mì kì tjínè‑la̱ nga ko̱ꞌsín ko̱ma. Jè ra mejèn‑la̱ nga ꞌnga kíjna, ta isa̱á jnchro jè katabasìko̱ꞌta‑no;
ko̱ jè ra mejèn‑la̱ kíjna ítjòn‑no, ta isa̱á jnchro jé katama chi̱ꞌnda‑no.
Koni ꞌa̱n ra Iꞌndí‑la̱ Xi̱ta̱ xian‑la̱ ijo‑na̱, mì tsa ki xá ꞌjíi̱‑na nga ꞌa̱n nda ki̱tjasòn ítjòn‑na. Kií xá ꞌjíi̱‑na nga ꞌa̱n jnchro nda sìhitjásòn ítjòn‑la̱ xi̱ta̱, ko̱ nga tsja ijo‑na̱ nga kjìn xi̱ta̱ ki̱tjojin kjo̱hiꞌin nga ꞌa̱n kíchjítjì ngajo‑la̱ jé‑la̱.
ꞌKia̱ nga ijye i̱nchibitjojin‑nì ya̱ na̱xi̱ndá Jericó, kjín jchán xi̱ta̱ kijìtji̱ngi‑la̱.
Ya̱ a̱ndi ndi̱yá ñánda̱ tífì Jesús jò ndí xi̱ta̱ xka̱ títsa̱jna. ꞌKia̱ nga kiíꞌnchré nga jè Jesús ra tífì ya̱ a̱ya ndi̱yá, ꞌñó kiìchja̱ ngajòo̱ nga kitsò:
―¡Na̱ꞌìn, ji̱ ra ya̱ nchrabá‑ni a̱ꞌta ꞌtse̱ tje̱‑la̱ xi̱ta̱xá ítjòn ra tsiꞌkìn David, jcha̱hi̱ma̱takón‑náji̱n!
Jñà xi̱ta̱ ra tji̱ko̱ Jesús tsakátiko̱‑ní mé‑ni nga jyò katitsa̱jna‑ni; tanga jñà ndí xi̱ta̱ xka̱ kìi̱, ta isa̱á ꞌñó kiìchja̱‑isa, nga kitsò:
―Na̱ꞌìn, ra tje̱‑la̱ David, jcha̱hi̱ma̱takón‑náji̱n.
―¿Mé ra mejèn‑no nga sikó‑no?
Jñà ndí xi̱ta̱ xka̱ kitsó‑ní:
―Na̱ꞌìn, mején‑naji̱n nga katatjáꞌxa̱ngi‑ni xkòn‑ji̱n.
Jesús kjòhi̱ma̱keé jñà ndí xi̱ta̱ kìi̱. Iskaájnoó jñà xko̱n ko̱ ndi̱to̱ón tsatsíjen‑ila̱ jñà xi̱ta̱ kìi̱; ko̱ ya̱á kiìtji̱ngi‑la̱ Jesús.
ꞌKia̱ nga ijye ijchò chraña ya̱ na̱xi̱ndá Jerusalén, ijchó jngo na̱xi̱ndá ra ꞌmì Betfagé ya̱ chrañaꞌtá‑la̱ ya̱ nindo Yá Olivo. Jesús isìkasén jò xi̱ta̱ ra ya̱ kotáꞌyáꞌta‑la̱.
Kitsò‑la̱:
―Tangió ya̱ na̱xi̱ndá i̱tsé ra kjijnaꞌta ya̱ ján; ya̱á sa̱kò jngo‑no burra ra tjítéꞌñóꞌta jngo‑la̱ ndí búrró iꞌndí. Chjíjnda̱ꞌñó ko̱ nchrabáko̱‑ná.
Tsa yá ra kó ki̱tso̱‑no, ko̱ꞌtìn‑la: “Jè‑ró Jesús ra tíjna ítjòn ko̱chjeén‑la̱; tanga si̱ìkasén ndi̱to̱ón‑nì.”
ꞌKia̱ nga ko̱ꞌsín kjomà, jè itjasòn koni ꞌsín ijye kiìchja̱ jè xi̱ta̱ ra isìchjeén Nainá nga kiìchja̱ ngajo‑la̱ kjotseé nga kitsò:
Ko̱ꞌtìn‑la̱ jè na̱xi̱ndá ra ꞌmì Sión:
“Chítsijen‑la̱ jè Xi̱ta̱xá Ítjòn‑li,
mì tsa ꞌnga tísíkíjna ijo‑la̱ nga tínchrabá katsíjen‑li;
ta jngoó ndí búrró i̱tsé tíjnasòn‑la̱,
jngo iꞌndí‑la̱ ra cho̱ ꞌchá.”
Kijí jñà xi̱ta̱ ra kotáꞌyáꞌta‑la̱ Jesús ko̱ ꞌkoa̱á ꞌsín kiꞌsìn koni ꞌsín nga isatéxá‑la̱.
ꞌKia̱á ꞌjiìkó jè burra ko̱ jè ndí búrró i̱tsé; ya̱á tsakásòn‑la̱ nikje‑la̱. A̱kjòn tsikijnasòn‑la̱ Jesús.
Jñà xi̱ta̱ ra ꞌñó kjìn ma‑nioo̱ ya̱á tsakánda nikje‑la̱ ya̱ a̱ya ndi̱yá. Ko̱ tjín iꞌka ra tsate chrja‑la̱ yá, a̱kjòn tsakánda ya̱ a̱ya ndi̱yáa̱.
Jñà xi̱ta̱ ra tje̱n ítjòn‑la̱ ko̱ ra tje̱n‑ngi‑la̱ tsikíꞌtsia̱‑ní nga ꞌñó kiìchja̱, kitsò:
―¡Jeya katijna jè ra ya̱ nchrabá‑ni tje̱‑la̱ xi̱ta̱xá ítjòn ra tsiꞌkìn David [nga̱ jè kíjna ngajo‑la̱]! ¡Mé ta̱ nda‑la̱ jè xi̱ta̱ ra nchrabá ngajo‑la̱ Nainá! ¡Jeya katijna Nainá ya̱ ján ngajmi!
ꞌKia̱ nga ꞌjahaꞌsen Jesús ya̱ Jerusalén, ta yá ra maá itjo nga iskotsíjen‑la̱; kjín xi̱ta̱ iskonangi nga kitsò:
―¿Yá xi̱ta̱‑ni ra̱kìi̱?
Ko̱ jñà xi̱ta̱ ra iꞌka kitsó‑la̱:
―Jé xi̱ta̱ ra̱kìi̱ ra ꞌmì Jesús, ra síchjeén Nainá nga chja̱ ngajo‑la̱ ra ya̱ Nazaret i̱ꞌnde‑la̱, nangi ra chja̱‑ni Galilea.
ꞌJahaꞌseén Jesús ya̱ ndi̱tsin‑la̱ i̱ngo̱ ítjòn‑la̱ Nainá; tsachrje ijye ngaꞌtsì xi̱ta̱ ra ya̱ i̱nchibatína ko̱ i̱nchibatse ya̱ ndi̱tsin‑la̱ i̱ngo̱. Isíkáfa tsakjàn jñà ímixa̱‑la̱ xi̱ta̱ ra síkaatjìya to̱n ko̱ jñà íxile̱‑la̱ jñà ra batína ni̱se paloma.
Kitsò‑la̱:
―Jè xa̱jo̱n ra tjíꞌta ꞌén‑la̱ Nainá tsò‑ní: “Jè niꞌya‑na̱, ꞌkoa̱á ꞌsín ko̱chjeén nga ya̱ ki̱chja̱ꞌta‑na xi̱ta̱.” Tanga jiòn, i̱ꞌnde‑la̱ xi̱ta̱ chijé i̱nchiꞌnià.
Ijchó ya̱ ndi̱tsin‑la̱ i̱ngo̱ ítjòn jñà xi̱ta̱ ra mì kì tsijen‑la̱ ko̱ ra tsjáꞌyá kjòn, ko̱ jè Jesús isindaá‑ni.
Jñà na̱ꞌmì ítjòn ko̱ xi̱ta̱ ra bakón‑ya kjo̱téxoma‑la̱ Nainá ra tsikínda Moisés kjokja̱án‑la̱ ꞌkia̱ nga kijtse jñà kjo̱xkón ra kiꞌsìn Jesús ko̱ ꞌkia̱ nga kiíꞌnchré‑la̱ jñà ndí i̱xti ra ꞌñó kiìchja̱ ya̱ ndi̱tsin i̱ngo̱ nga tsò: “¡Jeya katijna jè ra ya̱ nchrabá‑ni tje̱‑la̱ xi̱ta̱xá ítjòn ra tsiꞌkìn David [nga̱ jè kíjna ngajo‑la̱]!”
ꞌKia̱á kiꞌmì‑la̱ Jesús:
Kitsó jè Jesús:
―Jon, tíꞌnchré‑ná. Tanga, ¿a kjeé chitáꞌyá jiòn jè xa̱jo̱n ra tjíꞌta ꞌén‑la̱ Nainá ñánda̱ nga tíchja̱ nga tsò?
ꞌKoa̱á ꞌsín kiꞌnì nga jñà ndí i̱xti ra i̱tsíñá kjòn
ko̱ jñà ra ꞌsa̱ i̱nchibaki,
jñá‑ní ra kise nga ꞌnga isíkíjna‑li.
Jesús, ya̱á kitsjin jñà xi̱ta̱ kìi̱, itjojin ya̱ na̱xi̱ndá ra̱kìi̱. Kijì na̱xi̱ndá Betania. Ya̱á isíkjáya.
ꞌKia̱ nga ma ta̱jñò nga tífì india‑ni ya̱ Jerusalén jè Jesús, kjòhojó‑la̱.
Kijtseé jngo yá‑la̱ to igo̱ ra ya̱ síjnandi chraña ya̱ a̱ndi ndi̱yáa̱. Kiì katsíjeén‑la̱, tanga ni̱mé to ijà‑la̱. Tà xka̱‑ní. ꞌKia̱á kitsò Jesús:
―Kì ni̱ì‑ti̱‑jngo ni̱chjin to bajà‑li.
Jè yá‑la̱ to igo̱ ta ndi̱to̱ón kixì.
ꞌKia̱ nga kijtse jñà xi̱ta̱ ra kotáꞌyáꞌta‑la̱ Jesús, tà kjóxkón‑la̱. ꞌKia̱á iskonangi, kitsò:
―¿Mé ta̱ ndi̱to̱n kaxì‑ni jè yá‑la̱ to igo̱?
Jesús kitsó‑la̱:
―ꞌKoa̱á xin kixi̱‑no, tsa nda makjiín‑no ra a̱ꞌta tsa̱ꞌa̱n, ko̱ tsa mì jò tjín takòn, mì tsa ta jè ko̱ma‑no ko̱ꞌsín ꞌsia̱an koni ꞌsín kaꞌsian ra ꞌa̱n, skanda ko̱maá‑no nga ꞌkín‑la̱ jè nindo ra̱kìi̱: “Ti̱xín i̱jndíi̱; ko̱ ya̱ ti̱kàtje̱n‑jin ijo‑li ya̱ a̱jin ndáchikon”, ko̱ ꞌkoa̱á ꞌsín ko̱ma.
Ko̱ tsa makjiín‑no ra a̱ꞌta tsa̱ꞌa̱n, ni̱ꞌsín ta mé ra si̱jé ꞌkia̱ nga ki̱nákjoa̱ꞌta‑la̱ Nainá, ꞌki̱í‑no.
ꞌKia̱ nga ꞌjahaꞌsen ndi̱tsin‑la̱ i̱ngo̱ ítjòn jè Jesús nga ijye tíbakón‑ya, jñà xi̱ta̱ ítjòn‑la̱ na̱ꞌmì ko̱ jñà xi̱ta̱ jchínga ꞌtse̱ xi̱ta̱ Judío ijchò kinchaꞌtá‑la̱ Jesús nga iskonangi‑la̱:
―¿Mé kjo̱téxoma ra tsjáꞌnde‑li nga ko̱ꞌsín ꞌnì? ¿Yá ra kitsjà‑li kjo̱téxoma kìi̱?
Jesús kitsó‑la̱:
―Ti̱ꞌkoa̱á ꞌa̱n, jngo ꞌén skonangi‑no. Tsa ko̱ꞌkín‑ná jiòn, ti̱ꞌkoa̱á ꞌkoa̱á xín‑no yá ra kitsjà‑na kjo̱téxoma koni ꞌsín nga ꞌsiaa̱n.
¿Yá ra kitsjà‑la̱ kjo̱téxoma jè Juan nga tsatíndá xi̱ta̱? ¿A jé Nainá ra tíjna ngajmi, o̱ ra xi̱ta̱‑ní?
Jñà xi̱ta̱ kìi̱ ꞌkia̱á tsajo̱óya‑ni. Kitsò‑la̱ xákjién:
―Tsa kixé: “Jè Nainá ra tíjna ngajmi”, kií‑la ꞌsín ki̱tso̱‑ná: “¿Mé‑ni nga mì kì kjokjiín‑najiòn?”
Ko̱ tsa kixé: “Xi̱ta̱á kitsjà‑la̱ kjo̱téxoma.” Tanga jñà skon‑lá jñà xi̱ta̱; nga̱ ngaꞌtsì jñà xi̱ta̱ na̱xi̱ndá ꞌkoa̱á ꞌsín tsò nga jè Juan, jngo xi̱ta̱ ra isìchjeén Nainá nga kiìchja̱ ngajo‑la̱.
Jñà xi̱ta̱ kìi̱ kitsó‑ní:
―Mì kì ꞌya‑ji̱n.
Ko̱ jè Jesús kitsó‑la̱:
―Ti̱ꞌkoa̱á ꞌa̱n, mì kì ko̱xín‑no yá ra kitsjà‑na kjo̱téxoma koni ꞌsín nga ꞌsiaa̱n.
Jesús kitsó‑la̱:
―¿Kóꞌsín bixó jiòn a̱ꞌta ꞌtse̱ kjoa̱ ra̱kìi̱? Jngo xi̱ta̱ ra jò ma‑ni i̱xti ꞌxi̱n‑la̱, india kitsò jngo‑la̱ jè ti‑la̱: “Ji̱ ndí ꞌxi̱n, tini̱xí ya̱ ñánda̱ nga tjítje̱‑na to uva.”
Jè xi̱ta̱ ra̱kìi̱, ꞌkia̱á kiìjkon jè ti‑la̱ ra ìjngo. ꞌKoa̱á ti̱ꞌsín kitsò‑la̱. Jè ti ra ìjngo kitsó‑ní: “Nda tjín na̱ꞌìn, ka̱maá‑la kjián.” Tanga mì kì kijì‑nì.
¿Ñáa̱‑ni ti ra isìhitjasòn, ta ngajòo̱, koni ꞌsín nga mejèn‑la̱ jè na̱ꞌìn‑la̱?
Jñà xi̱ta̱ kìi̱ kitsó‑ní:
―Jè ra isiꞌtin ítjòn.
ꞌKia̱á kitsò‑la̱ Jesús:
―ꞌKoa̱á ꞌsín xin kixi̱‑no, jñà xi̱ta̱ ra síkíchjítjì tsajmì a̱ꞌta ꞌtse̱ xi̱ta̱xá Roma ko̱ jñà íchjín ská, jñá jnchro ra isa̱ ndi̱to̱n ki̱jchò koni ra jiòn ya̱ ñánda̱ nga tíbatéxoma jè Nainá.
Nga̱ jè Juan ra tsatíndá xi̱ta̱, kií xá ꞌji‑ni nga tsakón‑ya‑la̱ xi̱ta̱ kóꞌsín kixi̱ si̱ìjchá ijo‑la̱, tanga jiòn mì kì kjokjiín‑no a̱ꞌta ꞌtse̱. Tanga jñà xi̱ta̱ ra síkíchjítjì tsajmì ko̱ jñà ra íchjín ská kjokjiín‑la̱ ra a̱ꞌta ꞌtse̱ Juan. Ko̱ jiòn ni̱ꞌsín nda kijcha ngaꞌtsì kjoa̱ kìi̱, mì kì iníkájno jé‑no ko̱ mì kì kjokjiín‑no.
’Ti̱náꞌya jngo‑isa kjoa̱ ra ma mangásòn. Jngo xi̱ta̱ ra tsikítje̱jin to uva ya̱ nangi‑la̱, ko̱ a̱kjòn tsikíchjàndi‑la̱, ko̱ tsikínda jngo i̱ꞌnde ñánda̱ nga ki̱tjo jè nandá to‑la̱ uva. Ti̱ꞌkoa̱á tsikínda jngo niꞌya ra tsikísònꞌnga mé‑ni nga ma ko̱kinda̱‑ni ngaꞌtsiòo̱. A̱kjòn isikiña‑la̱ jè nangi‑la̱ jñà xi̱ta̱ mé‑ni nga si̱íxáko̱‑ni. A̱kjòn kjiín kijì ni‑la̱ nangi.
ꞌKia̱ nga ijchò ni̱chjin‑la̱ nga kjójchá to uva, jè ni‑la̱ nangi isìkasén iꞌka chi̱ꞌnda‑la̱ mé‑ni nga isíjé jè ra bako̱‑la̱ a̱ꞌta ꞌtse̱ to uva ra kjójchá.
Tanga jñà xi̱ta̱ ra i̱nchisíxájin nangi itsabáꞌñó jñà xi̱ta̱ ra isìkasén jè ni‑la̱ nangi. Tjín ra iskajàn‑ko̱; ko̱ tjín ra isìꞌken; ko̱ tjín ra na̱jo̱ tsikínè.
Ra kjomà a̱skan‑nioo̱, jè ni‑la̱ nangi isa̱á kjìn chi̱ꞌnda‑la̱ isìkasén india‑nì, tanga jñà xi̱ta̱ ra síxájin nangi, takó ꞌkoa̱á ꞌsín isìko̱‑te.
’ꞌKia̱ nga ijyeheꞌtà‑ni, jé ti‑la̱ isìkasén. ꞌKoa̱á ꞌsín isíkítsjen nga kitsò: “Ske̱xkón‑la ra jè ti‑na̱.”
Jñà xi̱ta̱ ra síxáko̱ nangi, ꞌkia̱ nga kijtse ra jè ti‑la̱ ni‑la̱ nangi, tsajo̱óya‑ni, nga kitsò‑la̱ xákjién: “Jé‑la jè, ra ꞌtse̱ ki̱tso̱‑la̱ nangi, si̱ꞌkeén ko̱ tsa̱jién ꞌkín‑lá jè nangi.”
A̱kjòn itsabáꞌñó, tsachrjekàjin ya̱ ñánda̱ tjín to uva; a̱kjòn isìꞌken.
’¿Kó bixó jiòn? ꞌKia̱ nga kjꞌi̱í india‑ni jè ni‑la̱ nangi, ¿mé ra si̱ìko̱ jñà xi̱ta̱ ra isíxáko̱ nangi‑la̱?
Jñà xi̱ta̱ ra i̱nchiꞌnchré‑la̱ kitsó‑ní:
―Si̱ìꞌken‑la jñà xi̱ta̱ ra ꞌtse̱n, ko̱ kjꞌií xi̱ta̱ tsjá‑la̱ nangi‑la̱ nga katasíxájin jñà ra ma‑la̱ ti̱ꞌkia̱ tsjá kóꞌki ra bako̱‑la̱ jè ni‑la̱ nangi a̱ꞌta ꞌtse̱ tsajmì ra majchá.
Jesús kitsó‑la̱:
―¿A kjeé chitáꞌyá jè Xa̱jo̱n‑la̱ Nainá ra tsò?:
Jè na̱jo̱ ra tsachrjengi jñà xi̱ta̱ ra bínda chrjó,
jé tíma‑ni na̱jo̱ ngaꞌñó ra síjna ítjòn ya̱ nga chrja̱ngi̱‑la̱ niꞌya.
Jé Nainá ra ko̱ꞌsín tíꞌsín.
Ko̱ ta maxkón‑ná ꞌkia̱ nga ꞌyeé jñà kjoa̱ kìi̱.
Kií ko̱ꞌsín xin‑no, ra jiòn, tjáhixìn‑no ya̱ i̱ꞌnde ñánda̱ nga tíbatéxoma Nainá. Jñá ꞌki̱‑la̱ jñà xi̱ta̱ ra ma‑la̱ tsjá mé ra bakèn‑la̱ ya̱ i̱ꞌnde ñánda̱ nga tíbatéxoma Nainá.
Tsa yá ra ya̱ ska̱jndosón jè na̱jo̱ ra̱kìi̱, ngi ko̱jòya‑ní; ko̱ tsa yá ra ya̱ ska̱tje̱n‑nè jè na̱jo̱ ra̱kìi̱, ngi ko̱chijo‑ní.
ꞌKia̱ nga kiíꞌnchré jñà xi̱ta̱ ítjòn‑la̱ na̱ꞌmì ko̱ jñà xi̱ta̱ fariseo koni ꞌsín nga kiìchja̱ Jesús nga tsiꞌkéna̱jmí ꞌén ra nda mangásòn, kjòchi̱ya‑la̱ nga a̱ꞌta ꞌtse̱‑ní nga ko̱ꞌsín kitsò jè Jesús.
Ti̱ꞌkia̱á mejèn‑la̱ nga jtsa̱ba̱ꞌñó kjòn, tanga jñá itsakjòn‑la̱ jñà xi̱ta̱ na̱xi̱ndá ra ya̱ títsa̱jna, nga̱ jñà xi̱ta̱, ꞌkoa̱á ꞌsín tsò nga Nainá chja̱ ngajo‑la̱ jè Jesús.
Tsikíꞌtsia̱á india‑ni Jesús nga tsakón‑ya‑la̱ xi̱ta̱ a̱ꞌta ꞌtse̱ kjoa̱ ra nda mangásòn‑kjo. Kitsò:
―Koni ꞌsín batéxoma jè ra tíjna ngajmi, ꞌkoa̱á ꞌsín mangásòn koni jngo xi̱ta̱xá ítjòn ra tsikíjna jngo ꞌsí ꞌkia̱ nga tsixan jè ti‑la̱.
India isìkasén‑isa jñà chi̱ꞌnda‑la̱ ra kjꞌií. Kitsò‑la̱: “Ko̱ꞌtìn‑la jñà xi̱ta̱ ra ijye kiíꞌnchré, jñà tsajmì ra chji̱ne̱é, ijyeé tjínda, ijyeé ísiꞌkée̱n jñà nchra̱ja̱‑na̱ ko̱ jñà cho̱‑na̱ ra ꞌñó xiné. Ijyeé tjínda tsje ngaꞌtsiòo̱. Ko̱ꞌtìn‑la, katanchrabá ꞌsí ra tíjna‑na.”
Tanga jñà xi̱ta̱ kìi̱, mì kì kisìsin. Tjín ra nangi‑la̱ kiì katsíjen‑la̱; ko̱ tjín ra tsajmì‑la̱ kiìkatína.
Ko̱ tjín iꞌka ra itsabáꞌñó jñà chi̱ꞌnda‑la̱ xi̱ta̱xá ítjòn nga iskajàn‑ko̱, ko̱ nga isìꞌken.
Jè xi̱ta̱xá ítjòn ꞌñó kjojti‑la̱. ꞌKia̱á isìkasén chíchàn‑la̱ nga kiì síꞌken ijye ngaꞌtsì jñà xi̱ta̱ ꞌtse̱n kìi̱ ra ma‑la̱ síꞌken xi̱ta̱, ko̱ jñà chíchàn tsaká‑te jè na̱xi̱ndá‑la̱ xi̱ta̱ kìi̱.
Jè xi̱ta̱xá ítjòn a̱kjòn ꞌkia̱á kitsò‑la̱ jñà chi̱ꞌnda‑la̱: “Ijyeé ko̱ꞌsín nda tjínda nga ki̱xan jè ti‑na̱, tanga jñà xi̱ta̱ ra ijye kiíꞌnchré mì kì bakèn‑la̱ nga jñà kjꞌi̱í.
Tangió ya̱ nga tíjngo ya̱ a̱ya ndi̱yá, ngaꞌtsì xi̱ta̱ ra ska̱jiòn, ko̱ꞌtìn‑la nga katanchrabá ya̱ ñánda̱ nga tíbixan jè ti‑na̱.”
Jñà chi̱ꞌnda‑la̱ xi̱ta̱xá ítjòn kijì‑ní nga kiì kíxkó xi̱ta̱ ya̱ a̱ya ndi̱yá, ꞌkoa̱á kitsò‑la̱ ni̱ꞌsín ta yá ra iskajin, a xi̱ta̱ nda‑ní o̱ ra jñà xi̱ta̱ ra ꞌcho ꞌsín, ko̱ ya̱ ñánda̱ nga ixan xi̱ta̱ ꞌñó kjín kjamà jñà xi̱ta̱ ra ijchò.
’Jè xi̱ta̱xá ítjòn ꞌjahaꞌseén ya̱ niꞌya nga iskotsíjen‑la̱ jñà xi̱ta̱ ra ijchò. ꞌKia̱á kijtse jngo xi̱ta̱ ra ya̱ tíjnajin ra mì kì kjiya nikje ra machjeén ya̱ ñánda̱ nga bixan xi̱ta̱.
Kitsò‑la̱: “Ji̱ ndse, ¿kóꞌsín ma‑nì nga ma kabitjáha̱ꞌsi̱n i̱jndíi̱? Nga̱ mì tsa titsjajnayi nikje ra bakèn‑la̱ ñánda̱ nga bixan xi̱ta̱.” Tanga jè xi̱ta̱ ra̱kìi̱, mì kì kiìchja̱.
Jè xi̱ta̱xá ítjòn kitsò‑la̱ jñà xi̱ta̱‑la̱ ra i̱nchisísin‑la̱ ya̱ ímixa̱: “Tíꞌtáꞌñó ndsa̱ko̱ ko̱ tsja. A̱kjòn ya̱ ti̱kàtje̱n‑jion ya̱ a̱jin jñò ján, ya̱ ñánda̱ nga katakjindáya ko̱ katakjinenè ni̱ꞌño̱.”
Kitsó‑isa Jesús:
―Nga̱ ꞌñó kjín ma‑ni ra nakjoá‑la̱, tanga chibaá ma‑ni ra tjahíjin.
Jñà xi̱ta̱ fariseo kijì‑ní mé‑ni nga tsajo̱óya‑ni kóꞌsín ki̱tso̱‑la̱ jè Jesús mé‑ni nga ma sa̱kò jngo‑la̱ ꞌén ra ꞌcho tsò ra a̱ꞌta ꞌtse̱, ko̱ a̱kjòn ma koa̱àngi.
ꞌKoa̱á ꞌsín ma‑ni nga isìkasén jñà xi̱ta̱‑la̱ ko̱ jñà xi̱ta̱ ꞌtse̱ Herodes ya̱ ñánda̱ nga tíjna Jesús nga iskonangi‑la̱, kitsò‑la̱:
―Maestro, ꞌya‑náji̱n nga ꞌén kixi̱í ꞌbèna̱jmí ko̱ jè ndi̱yá kixi̱‑la̱ Nainá ra bakon‑yi. Ko̱ mì tsa ki nikìndi̱i tsa kótsò‑li jñà xi̱ta̱. Mì kì tsa chjaájin ko̱ mì kì tsa ya̱ chitsíjen‑jní jñà xi̱ta̱.
Ko̱ꞌtín‑náji̱n. ¿A ndaá tjín nga kíchjítjié tsajmì a̱ꞌta ꞌtse̱ César, xi̱ta̱xá ítjòn‑la̱ xi̱ta̱ Roma, o̱ ra majìn‑ní?
Jesús kjòchi̱yaá‑la̱ nga ꞌchoó tjíhijyo inìma̱‑la̱ ꞌkia̱ nga ko̱ꞌsín i̱nchitsò. ꞌKia̱á kitsò‑la̱:
―Jiòn xi̱ta̱ ra jò i̱sén tjín‑no, mé‑ni nga ꞌa̱n mejèn‑no chìndo̱cha̱‑ná.
Ta̱kón jngo‑ná to̱n ra machjítjì‑ni tsajmì.
ꞌKia̱á jngo to̱n denario kiꞌtsì‑la̱.
ꞌKia̱ nga kijtse jè to̱n jè Jesús, iskonangií‑la̱ nga kitsò‑la̱:
―¿Yá ꞌtse̱ i̱sén ko̱ jè ꞌí ra tjíꞌta?
Jñà xi̱ta̱ kitsó‑ní:
―ꞌTse̱é jè César jè ra xi̱ta̱xá ítjòn‑la̱ xi̱ta̱ Roma.
ꞌKia̱á kitsò Jesús:
―ꞌTi̱‑la César tsaꞌkoa̱, jè ra ꞌtse̱ César, ko̱ ꞌti̱‑la Nainá jè ra ꞌtse̱ Nainá.
ꞌKia̱ nga kiíꞌnchré jñà ꞌén kìi̱ jñà xi̱ta̱ fariseo ko̱ xi̱ta̱‑la̱ Herodes, tà kjóxkón‑la̱. Kitsjiín Jesús; a̱kjòn kijì‑ni.
Ti̱jé‑ni ni̱chjin jñà xi̱ta̱ saduceo ijchòtji̱ngií‑la̱ ñánda̱ tíjna Jesús. Jñà xi̱ta̱ kìi̱ mì kì makjiín‑la̱ nga ma faháya‑ila̱ jñà xi̱ta̱ ra ijye ꞌken. Iskonangií‑la̱ Jesús,
kitsò‑la̱:
Ya̱ na̱xi̱ndá‑na̱ji̱n isìhijyoó ito xi̱ta̱ ꞌxi̱n ra ta̱jngo na̱ ko̱ ta̱jngo na̱ꞌìn. Jè ra tíjna ítjòn kiꞌseé‑la̱ chjo̱ón, tanga mì kì kiꞌse‑la̱ i̱xti. ꞌKia̱ nga ꞌken, jé ꞌndse̱ ra ma‑nì jò tsikijnako̱‑ni jè chjo̱ón‑la̱.
ꞌKoa̱á ti̱ꞌsín kjomàꞌtin jè ꞌndse̱ ra ma‑nì jò, ko̱ jè ra ma‑nì jàn, skanda ra kjomà‑nì ito, sabà ta ꞌkoa̱á ꞌsín ꞌken. Ni̱jngo ra kiꞌse‑la̱ i̱xti.
Ra kjomà‑nì a̱skan‑nioo̱, ti̱ꞌkoa̱á ꞌkeén‑te jè chjo̱ón.
ꞌKia̱ nga kjoa̱áya india‑ila̱ jñà xi̱ta̱ ra ijye ꞌken, [koni ꞌsín sii̱], ¿ñáa̱ kjòn‑nì ra ko̱ma‑ni ꞌxi̱n‑la̱ chjo̱ón nga̱ ta tsikitsa̱jnako̱ ijye‑ní nga ito?
ꞌKia̱á kitsò‑la̱ Jesús:
―Jiòn, kií maskáya‑no ta nga̱tjì‑la̱ nga mì kì ꞌya jè xa̱jo̱n ra tjíꞌta ꞌén‑la̱ Nainá ko̱ mì kì ꞌya jè ngaꞌñó ra tjín‑la̱ Nainá.
ꞌKia̱ nga kjoa̱áya india‑la̱ jñà miꞌken, mì tsa ti̱ kjoa̱bixan ꞌse̱‑ni. Nga̱ ꞌkoa̱á ꞌsín kjòn ka̱ma jñà xi̱ta̱ koni ꞌsín kjòn jñà ìkja̱li̱‑la̱ Nainá ra tjín ya̱ ján ngajmi.
Jè kjoa̱ ꞌtse̱ miꞌken nga kjoa̱áya india‑ila̱, ¿a kjeé chitáꞌyá jiòn jè xa̱jo̱n ra tjíꞌta ꞌén‑la̱ Nainá nga jè sabá Nainá ra kitsò‑no:
“ꞌA̱n‑ná ra Nainá‑la̱ tsò‑na Abraham, ko̱ Isaac ko̱ Jacob”? Jè Nainá mì tsa ꞌtse̱ miꞌken‑jìn. ꞌTse̱é xi̱ta̱ ra títsa̱jnakon.
Jñà xi̱ta̱ na̱xi̱ndá ꞌkia̱ nga kiíꞌnchré‑la̱ jñà ꞌén kìi̱ tà kjóxkón‑la̱ koni ꞌsín tsakón‑ya.
Jñà xi̱ta̱ fariseo ꞌkia̱ nga kijtse nga jè Jesús isíkítsa̱jnajyó jñà xi̱ta̱ saduceo, tsikíxkóyaá xákjén.
Ko̱ jngo xi̱ta̱‑la̱ ra chji̱ne̱ xa̱jo̱n ꞌtse̱ kjo̱téxoma‑la̱ Nainá ra tsikínda Moisés iskonangi‑la̱ Jesús nga ta mejèn‑la̱ sko̱ónda̱cha̱‑la̱, kitsò‑la̱:
―Ji̱ Maestro, ¿ñáa̱‑ni kjo̱téxoma‑la̱ Nainá ra isa̱ ꞌñó tíjna ítjòn ta ngaꞌtsì kjo̱téxoma ra kitsjà Moisés?
Jesús kitsó‑la̱:
―“Ngi ko̱ó inìma̱‑li, ko̱ ngi ko̱ó kjo̱binachon‑li, ko̱ ngi ko̱ó kjo̱bítsjen‑li nga tsjacha ꞌti̱ìn jè ra Nainá‑li ma ra tíjna ítjòn‑li.”
Jé kjo̱téxoma ra̱kìi̱ ra isa̱ ꞌñó tíjna ítjòn ko̱ ra isa̱ ꞌñó chjí‑la̱.
Ko̱ jè ra bijchó jò‑ni, ꞌkoa̱á ti̱ꞌsín ꞌñó chjí‑la̱, tsò‑ní: “Ko̱ꞌsín tsjacha ꞌti̱ìn xi̱ta̱ xàngi̱i koni ꞌsín nga ji̱ tsjachi ijo‑li.”
Jñá kjo̱téxoma kìi̱ ra títsa̱jna ítjòn. Ko̱ ya̱á majngoko̱ jñà ngaꞌtsì kjo̱téxoma ꞌtse̱ Moisés ko̱ jñà ꞌtse̱ xi̱ta̱ ra kiìchja̱ ngajo‑la̱ Nainá kjotseé.
ꞌKia̱ nga takó ya̱ títsa̱jna‑isa jñà xi̱ta̱ fariseo, Jesús iskonangií‑la̱, kitsò‑la̱:
―¿Kó bixó jiòn ra a̱ꞌta ꞌtse̱ Cristo [ra xá si̱ìkasén‑ni Nainá]? ¿Ñánda̱ kji̱nchrabà‑nì jè tje̱‑la̱?
Jñà xi̱ta̱ fariseo kitsó‑ní:
―Ya̱á kji̱nchrabà‑nì tje̱‑la̱ a̱ꞌta ꞌtse̱ xi̱ta̱xá ítjòn jè ra tsiꞌkìn David.
ꞌKia̱á kitsò Jesús:
―Tanga jè David, mé‑nì nga kitsò‑nì: “Jé tíjna ítjòn‑na”, ꞌkia̱ nga kiìchja̱ a̱ꞌta ꞌtse̱ Inìma̱ Tsje‑la̱ Nainá nga kitsò:
Jè Nainá kitsó‑la̱ jè ra tíjna ítjòn‑na:
“I̱ ti̱jnaꞌtá‑ná ya̱ nga kixi̱‑na̱,
skanda ꞌkia̱ nga ijye sikítsa̱jnangia ya̱ ndsa̱kì jñà ra xi̱ta̱ kondra̱‑li ma.”
Jè David, tsa ꞌkoa̱á ꞌsín kitsò‑la̱ jè Cristo [ra xá si̱ìkasén‑ni Nainá] nga jé tíjna ítjòn‑la̱, ¿kóꞌsín ma‑ni nga tje̱‑la̱ ma?
Ni̱yá ra ma isíkáfa‑ila̱ ꞌén, a̱ꞌta ꞌtse̱ ꞌén ra kiìchja̱. Ko̱ ti̱ꞌkoa̱á ni̱ì‑ti̱‑yá ra kjóꞌñó‑ni ikon nga iskonangi-isa‑la̱ skanda jè ni̱chjin ra̱kiòo̱.
―Jñà xi̱ta̱ ra bakón‑ya kjo̱téxoma‑la̱ Nainá ra tsikínda Moisés ko̱ jñà xi̱ta̱ fariseo, jñá tjíꞌnde‑la̱ nga ko̱kòn‑ya kjo̱téxoma‑la̱ Nainá ra tsikínda Moisés.
Ti̱hitjasòn ijye‑la koni ꞌsín nga ko̱kòn‑ya‑no. Tanga kì tà chjàn ko̱ꞌsín ꞌnià koni ꞌsín ꞌsín ra jñà. Nga̱ ta chja̱á ra jñà, ko̱ mì tsa síhitjasòn koni ꞌsín nga bakón‑ya.
Bínè‑la̱ kjo̱téxoma ra iꞌin tjín jñà ra kjꞌií xi̱ta̱, koni tsa síꞌkamijìn ꞌchá ra ꞌñó iyí, tanga ra jñà, skanda mí ma‑la̱ síkako̱ i̱tsé‑la̱ na̱jmá‑tsja.
ꞌKia̱ nga ko̱ꞌsín ꞌsín, ta jé ra mejèn‑la̱ nga katabe jñà xi̱ta̱. Jé ra sasén‑la̱ ra jñà, nga katabe xi̱ta̱ jñà naꞌñó‑te ra bítjì sko̱ ko̱ ra bíkjá ya̱ chrja‑la̱ ra tjíꞌta ꞌén ra nchrabáꞌta jè xa̱jo̱n ra tjíꞌta ꞌén‑la̱ Nainá. Ko̱ jñà nikje ra faya, isa̱á ndajò kjòn jñà lixto̱ ra ijàjno.
Jé ra mejèn‑la̱ nga jñà kítsa̱jnaꞌta ítjòn ímixa̱ ya̱ ñánda̱ nga bakjèn xi̱ta̱ ñánda̱ nga tjín ꞌsí, ko̱ nga jñà kítsa̱nè íxile̱ ra i̱jncha ítjòn ya̱ niꞌya sinagoga ñánda̱ nga maxkóya xi̱ta̱ Judío,
ko̱ nga nda kjón jcha̱xkón ꞌkia̱ nga síkjáya‑la̱ xi̱ta̱ ya̱ a̱jin ndi̱tsi̱n; nga “maestro”, katatsò‑la̱.
’Tanga ra jiòn, kì tà chjàn jè ma mejèn‑no nga “Maestro” katatsò‑no jñà xi̱ta̱; ta jé‑ní Cristo [ra xá isìkasén‑ni Nainá] ra Maestro‑najiòn; ꞌndsè ko̱ tichjaá chiba jiòn ko̱ ngaꞌtsì jñà xàngio̱o.
Ko̱, kì ni̱yá ra “Na̱ꞌìn” ꞌmì‑la i̱ a̱ꞌta nangi; nga̱ tà jngoó‑nì jè ra Na̱ꞌìn‑no ma, jè ra tíjna ya̱ ján ngajmi.
Ko̱, kì xi̱ta̱ ítjòn ꞌmì‑la ijo‑no; nga̱ ta jé‑nì jè Cristo ra xi̱ta̱ ítjòn‑no ma.
Jè ra isa̱ xkón tíjna ya̱ a̱jin tsa̱jiòn, jé jnchro katatsjá‑la̱ tsja jñà xi̱ta̱ ra iꞌka.
Tanga jè ra isa̱ ꞌnga síkíjna ijo‑la̱, ta isa̱á nangi kíjna jnchro; ko̱ jè ra nangi síkíjna ijo‑la̱, isa̱á ꞌnga kíjna jnchro ra jè.
’Tanga, i̱ma̱‑ró‑no jiòn xi̱ta̱ ra bakon‑ya kjo̱téxoma‑la̱ Nainá ra tsikínda Moisés ko̱ jiòn ra xi̱ta̱ fariseo ꞌmì‑no, xi̱ta̱ ra jò i̱sén tjín‑no. Nga̱ jión bichjàjto‑la jñà xi̱ta̱ ra mejèn‑la̱ ꞌfahaꞌsen ya̱ ñánda̱ nga tíbatéxoma jè ra tíjna ngajmi. Ko̱, ni̱ mì bitjáha̱ꞌse̱en ra jiòn ko̱ ni̱ mì biꞌnde‑la jñà xi̱ta̱ ra mejèn‑la̱ kjoa̱haꞌsen.
’I̱ma̱‑ró‑no xi̱ta̱ ra bakon‑ya kjo̱téxoma‑la̱ Nainá ko̱ jiòn ra xi̱ta̱ fariseo ꞌmì‑no, xi̱ta̱ ra jò i̱sén tjín‑no. Nga chjiꞌán‑la̱ niꞌya‑la̱ jñà ndí íchjín ra ijye ꞌken ꞌxi̱n‑la̱; a̱kjòn sí taxki̱ tseé mahíko̱o ꞌkia̱ nga ꞌnià kjo̱chikon, mé‑ni nga nda xi̱ta̱ kítjo̱ngi‑no. Isa̱á tse kjo̱hiꞌin tjábé‑no, jiòn ra ko̱ꞌsín ꞌnià.
’I̱ma̱‑ró‑no jiòn ra bakon‑ya kjo̱téxoma‑la̱ Nainá ko̱ jiòn ra xi̱ta̱ fariseo ꞌmì‑no, xi̱ta̱ ra jò i̱sén tjín‑no. Nga minchimasòn ya̱ nga tíjngo i̱sàꞌnde nga nakjoá‑la xi̱ta̱ ni̱ꞌsín tà jngo ra ya̱ katafìꞌta‑no. Ko̱ ꞌkia̱ nga ijye ya̱ fìꞌta‑no jè xi̱ta̱, ta jión nga̱tjì‑no nga jè xi̱ta̱ ra̱kìi̱ isa̱á tse kjo̱hiꞌin kanè‑la̱ nda mí ꞌkoa̱‑ni ra jiòn.
’I̱ma̱‑ró‑no jiòn xi̱ta̱ xka̱ ra jiòn chjòn ndi̱yá, nga bixó: “Tsa jngo xi̱ta̱ ra tsjá ꞌén‑la̱ nga ki̱tso̱: tíbeé jè I̱ngo̱ Ítjòn, mì tsa mé‑jìn. Tanga tsa jngo xi̱ta̱ tsjá ꞌén‑la̱ nga ki̱tso̱: tíbeé jè to̱n sinè ra tjín ya̱ a̱ya I̱ngo̱ Ítjòn, kjo̱ꞌñó si̱hitjasòn ꞌén‑la̱ ra ijye kátsjá.”
¡Jiòn xi̱ta̱ ra mì kì machi̱ya‑no ko̱ ra xi̱ta̱ xka̱ ꞌmì‑no! ¿Ñáa̱ ra isa̱ chjí‑la̱? ¿A jè to̱n oro, o̱ ra jè isa̱ ꞌñó chjí‑la̱ jè I̱ngo̱ Ítjòn‑la̱ Nainá ñánda̱ nga matsje to̱n oro, ta nga̱tjì‑la̱ nga ijye ya̱ tíjnaya jè i̱ꞌnde tsje‑la̱ Nainá?
Jiòn, ꞌkoa̱á ti̱ꞌsín bixó‑te: “Tsa jngo xi̱ta̱ tsjá ꞌén‑la̱ nga ki̱tso̱: tíbeé jè i̱ꞌnde ñánda̱ nga jñà xi̱ta̱ bísòn kjo̱tjò‑la̱ nga sínga̱tsja Nainá, mì kì tsa kjo̱ꞌñó tjín‑nì nga si̱hitjasòn jè ꞌén ra kàchja̱; tanga tsa ki̱tso̱: tíbeé jñà tsajmì ra ya̱ tjíhijyo, machjeén‑ní nga kjo̱ꞌñó katasíhitjasòn ꞌén ra ijye ko̱ꞌsín kátsjá.”
¡Jiòn ra xi̱ta̱ táhijín ko̱ xi̱ta̱ xka̱ ꞌmì‑no! ¿Ñáa̱ ra isa̱ chjí‑la̱? ¿A jñá tsajmì ra ya̱ tjísòn o̱ ra jé i̱ꞌnde ñánda̱ nga jñà xi̱ta̱ bísòn kjo̱tjò‑la̱ nga sínga̱tsja Nainá, nga̱ ya̱á matsje tsajmì ra ya̱ sihijyo?
Nga̱ jè ra tsjá kixi̱ ꞌén‑la̱ a̱ꞌta ꞌtse̱ i̱ꞌnde ñánda̱ nga jñà xi̱ta̱ bísòn kjo̱tjò‑la̱ nga sínga̱tsja Nainá, ti̱ꞌkoa̱á tsjá‑te ꞌén‑la̱ a̱ꞌta ꞌtse̱ ngaꞌtsì tsajmì ra ya̱ tjíhijyo.
Ko̱ jè ra tsjá kixi̱ ꞌén‑la̱ a̱ꞌta ꞌtse̱ I̱ngo̱ Ítjòn, mì tsa tà a̱ꞌta ꞌtse̱ I̱ngo̱ Ítjòn nga tsjá ꞌén‑la̱, ti̱ꞌkoa̱á tsjá‑te ꞌén‑la̱ a̱ꞌta ꞌtse̱ jè Nainá ra ya̱ tíjna.
Ko̱ jè ra tsjá kixi̱ ꞌén‑la̱ a̱ꞌta ꞌtse̱ ngajmi, tsjá‑te ꞌén‑la̱ ra a̱ꞌta ꞌtse̱ íxile̱‑la̱ Nainá; ko̱ tsjá‑te ꞌén‑la̱ a̱ꞌta ꞌtse̱ Nainá ra ya̱ tíjnasòn.
’I̱ma̱‑ró‑no jiòn ra bakon‑ya kjo̱téxoma‑la̱ Nainá ra tsikínda Moisés, ko̱ jiòn ra xi̱ta̱ fariseo ꞌmì‑no, xi̱ta̱ ra jò i̱sén tjín‑no. Nga ꞌbì‑la Nainá jè ra jngoya ꞌkia̱ nga teya ra a̱ꞌta ꞌtse̱ xka̱ menda̱ ko̱ xka̱ anís ko̱ jñà xka̱ komìno̱, tanga mì kì nihitjasòn jè kjo̱téxoma ra isa̱ ꞌñó machjeén koni jè kjoa̱kixi̱, ko̱ a̱ꞌta ꞌtse̱ kjo̱hi̱ma̱takòn ko̱ nga nda katakjiín‑no ra a̱ꞌta ꞌtse̱ Nainá. Jñá kjoa̱ kìi̱ ra isa̱ ꞌñó machjeén; ko̱ ti̱ꞌkoa̱ machjeén‑te nga ki̱tjasòn jñà kjoa̱ ra iꞌka.
¡Jiòn ra xi̱ta̱ xka̱ ꞌmì‑no ra jiòn chjòn ndi̱yá! ¡Nìkjaangi‑no jè ra na̱tse̱, tanga chjikijen‑no jè ra cho̱ camello!
’I̱ma̱‑ró‑no jiòn ra bakon‑ya kjo̱téxoma‑la̱ Nainá ra tsikínda Moisés ko̱ jiòn ra xi̱ta̱ fariseo ꞌmì‑no, xi̱ta̱ ra jò i̱sén tjín‑no. Nga̱ ta ya̱á a̱sònꞌnga‑la̱ nga biníjno jiòn jñà chi̱tsín‑no ko̱ jñà chro̱ba̱‑no, tanga ya̱á kitse ya̱ a̱jin inìma̱‑no jñà kjo̱bítsjen ꞌcho ko̱ kjoa̱chijé ra ꞌnià nga isa̱ tse tsajmì mejèn‑no.
Jiòn xi̱ta̱ fariseo ra xi̱ta̱ xka̱ ꞌmì‑no, títjòn ti̱níya ya̱ a̱ya‑la̱ chi̱tsín‑no ko̱ chro̱ba̱‑no, mé‑ni nga ti̱ꞌkoa̱ ko̱tsje‑ni ya̱ a̱sònꞌnga‑la̱.
’I̱ma̱‑ró‑no jiòn ra bakon‑ya kjo̱téxoma‑la̱ Nainá ra tsikínda Moisés ko̱ jiòn ra xi̱ta̱ fariseo ꞌmì‑no, xi̱ta̱ ra jò i̱sén tjín‑no. ꞌKoa̱á ꞌsín kjòn jiòn koni kjòn jñà chrjó‑la̱ miꞌken ra ta ya̱á a̱sònꞌnga‑la̱ nga kiꞌtsiyá ko̱ ndaá tsijen; tanga ya̱ a̱ya‑la̱, ya̱á kitse ngaꞌtsì ninda‑la̱ miꞌken, ko̱ ngaꞌtsì tsajmì ra ꞌñó tjé kjòn.
ꞌKoa̱á ꞌsín kjòn jiòn, nga̱ ya̱ ngixko̱n xi̱ta̱ ndaá ꞌnià jiòn; tanga ya̱á kitsejín inìma̱‑no kjoa̱ ra jò i̱sén tjín‑no ko̱ ya̱á kitsejín‑te ngaꞌtsì kjoa̱ꞌcho ra ꞌnià.
’I̱ma̱‑ró‑no jiòn ra bakon‑ya kjo̱téxoma‑la̱ Nainá ra tsikínda Moisés ko̱ jiòn ra xi̱ta̱ fariseo ꞌmì‑no, xi̱ta̱ ra jò i̱sén tjín‑no. Nga binda jiòn chrjó miꞌken‑la̱ jñà xi̱ta̱ ra isìchjeén Nainá nga kiìchja̱ ngajo‑la̱ kjotseé ko̱ minchajno minchaꞌta‑la̱ naxó ya̱ chrjó miꞌken‑la̱ jñà ra xi̱ta̱ kixi̱ kjomà.
A̱kjòn bixó jiòn: “Tsa jién‑la tsako̱‑ná nga tsikìtsa̱jnakeén jè ni̱chjin‑la̱ xi̱ta̱ jchínga‑ná, mí‑la kì ya̱ tsisìke̱é nga isìꞌken jñà xi̱ta̱ ra isìchjeén Nainá nga kiìchja̱ ngajo‑la̱.”
¡Ti̱kjeheꞌta kjòn‑ni, tsaꞌkoa̱, koni ꞌsín kiꞌsìn jñà xi̱ta̱ jchínga‑no!
’¡Jiòn xi̱ta̱ ra tje̱‑la̱ ye̱ ꞌmì‑no! Kóꞌsín ko̱to‑najiòn nga mì ya̱ kijcho ya̱ ñánda̱ nga tíjna i̱ꞌnde ꞌtse̱ kjo̱hiꞌin.
ꞌKoa̱á ma‑ni, ya̱á sikásén‑no xi̱ta̱ ra ki̱chja̱ ngajo‑na ko̱ xi̱ta̱ ra tjín‑la̱ kjo̱bítsjen ko̱ ra nda ma‑la̱ bakón‑ya. Tanga jñà xi̱ta̱‑na̱ ra sikásén‑najiòn, tjín iꞌka ra si̱ꞌken jiòn, ko̱ tjín ra krò kjóꞌta jiòn, ko̱ tjín ra ki̱xkàn‑ko̱o ya̱ a̱ya niꞌya sinagoga ñánda̱ nga maxkóya xi̱ta̱ Judío, ko̱ ki̱ítji̱ngií‑la nga jngó jngó na̱xi̱ndá.
Jión ska̱nè‑jé tsje‑no ngaꞌtsì xi̱ta̱ kixi̱ ra ijye iniꞌken skanda kjotseé, ra maꞌtsia̱‑ni ꞌkia̱ nga iniꞌkeèn jè Abel ra xi̱ta̱ kixi̱, skanda ꞌkia̱ nga iniꞌkeèn jè Zacarías ti‑la̱ Berequías, jè ra iniꞌken jiòn ya̱ a̱ꞌnchò masen‑la̱ ndi̱tsin I̱ngo̱ Ítjòn ko̱ ya̱ i̱ꞌnde ñánda̱ nga jñà xi̱ta̱ bíhijyosòn kjo̱tjò‑la̱ nga sínga̱tsja Nainá.
Ngi ꞌén kixi̱í ra xin‑no, ngaꞌtsì kjoa̱ kìi̱ sabà jñá ska̱nè-jé‑la̱ jñà xi̱ta̱ ra tjín ni̱chjin ꞌndi̱.
’¡Jiòn ra xi̱ta̱ na̱xi̱ndá Jerusalén, ra nìꞌken jiòn jñà xi̱ta̱ ra síchjeén Nainá nga chja̱ ngajo‑la̱, ko̱ nga na̱jo̱ binè jiòn jñà xi̱ta̱ ra Nainá síkasén‑no! ¡Kjín ꞌka̱ kjomejèn‑na nga tsikíxkóya‑najiòn, koni ꞌsín ꞌsín jè xa̱ꞌnda̱ ꞌkia̱ nga bíxkó ndí i̱xti‑la̱ nga ya̱ minchángi ya̱ a̱ngi na̱jngá‑la̱, tanga jiòn, mì kì kjokjiín‑no!
Chítsijen‑la ya̱ i̱ꞌnde ñánda̱ nga titsa̱jna, tsjín takón Nainá.
Nga̱ ꞌkoa̱á xian kixi̱‑no, skanda ꞌkia̱á jcha̱ india‑ná jiòn ꞌkia̱ nga ki̱jchò ni̱chjin nga kixó jiòn: “¡Mé ta̱ nda‑la̱ jè ra Nainá isìkasén nga nchrabá ngajo‑la̱!”
ꞌKia̱ nga ijye itjo‑ni i̱ngo̱ ítjòn Jesús, jñà xi̱ta̱ ra kotáꞌyáꞌta‑la̱ tsinchaꞌta chraña‑la̱ nga tsakón‑la̱ chrjó‑la̱ i̱ngo̱.
Ko̱ jè Jesús kitsó‑la̱:
―¿A tsijeén‑no ngaꞌtsì na̱jo̱‑la̱ niꞌya ra̱kìi̱? ꞌKoa̱á xin kixi̱‑no, ni̱ì‑ti̱‑jngo na̱jo̱‑la̱ si̱hijyosón‑ila̱ xákjién. Ki̱xo̱jen ijyeé kóhoꞌkioo̱.
ꞌKia̱ nga tíjna Jesús ya̱ a̱sònꞌnga nindo Yá Olivo, jñà xi̱ta̱ ra kotáꞌyáꞌta‑la̱ ya̱á ijchò kinchaꞌta chraña‑la̱ nga iskonangi ꞌtaxìn‑la̱ kitsò‑la̱:
―Ko̱ꞌtín‑náji̱n, ¿kjiá‑nioo̱ nga ko̱ꞌsín ko̱ka̱ma jñà kjoa̱ kìi̱? ¿Mé kjo̱xkón ra tsijen jcha̱‑la̱ ꞌkia̱ nga kjíꞌi̱ india‑ni ko̱ ꞌkia̱ nga kje̱heꞌtà jè i̱sàꞌnde?
Jè Jesús kitsó‑la̱:
―Nda ti̱kinda̱a ijo‑no mé‑ni nga mì yá ra sko̱ónda̱cha̱‑no.
Nga̱ kjín xi̱ta̱ kjꞌi̱í ra jè ꞌí‑na̱ si̱ìchjeén nga ki̱tso̱: “ꞌA̱án‑ná ra Cristo [ra xá isìkasén‑ni Nainá]”; ko̱ kjín xi̱ta̱ sko̱ónda̱cha̱‑la̱.
Ki̱náꞌyá‑nájiòn nga jndíi̱ ra ján ꞌse̱ kjo̱jchán, tanga kì tà chjàn skon jiòn; xá ꞌkoa̱á ꞌsín ka̱ma‑ni tanga kjè tsa kje̱heꞌtà‑jìn jè i̱sàꞌnde.
Nga̱ ki̱ìꞌtsia̱á‑la̱ kjo̱jchán xákjién jñà ra xi̱ta̱xá ítjòn títsa̱jna nga i̱nchibatéxoma ya̱ na̱xi̱ndá iꞌi ra tjín i̱sàꞌnde nga ska̱jàn‑kjo. Ko̱ ꞌse̱é kjinchrá; ko̱ jndíi̱ ra ján ꞌkoa̱ chón ta nga tíjngo i̱sàꞌnde.
Jñà kjoa̱ kìi̱, ta jé ra maꞌtsia̱‑ni ta ngaꞌtsì kjo̱hiꞌin ra ꞌse̱.
’Ko̱ jiòn, tseé kjo̱hiꞌin tsjá‑no jñà xi̱ta̱, ko̱ si̱ìꞌkeén‑no; ko̱ ngaꞌtsì xi̱ta̱ ra tjín nga tíjngo i̱sàꞌnde si̱ìjtikeé‑nájiòn, ra ta nga̱tjì tsa̱ꞌa̱n.
Jñà ni̱chjin kìi̱, kjín xi̱ta̱ ska̱jin kjoa̱ nga mì kì ti̱ ko̱kjiín‑la̱ ra a̱ꞌta tsa̱ꞌa̱n; ko̱ ti̱jñà si̱ìjtike‑ni xákjién; ko̱ i̱ko̱ niꞌya masen xákjién nga koa̱àngi.
Kjín xi̱ta̱ ko̱tsíjen ra ta xi̱ta̱ ndiso ra ki̱tso̱ nga jè Nainá chja̱ ngajo‑la̱. Ko̱ kjín xi̱ta̱ sko̱ónda̱cha̱‑la̱.
Ta nga̱tjì‑la̱ nga bato ꞌse̱ ra kjoa̱ꞌcho, kjín xi̱ta̱ mì kì ti̱ tsjake ꞌsi̱in‑ni xi̱ta̱ xákjién.
Tanga jè ra chíkjoa̱‑la̱ nga kixi̱ ko̱se̱n skanda ꞌkia̱ nga kje̱heꞌtà jñà kjoa̱ kìi̱, jè‑ní ra ko̱tojin kjo̱hiꞌin.
Ko̱ jè ꞌén nda‑la̱ Cristo ra ꞌbéna̱jmí kóꞌsín batéxoma Nainá, ꞌse̱na̱jmíya‑ní nga tíjngo i̱sàꞌnde, mé‑ni nga ngaꞌtsì na̱xi̱ndá ra tjín kataꞌnchré‑ni, ko̱ a̱kjòn, ꞌkia̱á kje̱heꞌtà jè i̱sàꞌnde.
’ꞌKoa̱á ma‑ni, ꞌkia̱ nga jcha̱a ya̱ i̱ꞌnde tsje‑la̱ Nainá, kjoa̱tjé ra ko̱ka̱ma ra ꞌñó ꞌcho tjín, koni ꞌsín kitsò Daniel xi̱ta̱ ra isìchjeén Nainá nga kiìchja̱ ngajo‑la̱. (Ndaá katasijin‑la̱ jñà xi̱ta̱ ra ma‑la̱ kotáꞌyá xa̱jo̱n.)
ꞌKia̱ nga jcha̱a kjoa̱ kìi̱, jñà xi̱ta̱ ra ya̱ títsa̱jna ya̱ Judea, kataꞌfahachinga; ya̱ katafì ya̱ a̱sòn nindo ján.
Ko̱ jè ra ya̱ tíjna a̱sònꞌnga niꞌya‑la̱, kì tà chjàn bitjojen‑jìn nga kjábé mé tsajmì ra tjín‑la̱.
Ko̱ jè ra ya̱ tsáꞌbajin nangi‑la̱, kì tà chjàn nchrabá‑ni ya̱ niꞌya‑la̱ nga ki̱íxkó jñà nikje‑la̱.
Titsaꞌba‑la Nainá mé‑ni nga mì tsa ꞌkia̱ chi̱ba̱‑la̱ ki̱tjáha̱chinga ꞌkia̱ nga ni̱chjin‑la̱ ꞌnchán, ko̱ tsa ꞌkia̱ nga ni̱chjin níkjáya.
Nga̱ batoó tse kjo̱hiꞌin ꞌse̱ jñà ni̱chjin kìi̱ ra kjè sa india ko̱ma skanda ꞌkia̱‑ni isinda i̱sàꞌnde skanda ꞌndi̱‑ni̱, ko̱ ni̱ì‑ti̱‑kjiá ko̱ka̱ma‑ni a̱skan‑nioo̱.
Tsa mí‑la jè Nainá kjo̱híxìn chiba jñà ni̱chjin kìi̱, ni̱yá‑la xi̱ta̱ ra ko̱tojin kjo̱hiꞌin. Tanga jè Nainá kjo̱híxìn chiba jñà ni̱chjin kìi̱, ta nga̱tjì‑la̱ jñà xi̱ta̱‑la̱ ra ijye jè tsjahíjin.
’Tsa ꞌkia̱ yá ra ki̱tso̱‑no: “¡Chítsijen‑la i̱í tíjna jè Cristo [ra xá isìkasén‑ni Nainá]!” Ko̱ ñá tsa ki̱tso̱‑no: “¡Chítsijen‑la, ya̱á tíjna ján!”, kì tà chjàn makjiín‑no.
Nga̱ kjꞌi̱í iꞌka xi̱ta̱, ra ta xi̱ta̱ ndiso ra Cristo ki̱tso̱‑la̱ ijo‑la̱ ko̱ ra ki̱tso̱ nga jñà síchjeén Nainá nga chja̱ ngajo‑la̱. Kjín kjo̱xkón ra tse ngaꞌñó tji̱ko̱ ko̱kòn ko̱ si̱ìkatsíjen, ra skanda sko̱ónda̱cha̱‑la̱ jñà xi̱ta̱ ra ijye tsjahíjin Nainá tsa ma ra si̱ìko̱.
Ijyeé ti̱ꞌndi̱í ko̱tíxin‑no.
Tsa yá ra ki̱tso̱‑no: “¡Chítsijen‑la, ya̱á tíjna Cristo ya̱ i̱ꞌnde a̱ꞌta xìn ñánda̱ nga nangi kixì!”, kì ya̱ mangítji̱ngi‑la. Ko̱ tsa ki̱tso̱‑no: “¡Ya̱á tíjna ya̱ a̱ya niꞌya!”, ti̱ꞌkoa̱ kì tà chjàn makjiín‑no.
ꞌKia̱ nga kjíꞌi̱ india‑na, ꞌa̱n ra Iꞌndí‑la̱ Xi̱ta̱ xin‑la̱ ijo‑na̱, ꞌkoa̱á ꞌsín ka̱ma koni ꞌsín ma ꞌkia̱ nga fate jè niꞌí ꞌcho̱n ya̱ ñánda̱ nga bitjokátji‑ni tsáꞌbí skanda ya̱ ñánda̱ kàtjì‑ni.
Ta ñánda̱ kjijna jè cho̱ ꞌken, ya̱á ko̱jtín‑nè jñà níké.
’ꞌKia̱, kó ra ijye ko̱to jñà ni̱chjin ꞌtse̱ kjo̱hiꞌin, ko̱jñó jè tsáꞌbí. Ko̱ jè sá mì kì ti̱ ko̱hisen‑ni. Jñà nitse ska̱tsangi‑ní. Ko̱ jñà ngaꞌñó ra tjín ján ngajmi, ko̱jtiyaá‑la̱.
A̱kjòn jcha̱ jngo‑la̱ kjo̱xkón ya̱ ján ngajmi ra a̱ꞌta tsa̱ꞌa̱n ra Iꞌndí‑la̱ Xi̱ta̱ xin‑la̱ ijo‑na̱. Ngaꞌtsì xi̱ta̱ na̱xi̱ndá ra tjín ya̱ i̱sàꞌnde, ski̱ndaya‑ní ꞌkia̱ nga ske̱‑na ꞌa̱n ra Iꞌndí‑la̱ Xi̱ta̱ xin‑la̱ ijo‑na̱ nga kji̱nchrabàjìa̱n ya̱ a̱jin ifi nga tse ngaꞌñó ko̱ tse kjoa̱jeya‑na̱ ya̱ kjíhi̱ko̱ ꞌkia̱ nga ꞌa̱n kjíꞌia̱.
Sikásén‑na jñà ìkja̱li̱‑na̱ nga ꞌñó si̱ìkjindáya chrjoo̱ nga ki̱íxkóya xi̱ta̱‑na̱ ra ijye ꞌa̱n tsjahíjia̱n ya̱ kóo jngo tjandi‑la̱ i̱sàꞌnde.
’Chítsijen‑la̱ jè yá‑la̱ to igo̱ mé ra bakón‑ya‑ná; ꞌkia̱ nga jñà chrja chíꞌndé‑la̱ bíꞌtsia̱ nga bíꞌjtsén‑jno, ijyeé ꞌya nga tímachrañaá cho̱ ndabá.
ꞌKoa̱á ti̱ꞌsín tjín, ꞌkia̱ nga jcha̱a jñà kjoa̱ kìi̱, katamachi̱yaá‑no nga ijyeé tímachraña jè ni̱chjin; ijyeé ya̱ síjna̱ꞌta chraña‑no ꞌa̱n ra Iꞌndí‑la̱ Xi̱ta̱ xian‑la̱ ijo‑na̱ koni jngo xi̱ta̱ ra ya̱ síjnajto ya̱ xo̱tjo̱ba̱ niꞌya.
ꞌKoa̱á xin kixi̱‑no, ti̱kjeé biya‑ni xi̱ta̱ ra tjín ni̱chjin ꞌndi̱ ꞌndi̱‑ni̱ nga ki̱tjasòn ijye ngaꞌtsì kjoa̱ kìi̱.
Jè ngajmi ko̱ jè i̱sàꞌnde jchi̱jaá‑la; tanga jñà ꞌén‑na̱, mì tsa ta ya̱ jcha̱àjin, ki̱tjasòn ijye‑ní.
’Tanga jè ni̱chjin ko̱ jè hora ꞌkia̱ nga ko̱ka̱ma, ni̱yá ra tjíjin‑la̱; ni̱jñà ìkja̱li̱ ꞌtse̱ Nainá ra tjín ya̱ ngajmi; skanda nda mí bee̱, ꞌa̱n ra Iꞌndí‑la̱ ma; ta̱ jngoó Nainá ra Na̱ꞌín‑ná tjíjin‑la̱.
’Koni ꞌsín kjomà ni̱chjin ꞌtse̱ Noé, ꞌkoa̱á ti̱ꞌsín ko̱ma ꞌkia̱ nga kjíꞌi̱ india‑na ꞌa̱n ra Iꞌndí‑la̱ Xi̱ta̱ xin‑la̱ ijo‑na̱.
Jè ni̱chjin ꞌkia̱ nga ti̱kje ꞌba jtsí xkón, jñà xi̱ta̱ ra tjín ꞌkia̱, i̱nchibakjèn‑ní, i̱nchiꞌbi‑ní, i̱nchibixan‑ní skanda jè ni̱chjin ꞌkia̱ nga ꞌjahaꞌsen niꞌya chitso‑la̱ Noé.
Xi̱ta̱ ra tjín ꞌkia̱, skanda ꞌkia̱á kjòchi̱ya‑la̱ ꞌkia̱ nga ijye ꞌji jè jtsí xkón, ko̱ ya̱á kiìko̱ chrjoba ngaꞌtsì xi̱ta̱ kìi̱. ꞌKoa̱á ti̱ꞌsín ko̱ma ꞌkia̱ nga kjíꞌi̱ india‑na ꞌa̱n ra Iꞌndí‑la̱ Xi̱ta̱ xin‑la̱ ijo‑na̱.
Jè ni̱chjin ꞌkia̱ nga ko̱ka̱ma, jò xi̱ta̱ ra i̱nchisíxá ya̱ a̱jin ijñáa̱, jngo ra ki̱ji̱ko̱ Nainá ko̱ jngo ra si̱jna.
Jò íchjín ra i̱nchisíkiꞌxi na̱ꞌyo̱, jngo ra ki̱ji̱ko̱ Nainá ko̱ jngo ra si̱jna.
’Nda ti̱tsa̱jnakon, nga̱ mì kì tjíjin‑no mé ni̱chjin ko̱ mé hora kjꞌi̱í jè ra tíjna ítjòn‑no.
Tjíjiín‑no, tsa ꞌkia̱ jngo ni‑la̱ niꞌya ijye tjíjin‑la̱ mé hora kjꞌi̱í jè xi̱ta̱ ra si̱ìchijé‑la̱, kíjnakoón‑la nga si̱ìkinda̱ niꞌya‑la̱, mì kì tsjáꞌnde nga ko̱chijé‑la̱.
ꞌKoa̱á ma‑ni ko̱ꞌsín nda ti̱tsa̱jnanda jiòn, nga̱ ꞌkia̱á kjíꞌi̱ india‑na ꞌa̱n ra Iꞌndí‑la̱ Xi̱ta̱ xin‑la̱ ijo‑na̱ jè hora ꞌkia̱ nga mì kì i̱nchichiñá jiòn.
’ꞌKoa̱á xín kixi̱‑no jè chi̱ꞌnda ra kixi̱ ko̱ ra ꞌñó xi̱kjoa̱, jè ni‑la̱ jé tsjá‑la̱ xá ꞌnga nga si̱ìkinda̱ niꞌya‑la̱, mé‑ni nga ꞌkia̱ ki̱jchò chi̱ba̱‑la̱ si̱ìkjèn chi̱ꞌnda xákjén.
Mé ta̱ nda‑la̱ jè chi̱ꞌnda ra nda tísíhitjasòn xá‑la̱ ꞌkia̱ nga kjꞌi̱í‑ni jè ni‑la̱ niꞌya.
ꞌKoa̱á xin kixi̱‑no, jè ni‑la̱, jé‑la si̱ìkíjnaꞌnda ijye ngaꞌtsì tsajmì ra tjín‑la̱.
Tanga jè chi̱ꞌnda ra̱kìi̱, tsa ꞌcho ꞌki, tsa ki̱tso̱ a̱jin inìma̱‑la̱: Ki̱chjiaán‑la̱ jè ni‑na̱,
Jé ni̱chjin kjꞌi̱í‑ni ni‑la̱ xá, ꞌkia̱ nga mì kì tíkoñá‑la̱ ko̱ mì kì tjíjin‑la̱.
ꞌÑó tse kjo̱hiꞌin tsjá‑la̱; ngásòn tse kjo̱hiꞌin tsjá‑la̱ koni jñà xi̱ta̱ ra jò i̱sén tjín‑la̱. Ko̱ ya̱á ꞌñó ski̱ndaya ko̱ ngi ski̱ne̱né ni̱ꞌño̱.
’Jè ni̱chjin ꞌkia̱ nga ko̱tèxoma jè ra tíjna ngajmi, ꞌkoa̱á ꞌsín ko̱ngásòn‑ko̱ koni jñà i̱xti íchjín xa̱ngó ra te ma‑ni, nga iskábé niꞌí kandì‑la̱, nga kiìkoñá‑la̱ jè xi̱ta̱ ꞌxi̱n ra bixan.
ꞌÒn ma‑ni ra tsìn‑la̱ kjo̱bítsjen ko̱ ꞌòn ma‑ni ra machi̱ya‑la̱.
Jñà i̱xti íchjín ra tsìn‑la̱ kjo̱bítsjen iskábé niꞌí kandì‑la̱, tanga mì kì ꞌtsa ndátí‑la̱.
Ko̱ jñà i̱xti íchjín ra machi̱ya‑la̱ ꞌtsaá niꞌí kandì‑la̱ ko̱ namìta̱ ndátí‑la̱.
Jè xi̱ta̱ ꞌxi̱n ra ixan mì kì xátí ꞌji; kjonijñá‑la̱ ngaꞌtsì i̱xti íchjín kìi̱; isifé‑ní.
ꞌKia̱ ijchò masen ni̱tje̱n, ꞌñó kiìchja̱ xi̱ta̱, kitsò: “Ijye nchrabá xi̱ta̱ ra bixan. Títjo̱ chiñá‑la.”
Ngaꞌtsì i̱xti íchjín kìi̱, tsasítje̱n‑ní ko̱ tsikítsa̱jnandaá india‑ni niꞌí kandì‑la̱.
Jñà ra tsìn‑la̱ kjo̱bítsjen kitsó‑la̱ jñà ra iꞌka ra machi̱ya‑la̱: “ꞌTi̱ i̱tsé‑náji̱n ndátí‑no. Jè kandì‑na̱ji̱n ijyeé mejèn i̱nchifìꞌtso.”
Tanga jñà i̱xti íchjín ra machi̱ya‑la̱, kitsó‑la̱ jñà ra iꞌka: “Mì kì ka̱ma‑jìn, mì kì ki̱chóya‑la̱ tsa̱ji̱n ko̱ ni̱ mì kì ki̱chóya‑la̱ tsa̱jiòn; isa̱á nda nga tangí ki̱ndá tsa̱jiòn ya̱ ñánda̱ satína.”
Jñà i̱xti íchjín ra tsìn‑la̱ kjo̱bítsjen ꞌkia̱ nga i̱nchifì katse ndátí‑la̱, ꞌkia̱á chi̱ba̱‑la̱ ꞌji jè xi̱ta̱ ꞌxi̱n ra bixan. Jñà i̱xti íchjín ra ꞌòn ma‑ni ra títsa̱jnanda nga sítì kandì‑la̱, ꞌjahaꞌsen‑ko̱ó ya̱ niꞌya jè ra bixan. A̱kjòn isìchjàjto jè xo̱tjo̱ba̱‑la̱ niꞌya.
Ra kjomà a̱skan‑nioo̱, ꞌjií‑ni jñà i̱xti íchjín ra ngi ꞌòn ma‑ni. Kitsò: “Námí, námí, ꞌti̱ìn kjo̱nda, chíꞌxa̱‑náji̱n niꞌya.”
Tanga jè ra ixan kitsó‑la̱: “ꞌÉn kixi̱í ra xin‑no, mì kì bexkon‑no.”
Kitsó‑isa‑la̱ Jesús:
―Nda ti̱tsa̱jnanda, nga̱ mì kì ꞌya mé ni̱chjin ko̱ mé hora nga kjíꞌi̱ india‑na ꞌa̱n ra Iꞌndí‑la̱ Xi̱ta̱ xian‑la̱ ijo‑na̱.
’Koni ꞌsín batéxoma jè ra tíjna ngajmi, ꞌkoa̱á ꞌsín mangásòn‑ko̱ koni jngo xi̱ta̱ ra kjin i̱ꞌnde tífì; kiìchja̱á‑la̱ chi̱ꞌnda‑la̱ ko̱ kisìnga̱tsja to̱n‑la̱ nga jngó jngó.
’Jngo chi̱ꞌnda ra ꞌòn jmi to̱n oro kitsjà‑la̱; ko̱ jngo ra jò jmi kitsjà‑la̱; jè ra ma‑ni jàn, jngo jmi kitsjà‑la̱. ꞌKoa̱á ꞌsín ꞌki kitsjà‑la̱ koni ꞌki ma‑la̱ síxáko̱ to̱n nga jngó jngóo̱. A̱kjòn kjiín kijì.
Jè chi̱ꞌnda ra ꞌòn jmi itjábé‑la̱ ndi̱to̱ón isíxáko̱ to̱n ra kiꞌtsì‑la̱, ngi ko̱ꞌki isikijnesòn‑isa iꞌndí‑la̱ to̱n.
Ko̱ jè chi̱ꞌnda ra jò jmi kiꞌtsì‑la̱, ꞌkoa̱á ti̱ꞌsín kiꞌsìn; jò jmi isikijnesòn‑isa iꞌndí‑la̱ to̱n‑la̱.
Tanga jè chi̱ꞌnda ra jngo jmi to̱n kiꞌtsì‑la̱, ta tsikíjnaꞌmaá jè to̱n ra isìnga̱tsja jè ni‑la̱ xá. Nga̱jo̱ó tsjàꞌngi jngo‑la̱ nga tsikíhiꞌnde.
’ꞌKia̱ nga ijye kjìn nó tsato, ꞌjií‑ni jè ni‑la̱ xá nga ꞌjií kíndajín kinda̱ a̱ꞌta ꞌtse̱ to̱n ra kisìnga̱tsja jñà chi̱ꞌnda‑la̱.
ꞌJi ítjòn jè ra ꞌòn jmi to̱n oro kjonga̱tsja, ngi ꞌòn jmi ijchòko̱sòn‑isa jè ra iꞌndí‑la̱ to̱n. Kitsò‑la̱ jè ni‑la̱ xá: “Nàmi̱, ꞌòn jmi tjín‑ni to̱n ra kiꞌtsí‑ná, ngi ꞌòn jmi iskasòn‑isa iꞌndí‑la̱.”
Jè ni‑la̱ xá kitsó‑la̱: “Nda‑ní xi̱ta̱ ko̱ xi̱ta̱ kixi̱‑ní ra ji̱. Ndaá inìhitjasìn ni̱ꞌsín ta chiba kítsja‑la. Isa̱á tse tsja‑isa‑la nga si̱xáki̱i. Ti̱tjí niꞌya, ti̱ngásòn‑ko̱‑ná kjo̱tsja ra tjín‑na.”
A̱kjòn ꞌjií jè chi̱ꞌnda ra jò jmi kjonga̱tsja, kitsò: “Nàmi̱, jò jmi tjín‑ni to̱n‑li ra kiꞌtsí‑ná, ngi jò jmi iskasòn‑isa iꞌndí‑la̱.”
Jè ni‑la̱ xá kitsó‑la̱: “Nda‑ní xi̱ta̱ ko̱ xi̱ta̱ kixi̱‑ní ra ji̱. Ndaá inìhitjasìn ni̱ꞌsín ta chiba tjín‑ni to̱n ra kítsja‑la. Isa̱á tse tsja‑isa‑la nga si̱xáki̱i. Ti̱tjí niꞌya, ti̱ngásòn‑ko̱‑ná kjo̱tsja ra tjín‑na.”
ꞌKia̱á ꞌji jè chi̱ꞌnda ra jngo jmi kjonga̱tsja; kitsò‑la̱ ni‑la̱: “Nàmi̱, ndaá be‑la nga ji̱ ꞌñó níjí, nga̱ skanda mején‑li nga ji̱ kíxkí jñà tsajmì ra mì ji̱ isingi‑li kjo̱hi̱ma̱ nga tsikìtji̱i.
ꞌKoa̱á ma‑ni nga ítsakjon‑la, ko̱ ítsikiíꞌnde‑ná to̱n ra kiꞌtsí‑ná. Tíjna i̱jndíi̱ jè to̱n‑li ra jngo jmi ma‑ni.”
Jè ni‑la̱ xá kitsó‑la̱: “¡Chi̱ꞌnda ꞌchoó‑ní ko̱ chi̱ꞌnda ꞌtsé‑ní ra ji̱! Tsa ꞌya‑ní nga ꞌñó síjée̱ ra ꞌa̱n ko̱ skanda mején‑na nga bíxkó tsajmì ra mì ꞌa̱n tjíngi‑na kjo̱hi̱ma̱ nga tsikitjé;
A̱kjòn kitsò‑la̱ jñà xi̱ta̱ ra ya̱ títsa̱jna: “Chjíꞌan‑la jè to̱n ra jngo jmi tsáꞌya; jè ꞌti̱‑la jè chi̱ꞌnda ra te jmi ma‑ni ꞌtse̱.
Nga̱ jè ra tjín‑la̱, ꞌki̱í‑isa‑la̱ ko̱ isa̱á tse ꞌse̱‑isa‑la̱; tanga jè ra tsìn‑la̱, skanda tjáꞌán‑la̱ jè ra tjín chiba‑la̱.
Ko̱ jè chi̱ꞌnda ra̱kìi̱, ra ni̱mé chjí‑la̱, ya̱á ti̱kàtje̱n‑jion ya̱ a̱jin jñò ndi̱tsiaán; ya̱á katakjindáya ko̱ katakjinenè ni̱ꞌño̱.”
’ꞌKia̱ nga kjíꞌi̱ india‑na ꞌa̱n ra Iꞌndí‑la̱ Xi̱ta̱ xian‑la̱ ijo‑na̱, ꞌñó jeya kjíꞌia̱ koni jngo xi̱ta̱xá ítjòn, nga tji̱ko̱‑naa̱ ngaꞌtsì jñà ìkja̱li̱, nga kóti̱jnasòn íxile̱ ñánda̱ nga ꞌa̱n bako̱‑na, nga jeya kóti̱jna nga kotexóma.
Ngaꞌtsì xi̱ta̱ na̱xi̱ndá ra tjín ya̱ i̱sàꞌnde, ya̱á ko̱xkóya ya̱ ngixkoàa̱n; a̱kjòn kjoahíjiaa̱n koni ꞌsín ꞌsín jè chji̱ngo̱ cho̱ nga bachrjekàjin jñà forrè ko̱ jñà tíndsó.
Jñà forrè, ya̱á kítsa̱jnaꞌta‑na ya̱ nga kixi̱‑na̱, ko̱ jñà tíndsó, ya̱á kítsa̱jna ya̱ ngaskoán‑na̱.
A̱kjòn ꞌa̱n ra Xi̱ta̱xá Ítjòn ꞌmì‑na, xín‑la̱ jñà ra ya̱ títsa̱jna ya̱ nga kixi̱‑na̱: “Nchrabá, jiòn ra isìchikonꞌtin‑no jè Na̱ꞌìn‑na̱; chjíbé kjo̱nda nga ta̱te̱xoma koni ꞌsín ijye tjínda skanda ꞌkia̱ nga ti̱ꞌsa̱ isinda i̱sàꞌnde.
Nga̱ maá‑najiòn nga kiꞌtsí‑ná ra tsákje̱n, ꞌkia̱ nga kjòhojò‑na; ko̱ ꞌkia̱ nga kjóxándá‑na, kiꞌtsí‑nájiòn nandá ra kíꞌtsia̱; ꞌkia̱ nga ijchòo̱ ya̱ niꞌya‑najiòn koni xi̱ta̱ ra mì tsa ya̱ i̱ꞌnde‑la̱, maá‑najiòn nga kiꞌtsìꞌnde‑ná nga ísíkjáya ya̱ niꞌya‑no.
ꞌKia̱ nga kjotsìn‑na nikje ra tsakjána̱ya, maá‑najiòn nga kiꞌtsí‑ná; ko̱ ꞌkia̱ nga kjokiya, inikìnda̱‑nájiòn; ꞌkia̱ nga nda̱yá tsakáti̱jnaa̱, maá‑no jiòn nga tsahijchón‑nájiòn.”
ꞌKia̱á sko̱nangi jñà ra xi̱ta̱ kixi̱ nga ki̱tso̱: “Na̱ꞌìn, ¿kjiá‑nioo̱ nga kijcha‑laji̱n nga kjòhojò‑li ko̱ nga kjóxándá‑li nga ji̱n kiꞌtsì‑laji̱n tsajmì ra tsichi ko̱ nandá ra kiꞌyì?
¿Ko̱ kjiá‑nioo̱ nga ijchì niꞌya‑na̱ji̱n koni jngo xi̱ta̱ ra mì tsa ya̱ i̱ꞌnde‑la̱ ko̱ nga tsìn‑li nikje ra tsjayi nga ji̱n kiꞌtsìꞌnde‑laji̱n ya̱ niꞌya‑na̱ji̱n nga iníkjáyi ko̱ kiꞌtsì‑laji̱n nikje ra itsjayi?
¿Kjiá‑nioo̱ kijcha‑laji̱n nga kjokiyi ko̱ nga nda̱yá tsikijni nga inikìnda̱‑laji̱n ko̱ nga tsahítsíjen‑laji̱n?”
ꞌKia̱á xín‑la̱ ꞌa̱n ra Xi̱ta̱xá Ítjòn ꞌmì‑na: “ꞌKoa̱á xin kixi̱‑no, ꞌkia̱ nga ko̱ꞌsín kinìko̱ jiòn jngo xàngia̱, ni̱ꞌsín ꞌñó ndí xi̱ta̱ i̱ma̱ ꞌki, ꞌa̱án‑ná ra ko̱ꞌsín kinìko̱‑nájiòn.”
’ꞌA̱n ra Xi̱ta̱xá Ítjòn ꞌmì‑na, ꞌkia̱á xín‑la̱ jñà ra títsa̱jna ya̱ ngaskoán‑na̱: “Ti̱nchaꞌtàxìn‑ná, jiòn ra ijye ko̱ꞌsín tjínè‑no nga kjo̱hiꞌin ꞌki̱‑no. Ya̱ tangió ya̱ ñánda̱ títì niꞌí ra mì kì fiꞌtso ta mé ni̱chjin‑nioo̱, ra tjínda nga ꞌtse̱ xi̱ta̱‑ni̱í ko̱ jñà ìkja̱li̱‑la̱.
Nga̱ mì kì kiꞌtsí‑nájiòn ra tsákje̱n ꞌkia̱ nga kjòhojò‑na; ko̱ ꞌkia̱ nga kjóxándá‑na mì kì kiꞌtsí‑nájiòn nandá ra kíꞌtsia̱;
ko̱ ꞌkia̱ nga ijchòo̱ ya̱ niꞌya‑najiòn koni tsa xi̱ta̱ ra mì tsa ya̱ i̱ꞌnde‑la̱ mì kì kiꞌtsìꞌnde‑nájiòn nga ísíkjáya ya̱ niꞌya‑no; ko̱ ꞌkia̱ nga kjotsìn‑na nikje ra tsakjána̱ya, jiòn mì kì kiꞌtsí‑nájiòn; ko̱ ꞌkia̱ nga kjokiya ko̱ nga tsakáti̱jnaa̱ nda̱yá mì kì ichitsíjen‑nájiòn.”
ꞌKoa̱á ti̱ ki̱tso̱ jñà xi̱ta̱ ra títsa̱jna ya̱ ngaskoán‑na̱ nga sko̱nangi: “Na̱ꞌìn, ¿kjiá‑nioo̱ nga kijcha‑laji̱n nga kjòhojò‑li ko̱ nga kjóxándá‑li; ko̱ kjiá‑nioo̱ nga kjotsìn‑li i̱ꞌnde ñánda̱ nga iníkjáyi, ko̱ nga kjotsìn‑li nikje ra itsjayi; kjiá‑nioo̱ nga kjokiyi, ko̱ kjiá‑nioo̱ nga nda̱yá tsikijni nga mì kì tsisìko̱ꞌta‑laji̱n?”
ꞌA̱n ra Xi̱ta̱xá Ítjòn, ꞌkoa̱á xín‑la̱: “Kjo̱hixi̱í ra xin‑no, ꞌkia̱ nga mì kì ko̱ꞌsín inìko̱o jiòn jngo ndí xi̱ta̱ kìi̱, ni̱ꞌsín ta kó i̱ma̱ ꞌki, ꞌa̱án‑ná ra ko̱ꞌsín mì kì tsisìko̱ꞌtá‑nájiòn.”
Jñà xi̱ta̱ kìi̱ ra ꞌcho ꞌsín, ya̱á ki̱ji̱ ñánda̱ nga ꞌse̱ kjo̱hiꞌin skanda ta kjiá‑nioo̱; ko̱ jñà ra xi̱ta̱ kixi̱, ya̱á ki̱ji̱ ñánda̱ nga ꞌse̱ kjo̱binachon ra mì kì kje̱heꞌtà skanda ta mé ni̱chjin‑nioo̱.
ꞌKia̱ nga ijye kiìchja̱ ngaꞌtsì ꞌén kìi̱ Jesús, kitsó‑la̱ jñà xi̱ta̱ ra kotáꞌyáꞌta‑la̱:
―Ijyeé ꞌya jiòn nga ta jò ni̱chjin chija‑isa nga ki̱tjo jè ꞌsí paxko̱; ꞌa̱n ra Iꞌndí‑la̱ Xi̱ta̱ xian‑la̱ ijo‑na̱, ya̱á ko̱nga̱tsja jñà xi̱ta̱ na̱xi̱ndá nga koa̱àꞌta‑na krò.
Ti̱jñá‑ni ni̱chjin kìi̱, jñà xi̱ta̱ ítjòn‑la̱ na̱ꞌmì, ko̱ jñà xi̱ta̱ jchínga‑la̱ xi̱ta̱ Judío, ya̱á kjóxkóya ya̱ ndi̱tsin niꞌya‑la̱ na̱ꞌmì ítjòn ra ꞌmì Caifás.
Ya̱á tsajo̱óya‑ni kóꞌsín sko̱ónda̱cha̱‑la̱ Jesús nga ma jtsa̱ba̱ꞌñó, a̱kjòn si̱ìꞌken.
Kitsò‑la̱ xákjién:
―Mì tsa ꞌkia̱ ki̱nda̱ba̱ꞌñé ꞌkia̱ nga tjín ꞌsí, mé‑ni nga mì kì kjo̱si ꞌse̱‑ni ya̱ a̱jin na̱xi̱ndá.
ꞌKia̱ nga tíjna Jesús ya̱ na̱xi̱ndá Betania, ya̱ niꞌya‑la̱ ra ꞌmì Simón jè xi̱ta̱ ra ko̱ꞌsín ꞌyaxkon‑la̱ nga iꞌndojno chrja̱ba̱ ijo‑la̱,
ya̱á ijchò kasiꞌta jngo‑la̱ chjo̱ón ra ꞌya jngo namìta̱ na̱jo̱ ra tjíya sihìti̱ ixi ra ꞌñó nda jne̱ ko̱ ra ꞌñó chjí chjí‑la̱. ꞌKia̱ nga tíjnaꞌta ya̱ ímixa̱ Jesús, jè chjo̱ón ra̱kìi̱, tsikíxten‑jnó ya̱ sko̱ Jesús jè sihìti̱ ra ꞌya.
ꞌKia̱ nga kijtse jñà xi̱ta̱ ra kotáꞌyáꞌta‑la̱ Jesús, jtií kjomà‑la̱, kitsò:
―¿Mé ta̱ nda kàsíkitsón‑ni?
ꞌKia̱ kiíꞌnchré Jesús, kitsò‑la̱:
―¿Mé‑ni nga jè chjo̱ón ra̱kìi̱ nìjti‑la? Koni ꞌsín nga kásíko̱‑na, ꞌñó nda káꞌsín‑ni.
Nga̱ jñà ra xi̱ta̱ i̱ma̱, ya̱á kítsa̱jnako̱ kiꞌta‑no; tanga ꞌa̱n, mì tsa i̱ kóti̱jnako̱ kiꞌta‑no.
ꞌKia̱ nga ko̱ꞌsín kábíxten‑jnó jè sihìti̱ ya̱ ijo‑na̱ jè chjo̱ón ra̱kìi̱, kií ko̱ꞌsín káꞌsín‑ni mé‑ni nga ijye tíjnanda‑ni ijo‑na̱ ꞌkia̱ nga si̱iꞌndee̱.
ꞌKoa̱á xin kixi̱‑no, ni̱ꞌsín ta ñánda̱ nga ꞌse̱na̱jmíya jè ꞌén xi̱tse̱ ra nda tsò nga tjíjtsa i̱sàꞌnde, ti̱ꞌkoa̱á ꞌse̱na̱jmíyaá‑te koni ꞌsín káꞌsín jè chjo̱ón ra̱kìi̱ mé‑ni nga si̱íkítsjen‑yá‑ni xi̱ta̱ ra a̱ꞌta ꞌtse̱.
Jè ra ꞌmì Judas Iscariote, jngo xi̱ta̱‑la̱ Jesús jñà ra tejò ma‑ni, kiìjkoón jñà xi̱ta̱ ítjòn‑la̱ na̱ꞌmì,
kitsò‑la̱:
―¿Mé ra ꞌki̱‑nájiòn tsa singátsja‑no Jesús?
Katé to̱n chroba isinda‑la̱ nga tsjá‑la̱ jñà xi̱ta̱ ítjòn‑la̱ na̱ꞌmì.
Jè Judas tsikíꞌtsia̱‑ní nga tsakátsjiꞌnde‑la̱ kóꞌsín ꞌsi̱in nga ma si̱ìnga̱tsja Jesús xi̱ta̱ kondra̱‑la̱.
Jè ni̱chjin ꞌkia̱ nga ti̱ꞌsa̱ maꞌtsia̱ jè ꞌsí paxko̱ ꞌkia̱ nga jñà xi̱ta̱ judío bakjèn ni̱ño̱ nchra̱jín ra tsìn‑la̱ na̱ꞌyo̱ san, jñà xi̱ta̱ ra kotáꞌyáꞌta‑la̱ Jesús ijchò kinchaꞌtá‑la̱ ya̱ ñánda̱ tíjna Jesús nga iskonangi‑la̱, kitsò‑la̱:
―¿Ñánda̱ mejèn‑li nga kongí kinda‑ji̱n tsajmì ra chineé ra a̱ꞌta ꞌtse̱ ꞌsí paxko̱?
Jesús kitsó‑la̱:
―Tangió ya̱ a̱jin na̱xi̱ndá ján, ko̱ ya̱ tangí jngo niꞌya‑la̱ xi̱ta̱. Ko̱ꞌtìn‑la: “Ki̱í tsò jè Maestro: Jè ni̱chjin‑na̱ ijyeé kjochraña, ko̱ ya̱á niꞌya‑li kochrjé ꞌsí paxko̱ nga kókje̱n‑ko̱ jñà xi̱ta̱ ra kotáꞌyáꞌta‑na.”
Jñà xi̱ta̱ ra kotáꞌyáꞌta‑la̱, ꞌkoa̱á ꞌsín kiꞌsìn koni ꞌsín kitsò‑la̱ Jesús. Ya̱á tsikínda tsajmì ra tsakjèn ra kjoa̱ ꞌtse̱ ꞌsí paxko̱.
ꞌKia̱ ijye kjòjñò Jesús ko̱ xi̱ta̱ ra kotáꞌyáꞌta‑la̱ ra tejò ma‑ni, ya̱á tsikitsa̱jnaꞌta ya̱ ímixa̱.
ꞌKia̱ nga i̱nchibakjèn, Jesús kitsó‑la̱:
―ꞌKoa̱á xin kixi̱‑no, ti̱ jión jngo‑najiòn ra si̱ìnga̱tsja‑na xi̱ta̱ kondra̱‑na̱.
Jñà xi̱ta̱‑la̱ Jesús ꞌñó ba kiꞌse‑la̱ ꞌkia̱ nga kiíꞌnchré. ꞌKia̱á jngó jngó iskonangi. Kitsò:
―¿Yá‑nioo̱ Na̱ꞌìn? ¿A ꞌa̱n‑ná?
Jesús kitsó‑la̱:
―Jè ra si̱ìnga̱tsja‑na xi̱ta̱ kondra̱‑na̱ jè‑ní ra ta̱ña mahíjin tsja ko̱ jè ndsa̱ ya̱ a̱jin chro̱ba̱.
ꞌA̱n ra Iꞌndí‑la̱ Xi̱ta̱ xian‑la̱ ijo‑na̱, ra kixi̱ kjoa̱, ꞌkoa̱á ꞌsín ki̱yáa̱ koni ꞌsín ijye tíchja̱ xa̱jo̱n ra tjíꞌta ꞌén‑la̱ Nainá. ¡Tanga i̱ma̱‑ró‑ni jè xi̱ta̱ ra ko̱ꞌsín si̱ìnga̱tsja‑na! Isa̱á‑la nda‑la̱ tsa ta mì kitsin jè xi̱ta̱ ra̱kìi̱.
ꞌKia̱á kiìchja̱ jè Judas, kitsò‑la̱:
―¿A ꞌa̱n‑ná ji̱ Maestro?
Jesús kitsó‑la̱:
―Jon, ji̱‑ní, koni ꞌsín tjisi.
ꞌKia̱ nga i̱nchibakjèn, Jesús iskábé jè ni̱ño̱ nchra̱jín, kitsjá‑la̱ kjo̱nda Nainá, isìjòya jè ni̱ño̱ nchra̱jín a̱kjòn kitsjá‑la̱ xi̱ta̱ ra kotáꞌyáꞌta‑la̱. Kitsò‑la̱:
―Chjíbé ko̱ chji̱ne̱e; jñà kìi̱, jé ijo‑na̱.
―ꞌTio̱o ngaꞌtsì‑no jè nandá xán ra tjíya chi̱tsín ra̱kìi̱.
Nga̱ jè ra̱kìi̱, jé jní‑na̱ ra síkixi̱ya jè kjoa̱ xi̱tse̱ ra tíbindájín‑ko̱‑no, nga xa̱ájten‑tjí‑la̱ xi̱ta̱ nga ma sa̱kò‑la̱ kjoa̱nìhijchaꞌta ra a̱ꞌta ꞌtse̱ jé‑la̱.
ꞌKoa̱á xin‑no, mì ti̱ kì nandá xán ꞌtse̱ uva skꞌi̱‑na skanda ꞌkia̱ nga ki̱jchò ni̱chjin nga ma skꞌi̱ko̱‑no nandá xán xi̱tse̱ ya̱ ñánda̱ nga tíbatéxoma Na̱ꞌín‑ná.
Jè Jesús ko̱ jñà xi̱ta̱‑la̱, ꞌkia̱ nga ijye kise jngo‑la̱ so Nainá, a̱kjòn ya̱á kijì ya̱ a̱ꞌta nindo Yá Olivo.
Jesús kitsó‑la̱ xi̱ta̱‑la̱:
―Jè ni̱tje̱n ra̱kìi̱, si̱kíjna ta̱jngo‑nájiòn ngaꞌtsì‑no, nga̱ ꞌkoa̱á ꞌsín tíchja̱ xa̱jo̱n ra tjíꞌta ꞌén‑la̱ Nainá nga tsò: “Siꞌkén‑ná jè chji̱ngo̱ cho̱ ko̱ jñà forrè‑la̱ ko̱chi̱jndí‑ní.”
Tanga ꞌkia̱ nga ijye kjoa̱áya india‑na, ya̱á kjín ítjòn‑no ya̱ ján nangi Galilea.
Kitsó jè Pedro:
―Ni̱ꞌsín tsjín‑takòn‑li ngaꞌtsì jñà xi̱ta̱‑li ra iꞌka, tanga ꞌa̱n, ni̱ i̱tsé tsjin-tákon‑la.
ꞌKia̱á kitsò‑la̱ Jesús:
―ꞌKoa̱á xin kixi̱‑la, jè ni̱tje̱n ra̱kìi̱, ꞌkia̱ nga ti̱kje kjindáya káxti̱, jàn ꞌka̱ ko̱síi̱ nga mì kì ꞌyaxkon‑ná.
Kitsó jè Pedro:
―Ni̱ꞌsín ya̱ katiyako̱o‑la mì kì kjójna̱ꞌma jiàa̱n.
Ko̱ ngásòn kitsò ngaꞌtsì jñà xi̱ta̱ ra kotáꞌyáꞌta‑la̱ Jesús.
ꞌKia̱ ijchò Jesús ko̱ jñà xi̱ta̱ ra kotáꞌyáꞌta‑la̱ ya̱ ñánda̱ ꞌmì Getsemaní. Kitsó‑la̱:
―Ya̱ ti̱tsa̱jna i̱jndíi̱; ꞌkoa̱à‑la chi̱ba̱‑la̱ nga kjián ján nga kichjàꞌta‑la̱ Nainá.
Jesús kiìko̱ó jè Pedro ko̱ ngajò i̱xti‑la̱ Zebedeo. A̱kjòn kjoꞌtsia̱ nga ꞌñó kjoba‑la̱ ko̱ ꞌñó isíkájno inìma̱‑la̱.
ꞌKia̱á kitsò‑la̱ xi̱ta̱‑la̱:
―Taxki̱ ꞌñó ba tjín‑la̱ jè inìma̱‑na̱; sí ꞌkoa̱á ma‑na koni tsa ki̱yáa̱. Ya̱ ti̱tsa̱jna i̱jndíi̱ nga ti̱tsa̱jnakon ko̱‑ná.
Kijíkjá chiba‑isa Jesús. A̱kjòn tsasèn-xkóꞌnchi-niñanè i̱sén‑la̱ skanda ya̱ a̱ꞌta nangi nga kiìchja̱ꞌta‑la̱ Nainá, kitsò:
―Ji̱, Na̱ꞌìn, tsa mejèn‑li, chjíixìn‑ná kjo̱hiꞌin ra̱kìi̱, tanga mì tsa ko̱ꞌsín katama koni ꞌsín mejèn‑na. ꞌKoa̱á ꞌsín katama koni ꞌsín mejèn‑li ra ji̱.
A̱kjòn ꞌjií india‑ni ya̱ ñánda̱ títsa̱jna jñà xi̱ta̱ ra kotáꞌyáꞌta‑la̱, tanga ijyeé kjifè. Kitsò‑la̱ Pedro:
―¿A skanda mí káchíkjoa̱ jngo hora‑najiòn nga kabitsa̱jnakon ko̱‑ná?
Ti̱tsa̱jnakon ko̱ ti̱nákjoa̱ꞌta‑la Nainá mé‑ni nga mì jé ska̱jin‑no. Kixi̱í kjoa̱, jè inìma̱‑no tíjnanda‑ní nga mejèn‑la̱ síhitjasòn, tanga ra jè ijo‑no, tsìn‑la̱ ngaꞌñó nga ma‑la̱ síhitjasòn.
Kijí india‑ni ra ma‑ni jò ꞌka̱, nga kiìchja̱ꞌta‑la̱ Nainá. Kitsò:
―Ji̱, Na̱ꞌìn, tsa majìn‑li nga chjíixìn‑ná jè kjo̱hiꞌin ra̱kìi̱, ko̱ꞌsín katabitjasòn koni ꞌsín ji̱ mejèn‑li.
ꞌKia̱ nga ꞌji india‑ni, jñà xi̱ta̱‑la̱ takó kjifé india‑ni ta nga̱tjì‑la̱ nga̱ ꞌñó nijñá‑la̱.
Kijí india‑ni ra ma‑ni jàn ꞌka̱ nga kiìchja̱ꞌta‑la̱ Nainá. Ya̱á isíkítsa̱jna jñà xi̱ta̱‑la̱. Takó ta ꞌkoa̱á ꞌsín kitsò nga kiìchja̱ꞌta‑la̱ Nainá koni ꞌsín kitsò nga ꞌsa̱ ítjòn.
ꞌKia̱á ꞌji india‑ni ya̱ ñánda̱ títsa̱jna jñà xi̱ta̱ ra kotáꞌyáꞌta‑la̱. Kitsò‑la̱:
Ti̱sítje̱en ko̱ tjiaán, ijyeé nchrabá chraña jè ra si̱ìnga̱tsja‑na xi̱ta̱ kondra̱‑na̱.
Takó ti̱ꞌkia̱á tíchja̱‑isa‑ni Jesús nga ꞌji jè ra ꞌmì Judas, jngo xi̱ta̱‑la̱ Jesús jñà ra tejò ma‑ni. Kjín jchán xi̱ta̱ tji̱ko̱ ra ꞌya ki̱cha̱ ndajò ti̱ꞌkoa̱ ꞌya yá. Jñà xi̱ta̱ kìi̱, jñá isìkasén jñà xi̱ta̱ ítjòn‑la̱ na̱ꞌmì ko̱ jñà xi̱ta̱ jchínga ra ꞌtse̱ xi̱ta̱ judío.
Judas, jè ra tsiꞌkéna̱jmíꞌtin Jesús, tje̱n kitsò ítjòn‑la̱ jñà xi̱ta̱ ra tji̱ko̱.
―Jè ra skíne̱ꞌta i̱sén‑la̱, jè‑ní ra ki̱nda̱ba̱ꞌñó jiòn.
A̱kjòn kiì kasiꞌta chraña‑la̱ Jesús. Kitsò‑la̱:
―Nda‑li Maestro.
A̱kjòn iskineꞌta i̱sén‑la̱.
Jesús kitsó‑la̱:
―Ji̱ ndse, ¿mé xá ra kàꞌfìi̱‑ni?
Jñà xi̱ta̱ ra tji̱ko̱ Judas, ndi̱to̱ón kiì kinchaꞌta‑la̱ Jesús, a̱kjòn itsabáꞌñó.
Tanga jngo xi̱ta̱ ra tji̱ko̱ Jesús, tsachrje ki̱cha̱ ndajò‑la̱. Tsajá‑la̱ jè xi̱ta̱ chi̱ꞌnda‑la̱ na̱ꞌmì ítjòn; tsateꞌtà chíká‑la̱.
Jesús kitsó‑la̱:
―Tjajnatjo‑nì jè ki̱cha̱ ndajò‑li, nga̱ ngaꞌtsì ra ki̱cha̱ kjaán‑ni, ki̱cha̱á ki̱yá‑ni.
¿A mí ꞌyi tsa mejèn‑na, maá síjé‑la̱ jè Na̱ꞌìn‑na̱, ko̱ ndi̱to̱ón si̱ìkasén‑na tsa tejò ko̱ tsa tejàn tji ìkja̱li̱ [nga ko̱si̱ko̱tjì‑na]?
Tanga tsa ko̱ꞌsín ꞌsiaa̱n, ¿kóꞌsín ki̱tjasòn‑ni koni ꞌsín ijye tíchja̱ xa̱jo̱n ra tjíꞌta ꞌén‑la̱ Nainá nga tsò nga ꞌkoa̱á ꞌsín ki̱tjasòn?
Ti̱ꞌkia̱á‑ni Jesús kitsò‑la̱ jñà xi̱ta̱ ra kjìn ma‑nioo̱:
―¿Mé‑ni ko̱ꞌsín kàꞌfìi̱ ndabáꞌñó‑ná jiòn koni tsa jngo xi̱ta̱ chijé nga ko̱ ki̱cha̱ ko̱ yá kiꞌchà‑no? Ni̱chjin nchijón ya̱ tsakáti̱jnako̱‑no ya̱ a̱ya i̱ngo̱ ítjòn nga tsakon‑yá‑no ko̱ mì kì indabáꞌñó‑nájiòn.
Tanga kií ko̱ꞌsín ma‑ni mé‑ni nga ki̱tjasòn‑ni koni ꞌsín tíchja̱ xa̱jo̱n ra tjíꞌta ꞌén‑la̱ Nainá ra tsikínda jñà xi̱ta̱ ra kiìchja̱ ngajo‑la̱ kjotseé.
ꞌKia̱á jahachinga ngaꞌtsì jñà xi̱ta̱ ra kotáꞌyáꞌta‑la̱, isíkíjna ta̱jngo jè Jesús.
Jñà xi̱ta̱ ra itsabáꞌñó Jesús ya̱á kiìko̱ ya̱ ñánda̱ tíjna jè na̱ꞌmì ítjòn ra ꞌmì Caifás. Ya̱á títsa̱jna‑te jñà xi̱ta̱ ra bakón‑ya kjo̱téxoma‑la̱ Nainá ra tsikínda Moisés ko̱ xi̱ta̱ jchínga ꞌtse̱ xi̱ta̱ judío.
Tanga jè Pedro tà kjin tà kjiín basèn-tji̱ngi skanda ꞌkia̱ nga ijchò ya̱ ndi̱tsin niꞌya‑la̱ na̱ꞌmì ítjòn. ꞌJahaꞌsen ya̱ niꞌya. Ya̱á tsikijnajin‑la̱ ya̱ ñánda̱ títsa̱jna jñà xi̱ta̱ ra síkinda̱ niꞌya i̱ngo̱; mején‑la̱ ske̱ kóꞌsín kje̱heꞌtà kjoa̱ kìi̱.
Jñà xi̱ta̱ ítjòn‑la̱ na̱ꞌmì, [ko̱ xi̱ta̱ jchínga], ko̱ ngaꞌtsì xi̱ta̱ ra tjín‑la̱ xá a̱ꞌta ꞌtse̱ xi̱ta̱ judío tsakátsjií xi̱ta̱ ra kitsjàꞌtin ꞌén ndiso Jesús mé‑ni nga ko̱ma ki̱ìnè‑ila̱ kjo̱hiꞌin nga si̱ìꞌken.
Tanga ni̱mé kjoa̱ ra isakò‑la̱ ra a̱ꞌta ꞌtse̱ Jesús, ni̱ꞌsín kjìn xi̱ta̱ ndiso ijchò ra kondra̱ ꞌtse̱. Tanga ra kjomà a̱skan, ijchó jò xi̱ta̱ ra ijchòko̱ ꞌén ndiso,
nga kitsò:
―Jè xi̱ta̱ ra̱kìi̱, kitsó‑ní: “Maá‑na nga sikíxojen ijye jè i̱ngo̱‑la̱ Nainá ko̱ ta̱ ján ni̱chjin kindá india‑na.”
ꞌKia̱á tsasijna kixi̱ jè na̱ꞌmì ítjòn. Kitsò‑la̱ Jesús:
―¿A mí kósii̱? ¿Mé ꞌén ra ko̱tsò bánè‑li xi̱ta̱ kìi̱?
Tanga jè Jesús mì kì kiìchja̱. Jè na̱ꞌmì ítjòn kitsó‑la̱:
―ꞌTèna̱jmí kixi̱‑náji̱n ya̱ ngixko̱n Nainá ra tíjnakon. Ko̱ꞌtín‑náji̱n, ¿a ji̱‑ní ra Cristo, ra Iꞌndí‑la̱ Nainá?
―Ji̱í ra ko̱ꞌsín tjisi. ꞌKoa̱á xín‑te‑no, ꞌndi̱í maꞌtsia̱‑ni nga jcha̱‑nájiòn ꞌa̱n ra Iꞌndí‑la̱ Xi̱ta̱ xian‑la̱ ijo‑na̱, nga ya̱ kóti̱jna ya̱ ngakixi̱‑la̱ Nainá ra tse ngaꞌñó tjín‑la̱, ko̱ ti̱ꞌkoa̱á jcha̱a ꞌkia̱ nga kji̱nchrabàjìa̱n ifi ya̱ ján ngajmi.
Jè na̱ꞌmì ítjòn iskíchrja̱yajnoó ijo‑la̱ nga ꞌñó jti kjomà‑la̱, kitsò:
―Jè xi̱ta̱ ra̱kìi̱, jè Nainá kachja̱jno‑la̱ koni ꞌsín kàtsò nga kàchja̱. ¿Mé ꞌsia̱n‑isa‑ná xi̱ta̱ ra tsjá ꞌén? Jiòn sabá kànaꞌyá‑la koni ꞌsín kachja̱jno‑la̱ Nainá.
¿Kóꞌsín ma‑no? ¿Mé ra si̱ke̱é?
Kitsó ngaꞌtsì xi̱ta̱:
―Tjín‑la̱ jé, bakén‑la̱ nga ki̱yá‑róoi̱.
A̱kjòn tsikíchráꞌa ko̱ tsiꞌké‑la̱ chrjo̱ngo̱. Tjín ra isìjtsinꞌá ya̱ i̱sén‑la̱,
kitsò‑la̱:
―Ji̱ Cristo [ra xá isìkasén‑li Nainá], ko̱ꞌtín‑náji̱n, ¿yá ra tíꞌbé‑li?
Jè Pedro ya̱á tíjna ya̱ ndi̱tsin niꞌya ꞌkia̱ nga ijchòjkon jngo chjo̱ón chi̱ꞌnda ra kitsò‑la̱:
―Ya̱á tjájmekó‑ti Jesús ra ya̱ Galilea i̱ꞌnde‑la̱.
Tanga jè Pedro tsakjaꞌma‑ní ya̱ ngixko̱n ngaꞌtsì xi̱ta̱. Kitsò:
―Mì kì be mé ra ko̱ꞌmì‑la ji̱.
ꞌKia̱ nga tíbitjo ya̱ xo̱tjo̱ba̱ niꞌya jè Pedro, ìjngo chjo̱ón kijtse ra ꞌkoa̱ ti̱ kitsò‑la̱ jñà xi̱ta̱ ra ya̱ títsa̱jna. Kitsò:
―Jè xi̱ta̱ ra̱kìi̱, ya̱á tsáꞌbako̱‑te Jesús ra ya̱ Nazaret ꞌtse̱.
Jè Pedro india tsikíꞌma‑ni nga kitsjà ꞌén‑la̱, kitsò:
―¡Ngi ꞌén kixi̱‑ní, mì kì bexkon jiàa̱n jè xi̱ta̱ ra ko̱ꞌmì‑la jiòn!
Ra kjomà a̱skan, jñà xi̱ta̱ ra ya̱ títsa̱jna ijchò kinchaꞌtá‑la̱ Pedro. Kitsò‑la̱:
―Kixi̱ kitií kjoa̱, nga xi̱ta̱‑la̱ Jesús‑ní ji̱; nga̱ tsijeén tsò ꞌén‑li.
Jè Pedro ꞌkia̱á ꞌñó kiìchja̱‑isa, kitsò:
―¡Katakajian kjo̱hiꞌin tsa mì tsa ꞌén kixi̱ ra ko̱tíxian‑no nga̱ mì kì bexkon xi̱ta̱ ra̱kìi̱!
Ko̱ ti̱ꞌkia̱á‑ni nga iskindaya jè káxtí.
ꞌKia̱á itjokítsjen‑la̱ Pedro koni ꞌsín kitsò‑la̱ Jesús: “ꞌKia̱ nga ti̱kje kjindáya káxti̱, jàn ꞌka̱ ko̱síi̱ nga mì kì ꞌyaxkon‑ná.” ꞌKia̱á itjo ndi̱tsiaán, ko̱ taxki̱ ꞌñó iskindaya.
ꞌKia̱ nga ijye kiꞌse i̱sén, ngaꞌtsì xi̱ta̱ ítjòn‑la̱ na̱ꞌmì ko̱ jñà xi̱ta̱ jchínga ꞌtse̱ xi̱ta̱ judío, tsajo̱óya‑ni kóꞌsín si̱ìko̱ Jesús mé‑ni nga ko̱ma si̱ìꞌken‑ni.
Tsikítéꞌñó Jesús, kiìko̱ nga isìnga̱tsja jè Pilato ra xi̱ta̱xá ítjòn tíjna ya̱ nangi Judea.
Judas, jè ra isìnga̱tsja jñà xi̱ta̱ kondra̱‑la̱ Jesús, ꞌkia̱ nga kijtse nga ijye isinè‑la̱ Jesús nga ki̱yá, isíkájnoó‑ni ko̱ isíkáfaá‑ni to̱n chroba ra katé ma‑ni ra kitsjà‑la̱ jñà xi̱ta̱ ítjòn‑la̱ na̱ꞌmì ko̱ xi̱ta̱ jchínga ꞌtse̱ xi̱ta̱ judío. Kitsò‑la̱:
―Tseé jé tsakatsjí‑la̱ ijo‑na̱, mì tsa mé jé tjín‑la̱ xi̱ta̱ ra kísingátsja‑no.
Tanga jñà xi̱ta̱ kìi̱, kitsó‑la̱:
―Nì mé kinda̱‑naji̱n ra ji̱n, ya̱á‑la̱ niki̱i ijo‑li.
Jñà xi̱ta̱ ítjòn‑la̱ na̱ꞌmì, iskábé to̱n, kitsò:
―Jñà to̱n kìi̱, mì kì ko̱ma ya̱ si̱jngoke̱é to̱n ra nìnga̱tsjeé Nainá; nga̱ jní ixaájten‑tjí‑la̱.
ꞌKia̱ ijye tsajo̱óya‑ni, nangií tsatse jngo ꞌndé‑ni, ya̱ ñánda̱ bitjo niꞌnde ra sinda‑ni ti̱jí, mé‑ni nga ya̱ ma si̱iꞌnde‑ni xi̱ta̱ ra xìn nangi.
Kií ko̱ꞌsín ꞌmì‑nì skanda ꞌndi̱‑ni̱ ya̱ i̱ꞌnde ra̱kìi̱ nga I̱ꞌnde ꞌtse̱ Jní ꞌmì.
ꞌKoa̱á ꞌsín itjasòn koni ꞌsín kitsò xi̱ta̱ ra isìchjeén Nainá nga kiìchja̱ ngajo‑la̱ kjotseé ra tsiꞌkìn Jeremías nga kitsò: “Iskábé to̱n chroba ra katé ma‑ni, koni ꞌsín iskosòn‑la̱ jñà xi̱ta̱ Israel nga ko̱tjín chjí‑la̱,
ko̱ ꞌkoa̱á ꞌsín kisìchjeén jñà to̱n kìi̱ nga ya̱ tsatse‑ni i̱ꞌnde ñánda̱ bitjo niꞌnde ra sinda‑ni ti̱jí koni ꞌsín kitsò‑na Na̱ꞌín‑ná.”
ꞌKia̱ nga tíjna Jesús ya̱ ngixko̱n xi̱ta̱xá ítjòn ꞌtse̱ nangi Judea, jè xi̱ta̱xá ra̱kìi̱ iskonangií‑la̱, kitsò‑la̱:
―¿A ji̱‑ní xi̱ta̱xá títjòn‑la̱ xi̱ta̱ Judío?
Jesús kitsó‑la̱:
―Ji̱í ra ko̱ꞌsín tjisi.
Ni̱mé ꞌén kiìchja̱ Jesús ꞌkia̱ nga i̱nchibángi jñà xi̱ta̱ ítjòn‑la̱ na̱ꞌmì ko̱ xi̱ta̱ jchínga ra ꞌtse̱ xi̱ta̱ Judío.
ꞌKia̱á kitsò‑la̱ jè Pilato:
―¿A mí tjinaꞌyí ngaꞌtsì ꞌén ra i̱nchibánè‑li xi̱ta̱?
Tanga Jesús ni̱jngo ꞌén kiìchja̱; jè xi̱ta̱xá ítjòn ꞌtse̱ nangi Judea, ta ꞌkoa̱á kjomà‑la̱.
ꞌKia̱ nga xki̱ nó xki̱ nó, nga bitjo ꞌsí paxko̱, jè xi̱ta̱xá ítjòn ꞌtse̱ nangi Judea síkíjnandi̱í jngo‑ni xi̱ta̱ ra títsa̱ꞌya nda̱yá; jñà xi̱ta̱ na̱xi̱ndá síjé yá ra mejèn‑la̱ nga si̱jnandi̱í‑ni.
Ni̱chjin ꞌkia̱ nda̱yá tíjnaꞌya jngo xi̱ta̱ ra ꞌñó ꞌtse̱n ra ꞌmì Barrabás.
ꞌKia̱ nga kjóxkóya jñà xi̱ta̱ na̱xi̱ndá, jè Pilato iskonangií‑la̱, kitsò‑la̱:
―¿Yá ra mejèn‑no nga síkíjnandi̱í‑na? ¿A jè Barrabás, o̱ ra jè Jesús jè ra ꞌmì Cristo?
Jè Pilato, ijyeé be‑ní, nga tà ki‑ní nga maxitakòn‑ke Jesús xi̱ta̱ kìi̱, kií ko̱ꞌsín ya̱ isìnga̱tsja‑ni.
ꞌKia̱ nga tíjna jè Pilato ya̱ niꞌya masen, jè chjo̱ón‑la̱ isìkasén ꞌén‑la̱ nga kitsò‑la̱: “Kì ya̱ chaájin kjoa̱‑la̱ xi̱ta̱ kixi̱ ra̱kìi̱. Na̱ti ni̱tje̱n, ꞌñó ꞌcho tsò nijñá ra kaꞌbì‑na ra a̱ꞌta ꞌtse̱.”
Tanga jñà xi̱ta̱ ítjòn‑la̱ na̱ꞌmì ko̱ jñà xi̱ta̱ jchínga ꞌtse̱ xi̱ta̱ judío, jñá tsincháꞌa jñà xi̱ta̱ na̱xi̱ndá nga jè Barrabás katasíjé ra katasijnandi̱í‑ni ko̱ jè Jesús katabiya.
Jè xi̱ta̱xá india iskonangi-isa‑la̱ jñà xi̱ta̱ na̱xi̱ndá; kitsò‑la̱:
―Ta ngajò xi̱ta̱ kìi̱, ¿ñáa̱ ra mejèn‑no nga síkíjnandi̱í‑na?
Jñà xi̱ta̱ na̱xi̱ndá kitsó‑ní:
―¡Jé Barrabás‑róoi̱!
Jè Pilato kitsò‑la̱ na̱xi̱ndá:
―¿Mé ra sikóo̱ jè Jesús ra ꞌmì Cristo?
Ngaꞌtsì xi̱ta̱ na̱xi̱ndá kitsó‑ní:
―¡Krò katasiꞌta‑róoi̱!
―¿Mé kjoa̱ ra ta̱ ꞌcho kiꞌsìn kjòn?
Jñà xi̱ta̱ na̱xi̱ndá, ta isa̱á ꞌñó kiìchja̱, kitsò:
―¡Krò katasiꞌta‑róoi̱!
ꞌKia̱ nga kijtse Pilato nga ni̱mé nda tísindajín, nga ta isa̱á tímatse kjoa̱, iskaníꞌká nandá chi̱ꞌnda‑la̱ jè ra tsiníjno‑ni tsja ya̱ ngixko̱n ngaꞌtsì xi̱ta̱ na̱xi̱ndá. Kitsò‑la̱:
―Ni̱mé jé tjín‑na ra ꞌa̱n nga ki̱yá jè xi̱ta̱ kixi̱ ra̱kìi̱. Kinda̱ tsa̱jión‑nó koni ꞌsín ꞌnià.
Ngaꞌtsì xi̱ta̱ na̱xi̱ndá kitsó‑ní:
―Ji̱ín kjine‑naji̱n ko̱ i̱xti‑na̱ji̱n jè kjo̱biya‑la̱ xi̱ta̱ ra̱kìi̱.
Jè Pilato, ꞌkia̱á isíkíjnandi̱í‑ni jè Barrabás; ko̱ kitsjá kjo̱kixi̱ nga kinìkiꞌon jè Jesús, a̱kjòn isìnga̱tsja jñà xi̱ta̱ kìi̱ nga kátáꞌta krò.
Jñà chíchàn‑la̱ xi̱ta̱xá ítjòn ꞌtse̱ nangi Judea, ya̱á kiìko̱ Jesús ya̱ niꞌya masen‑la̱ xi̱ta̱xá ítjòn. A̱kjòn tsikíxkóya ngaꞌtsì chíchàn xákjién nga kitsendí‑la̱ Jesús.
Isíkájna líka̱ jè Jesús, a̱kjòn isíkáya jngo nikje ra inì ꞌki.
Kisìꞌya̱ jngo yá naꞌyá nga tsikíꞌa sko̱ koni ꞌsín siꞌa jngo‑la̱ corona xi̱ta̱xá ítjòn, ko̱ jngo ínaxo̱ tsakáya ya̱ tsja nga kixi̱; tsincha-xkóꞌnchiꞌta‑la̱ nga isìtsjaꞌtin. Kitsò‑la̱:
―¡Nda katijna jè Xi̱ta̱xá ítjòn‑la̱ xi̱ta̱ Judío!
Ti̱ꞌkoa̱ tsikíchrájno‑te, iskábé jè ínaxo̱ ra kjiya tsja, tsatjìko̱‑ni sko̱.
ꞌKia̱ ijye ko̱ꞌsín isìsobà‑la̱, tsjahíxìn‑la̱ jè nikje inì ra kjiya. A̱kjòn isíkáya india‑ni jè nikje‑la̱ ra ꞌtse̱. A̱kjòn kiìko̱ nga kiì káꞌta krò.
ꞌKia̱ nga ijye i̱nchifìko̱ Jesús, isatékjoó jngo xi̱ta̱ ra ya̱ Cirene i̱ꞌnde‑la̱ ra ꞌmì Simón. Jñà chíchàn kjo̱ꞌñó kiꞌsìn‑la̱ nga isiꞌka jè krò‑la̱ Jesús.
ꞌKia̱ nga ijchò ya̱ i̱ꞌnde ñánda̱ ꞌmì Gólgota ra i̱ꞌnde sko̱ miꞌken tsò‑ni,
kitsjá‑la̱ nandá binagre̱ ra tjíkójin jngo‑la̱ nandá ra ꞌñó tsja. Tanga ꞌkia̱ nga iskóꞌta Jesús, mì kì kiꞌtsi.
ꞌKia̱ nga ijye tsakáꞌta ya̱ krò, jñà chíchàn isískáko̱ kañá jñà nikje‑la̱ Jesús nga yá ꞌtse̱ ki̱tso̱‑la̱ nga jngó jngó nikje. [ꞌKoa̱á ꞌsín itjasòn ꞌén‑la̱ xi̱ta̱ ra isìchjeén Nainá nga kiìchja̱ ngajo‑la̱ nga kitsò: “Kisìkaꞌbí‑la̱ xákjién jè nikje‑na̱ nga isíská kañá‑ni.”]
A̱kjòn ya̱á tsikitsa̱jna nga isikìnda̱ Jesús.
Ya̱ sko̱ krò tsakáꞌta jngo íte ra tjíꞌta ꞌén ra tsò‑ni: “Jé ra̱kìi̱ Jesús, ra Xi̱ta̱xá ítjòn‑la̱ xi̱ta̱ Judío”, nga̱ ta kií kjoa̱‑ni nga ko̱ꞌsín kinìꞌken.
Ti̱ꞌkoa̱ jò xi̱ta̱ chijé ta̱ña isiꞌtako̱ krò. Jngo isasíjna ya̱ ngakixi̱‑la̱ ko̱ jngo isasíjna ya̱ ngaskoán‑la̱.
Jñà xi̱ta̱ ra ya̱ chi̱ba̱‑la̱ ꞌja, kiìchja̱jnoó‑te‑la̱, síkjahatji‑la̱ sko̱.
Kitsò‑la̱:
―Ji̱ ra ko̱ꞌsín kisi nga si̱kixojin i̱ngo̱ ítjòn‑la̱ Nainá ko̱ nga jàn ni̱chjin kínda india‑ni, ti̱ji̱ ti̱náchrjejin‑ni kjo̱hiꞌin ijo‑li. Tsa kixi̱ kjoa̱ nga Iꞌndí‑la̱ Nainá ꞌmì‑li, títjo̱ji̱in ya̱ a̱ꞌta krò.
ꞌKoa̱á ti̱ꞌsín isìtsjaꞌtin jñà xi̱ta̱ ítjòn‑la̱ na̱ꞌmì, xi̱ta̱ ra bakón‑ya kjo̱téxoma‑la̱ Nainá, ko̱ xi̱ta̱ jchínga ꞌtse̱ xi̱ta̱ Judío. Kitsò:
―Maá‑la̱ tsachrjejin kjo̱hiꞌin xi̱ta̱ ra kjꞌií, tanga mì kì ma‑la̱ ti̱jè síko̱‑ni ijo‑la̱. Tsa kixi̱í kjoa̱ tsa jè ra Xi̱ta̱xá ítjòn‑la̱ na̱xi̱ndá Israel, katitjojenꞌta ya̱ krò mé‑ni nga ko̱kjiín‑ná ra a̱ꞌta ꞌtse̱.
ꞌÑó tsakáꞌta ikon jè Nainá. Tsa kixi̱ kjoa̱ nga tsjake Nainá, jè katasiko̱ ꞌndi̱ ꞌndi̱‑ni̱. Nga̱ ꞌkoa̱á ꞌsín kitsó‑ná nga Iꞌndí‑la̱ Nainá ꞌmì.
ꞌKoa̱á ti̱ꞌsín kitsò jñà xi̱ta̱ chijé ra ti̱ꞌkoa̱á ya̱ kjiꞌta krò; kiìchja̱jnoó‑te‑la̱.
ꞌKia̱ ijchò nchisen, skanda nga ijchò las tres nga ngixòn, kjojñó‑ní kóhoꞌki nga tíjngo i̱sàꞌnde.
ꞌKia̱ nga kiíꞌnchré‑la̱ jñà ra ya̱ títsa̱jna, tjín iꞌka ra kitsò:
―Jé‑la Elías tíchja̱‑la̱.
Jñà xi̱ta̱ kìi̱, jngo ra ta ndi̱to̱ón íꞌká jngo tsa̱nga̱; isikàꞌnchi̱ ko̱ nandá binagre̱; a̱kjòn tsikísko jngo ínaxo̱; kitsjá‑la̱ Jesús nga kataꞌbi.
Tanga kitsó jñà ra iꞌka:
―Ti̱jmió, chítsijen‑lá a kjꞌi̱í‑ró‑tse jè Elías nga si̱ìkíjnandi̱í‑ni.
Jesús ꞌñó kiìchja̱ india‑isa. A̱kjòn ꞌken.
Jè nikje ra tja̱ꞌbáya ya̱ nga masen‑la̱ i̱ngo̱ ítjòn ichrjajndá‑ní. Jòya kjomà skanda a̱ꞌta nangi; ko̱ ꞌñó ꞌtsa chón ko̱ tsakjaán jñà na̱xi̱.
Itjáꞌxa̱ jñà nga̱jo̱‑la̱ miꞌken. Ko̱ kjín jaáya‑ila̱ jñà ra xi̱ta̱ tsje ya̱ ngixko̱n Nainá, jñà ra ꞌken kjotseé.
ꞌKia̱ nga ijye jaáya‑ila̱ Jesús, jñà xi̱ta̱ kìi̱, itjoó nga̱jo̱‑la̱ nga kijì ya̱ na̱xi̱ndá tsje ra ꞌmì Jerusalén, ko̱ kjín xi̱ta̱ ra ya̱ kijtse.
Jñà chíchàn ko̱ jè xi̱ta̱ ítjòn‑la̱ ra ya̱ i̱jncha nga i̱nchisíkinda̱ Jesús, ꞌkia̱ kijtse nga ꞌñó ꞌtsa chón, ko̱ ngaꞌtsì kjoa̱ ra kjomà, ta itsakjón‑ní. ꞌKia̱á kitsò:
―Ngi kixi̱ kitií‑la kjoa̱ nga jè xi̱ta̱ ra̱kìi̱, Iꞌndí‑la̱ Nainá‑ní.
Kjín ma‑ni íchjín ra ya̱ títsa̱jna ra ta kjin i̱nchikotsíjen‑ni; jñà íchjín ra tsikimaꞌta‑la̱ Jesús nga inchrabà‑ni skanda ya̱ Galilea.
Ya̱á tíjna ra ꞌmì María Magdalena, ko̱ María ra na̱‑la̱ Jacobo ko̱ José, ko̱ na̱‑la̱ ra i̱xti‑la̱ Zebedeo.
ꞌKia̱ nga ijye mejèn kàtjì tsáꞌbí, ꞌjií jngo xi̱ta̱ nchi̱ná ra ꞌmì José ra ya̱ i̱ꞌnde‑la̱ jè na̱xi̱ndá ra ꞌmì Arimatea. Jè xi̱ta̱ ra̱kìi̱, ti̱ꞌkoa̱á ya̱á iskotáꞌyáꞌta‑la̱ Jesús.
Kiìjkoón jè Pilato nga isíjé‑la̱ ijo‑la̱ Jesús. Jè Pilato kitsjáꞌnde‑ní nga katamanga̱tsja.
Jè José iskábé jè ijo‑la̱ Jesús; isíkájté jngo nikje chraba ra tsje.
Kiìko̱ nga iskanìꞌsen‑ngi jngo ra nga̱jo̱ xi̱tse̱ ra jè tsjàꞌì ya̱ a̱ngi na̱xi̱. A̱kjòn tsjahítsjá jngo na̱jo̱ te ra ꞌñó je ra tsasén‑jto ya̱ xo̱tjo̱ba̱‑la̱ nga̱jo̱; a̱kjòn kijì‑ni.
Jè María Magdalena ko̱ jè María ra ìjngo, ya̱á títsa̱jna ya̱ chraña ñánda̱ isìhiꞌnde jè Jesús.
ꞌKia̱ nga ma nchijòn nga ni̱chjin níkjáya, jñà xi̱ta̱ ítjòn‑la̱ na̱ꞌmì ko̱ jñà xi̱ta̱ fariseo, kiìjkoón jè Pilato.
Kitsò‑la̱:
―Nàmi̱, bítsjeén‑naji̱n nga jè xi̱ta̱ ndiso ra̱kìi̱, ꞌkia̱ nga ti̱ꞌsa̱ tíjnakon‑isa, kitsó‑ní: “ꞌKia̱ nga ki̱jchò jàn ni̱chjin kjoa̱áya india‑na.”
ꞌKoa̱á ma‑ni, isa̱á nda tsa katamakìnda̱ jè nga̱jo̱‑la̱ ñánda̱ nga isìhiꞌnde skanda nga ko̱ma jàn ni̱chjin, mé‑ni nga mì ya̱ ki̱jchò‑ni jñà xi̱ta̱ ra kotáꞌyáꞌta‑la̱ ꞌkia̱ nga ni̱tje̱n nga ki̱jchò síchijé jè ijo‑la̱, a̱kjòn kitsò‑la̱ xi̱ta̱ na̱xi̱ndá: “Ijyeé jaáyaá‑ila̱ ra a̱ꞌta ꞌtse̱ kjo̱biya.” Ko̱ isa̱á ta ꞌcho ko̱ma‑ni ꞌén ndiso ra̱kìi̱, nda mí ꞌkoa̱‑ni koni jñà ra kiꞌse nga ꞌsa̱ ítjòn.
Kitsó jè Pilato:
―Ya̱á kitse chíchàn ya̱ i̱jndáa̱. Tangió, ko̱ nda ti̱kinda̱a. ꞌÑó tichjàjto jè nga̱jo̱, mé‑ni nga ꞌñó kataꞌse‑ni.
ꞌKia̱á kijì, nga ꞌñó nda tsikíchjàjto jè nga̱jo̱ ko̱ tsikíꞌta jngo‑la̱ chi̱ba̱ mé‑ni nga jcha̱‑la̱ tsa yá ra ski̱íꞌxa̱jto. A̱kjòn isíkítsa̱jna jñà chíchàn ra isikìnda̱.
ꞌKia̱ nga ijye tsato jè ni̱chjin níkjáya, ꞌkia̱ nga kiꞌse i̱sén jè ni̱chjin ꞌkia̱ nga maꞌtsia̱‑ni jè xomàna̱, kijí jè María Magdalena ko̱ ìjngoó chjo̱ón ra ti̱ꞌkoa̱á María ꞌmì‑te nga ikatsíjen‑la̱ ya̱ nga̱jo̱‑la̱ chrjó miꞌken ñánda̱ isìhiꞌnde jè Jesús.
Ta ndi̱to̱ón ꞌji jngo chón ra ꞌñó ꞌtsa; kií ko̱kjamà‑ni, nga̱ jngo ìkja̱li̱‑la̱ Nainá itjojen‑ni ya̱ ngajmi. A̱kjòn tsjahíxìn jè na̱jo̱ ra tjíchjàjto‑ni jè nga̱jo̱‑la̱ chrjó miꞌken, a̱kjòn ya̱á tsikijnasòn.
Jè ìkja̱li̱, ꞌkoa̱á ꞌsín fate tsijen koni tsa niꞌí ꞌcho̱n; ko̱ jè nikje‑la̱, ꞌñó chroba ꞌki.
Jñà chíchàn, ꞌkia̱ nga kijtse jè ìkja̱li̱, taxki̱ ꞌñó itsakjòn; ngi jatsé‑ní ko̱ ngi ꞌken‑ya‑ní.
―Kì tà chjàn skon ra jiòn. Be‑ná nga jè i̱nchifatsjio jè Jesús ra isiꞌta krò.
Mì ti̱ yá tjín‑ni i̱jndíi̱. Ijyeé kàfaháya‑ila̱ koni ꞌsín kitsò ra jè. Nchrabá chítsijen‑la ya̱ i̱ꞌnde‑la̱ ñánda̱ isijna.
Ndi̱to̱n tangió, ko̱ꞌtìn‑la jñà xi̱ta̱ ra kotáꞌyáꞌta‑la̱ nga ijyeé kàfaháya‑la̱. Ko̱ ra jé, ijyeé tje̱n ítjòn nga tífì ya̱ Galilea. Ya̱á ska̱jiòn. Ta ꞌkoa̱á tjín ꞌén ra tjínè‑na nga tsja‑no.
Jñà íchjín kìi̱, ndi̱to̱ón kiì; tsahachikon. Ko̱ꞌki tsakjón ko̱ ko̱ꞌki ꞌñó tsja ꞌse‑la̱ nga kiì ꞌkéna̱jmí‑la̱ jñà xi̱ta̱ ra kotáꞌyáꞌta‑la̱ Jesús.
ꞌKia̱ nga i̱nchimahachikon nga i̱nchifì, ya̱á iskajin jè Jesús, ko̱ isíkjáya‑la̱. Jñà íchjín kìi̱ tsincha-xkóꞌnchiꞌtá‑la̱ ko̱ kitsabangií ndsa̱ko̱ nga kijtsexkón.
Jesús kitsó‑la̱:
―Kì tà chjàn skon jiòn. Tangió ko̱ ti̱kjíꞌnchré jñà xi̱ta̱ xàngia̱ mé‑ni nga katafì‑ni ya̱ ján Galilea. Ko̱ ya̱á ske̱ india‑na.
ꞌKia̱ nga ijye kijì jñà íchjín kìi̱, jñà chíchàn ra isikìnda̱ ya̱ ñánda̱ nga isìhiꞌnde Jesús, kijì iꞌka ya̱ na̱xi̱ndá Jerusalén nga kiì ꞌkéna̱jmí‑la̱ jñà xi̱ta̱ ítjòn‑la̱ na̱ꞌmì ngaꞌtsì kjoa̱ ra kjomà.
Jñà xi̱ta̱ ítjòn‑la̱ na̱ꞌmì kiíkáko̱ó jñà xi̱ta̱ jchínga ꞌtse̱ xi̱ta̱ judío nga tsajo̱óya‑ni nga tse to̱n kitsjà‑la̱ jñà chíchàn,
kitsò‑la̱:
―Ko̱ꞌsín tixó: Jñá xi̱ta̱ ra kotáꞌyáꞌta‑la̱ ꞌjiíꞌká chijé ijo‑la̱ Jesús ꞌkia̱ nga ni̱tje̱n, ꞌkia̱ nga tjitsjafè‑ji̱n ra ji̱n.
Tsa kji̱ꞌnchré jè xi̱ta̱xá ítjòn ꞌtse̱ nangi Judea, ji̱ín kohíjchon‑ji̱n, mé‑ni nga mì kì kjo̱hiꞌin tsjá‑no ra jiòn.
Jñà chíchàn iskábé to̱n ra kiꞌtsì‑la̱, ko̱ ꞌkoa̱á ꞌsín kitsò koni ꞌsín tsiꞌkìn‑la̱. Ko̱ jñà xi̱ta̱ judío, takó ꞌkoa̱á ꞌsín ꞌbéna̱jmí ꞌén kìi̱ skanda ꞌndi̱‑ni̱.
Jñà xi̱ta̱ ra kotáꞌyáꞌta‑la̱ Jesús ra tejngo ma‑isa‑ni, ya̱á kijì ya̱ ján Galilea ya̱ nindo ñánda̱ nga ko̱kitsò‑la̱ Jesús.
ꞌKia̱ nga kijtse, tsincha-xkóꞌnchiꞌtá‑la̱ Jesús nga kijtsexkón. Tanga tjín iꞌka ra mì kì ndi̱to̱n kjokjiín‑la̱ tsa jé Jesús.
ꞌKia̱á kijì Jesús nga tsasènꞌta chraña-isa‑la̱, kitsò‑la̱:
―Ijyeé ꞌa̱án kiꞌtsì ijye‑na ngaꞌñó nga ꞌa̱n kotexóma ya̱ ngajmi ko̱ ya̱ a̱ꞌta nangi.
Tangió ya̱ nga tíjngo ñánda̱ tjín xi̱ta̱ ya̱ i̱sàꞌnde, ꞌtèna̱jmíya‑la mé‑ni nga ꞌa̱n katakotáꞌyáꞌta‑na, ko̱ a̱ꞌta ꞌtse̱ ꞌí‑la̱ Na̱ꞌín‑ná ta̱ti̱ndá‑no, ko̱ a̱ꞌta ꞌtse̱ ꞌí‑la̱ Iꞌndí‑la̱ Nainá ko̱ a̱ꞌta ꞌtse̱ ꞌí‑la̱ Inìma̱ Tsje‑la̱ Nainá;
ta̱kón‑ya‑la nga katasíhitjasòn ijye kjo̱téxoma ra ꞌa̱n ítsiꞌkenájmíya‑no. Ko̱ꞌsín katasijin‑no nga ꞌa̱n, ya̱á kóti̱jnako̱ kiꞌta‑no nga ni̱chjin nchijòn skanda ꞌkia̱ nga kje̱heꞌtà i̱sàꞌnde. Ko̱ꞌsín katama.
I̱í maꞌtsia̱‑ni ꞌén nda‑la̱ Jesucristo ra Iꞌndí‑la̱ Nainá.
Ki̱í ꞌsín kjomà, koni ꞌsín tíchja̱ xa̱jo̱n‑la̱ Isaías xi̱ta̱ ra kiìchja̱ ngajo‑la̱ Nainá nga tsò:
Tísikásén‑la jè xi̱ta̱‑na̱ ra i̱ko̱ títjòn‑li ꞌén,
nga koa̱ànda‑li ndi̱yá.
Jngo xi̱ta̱ ra ꞌñó tíchja̱ ya̱ i̱ꞌnde a̱ꞌta xìn ñánda̱ nga nangi kixì nga tsò:
“Ti̱tsa̱jnanda ꞌkia̱ nga kjꞌi̱í Na̱ꞌín‑ná,
kixi̱ ti̱kíjna inìma̱‑no koni jngo ndi̱yá kixi̱ ñánda̱ nga ko̱jmeyá Na̱ꞌín‑ná.”
ꞌKoa̱á ꞌsín kjomà‑ni nga jè Juan, tsatíndá xi̱ta̱ ya̱ i̱ꞌnde a̱ꞌta xìn ñánda̱ nga nangi kixì, ko̱ kiìchja̱yaá‑la̱ nga kitsò‑la̱:
―Ti̱kájno‑no jé‑no; kì ti̱ tsja jé fatsji‑no ko̱ ta̱ti̱ndá ijo‑no, mé‑ni nga ma sa̱kò‑no kjoa̱nìhijchaꞌta a̱ꞌta ꞌtse̱ jé ra tjín‑no.
Kjín xi̱ta̱ ijchò ꞌnchré‑la̱ Juan ra ya̱ inchrabà‑ni nangi Judea ko̱ ya̱ na̱xi̱ndá Jerusalén ra isíkájno‑ni jé‑la̱; a̱kjòn jè Juan tsatíndá ya̱ ndáje̱ Jordán.
ꞌKoa̱á ꞌsín kiìchja̱ya nga kitsò:
―Ìjngo nchrabátji̱ngi‑na ra isa̱ tse ngaꞌñó tjín‑la̱ mì ꞌkoa̱‑ni koni ra ꞌa̱n, skanda mí kì tjíꞌnde‑na nga ya̱ kóti̱jnangia ndsa̱ko̱ nga skíjnda̱ꞌñó‑la̱ jè xo̱xín‑la̱ xa̱jté‑la̱.
Nga̱ ta nandá batíndá‑na xi̱ta̱ ra ꞌa̱n, tanga jè ra ꞌsa̱ nchrabá, ko̱ó Inìma̱ Tsje‑la̱ Nainá ko̱tíndá‑no.
Jè ni̱chjin ꞌkia̱, Jesús ꞌji‑nì ya̱ Nazaret nangi ra chja̱‑ni Galilea nga sa̱tíndá; a̱kjòn jè Juan tsatíndá ya̱ ndáje̱ Jordán.
Jesús, ꞌkia̱ nga itjokàjin‑ni nandá, kijtse‑ní nga itjáꞌxa̱jin ya̱ ján ngajmi ko̱ jè Inìma̱ Tsje‑la̱ Nainá inchrabàjen‑nè koni jngo tjo̱ni̱ña̱.
A̱kjòn inaꞌyá jngo‑la̱ ꞌén ra ngajmi inchrabà‑ni ra kitsò:
―Ji̱í‑ní ra iꞌndí‑na̱ xin‑la, ra ꞌñó tsjake̱, ko̱ ꞌñó tsja tjín‑la̱ takoàa̱n ra a̱ꞌta tsa̱ji.
Ra kjomà a̱skan‑nioo̱ jè Inìma̱ Tsje‑la̱ Nainá kiìko̱ó Jesús ya̱ i̱ꞌnde a̱ꞌta xìn ñánda̱ nga nangi kixì.
Ichán ni̱chjinya̱ tsikijna; ko̱ ya̱á tsikijnajin‑la̱ jñà cho̱ ꞌtse̱n ra ya̱ tjín, ko̱ jè xi̱ta̱‑ni̱í kjín ꞌka̱ iskóꞌta nga mejèn‑la̱ nga kátátsji‑jé, tanga jñà ìkja̱li̱ ndaá isìsin‑la̱.
ꞌKia̱ nga ko̱ꞌsín ijye iskaàꞌya nda̱yá jè Juan ra tsatíndá xi̱ta̱, Jesús kijí ya̱ ján Galilea nga tsiꞌkéna̱jmíya jè ꞌén xi̱tse̱ ra nda tsò koni ꞌsín batéxoma Nainá.
Kitsò:
―Ijyeé ijchó ni̱chjin; ko̱ ijyeé ꞌñó kjochraña nga jcha̱‑la̱ kóꞌsín tjín jè kjo̱téxoma‑la̱ Nainá. Ti̱kájno‑no jé‑no; kì ti̱ tsja jé fatsji‑no; katakjiín‑no ꞌén xi̱tse̱‑la̱ Nainá ra nda tsò.
ꞌKia̱ nga ꞌja Jesús ya̱ a̱ndi ndáchikon ꞌtse̱ Galilea, kijtseé xi̱ta̱ ra ꞌmì Simón ko̱ ꞌndse̱ ra ꞌmì Andrés nga i̱nchisíkàtje̱n-jin‑ndá na̱ꞌya‑la̱; jñà xi̱ta̱ kìi̱, ti̱í bíxkó.
Jesús kitsó‑la̱:
―Nchrabátji̱ngi‑ná, ꞌa̱án tsja‑no xá; xi̱ta̱á kíxkóya koni ꞌsín nga bíxkó jiòn ti̱.
Jñà xi̱ta̱ kìi̱, ndi̱to̱ón isíkáhijyo jñà na̱ꞌya‑la̱ nga kiìtji̱ngi‑la̱ Jesús.
ꞌKia̱ nga i̱nchifì‑isa ya̱ a̱ndi ndáchikon, Jesús kijtseé‑te ra ꞌmì Jacobo ko̱ ꞌndse̱ ra ꞌmì Juan, i̱xti‑la̱ ra ꞌmì Zebedeo, nga títsa̱ya chitso‑la̱, ko̱ i̱nchibíndayá‑ni na̱ꞌya‑la̱.
A̱kjòn kiìchja̱‑la̱. Ko̱ jñà xi̱ta̱ kìi̱, kiìtji̱ngií‑te‑la̱ Jesús; ya̱á kitsjin‑yá chitso‑la̱, jè na̱ꞌìn‑la̱ ko̱ jñà xi̱ta̱ chi̱ꞌnda ra ya̱ síxáko̱.
Ijchó Jesús ya̱ na̱xi̱ndá ra ꞌmì Capernaum ꞌkia̱ nga ni̱chjin níkjáya, ꞌjahaꞌsen ya̱ niꞌya sinagoga ñánda̱ nga maxkóya xi̱ta̱ Judío, nga tsakón‑ya ꞌén nda‑la̱ Nainá.
Jñà xi̱ta̱ ra ya̱ títsa̱jna, tà ꞌkoa̱á kjomà‑la̱ koni ꞌsín tsò ꞌén ra tsakón‑ya‑la̱. Nga̱ ꞌkoa̱á ꞌsín tsakón‑ya‑la̱ koni jngo xi̱ta̱ ra ꞌñó tjín‑la̱ kjo̱téxoma; mì tsa ko̱ꞌsín tsakón‑ya koni jñà xi̱ta̱ ra bakón‑ya kjo̱téxoma‑la̱ Nainá ra tsikínda Moisés.
Ya̱á tíjna jngo xi̱ta̱ ra inìma̱ ꞌcho‑la̱ ni̱í tíjnajin ya̱ inìma̱‑la̱ ya̱ niꞌya sinagoga ñánda̱ nga maxkóya xi̱ta̱ Judío. ꞌÑó kiìchja̱ nga kitsò:
―Ngaji̱ Jesús ra ya̱ Nazaret tsa̱ji, ¿mé kjoa̱ ra tjín‑naji̱n ra ko̱ ngaji̱? ¿A kií xá kàꞌfìi̱‑nì nga si̱kjehesòn‑náji̱n? ꞌA̱n bexkoón‑la; ji̱í‑ní ra xi̱ta̱ tsje‑la̱ Nainá ꞌmì‑li.
Tanga Jesús tsakátiko̱ó jè inìma̱ ꞌcho‑la̱ ni̱í, kitsò‑la̱:
―Jyò ti̱jni, títjo̱kàjin ya̱ inìma̱‑la̱ xi̱ta̱ ra̱kìi̱.
Jè inìma̱ ꞌcho‑la̱ ni̱í ꞌñó tsikítsajne jè ndí xi̱ta̱ ra̱kìi̱ ko̱ ꞌñó iskindaya, a̱kjòn itjokàjin‑ni ya̱ inìma̱‑la̱ jè xi̱ta̱ ra kìi̱.
Jñà xi̱ta̱ ra ya̱ títsa̱jna tà ꞌkoa̱á kjomà‑la̱ ꞌkia̱ nga kijtse kjoa̱ kìi̱; jndíi̱ ra ján tsakáko̱ xákjén; kitsò:
―¿Mé kjoa̱‑ni kìi̱? ¿Mé kjoa̱ xi̱tse̱‑ni ra ko̱ꞌsín bakón‑ya? ꞌKoa̱á ꞌsín ꞌsín koni xi̱ta̱ ra ꞌñó tjín‑la̱ kjo̱téxoma; ꞌkia̱ nga bíꞌtin jñà inìma̱ ꞌcho‑la̱ ni̱í, sasaá síhitjasòn‑la̱.
Kjoa̱ ra kiꞌsìn Jesús, ndi̱to̱ón inaꞌyá‑la̱ nga tíjngo nangi ra chja̱‑ni ya̱ Galilea.
ꞌKia̱ nga ijye itjo‑ni Jesús ya̱ niꞌya sinagoga ñánda̱ nga maxkóya xi̱ta̱ Judío, ya̱á kijì ya̱ niꞌya‑la̱ Simón ko̱ Andrés; kjihijtako̱ jè Jacobo ko̱ Juan.
Jè Jesús ikasiꞌta chrañaá‑la̱; itsabáꞌñó tsja, isíkíjna kixi̱‑nì. Sasa itjahíxìn‑la̱ jè ꞌchin tijnga ra tjín‑la̱. A̱kjòn ꞌkia̱á jè chjo̱ón ra̱kìi̱, kisìsin‑la̱ Jesús tsa mé ra mejèn‑la̱, ko̱ jñà xi̱ta̱ ra kjihijtako̱.
ꞌKia̱ nga ijye iskatjì tsáꞌbí, nga ijye kjòꞌña̱, jñà xi̱ta̱ ꞌjiìkó ya̱ ñánda̱ tíjna Jesús ngaꞌtsì xi̱ta̱ ra kiya ko̱ ra inìma̱ ꞌcho‑la̱ ni̱í tjíjin ya̱ inìma̱‑la̱.
Ngaꞌtsì jñà xi̱ta̱ na̱xi̱ndá, ya̱á kitse ya̱ a̱jto xo̱tjo̱ba̱‑la̱ niꞌya.
Kjín jchán xi̱ta̱ kjonda‑ni ra kjìn sko̱ya ꞌchin tjín‑la̱, ti̱ꞌkoa̱á kjín jchán inìma̱ ꞌcho‑la̱ ni̱í tsachrjekàjin ya̱ inìma̱‑la̱ xi̱ta̱. Jesús mì kì kitsjáꞌnde nga jñà inìma̱ ꞌcho‑la̱ ni̱í kiìchja̱; nga̱ jñà inìma̱ ꞌcho‑la̱ ni̱í ijyeé be yá‑ni ra jè Jesús.
ꞌÑó ta̱jñòya tsasítje̱n Jesús; takó jñò‑isa ꞌkia̱ nga itjokàjin ya̱ na̱xi̱ndá; kijì jngo i̱ꞌnde ra a̱ꞌta xìn kjijna ya̱ ñánda̱ nga tsìn xi̱ta̱, ya̱á kijì nga kiìchja̱ꞌta‑la̱ Nainá.
Jè Simón ko̱ jñà xi̱ta̱ xákjién ra iꞌka, kijí‑ní nga kiì kátsji Jesús.
ꞌKia̱ nga ijye isakò‑la̱, kitsó‑la̱:
―Ngaꞌtsì jñà xi̱ta̱, ji̱í tíbátsji‑li.
Tanga jè Jesús, kitsó‑ní:
―Ya̱ tjiaán ya̱ ján na̱xi̱ndá ra iꞌka ra chraña kjihijyo; machjeén‑ní nga ti̱ꞌkoa̱ ya̱ ꞌkenájmíya ꞌén nda‑la̱ Nainá, nga̱ kií xá ꞌjíi̱‑na.
ꞌKoa̱á ꞌsín tsajme Jesús nga tíjngo ya̱ i̱ꞌnde Galilea, jndíi̱ ra ján na̱xi̱ndá tsajme nga tsiꞌkéna̱jmíya ꞌén nda‑la̱ Nainá ya̱ niꞌya sinagoga ñánda̱ nga maxkóya xi̱ta̱ Judío, ko̱ tsachrjekàjin inìma̱ ꞌcho‑la̱ ni̱í ra tjíjin ya̱ inìma̱‑la̱ xi̱ta̱.
Jngo xi̱ta̱ ra tjín‑la̱ ꞌchin ra tífiꞌndojno chrja̱ba̱ ijo‑la̱ ꞌji kasiꞌta chraña‑la̱ Jesús. Tsasèn-xkóꞌnchiꞌta‑la̱, kitsò‑la̱:
―Tsa mejèn‑li, chjáaxìn‑ná jè ꞌchin ra tjín‑na.
Jè Jesús kjòhi̱ma̱ke‑ní jè ndí xi̱ta̱ ra̱kìi̱, tsakáꞌtá‑la̱ tsja, kitsò‑la̱:
―Mején‑na. Ko̱ꞌsín katatjahíxìn‑li jè ꞌchin ra tjín‑li.
ꞌKia̱ nga ijye kiìchja̱ Jesús, ndi̱to̱ón kjonda‑ni jè ndí xi̱ta̱ ra̱kìi̱; itjahíxìn‑la̱ jè ꞌchin ra tjín‑la̱, kjotsjeé‑ni ijo‑la̱.
ꞌKia̱ nga kijì‑ni jè ndí xi̱ta̱ ra̱kìi̱, Jesús kitsó‑la̱:
―ꞌTin‑la nda nda‑ni.
Ko̱ ꞌñó tsikíꞌtin nga kitsò‑la̱:
―Kì yá xi̱ta̱ ra ꞌbèna̱jmí‑la̱. ꞌTin ya̱ ñánda̱ tíjna jè na̱ꞌmì; jchꞌi̱i jñà kjo̱tjò‑li, jñà tsajmì ra síjé jè kjo̱téxoma‑la̱ Moisés, mé‑ni nga tsje ki̱jna‑ni ya̱ ngixko̱n Nainá ko̱ nga nda kjón kataꞌya‑la̱ nga kixi̱í kjoa̱ nga ijyeé kjonda‑ni jè ꞌchin ra tjín‑li.
Tanga jè xi̱ta̱ ra̱kìi̱, ꞌkia̱ nga ijye kijì‑nì: tsikíꞌtsia̱‑ní nga tsiꞌkéna̱jmí ijye kóꞌsín kjomàꞌtin. ꞌKoa̱á ꞌsín kjomà‑ni nga jè Jesús mì kì ti̱ taxki̱ kjomà ꞌjahaꞌsen‑jin‑ni ta ñáa̱ na̱xi̱ndá; ya̱á tsikijna ya̱ ñánda̱ tsìn xi̱ta̱; tanga takó inchrabà‑ni xi̱ta̱ ra ta ñánda̱ i̱ꞌnde inchrabà‑ni nga kiìtji̱ngi‑la̱ ya̱ ñánda̱ nga tíjna.
ꞌKia̱ nga ijye tsato jò jàn ni̱chjin, ijchó india‑ni Jesús ya̱ ján na̱xi̱ndá Capernaum. Kijchaá‑la̱ nga ya̱á tíjnaya jngo niꞌya.
Kjín jchán xi̱ta̱ kjóxkóꞌta‑la̱ skanda mí kì ti̱ kjotsìꞌndé‑ni ya̱ a̱jto xo̱tjo̱ba̱‑la̱ niꞌya. Jè Jesús tsiꞌkéna̱jmíyaá‑la̱ jè ꞌén nda‑la̱ Nainá.
Ijòn ma‑ni xi̱ta̱ ꞌji ra ꞌyaya jngo ndí xi̱ta̱ ra kjijnajyò nga tíjngo ijo‑la̱.
Mì kì kjomà itjoꞌnde‑la̱ nga ꞌjahaꞌsen‑ko̱ ya̱ niꞌya, ta nga̱tjì‑la̱ nga̱ batoó kjìn ma‑ni xi̱ta̱ ra ya̱ títsa̱jna. Ya̱á iskanìmijìn ya̱ a̱sònꞌnga‑la̱ niꞌya; a̱kjòn iskíꞌxa̱ ya̱ a̱tsjá‑la̱ ya̱ kixi̱‑la̱ ñánda̱ tíjna Jesús. Ya̱á iskanijen jè ndí xi̱ta̱ ra kiya ra kjisón yá‑la̱.
ꞌKia̱ nga kijtse Jesús nga jñà xi̱ta̱ ra ꞌjiìkó xi̱ta̱ ra kiya, nga makjiín‑la̱ ra a̱ꞌta ꞌtse̱, kitsó‑la̱ jè ndí xi̱ta̱ ra kiya:
―Ji̱ ndí na̱ꞌìn, jñà jé‑li ijyeé kànìhijchaàꞌta‑li.
Ya̱á títsa̱jna iꞌka jñà xi̱ta̱ ra bakón‑ya kjo̱téxoma‑la̱ Nainá ra tsikínda Moisés. ꞌKia̱ nga kijtse koni ꞌsín nga kitsò Jesús, isíkítsjen‑ní ya̱ a̱jin inìma̱‑la̱, nga kitsò:
“¿Mé‑ni ko̱ꞌsín chja̱‑ni jè xi̱ta̱ ra̱kìi̱? Jé Nainá chja̱jno‑la̱ nga ko̱ꞌsín tsò. Nga̱ ta jè ta̱jngoó Nainá ra ma‑la̱ síjchaàꞌtá‑ná jé‑ná.”
―¿Mé‑ni ko̱tsò‑ni kjo̱bítsjen ra nchrabájin ya̱ inìma̱‑no?
¿Ñáa̱ ra isa̱ chiba chjá tjín? ¿A jè‑ní nga kixé: “Jñà jé‑li ijyeé kànìhijchaàꞌta‑li”, o̱ ra jè‑ní nga kixé: “Chjíbí jè na̱chan‑yá‑li, ti̱sítji̱in, ko̱ ti̱tjájme‑ni”?
Nda kjón kokon‑no nga ꞌa̱n ra Iꞌndí‑la̱ Xi̱ta̱ xin‑la̱ ijo‑na̱ tjíꞌndeé‑na i̱ a̱ꞌta nangi nga ma sijcháꞌta‑la̱ jñà jé‑la̱ xi̱ta̱.
ꞌKia̱á kitsò‑la̱ jè ndí xi̱ta̱ ra kiya:
―Ji̱, ꞌkoa̱á ꞌsín tíxin‑la: Ti̱sítji̱in, chjíbí na̱chan‑yá‑li, ko̱ ꞌtin‑ni ya̱ niꞌya‑li.
ꞌKia̱á tsasítje̱n jè ndí xi̱ta̱ ra kiya. Iskábé na̱chan‑yá‑la̱. Itjojin masen‑la̱ ngaꞌtsì xi̱ta̱ ra ya̱ títsa̱jna. ꞌKia̱ nga kijtse jñà kjoa̱ kìi̱ ngaꞌtsì xi̱ta̱, tà kjóxkón‑la̱. ꞌKia̱á jeya isíkíjna Nainá. Kitsò:
―Kjè sa india ꞌyeé kjoa̱ ra ko̱ꞌsín ma.
Ra kjomà a̱skan‑ni, jè Jesús kijí india‑ni ya̱ ján a̱ndi ndáchikon. Ngaꞌtsì xi̱ta̱, ya̱á ijchòtji̱ngi‑la̱, a̱kjòn tsakón‑ya‑la̱ jè ꞌén nda‑la̱ Nainá.
ꞌKia̱ nga i̱nchifì, Jesús kijtseé jè xi̱ta̱ ra ꞌmì Leví, jè ra ti‑la̱ Alfeo ra tíjnaꞌta ya̱ ímixa̱ ñánda̱ machjítjì tsajmì a̱ꞌta ꞌtse̱ xi̱ta̱xá Roma. Kitsò‑la̱:
―Nchrabátji̱ngi‑ná.
Jè xi̱ta̱ ra ꞌmì Leví, ndi̱to̱ón tsasítje̱n nga kijìtji̱ngi‑la̱ Jesús.
ꞌKia̱ nga jè Jesús tíjnaꞌta ímixa̱ ya̱ niꞌya‑la̱ Leví ko̱ jñà xi̱ta̱ ra kotáꞌyáꞌta‑la̱; ko̱ ti̱ꞌkoa̱á kjín ma‑ni xi̱ta̱ ra síkíchjítjì tsajmì ko̱ jñà xi̱ta̱ ra tse jé tjín‑la̱ ya̱á tjítsa̱jnaꞌta‑te ímixa̱ ya̱ ñánda̱ tíjna Jesús; nga̱ kjín jchán ma‑ni xi̱ta̱ ra kiìtji̱ngi‑la̱.
Jñà xi̱ta̱ ra bakón‑ya kjo̱téxoma‑la̱ Nainá ra tsikínda Moisés ko̱ jñà xi̱ta̱ fariseo, kijtse‑ní nga jè Jesús ya̱á tíbakjèn‑ko̱ xi̱ta̱ ra tse jé tjín‑la̱ ko̱ jñà xi̱ta̱ ra síkíchjítjì tsajmì. ꞌKia̱á kitsò‑la̱ jñà xi̱ta̱ ra kotáꞌyáꞌta‑la̱ Jesús:
―¿Mé‑ni ko̱ꞌsín ꞌsín‑ni jè Maestro‑najiòn nga jñà xi̱ta̱ ra tse jé tjín‑la̱ ko̱ nga jñà xi̱ta̱ ra síkíchjítjì tsajmì bakjèn‑ko̱‑ni?
ꞌKia̱ nga kiíꞌnchré Jesús; kitsó‑la̱:
―Mì tsa chji̱ne̱xki machjeén‑la̱ jñà xi̱ta̱ ra mì mé ꞌchin tjín‑la̱; jñá‑ní xi̱ta̱ ra kiya ra machjeén‑la̱ chji̱ne̱xki. Mì tsa ki xá ꞌjíi̱‑na ra ꞌa̱n nga jñà kichjà‑la̱ jñà ra xi̱ta̱ kixi̱ tsò‑la̱ ijo‑la̱, ta jñá‑ní kichjà‑la̱ jñà ra machi̱ya‑la̱ nga xi̱ta̱ jé‑ní.
India‑ni ꞌkia̱ nga tjítsa̱jnachjan jñà xi̱ta̱ ra kotáꞌyáꞌta‑la̱ Juan ko̱ jñà xi̱ta̱ ra kotáꞌyáꞌta‑la̱ jñà xi̱ta̱ Fariseo, tjín iꞌka xi̱ta̱ ra kijì ya̱ ñánda̱ tíjna Jesús nga ikjonangi‑la̱, kitsò‑la̱:
―Jñà xi̱ta̱ ra kotáꞌyáꞌta‑la̱ Juan ko̱ jñà ra kotáꞌyáꞌta‑la̱ xi̱ta̱ Fariseo bìtsa̱jnachjan‑ní. ¿Ko̱ mé‑ni mì tsa bìtsa̱jnachjan‑ni jñà ra xi̱ta̱ tsa̱ji?
Kitsó‑la̱ Jesús:
―¿A bìtsa̱jnachjaán jñà xi̱ta̱ ya̱ ñánda̱ nga ꞌse jngo kjoa̱bixan, ꞌkia̱ nga takó ya̱ tíjnako̱‑isa jè xi̱ta̱ ꞌxi̱n ra kàbixan? ꞌKia̱ nga takó tíjna‑isa, mì kì kítsa̱jnachjan‑jìn jñà xi̱ta̱.
Tanga ki̱jchó jè ni̱chjin ꞌkia̱ nga tjáꞌan‑la̱ jè xi̱ta̱ ꞌxi̱n ra kàbixan; ꞌkia̱á‑ni nga kítsa̱jnachjan.
’Jngo nikje ra ijye jchínga, mì kì ma tsa nikje xi̱tse̱ si̱jtoꞌa‑la̱; nga̱ jè nikje xi̱tse̱ ski̱íꞌñóya‑ní, ko̱ ya̱á ski̱íchrja̱ya‑nda jè nikje jchínga. Ko̱ isa̱á tse tjáꞌxa̱‑isa ya̱ ñánda̱ nga ichrjajndá.
Ti̱ꞌkoa̱á mì kì ko̱ma si̱nchá xán ixi jñà chrja̱ba̱ ra ijye kjójchínga; nga̱ tsa ko̱ꞌsín ꞌsie̱én, ꞌkia̱ nga ijye ko̱jchá xán, ski̱íchrja̱ya jñà chrja̱ba̱ ko̱ ya̱á jchi̱ja ijye jè xán, ko̱ ti̱ꞌkoa̱á kji̱tsón‑te jñà chrja̱ba̱. Tanga jè xán ixi, chrja̱ba̱ xi̱tse̱é tjínè‑la̱ nga si̱nchá.
India, ꞌkia̱ nga ni̱chjin níkjáya ya̱á ꞌja Jesús ya̱ ñánda̱ tjítje̱ trigo. Ko̱ jñà xi̱ta̱ ra kotáꞌyáꞌta‑la̱, tsateé natín‑la̱ trigo.
Jñà xi̱ta̱ Fariseo kitsó‑la̱:
―¿Mé‑ni ko̱ꞌsín ꞌsín‑ni jñà xi̱ta̱‑li, jngo kjoa̱ ra mì kì tjíꞌnde nga ꞌsie̱én ꞌkia̱ nga ni̱chjin níkjáya?
Tanga Jesús kitsó‑la̱:
―¿A kjeé chitáꞌyá jiòn ya̱ xa̱jo̱n ñánda̱ nga tíchja̱ koni ꞌsín kiꞌsìn india jè xi̱ta̱ jchínga‑ná ra tsiꞌkìn David ko̱ jñà xi̱ta̱ ra ta̱ña tji̱ko̱ ꞌkia̱ nga kjòhojò‑la̱ ko̱ kjotsìn‑la̱ mé ra iskine?
ꞌKia̱ nga jè xi̱ta̱ ra ꞌmì Abiatar tíjna na̱ꞌmì ítjòn, jè David ꞌjahaꞌseén ya̱ niꞌya‑la̱ Nainá nga iskine ni̱ño̱ nchra̱jín ra Nainá ijye kjonga̱tsja; ko̱ ti̱ꞌkoa̱á skanda kitsjá‑la̱ jñà xi̱ta̱ ra tji̱ko̱. Jñà ni̱ño̱ nchra̱jín kìi̱, tà jñá na̱ꞌmì tjíꞌnde‑la̱ nga kjine.
―Kií xá isinda‑ni jè ni̱chjin níkjáya, nga jñà xi̱ta̱ ma sa̱kò‑la̱ kjo̱nda; mì tsa ki xá isinda‑ni jñà xi̱ta̱ nga jè ni̱chjin níkjáya sakò‑la̱ kjo̱nda ra a̱ꞌta ꞌtse̱ xi̱ta̱.
ꞌKoa̱á ma‑ni, ꞌa̱n ra Iꞌndí‑la̱ Xi̱ta̱ xin‑la̱ ijo‑na̱, ꞌa̱án batexóma‑la̱ jè ni̱chjin níkjáya.
Jesús ꞌjahaꞌseén india‑ni ya̱ ñánda̱ tíjna jngo niꞌya sinagoga ñánda̱ nga maxkóya xi̱ta̱ Judío. Ko̱ ya̱á tíjna jngo xi̱ta̱ ra kixìꞌta jngo tsja.
Jñà xi̱ta̱ ra kondra̱ fì‑la̱ Jesús i̱nchisíkinda̱‑ní nga mejèn‑la̱ nga ske̱ a si̱ìndaá‑ni jè xi̱ta̱ ra kixìꞌta tsja ꞌkia̱ nga ni̱chjin níkjáya, mé‑ni nga ko̱ma sa̱kò‑la̱ mé ra ma koa̱àngi‑ni.
Jesús ꞌkia̱á kitsò‑la̱ jè xi̱ta̱ ra kixìꞌta jngo tsja:
―Ti̱sítji̱in, a̱bí, ti̱se̱n masin i̱jndíi̱.
Jesús, ꞌkia̱á kitsò‑la̱ jñà xi̱ta̱ ra iꞌka:
―¿Mé ra tjíꞌnde nga ꞌsie̱én ꞌkia̱ nga ni̱chjin níkjáya? ¿A ndaá ꞌsie̱én o̱ ra ꞌchoó ꞌsie̱én? ¿A si̱ndaá jngo‑ná xi̱ta̱ o̱ ra si̱ꞌken‑ná?
Tanga jñà xi̱ta̱ kìi̱, ta jyó tsikitsa̱jna.
Jesús ngi ko̱ó kjo̱jti‑la̱ iskoꞌán xi̱ta̱ ra kitsendí‑la̱. Ko̱ ꞌñó ba kiꞌse‑la̱ ta nga̱tjì‑la̱ nga ꞌñó tájajín ya̱ inìma̱‑la̱ jñà xi̱ta̱. ꞌKia̱á kitsò‑la̱ jè xi̱ta̱ ra kixìꞌta tsja:
―Tjèn ndajì ndsi̱i.
Ko̱ tsikjén ndajó tsja jè xi̱ta̱ ra̱kìi̱, ko̱ ta ndi̱to̱ón kjonda‑ni.
ꞌKia̱ nga itjo‑ni jñà xi̱ta̱ Fariseo tsajo̱óyaá‑ni ko̱ jñà xi̱ta̱ Herodiano nga mejèn‑la̱ si̱ìꞌken Jesús.
Jesús ko̱ jñà xi̱ta̱ ra kotáꞌyáꞌta‑la̱ ya̱á kijì ya̱ a̱ndi ndáchikon. Ko̱ kjín jchán xi̱ta̱ kijìtji̱ngi‑la̱ ra ya̱ nangi‑la̱ Galilea ko̱ Judea,
ko̱ jñà xi̱ta̱ ra ꞌtse̱ na̱xi̱ndá Jerusalén, ko̱ ra Idumea nangi‑la̱, xi̱ta̱ ra tjíhijyo ya̱ ra ijngoa ndáje̱ Jordán, ko̱ jñà ra tjíhijyo ya̱ jngo tjandi‑la̱ na̱xi̱ndá Tiro ko̱ Sidón; ꞌñó inaꞌyá‑la̱ kjo̱xkón ra kiꞌsìn Jesús. ꞌKoa̱á ꞌsín kjomà‑ni nga ta̱ kjìn xi̱ta̱ ꞌji tjíngi‑la̱.
Jesús, ꞌkoa̱á ꞌsín kitsò‑la̱ jñà xi̱ta̱ ra kotáꞌyáꞌta‑la̱ nga kátájnanda kiꞌta jngo‑la̱ chitso ra kíjnaya, mé‑ni nga mì ya̱ ꞌñó ko̱jtín‑nè‑ni xi̱ta̱.
Ta nga̱tjì‑la̱ nga̱ kjín jchán xi̱ta̱ ra kiya ijye isinda‑ni, ko̱ jñà xi̱ta̱ ra iꞌka ra takó kiya‑isa, ya̱á fìkjanéꞌñó ya̱ ñánda̱ tíjna Jesús nga mejèn‑la̱ ska̱ꞌta‑la̱ tsja.
Jñà xi̱ta̱ ra inìma̱ ꞌcho‑la̱ ni̱í tjíjin inìma̱‑la̱, ꞌkia̱ nga be jè Jesús, mincha-xkóꞌnchiꞌtá‑la̱, a̱kjòn ꞌñó jchán chja̱ nga tsò:
―Ji̱‑ní ra Iꞌndí‑la̱ Nainá.
Tanga jè Jesús ꞌñó tsakátiko̱ nga kì tà chjàn yá xi̱ta̱ ra ꞌbéna̱jmí‑la̱ yá‑ni ra jè.
Ra kjomà a̱skan‑nioo̱, Jesús ya̱á kiìmijìn jngo nindo. Kiìchja̱‑la̱ jñà xi̱ta̱ ra jè nda isasèn‑la̱. Ko̱ jñà xi̱ta̱ kìi̱ ya̱á tsakáhijtako̱.
A̱kjòn ya̱á tsjahíjin tejò xi̱ta̱ ra ya̱ ko̱hijtako̱, ko̱ nga ti̱ꞌkoa̱ isìkasén nga ꞌke̱èna̱jmíya jè ꞌén nda‑la̱ Nainá,
ko̱ kitsjá‑te‑la̱ kjo̱téxoma nga ma si̱inda‑ni xi̱ta̱ ra kiya ko̱ nga ma ko̱chrjekàjin inìma̱ ꞌcho‑la̱ ni̱í ra tjíjin ya̱ inìma̱‑la̱ xi̱ta̱.
Jñá xi̱ta̱ kìi̱ ra tejò ma‑ni ra tsjahíjin: jè ra ꞌmì Simón, jè ra ti̱ꞌkoa̱ Pedro tsikíꞌta ꞌí‑la̱;
ko̱ jè ra ꞌmì Jacobo ko̱ jè ꞌndse̱ ra ꞌmì Juan ra i̱xti‑la̱ Zebedeo ma, ra ti̱ꞌkoa̱ Boanerges tsikíꞌta ꞌí‑la̱. (Jè ꞌí ra̱kìi̱, I̱xti‑la̱ ꞌCho̱ón, tsò‑ni.)
Ko̱ jè ra ꞌmì Andrés; ko̱ jè ra ꞌmì Felipe; ko̱ jè ra ꞌmì Bartolomé; ko̱ jè ra ꞌmì Mateo; ko̱ jè ra ꞌmì Tomás; ko̱ jè ra ꞌmì Jacobo, ti‑la̱ Alfeo; ko̱ jè ra ꞌmì Tadeo; ko̱ jè ra ꞌmì Simón ra ya̱ fìꞌta‑la̱ jñà xi̱ta̱ cananista,
ko̱ jè ra ꞌmì Judas Iscariote, jè ra isìnga̱tsja Jesús xi̱ta̱ kondra̱‑la̱.
ꞌKia̱ nga ꞌji‑ni Jesús ya̱ niꞌya ñánda̱ nga síkjáya,
taxki̱ xi̱ta̱‑ní ra kjóxkó india‑ni, skanda mí ti̱ itjoꞌnde‑la̱ nga ma tsakjèn jè Jesús ko̱ jñà xi̱ta̱‑la̱.
Tanga jñà xi̱ta̱ ra bakón‑ya jè kjo̱téxoma‑la̱ Nainá ra tsikínda Moisés ra ꞌji‑ni ya̱ Jerusalén, ꞌkoa̱á ꞌsín kitsò‑te nga jè‑ró ngaꞌñó ra síchjeén Jesús ꞌkia̱ nga ko̱ꞌsín ma‑la̱ bachrjekàjin jñà inìma̱ ꞌcho‑la̱ ni̱í ra tjíjin ya̱ inìma̱‑la̱ xi̱ta̱, jé‑ró tsjá‑la̱ jè Beelzebú jè ra tíjna ítjòn‑la̱ jñà inìma̱ ꞌcho‑la̱ ni̱í.
Jesús kiìchja̱á‑la̱ jñà xi̱ta̱ kìi̱ nga katanchrabá. A̱kjòn tsiꞌkéna̱jmí‑la̱ jñà kjoa̱ ra mangásòn‑kjo. Kitsò‑la̱:
―¿A ko̱maá ti̱jè‑ni xi̱ta̱‑ni̱í ko̱chrjekàjin‑ni ijo‑la̱ ya̱ inìma̱‑la̱ xi̱ta̱?
Jngo i̱ꞌnde ñánda̱ batéxoma jngo xi̱ta̱xá tsa jòya tjín nga ti̱jñà kjaán‑kjo‑ni xi̱ta̱‑la̱, mì kì ti̱ mé ngaꞌñó ꞌse̱‑la̱ nga ko̱tèxoma‑isa.
Ko̱ tsa jngo niꞌya ñánda̱ nga títsa̱jna xi̱ta̱, tsa jòya tjín nga ti̱jñà kjaán‑kjo‑ni, ti̱ꞌkoa̱á mì kì ti̱ mé ngaꞌñó ꞌse̱‑la̱ nga ko̱tèxoma‑isa.
Ko̱ tsa jè xi̱ta̱‑ni̱í ti̱jé tíkjaán‑ko̱‑ni ijo‑la̱, mì kì ti̱ mé ngaꞌñó ꞌse̱‑la̱ nga ma ko̱tèxoma‑isa. Ta ya̱á jchi̱ja.
’Ya̱ niꞌya‑la̱ jngo xi̱ta̱ ra ꞌñó ꞌtse̱n, ni̱yá xi̱ta̱‑ni ra ko̱ma kjoa̱haꞌsen chijé nga si̱ìchijé mé tsajmì ra tjín‑la̱ tsa mì ítjòn ki̱ítéꞌñó jè xi̱ta̱ ꞌtse̱n, ko̱ a̱kjòn ꞌkia̱á ko̱ma si̱ìchijé‑la̱.
’ꞌKoa̱á xín kixi̱‑no, jè Nainá si̱hijchaꞌtá‑la̱ ngaꞌtsì jñà jé ra tjín‑la̱ xi̱ta̱ ko̱ a̱ꞌta ꞌtse̱ ngaꞌtsì ꞌén ꞌcho ra ki̱chja̱.
Tanga jñà xi̱ta̱ ra ki̱chja̱jno‑la̱ jè Inìma̱ Tsje‑la̱ Nainá, ni̱kjiá si̱jchaꞌta‑la̱ jñà jé‑la̱, ko̱ kjo̱hiꞌiín si̱nè‑la̱ skanda ta mé ni̱chjin‑nioo̱.
Kií ko̱ꞌsín kitsò‑ni jè Jesús, nga̱ jñà xi̱ta̱ ra bakón‑ya jè kjo̱téxoma‑la̱ Nainá kitsó‑ní: “Jé inìma̱ ꞌcho‑la̱ ni̱í tjíjin ya̱ inìma̱‑la̱.”
Ra kjomà a̱skan‑nioo̱, ijchó jñà ꞌndse̱ Jesús ko̱ na̱‑la̱. Ya̱á tsikitsa̱jna ya̱ ndi̱tsiaán, ꞌkia̱á inakjoá‑la̱ jè Jesús.
Jñà xi̱ta̱ ra ya̱ tjítsa̱jnandi‑la̱, kitsò‑la̱:
―Jè na̱‑li ko̱ jñà ꞌndsì ya̱á tjítsa̱jna ndi̱tsiaán. Ji̱í‑ró bátsji‑li.
ꞌKia̱á kiìchja̱ Jesús, kitsò‑la̱:
―¿Yá‑ni ra na̱‑na̱ ma ko̱ ra ꞌndsèe̱ ma?
Iskotsíjen‑la̱ jñà xi̱ta̱ ra ya̱ títsa̱jnandi‑la̱. Kitsò‑la̱:
―Jñá‑ní xi̱ta̱ kìi̱ ra na̱‑na̱ ma ko̱ ra ꞌndsèe̱ ma.
Nga̱ jñà xi̱ta̱ ra síhitjasòn koni ꞌsín nga mejèn‑la̱ Nainá, jñá‑ní ra ꞌndsèe̱ ma, ko̱ ra tichjaa̱ ma, ko̱ ra na̱‑na̱ ma.
Tsikíꞌtsia̱á india‑ni Jesús nga tsakón‑ya ya̱ a̱ndi ndáchikon. Ko̱ taxki̱ kjín kjomà xi̱ta̱ ra kjóxkóꞌta‑la̱. ꞌKia̱á tsikijnaya jngo chitso ya̱ a̱jin ndáchikon. Ko̱ ngaꞌtsì jñà xi̱ta̱, ya̱á tsikìtsa̱hijyo ya̱ a̱ndi ndáchikon.
Kjín ndi̱yá‑la̱ kjoa̱ ra mangásòn tsakón‑ya‑la̱. ꞌKia̱ nga tsiꞌkéna̱jmí‑la̱, kitsó‑la̱:
―Nda ti̱náꞌya. Jngo xi̱ta̱ kijì nga kiì kjíjndi̱ xojmá.
ꞌKia̱ nga tíkjíjndi̱, tjín iꞌka xojmá ra ya̱ iskatsajo ya̱ a̱ya ndi̱yá. Ko̱ ꞌkia̱á ꞌji jñà ni̱se nga iskine.
Ngi ko̱tjín iskatsajo ya̱ a̱sòn na̱jo̱ ya̱ ñánda̱ nga chiba niꞌnde tjín; jñà xojmá ndi̱to̱ón isò, ta nga̱tjì‑la̱ mì tsa na̱nga̱ tjín niꞌnde;
ko̱ ꞌkia̱ nga itjo tsáꞌbí nga kjotsjè jè ndabá, kixì‑ní jñà xojmá ra isò, ta nga̱tjì‑la̱ nga mì kì tsa na̱nga̱ kijì kja̱ma̱‑la̱.
Ko̱ ingì ko̱tjín iskatsajo‑isa ya̱ a̱jin naꞌyá. ꞌKia̱ nga kjòꞌnga jñà naꞌyá, ya̱á kisìꞌken‑ngi, ko̱ jñà xojmá kìi̱, mì kì tsajà‑la̱ to.
Tanga ti̱ꞌkoa̱á iskatsajo‑te xojmá ya̱ ñánda̱ nga nda nangi; isò‑ní; ti̱ꞌkoa̱á kjòꞌnga‑ní; tsajá‑la̱ to; ndaá itjo; tjín ra katé to tsajà‑la̱, ko̱ tjín ra jàn‑kan tsajà‑la̱, ko̱ tjín ra skanda jngo sindo̱ to tsajà‑la̱ nga jngó jngó tjaꞌtsin.
A̱kjòn kitsò‑la̱ Jesús:
―Nda kjón ti̱náꞌya koni ꞌsín tíxin‑no.
ꞌKia̱ nga ijye isijna ta̱jngo‑ni Jesús, jñà xi̱ta̱ ra ya̱ tjítsa̱jnaꞌta chraña‑la̱ ko̱ jñà xi̱ta̱‑la̱ ra tejò ma‑ni, iskonangií‑la̱ kóꞌsín tsò‑ni jè ꞌén ra ko̱ꞌsín tsiꞌkéna̱jmí‑la̱.
―Jión tsako̱‑no nga i̱nchiꞌya jè kjoa̱ ra tjíꞌma koni ꞌsín nga batéxoma Nainá; tanga jñà ra kjꞌií xi̱ta̱, tà jñá ꞌse̱na̱jmíya‑la̱ a̱ꞌta ꞌtse̱ kjoa̱ ra mangásòn,
mé‑ni nga mì kì ske̱‑ni ni̱ꞌsín ꞌñó nda sko̱òtsíjen, ti̱ꞌkoa̱á ni̱ꞌsín ꞌñó nda kji̱ꞌnchré, takó mì kì ko̱chi̱ya‑la̱. ꞌKoa̱á ma‑ni nga mì kì si̱ìkaatjìya‑ila̱ jè kjo̱bítsjen‑la̱ ko̱ mì kì ma si̱hijchaꞌta‑la̱ Nainá jñà jé ra tjín‑la̱.
Kitsó Jesús:
―¿A mí fìya‑no kóꞌsín tsò‑ni jè kjoa̱ mangásòn ra̱kìi̱? ¿Kóꞌsín ko̱ma‑ni nga ko̱chi̱ya‑no ngaꞌtsì kjoa̱ ra iꞌka?
Jè ra kjíjndi̱ xojmá jé jngoya‑la̱ jè xi̱ta̱ ra síkaꞌbísòn jè ꞌén‑la̱ Nainá.
Jñà xojmá ra ixaájten ya̱ a̱ya ndi̱yá, jñá jngoya‑la̱ jñà xi̱ta̱ ra ꞌnchré ꞌén‑la̱ Nainá. Ra ma a̱skan‑ni, ꞌkia̱ nga ijye ꞌnchré, ꞌfiì jè xi̱ta̱‑ni̱í nga faháxìn ya̱ a̱jin inìma̱‑la̱ jñà ꞌén ra ijye kiíꞌnchré.
Jñà xojmá ra ixaájten ya̱ a̱jin na̱jo̱, jñá jngoya‑la̱ jñà xi̱ta̱ ra ꞌnchré ꞌén‑la̱ Nainá. ꞌÑó tsja ꞌse‑la̱ ꞌkia̱ nga ti̱ꞌsa̱ ꞌnchré.
Tanga ꞌkoa̱á ꞌsín ngoya‑la̱ koni tsa tsìn‑la̱ kja̱ma̱ nga mì tsa ngi ko̱ inìma̱‑la̱ kjokjiín‑la̱, mì kì ꞌñó mincha, ta chibaá ni̱chjin chíkjoa̱‑la̱. ꞌKia̱ mé kjoa̱ ra sakó‑la̱ ko̱ tsa xi̱ta̱ fì‑la̱ kondra̱ ra ta nga̱tjì ꞌtse̱ ꞌén‑la̱ Nainá, ndi̱to̱ón tsjin‑ni jè ndi̱yá‑la̱ Nainá.
Jñà xojmá ra ya̱ ixaájten ya̱ ñánda̱ nga tjín naꞌyá, jñá ngoya‑la̱ xi̱ta̱ ra ꞌnchré ꞌén‑la̱ Nainá,
tanga jñá kjoa̱nchi̱ná ra tjín i̱ i̱sàꞌnde, ꞌñó síkájno, ko̱ to̱ón ꞌñó matsjake. Jñá mejèn‑la̱ nga ꞌse ijye‑la̱ tsajmì ra tjín i̱ i̱sàꞌnde. ꞌKoa̱á ma‑ni nga síjchaàjin jè ꞌén‑la̱ Nainá ra ꞌnchré, ko̱ ni̱mé kjoa̱ ra nda tjín batsíjen ra a̱ꞌta ꞌtse̱.
Jñá xojmá ra ixaájten ya̱ ñánda̱ nga nda nangi, jñá jngoya‑la̱ xi̱ta̱ ra ꞌnchré ꞌén‑la̱ Nainá ko̱ makjiín‑la̱. Batsíjeén kjoa̱ ra nda tjín ra a̱ꞌta ꞌtse̱. ꞌKoa̱á ꞌsín ma koni jñà xojmá ra nda bajà‑la̱ to, nga tjín ra katé bajà‑la̱, ko̱ tjín ra jàn‑kan bajà‑la̱, ko̱ skanda tjín ra jngo sindo̱ to bajà‑la̱ nga jngó jngó tjaꞌtsin yá.
Jesús kitsó‑isa‑la̱:
―¿A kií xá sitéꞌí jngo‑ni niꞌí ra síhisen nga ya̱ si̱kíjnangieé kàxa̱ ko̱ tsa ya̱ si̱kíjnangieé na̱chan? Jngo niꞌí ra síhisen, kií xá sitéꞌí‑ni nga ya̱ si̱jna ya̱ ñánda̱ ꞌnga chon, mé‑ni nga nda si̱hisen‑ni ya̱ ñánda̱ nga jñò chon.
Nga̱ ngaꞌtsì kjoa̱ ra ꞌma tjíhijyo ꞌndi̱ ꞌndi̱, takó ko̱tsíjen‑yá‑ní; ko̱ ni̱ꞌsín bato ꞌñó tjíꞌma, takó jcha̱ tsijeén‑la̱.
¡Ndaá ti̱chi̱ya‑la takòn koni ꞌsín tíxin‑no!
Jesús kitsó‑isa‑la̱:
―Jiòn ra i̱nchinaꞌyá, nda kjón ti̱náꞌya. Jè chi̱ba̱ ra si̱chi̱ba̱‑la xàngio̱o, ti̱jé ko̱chi̱ba̱ ngajo‑no, skanda isa̱á tsjásòn-isa‑no.
Nga̱ jè ra machi̱ya‑la̱, isa̱á tse ko̱chi̱ya-isa‑la̱; ko̱ jè ra chiba kjo̱bítsjen tjín‑la̱, skanda tjáhixín‑la̱ jè kjo̱bítsjen ra tsò nga tjín‑la̱.
Kitsó‑te Jesús:
―Jè kjoa̱ koni ꞌsín nga batéxoma Nainá, ꞌkoa̱á jngoya‑la̱ koni ꞌsín ma ꞌkia̱ nga jngo xi̱ta̱ bítje̱ ni̱jmé.
Jè ni̱jmé bisó‑ní ko̱ mihijin‑ní ni̱ꞌsín jè xi̱ta̱ fajnafè ꞌkia̱ nga ni̱tje̱n ko̱ basítje̱n ꞌkia̱ nga ni̱chjin, ko̱ nda mí be‑ni ra jè kóꞌsín ma‑la̱ nga maꞌnga.
Nga̱ jé nangi ra ko̱ꞌsín ma‑la̱ síkisò; ko̱ ítjòn bitjo xka̱‑la̱, ko̱ a̱skan‑ni nga maje jè yá‑la̱, ko̱ a̱kjòn tjo jè natín‑la̱, ko̱ a̱kjòn ꞌkia̱á tjo ꞌje̱‑la̱.
ꞌKia̱ nga ijye xì jè ni̱ji̱n, ꞌkia̱á sixkó; nga̱ ijyeé ijchò chi̱ba̱‑la̱ nga ko̱xkó.
Jesús ngi india ko̱ kitsò‑isa:
―¿Mé ra ma mangásòn‑ko̱ koni ꞌsín nga batéxoma jè Nainá? ¿Mé ra ma si̱ngásòn‑ke̱é?
Jé‑la ma mangásòn‑ko̱ jè ra ꞌmì xojmá mostaza, nga ꞌkia̱ nga sitje̱ ya̱ a̱jin nangi jè xojmá mostaza, jè‑ní ra isa̱ ꞌñó i̱tsé‑ni ta ngaꞌtsì xojmá ra tjín i̱ a̱ꞌta nangi.
ꞌKia̱ nga ijye sitje̱, bisó‑ní, a̱kjòn maꞌnga‑ní ko̱ skanda isa̱á ꞌñó ꞌnga ma koni jñà xka̱ ra ti̱ꞌkoa̱ xá sitje̱‑te‑ni. Ko̱ ꞌñó iꞌi ma jñà chrja‑la̱, skanda jñà ni̱se maá bíndaꞌá tjé‑la̱ nga bìtsa̱jnangi ꞌngién‑la̱.
Kjín sko̱ya kjoa̱ ra mangásòn isìchjeén Jesús ꞌkia̱ nga tsakón‑ya jè ꞌén nda‑la̱ Nainá, koni ꞌki nga ma kjòchi̱ya‑la̱ xi̱ta̱.
Ni̱mé ꞌén ra mì ko̱ kjoa̱ mangásòn tsakón‑ya‑ila̱. Tanga jñà xi̱ta̱‑la̱ ra kotáꞌyáꞌta‑la̱, nda kjón tsiꞌkéna̱jmí kixi̱‑la̱ ꞌkia̱ nga ijye xìn tjítsa̱hijyo.
―Tjiaán, ya̱ ra ijngoa ndáchikon ján.
Jñà xi̱ta̱ ra kjìn ma‑ni, ta ya̱á tsikitsa̱jna ra jñà; koni ꞌsín nga tjítsa̱jnaya chitso jè Jesús ko̱ jñà xi̱ta̱‑la̱ ra ya̱ kotáꞌyáꞌta‑la̱, ꞌkoa̱á ꞌsín kijì. Ko̱ ti̱ꞌkoa̱á ya̱á ta̱ña tsakáhijtako̱ iꞌka‑isa chitso ra kjꞌií.
ꞌKia̱ nga ijye i̱nchifì ya̱ a̱sòn nandá, ꞌjií jngo tjo̱xkón ra taxki̱ kjomà‑ní; ngi iskimíꞌngaá nandá, ko̱ jè chitso, ijyeé kja̱me kitse nandá.
Jesús ya̱á kjijnafè ya̱ tjàꞌtsin chitso. Kijna-ngisko jngo nikje-ngisko. ꞌKia̱á iníꞌká‑la̱, kiꞌmì‑la̱:
―Maestro, ¿a sí ta mí makájno‑li nga ijyeé mejèn ki̱yé?
ꞌKia̱á tsasítje̱n Jesús, tsakátiko̱ jè tjo̱; ko̱ a̱kjòn kitsò‑la̱ jè ndáchikon:
―Jyò ti̱jni.
Ndi̱to̱ón isijyò‑ni tjo̱, ko̱ ngi ndaá kjondayá‑ni.
Jesús kitsó‑la̱ xi̱ta̱‑la̱:
―¿Mé‑ni nga skon‑no? ¿A takó kjeé tsa makjiín‑no ra a̱ꞌta tsa̱ꞌa̱n?
Jñà xi̱ta̱‑la̱ taxki̱ ꞌñó itsakjòn. Ko̱ iskonangijno iskonangiꞌta‑la̱ xákjién nga jngó jngóo̱, kitsò‑la̱:
―¿Yá xi̱ta̱‑ní ra̱kìi̱ tsaꞌkoa̱ nga skanda síhitjasòn‑la̱ jè tjo̱ ko̱ jè ndáchikon?
Ijchó Jesús ko̱ jñà xi̱ta̱‑la̱ ya̱ a̱jto̱n ra ijngoa ndáchikon ján, ya̱ nangi‑la̱ xi̱ta̱ gadarenos.
ꞌKia̱ nga itjojen Jesús ya̱ chitso, ijchò kasiꞌtá jngo‑la̱ xi̱ta̱ ra inìma̱ ꞌcho‑la̱ ni̱í tjíjin ya̱ inìma̱‑la̱. Jè xi̱ta̱ ra̱kìi̱, ya̱á itjo‑ni ya̱ nga̱jo̱ ñánda̱ nga kjihijyo miꞌken.
Xi̱ta̱ ra̱kìi̱, ya̱‑ró bijnaya ya̱ nga̱jo̱ ñánda̱ nga kjihijyo miꞌken. Mì kì yá ra ma bíꞌtáꞌñó ni̱ꞌsín naꞌñó ki̱cha̱ cadena siꞌta.
Ni̱ꞌsín kjokjín‑ró ꞌka̱ tjín‑ni nga ko̱ naꞌñó ki̱cha̱ cadena sitéꞌñó‑ni ndsa̱ko̱ ko̱ tsja, ta jò ján‑ró ya ꞌsín naꞌñó ki̱cha̱ nga kjijtsó. Mì kì yá ra chíkjoa̱‑la̱ nga síꞌndé xi̱ta̱ ra̱kìi̱.
Ko̱ ni̱chjin ko̱ ni̱tje̱n‑ró ya̱ bajmejín ya̱ chrjó miꞌken ko̱ ya̱ a̱sòn nindo. Kjindáya‑tsò kjindáya‑ská‑ró nga kjaán‑ko̱ ijo‑la̱, nga ꞌbé‑la̱ na̱jo̱.
ꞌKia̱ nga ti̱kjiín kijtse‑ni nga tínchrabá Jesús, tsahachikon‑ní nga kiì kasiꞌta chraña‑la̱ ko̱ tsasèn-xkóꞌnchiꞌta‑la̱.
ꞌÑó kiìchja̱, kitsò:
―¿Mé kjoa̱ ra tjín‑li ko̱ ra ꞌa̱n Jesús, ji̱ ra Iꞌndí‑la̱ Nainá ra ꞌñó ꞌnga tíjna? A̱ꞌta ꞌtse̱ Nainá bitsáꞌba‑la, ¡kì kjo̱hiꞌin ꞌbí‑ná!
Kií ko̱ꞌsín kiìchja̱‑ni, nga̱ jè Jesús kitsó‑la̱:
―Ngaji̱ inìma̱ ꞌcho‑la̱ ni̱í, títjo̱jin ya̱ inìma̱‑la̱ xi̱ta̱ ra̱kìi̱.
Jesús iskonangií‑la̱. Kitsò‑la̱:
―¿Kó ꞌmì‑li?
Kitsó‑ní:
―Jngo jtín chíchàn ꞌmì‑na, nga̱ kjín jchán ma‑naji̱n.
Jñà inìma̱ ꞌcho‑la̱ ni̱í, ꞌñó tsikítsaꞌba‑la̱ Jesús nga mì xìn i̱ꞌnde si̱ìkasén.
Ya̱ chrañaꞌta nindo ñánda̱ nga títsa̱hijyo, kjín jchán ma‑ni chi̱nga̱ ra ya̱ i̱nchibakjèn‑jno.
Jñà inìma̱ ꞌcho‑la̱ ni̱í tsikítsaꞌba‑la̱ Jesús. Kitsò‑la̱:
Jesús kitsjáꞌndeé‑la̱ jñà inìma̱ ꞌcho‑la̱ ni̱í; itjojin‑ní ya̱ inìma̱‑la̱ ndí xi̱ta̱ ra̱kìi̱; a̱kjòn ya̱á ꞌjahaꞌsen‑jin ijo‑la̱ chi̱nga̱. Ngaꞌtsì jñà chi̱nga̱ kìi̱, ta indaá tsahachikon‑jen‑jno kixi̱ skanda ya̱ a̱jin ndáchikon, ya̱á ꞌken ngaꞌtsiòo̱ ya̱ a̱jin nandá. Maá‑ró tsa jò jmi chi̱nga̱ ta ngaꞌtsiòo̱.
Jñà xi̱ta̱ ra i̱nchikoꞌndá jñà chi̱nga̱ jahachinga‑ní nga kiì síkjíꞌnchré xi̱ta̱ na̱xi̱ndá ko̱ jñà xi̱ta̱ ra i̱nchisíxá ya̱ a̱jin ijñáa̱; ko̱ jñà xi̱ta̱, ijchò katsíjen‑la̱ jè kjoa̱ ra kjomà.
Kjín xi̱ta̱ ijchò ya̱ ñánda̱ tíjna Jesús, kijtseé jè ndí xi̱ta̱ ra inìma̱ ꞌcho‑la̱ ni̱í isijin inìma̱‑la̱ nga ti̱ꞌsa̱ ítjòn. Jyó tíjna. Kjiya‑ni nikje‑la̱. Ndaá tjín‑ni kjo̱bítsjen‑la̱. Tà itsakjòn‑la̱ jñà xi̱ta̱ ꞌkia̱ nga kijtse.
Ko̱ jñà xi̱ta̱ kìi̱ tsiꞌkéna̱jmí‑la̱ jñà xi̱ta̱ ra ijchò ra mì kì kijtse kjoa̱ kìi̱ koni ꞌsín kjomàꞌtin jè xi̱ta̱ ra inìma̱ ꞌcho‑la̱ ni̱í isijin inìma̱‑la̱ nga kjondaá‑ni, ko̱ nga itíkájen jñà chi̱nga̱.
Jñà xi̱ta̱ ra ijchò, tsikítsaꞌbaá‑la̱ Jesús nga xìn i̱ꞌnde katafì.
ꞌKia̱ nga ꞌjahaꞌsen chitso Jesús, jè xi̱ta̱ ra ijye kjonda‑ni tsikítsaꞌba‑la̱ nga ya̱ ko̱jmekó.
Tanga Jesús mì kì kitsjáꞌnde‑la̱. Kitsó‑la̱:
―ꞌTin‑ni ya̱ niꞌya‑li, ꞌtèna̱jmí ijye‑la̱ jñà xi̱ta̱ xàngi̱i nga ꞌñó tse kjo̱nda ra kásíko̱‑li Nainá nga kóꞌsín kamahi̱ma̱ke‑li.
Jè xi̱ta̱ ra̱kìi̱, kijí‑ni; a̱kjòn tsikíꞌtsia̱ nga tsiꞌkéna̱jmí‑la̱ jñà xi̱ta̱ na̱xi̱ndá Decápolis nga ꞌñó tse kjo̱nda kiꞌsìn Jesús ra a̱ꞌta ꞌtse̱. Ngaꞌtsì xi̱ta̱ ra kiꞌsena̱jmí‑la̱, tà kjóxkón‑la̱.
ꞌKia̱ nga tsáfa india‑ni Jesús nga tíjnaya chitso nga ꞌji ya̱ a̱jto̱n ra ijngoa ndáchikon, kjín jchán xi̱ta̱ kjóxkóꞌta india‑la̱, ko̱ ya̱á tsikijna ya̱ a̱ndi ndáchikon.
Ya̱á ijchòjkon jngo xi̱ta̱ ra ꞌmì Jairo ra xi̱ta̱ ítjòn tíjna ꞌtse̱ niꞌya sinagoga ñánda̱ nga maxkóya xi̱ta̱ Judío. ꞌKia̱ nga kijtse Jesús tsasèn-xkóꞌnchiꞌtá‑la̱.
ꞌÑó tsikítsaꞌba‑la̱, kitsò‑la̱:
―Jè ndí tsati‑na̱ ijyeé tíbiya; nchrabí, tjahijtako̱‑ná, mé‑ni nga kjónè‑la̱ ndsi̱i nga katanda‑ni mé-ni ma kíjnakon‑ni.
Kiìko̱ó Jesús, ko̱ kjín jchán xi̱ta̱ kijìtji̱ngi‑la̱; chi̱ba̱ báꞌnchóꞌñó Jesús jñà xi̱ta̱.
Ya̱á tsáꞌbajin jngo ndí chjo̱ón ra kjo tejò nó kiya, nga jní tíxaájten‑la̱.
ꞌÑó kjotseé tísíkjiín kjo̱hiꞌin ra a̱ꞌta ꞌtse̱ chji̱ne̱ xki; ijye‑ró isìkjeheya ijye to̱n‑la̱; tanga mì kì manda‑ni, ta isa̱á ꞌñó tímaꞌñó‑isa ꞌchin‑la̱.
Jè ndí chjo̱ón ra̱kìi̱, ꞌkia̱ nga kiíꞌnchré ra a̱ꞌta ꞌtse̱ Jesús, ꞌjahaꞌsen‑jin‑la̱ ngaꞌtsì xi̱ta̱ ra kjìn ma‑nioo̱; ko̱ a̱jto̱n íꞌtsi̱ín Jesús ikasèn‑ni mé‑ni nga ma iskaꞌta‑la̱ tsja jè nikje‑la̱ Jesús.
Nga̱ ꞌkoa̱á ꞌsín isíkítsjen, nga tsó: “Ni̱ꞌsín tsa ta i̱tsé‑la ska̱ꞌta‑la̱ ndsa̱ jè nikje‑la̱, ko̱ndàa‑na.”
ꞌKia̱ nga iskaꞌta‑la̱ tsja jè nikje‑la̱ Jesús, ndi̱to̱ón isijyò‑ni jní‑la̱, ko̱ tsijeén kjomà‑la̱ ijo‑la̱ nga ijye kjonda‑ni jè ꞌchin ra tjín‑la̱.
Ndi̱to̱ón kijtse‑la̱ ijo‑la̱ Jesús, nga tsijeén kjomà‑la̱ nga itjojin ngaꞌñó ya̱ ijo‑la̱; isíkáfa‑ní, iskotsíjen‑jín‑la̱ xi̱ta̱ ra kjìn ma‑nioo̱, kitsò:
―¿Yá ra kàtsabáꞌñó nikje‑na̱?
Jñà xi̱ta̱ ra kotáꞌyáꞌta‑la̱ Jesús kitsó‑la̱:
―¿A mí ꞌyi nga jñà xi̱ta̱ báꞌnchóꞌñó‑li? Mé‑ni si‑ni: “¿Yá ra kàtsabáꞌñó nikje‑na̱?”
Tanga Jesús iskotsíjen‑jín-isa‑la̱ jñà xi̱ta̱ nga mejèn‑la̱ ske̱ yá ra katsabà nikje‑la̱.
Jè ndí chjo̱ón ra̱kìi̱, sí jatsé‑ní nga itsakjòn; nga̱ kijtseé‑la̱ ikon kóꞌsín nga kjomàꞌtin; inchrabà, a̱kjòn tsasèn-xkóꞌnchiꞌta‑la̱ Jesús; tsiꞌkéna̱jmí kixi̱ ijye‑la̱ kóꞌsín nga kjomàꞌtin.
Jesús kitsó‑la̱:
―Ji̱ ndí chjo̱ón, kií‑ní nga kàmakjiín‑li nga kamanda‑ni. ꞌTin‑la nda‑ni. Ijyeé kamanda‑ni jè ꞌchin ra tjín‑li.
Takó ti̱ꞌkia̱á tíchja̱‑isa‑ni Jesús nga ꞌji iꞌka xi̱ta̱ ra ya̱ inchrabà‑ni ya̱ niꞌya‑la̱ xi̱ta̱ ítjòn ꞌtse̱ niꞌya sinagoga ñánda̱ nga maxkóya xi̱ta̱ Judío, kitsò‑la̱:
―Jè ndí tsati‑li ijyeé ꞌndi̱í ꞌken; kì ta̱ tsja jè Maestro nìjti‑isa‑la̱.
―Kì tà chjàn skon‑jìn; tà jé‑ní, nda katakjiín‑li.
Mì kì kitsjáꞌnde Jesús nga kjìn xi̱ta̱ kiìko̱. Tà jé Pedro, Jacobo ko̱ Juan ra ꞌndse̱ Jacobo, kiìko̱.
ꞌKia̱ nga ijchò ya̱ niꞌya‑la̱ xi̱ta̱ ítjòn ꞌtse̱ niꞌya sinagoga ñánda̱ nga maxkóya xi̱ta̱ Judío, kijtseé Jesús nga fìjen fìkjá xi̱ta̱, ꞌñó i̱nchikjindáya ko̱ ꞌñó i̱nchisíkájno.
ꞌJahaꞌseén niꞌya Jesús, kitsò‑la̱:
―¿Mé‑ni ko̱ꞌnìa‑no nga ko̱ꞌsín ta̱ nda chindáya‑no? Jè ndí tsati mì tsa kàbiya‑jìn; ta kjijnafé‑ní.
Jñà xi̱ta̱ ra ya̱ tjítsa̱jna tà tsijnòke‑ní. Jesús ꞌkia̱á tsachrje ijye ngaꞌtsì xi̱ta̱ ra ya̱ títsa̱jna; tà jñá tsikitsa̱jna ra na̱ꞌìn ma, ko̱ ra na̱ ma, ko̱ jñà xi̱ta̱‑la̱ ra tji̱ko̱. A̱kjòn ꞌjahaꞌsen ya̱ ñánda̱ kjijna jè ndí tsati.
Iskábé tsja ndí tsati, kitsò‑la̱:
―Talita kumi. (Jè ꞌén ra tsò‑ni: Ji̱ ndí tsati, ꞌkoa̱á xin‑la, ti̱sítji̱in.)
Jè ndí tsati, ndi̱to̱ón tsasítje̱n‑ni; maá tsajme‑ni. Tejò‑ró nó tjín‑la̱. Jñà xi̱ta̱ ra ya̱ tjítsa̱jna, taxki̱ ꞌñó itsakjòn.
Tanga Jesús ꞌñó tsikíꞌtin nga mì kì yá ra ko̱katatsò‑la̱. A̱kjòn kitsò‑la̱:
―Ti̱kjèn jè ndí tsati ra̱kìi̱.
Jesús itjojiín ya̱ i̱ꞌnde ra̱kìi̱, nga kijì‑ni ya̱ nangi‑la̱ ñánda̱ ꞌmì Nazaret; kjihijtako̱ jñà xi̱ta̱ ra kotáꞌyáꞌta‑la̱.
ꞌKia̱ nga ijye ijchò jè ni̱chjin níkjáya, Jesús tsikíꞌtsia̱‑ní nga tsakón‑ya‑la̱ xi̱ta̱ jè ꞌén nda‑la̱ Nainá ya̱ niꞌya sinagoga ñánda̱ nga maxkóya xi̱ta̱ Judío. Kjín jchán ma‑ni xi̱ta̱ ra kiíꞌnchré‑la̱ koni ꞌsín nga tsakón‑ya. Jñà xi̱ta̱ kìi̱, tà ꞌkoa̱á kjomà‑la̱; iskonangií‑la̱ xákjién, kitsò:
―Jè xi̱ta̱ ra̱kìi̱, ¿ñánda̱ íꞌká‑ni ngaꞌtsì ꞌén ra bakón‑ya? ¿Ko̱ yá ra kitsjà‑la̱ kjo̱chji̱ne̱ kìi̱ ko̱ jñà kjo̱xkón ra ꞌsín?
¿A mí tsa jè xi̱ta̱ ra̱kìi̱ ra chji̱ne̱yá, ra ti‑la̱ María ma, ra ꞌndse̱ ma Jacobo, José, Judas ko̱ Simón? ¿A mí tsa ti̱ꞌkoa̱ i̱ tjítsa̱jnajin‑ná jñà íchjín ndichja?
Ko̱ jñà xi̱ta̱ kìi̱, mì kì kjokjiín‑la̱ ra a̱ꞌta ꞌtse̱ Jesús.
Tanga jè Jesús kitsó‑la̱:
―Ngaꞌtsì xi̱ta̱ ra síchjeén Nainá nga chja̱ ngajo‑la̱, ꞌyaxkón‑ní ya̱ ñánda̱ nga xìn nangi, tanga mì kì ꞌyaxkón ya̱ nangi‑la̱ ko̱ ya̱ niꞌya‑la̱ ko̱ ya̱ a̱jin‑la̱ xi̱ta̱ xákjién.
Ni̱jngo kjo̱xkón kiꞌsìn Jesús ya̱ nangi‑la̱; tà chibaá tjín‑ni xi̱ta̱ ra kiya tsakásòn‑la̱ tsja nga isinda‑ni.
Tà kjóxkón‑la̱ Jesús nga jñà xi̱ta̱ kìi̱ mì kì makjiín‑la̱ ra a̱ꞌta ꞌtse̱.
Jesús ya̱á tsajme jngo tjandi ya̱ na̱xi̱ndá jtobá ra ya̱ kjihijyo chraña nga tsakón‑ya.
Ra kjomà a̱skan, Jesús kiìchja̱á‑la̱ xi̱ta̱‑la̱ ra tejò ma‑ni, nga jò jò isìkasén, kitsjá‑la̱ kjo̱hixi̱ nga ma‑la̱ ko̱chrjekàjin inìma̱ ꞌcho‑la̱ ni̱í ra tjíjin inìma̱‑la̱ xi̱ta̱.
ꞌKoa̱á ꞌsín kitsjà‑te‑la̱ kjo̱hixi̱ nga ni̱mé tsajmì ꞌkoa̱ ra ko̱chjeén‑la̱ ya̱ a̱ya ndi̱yáa̱. Kitsò‑la̱:
―Tà ꞌkoa̱á ꞌsín tangió. Tà jngoó yá koròti̱ jcha̱a. Kì na̱ꞌya jcha̱a, kì ni̱ño̱ jcha̱a, ti̱ꞌkoa̱ kì to̱n jcha̱a.
Ko̱maá tsjáya ra xa̱jté. Tanga kì tà chjàn jò na̱chro̱ jcha̱a.
Kitsó‑isa‑la̱:
―ꞌKia̱ nga jngo na̱xi̱ndá kijcho, jngo niꞌya ti̱tsa̱jna skanda ꞌkia̱ nga kítjo̱jin‑no jè na̱xi̱ndá ra̱kìi̱.
Tsa jngo na̱xi̱ndá mì kì ska̱ábétjò‑no, tsa majìn‑la̱ nga kji̱ꞌnchré‑no, títjo̱jion, tìtsajnè chijo‑la̱ ndsa̱kò mé‑ni nga katasijin‑la̱ nga ijye tjín jngo kjoa̱ ra kondra̱ ꞌtse̱. [Ra kjo̱hixi̱, ꞌkoa̱á xin‑no, ꞌkia̱ nga ki̱jchò ni̱chjin‑la̱ jñà na̱xi̱ndá kìi̱ nga si̱ndajín‑la̱, isa̱á tse kjo̱hiꞌin ꞌse̱‑la̱ koni jè kjo̱hiꞌin ra kiꞌtsì‑la̱ na̱xi̱ndá Sodoma ko̱ Gomorra.]
Jñà xi̱ta̱‑la̱ Jesús ra tejò ma‑ni kijì‑ní nga kiì ꞌkéna̱jmíya; ꞌkoa̱á kitsò‑la̱ xi̱ta̱ nga katasíkájno‑ni jé‑la̱ ko̱ kì ti̱ tsja jé bátsji‑ni.
Jè Herodes ra xi̱ta̱ xá ítjòn tíjna, kiíꞌnchré‑ní ra a̱ꞌta ꞌtse̱ Jesús nga ijye jndíi̱ ra ján na̱xi̱ndá inaꞌyá‑la̱ kjoa̱ ra ꞌsín. Tjín xi̱ta̱ ra kitsò:
―Jé Juan ra tsatíndá xi̱ta̱ ra jaáya‑ila̱. ꞌKoa̱á ma‑ni nga ko̱tjín ngaꞌñó ra bakón nga tíꞌsín kjo̱xkón kìi̱.
Tanga tjín iꞌka xi̱ta̱ ra kitsò:
―Majìn, jè‑ní ra ꞌmì Elías.
Ko̱ ti̱ꞌkoa̱ tjín iꞌka ra kitsò‑te:
―Jè jaáya jngo‑la̱ xi̱ta̱ ra isìchjeén Nainá nga kiìchja̱ ngajo‑la̱.
Jè Herodes ꞌkia̱ nga kiíꞌnchré, kitsó‑ní:
―Jè kitií‑la Juan ra tsatíndá xi̱ta̱ jaáya‑la̱, jè ra ꞌa̱n ísiꞌkée̱n nga tsatesiaa̱n.
Kií ko̱ꞌsín kitsò‑ni jè Herodes, nga̱ jé kjón tsikíꞌtin xi̱ta̱ nga ti̱ꞌsa̱ kjotseé nga itsabáꞌñó jè Juan ko̱ nga iskanìꞌsen nda̱yá, tà nga̱tjì‑la̱ chjo̱ón ra ꞌmì Herodías. Herodías chjo̱ón‑la̱á kjomà Felipe, ko̱ jè Felipe ꞌndse̱é jo̱ó ko̱ jè Herodes. Tanga jé Herodes tsikijnako̱ chjo̱ón‑la̱ ꞌndse̱.
Ta kií jé kjomà‑ila̱ Juan nga kitsò‑la̱ jè Herodes:
―Mì kì tjíꞌnde‑jìn nga ti̱ji̱ ki̱jnako̱‑ni jè chjo̱ón‑la̱ ꞌndsì.
Jè chjo̱ón ra ꞌmì Herodías, kjojtikeé jè Juan; mején‑la̱ nga si̱ìꞌken, tanga mì kì ma kóꞌsín isìko̱.
Tanga jè Herodes, bexkón ko̱ síkinda̱‑ni jè Juan, nga̱ ijyeé tjíjin‑la̱ nga xi̱ta̱ kixi̱‑ní ko̱ xi̱ta̱ tsje‑ní. Herodes ꞌkia̱ nga báko̱ Juan, ta síkítsjen‑ní a ki̱tjasòn‑la̱ o̱ ra majìn‑ní jñà ꞌén ra tíꞌsena̱jmí‑la̱; tanga ꞌñó matsja‑la̱ nga ꞌnchré‑la̱.
Ijchó jngo ni̱chjin nga itjasòn koni ꞌsín nga mejèn‑la̱ jè chjo̱ón ra ꞌmì Herodías, jè ni̱chjin ꞌkia̱ nga jngo ꞌsí tsikíjna jè Herodes nga ijye‑la̱ nó, tsakjèn‑ko̱ó jñà xi̱ta̱xá xákjién ra tjíhijyo ítjòn‑la̱ na̱xi̱ndá ko̱ jñà xi̱ta̱ ítjòn‑la̱ chíchàn ko̱ ngaꞌtsì xi̱ta̱ nchi̱ná ꞌtse̱ na̱xi̱ndá Galilea.
Ti̱ꞌkoa̱á ijchó tsati‑la̱ chjo̱ón ra ꞌmì Herodías; ꞌjahaꞌsen niꞌya ñánda̱ nga tjíhijyo jñà xi̱ta̱ nga kitè. Jè Herodes, ko̱ xi̱ta̱ ra ya̱ títsa̱jna, ndaá isasèn‑la̱ koni ꞌsín kitè jè tsati. Herodes kitsó‑la̱ jè tsati:
―Ti̱jé‑ná ta mé ra mejèn‑li, tsjaá‑la.
ꞌKoa̱á ꞌsín kitsjà‑la̱ tsaꞌba nga kitsò‑la̱:
―Tsjaá‑la ta mé ra mejèn‑li ni̱ꞌsín masen nangi jè ra ꞌa̱n batexóma‑la.
Jè tsati, itjoó niꞌya, iskonangi‑la̱ na̱‑la̱. Kitsò‑la̱:
―¿Mé ra síjé‑la̱?
Jè na̱‑la̱. Kitsó‑la̱:
―Ti̱jé‑la̱ sko̱ Juan, jè ra batíndá xi̱ta̱.
Jè tsati, ndi̱to̱ón ꞌjahaꞌsen india‑ni ya̱ niꞌya ñánda̱ nga tíjna xi̱ta̱xá ítjòn. Kitsò‑la̱:
―Jé mejèn‑na nga jè sko̱ Juan ra batíndá xi̱ta̱, ꞌndi̱ kjón ꞌndi̱, ꞌtiì‑ná nga ti̱kíjnaya‑ná jngo chro̱ba̱te.
Jè xi̱ta̱xá ítjòn Herodes ꞌñó kjoba‑la̱ ꞌkia̱ nga kiíꞌnchré. Tanga ijyeé ko̱ꞌsín kitsjà‑la̱ tsaꞌba ya̱ ngixko̱n xi̱ta̱ ra ya̱ títsa̱jnaꞌtako̱ ímixa̱; ko̱ kií ko̱ꞌsín kisìhitjasòn‑la̱ koni ꞌsín nga kisíjé jè tsati.
Jè Herodes, ꞌkia̱á isìkasén jngo chíchàn‑la̱ ya̱ ñánda̱ nga tíjna nda̱yá jè Juan nga ikatesin, mé‑ni nga katanchrabáko̱ jè sko̱.
Jè chíchàn tsatesiín Juan, a̱kjòn ꞌjiìkó sko̱; tíjnaya jngo‑la̱ chro̱ba̱te; kitsjà‑la̱ jè tsati; ko̱ jè tsati isìnga̱tsja na̱‑la̱.
ꞌKia̱ nga kiíꞌnchré xi̱ta̱ ra kotáꞌyáꞌta‑la̱ Juan nga ijye ꞌken, ꞌjiíꞌká ijo‑la̱; a̱kjòn kiìko̱ nga kiì kájnaya jngo nga̱jo̱ chrjó miꞌken.
ꞌKia̱ nga ꞌji‑ni jñà xi̱ta̱ ra tsikíxáya‑la̱ Jesús, tsiꞌkéna̱jmí‑la̱ ngaꞌtsì kjoa̱ ra kiꞌsìn ko̱ ra tsakón‑ya ñánda̱ nga kijì.
―Nchrabá, tjiaán, mé‑ni nga ma si̱kjáya i̱tsé ya̱ i̱ꞌnde ra a̱ꞌta xìn ñánda̱ nga mì yá xi̱ta̱ tjín.
Kií ko̱ kitsò‑ila̱ ta nga̱tjì‑la̱ nga kjín jchán ma‑ni xi̱ta̱ ra ko̱ꞌki nchrabá ko̱ ra ko̱ꞌki fì, skanda mí kì maꞌa‑la̱ nga bakjèn.
ꞌKia̱á kijì ra ta jñà, nga tsikitsa̱jnaya jngo chitso, kijì jngo i̱ꞌnde ra a̱ꞌta xìn ñánda̱ nga mì kì yá xi̱ta̱ tjín.
Tanga kjín xi̱ta̱ kijtse ꞌkia̱ nga kijì. ꞌKia̱ nga kijtsexkon nga jé Jesús, kjín xi̱ta̱ kijìtji̱ngi‑la̱ ra ya̱ itjojin‑ni jñà na̱xi̱ndá ra ya̱ kjihijyo chraña nga ndsa̱ko̱ kijì‑ni; skanda jñá ijchò ítjòn.
ꞌKia̱ nga itjojen Jesús jè chitso, kijtse‑ní xi̱ta̱ ra ya̱ títsa̱jna nga kjín jchán ma‑ni; kjòhi̱ma̱ke‑ní; nga̱ ꞌkoa̱á ꞌsín kjòn ndí xi̱ta̱ kìi̱ koni jñà ndí forrè ra tsìn‑la̱ chji̱ngo̱ ra koꞌndá. A̱kjòn tsikíꞌtsia̱ko̱ nga kjìn ꞌén tsiꞌkéna̱jmíya‑la̱.
ꞌKia̱ nga ijye ꞌñó kjòhixòn, jñà xi̱ta̱‑la̱ Jesús ra kotáꞌyáꞌta‑la̱ ijchò kinchaꞌta chrañaá‑la̱, nga kitsò‑la̱:
―Ijyeé kjòhixòn; ko̱ i̱jndíi̱, i̱ꞌndeꞌtaxìn‑ní, nìmé ra tjín.
Ko̱ꞌtìn‑la̱ jñà xi̱ta̱ katafì‑nì, nga katatse tsajmì ra ski̱ne̱ ya̱ niꞌya ra i̱ kjihijyo chraña, ko̱ tsa ya̱ na̱xi̱ndá ra chrañaꞌta.
Kiìchja̱á Jesús, kitsò‑la̱:
―Jiòn ꞌti̱‑la ra ko̱kje̱n.
Tanga kitsó jñà xi̱ta̱‑la̱:
―¿A mején‑li nga ko̱híjcha‑ji̱n ni̱ño̱ nchra̱jín? Tanga koni ꞌki si̱ngi nga ma ko̱kje̱n xi̱ta̱ kìi̱, jò‑la sindo̱ ni̱chjin chjí‑la̱ xi̱ta̱ tjín‑ni.
Kitsó Jesús:
―Tangió, chítsijen‑la kótjín ma‑ni ni̱ño̱ nchra̱jín‑no.
ꞌKia̱ nga kijtse kótjín ma‑ni, kitsó‑la̱:
―ꞌÒn ma‑ni ni̱ño̱ nchra̱jín ko̱ jò ma‑ni ti̱.
ꞌKia̱á kitsò Jesús katìtsa̱jnajtín jñà xi̱ta̱ ya̱ a̱jin ndi̱jyi̱ sa̱se̱.
ꞌKia̱á tsikitsa̱jna jñà xi̱ta̱; jngó jngó sindo̱ tsikítsa̱jnajtín‑ni, ko̱ tjín ñánda̱ icháte icháte tsikítsa̱jnajtín‑ni.
Jesús iskábé jñà ni̱ño̱ nchra̱jín ra ꞌòn ma‑ni ko̱ jñà ti̱ ra jò ma‑nioo̱. A̱kjòn iskotsíjen ya̱ ján ngajmi; kitsjá‑la̱ kjo̱nda Nainá; isìjòya jñà ni̱ño̱ nchra̱jín kìi̱ ko̱ kitsjá‑la̱ jñà xi̱ta̱ ra kotáꞌyáꞌta‑la̱ nga isìkaꞌbí‑la̱ ngaꞌtsì xi̱ta̱ ra títsa̱jna. Ti̱ꞌkoa̱á isìjòya ti̱ ra jò ma‑nioo̱ nga kitsjà‑la̱ ngaꞌtsì xi̱ta̱.
Ndaá tsakjèn ijye xi̱ta̱ kóhotjío̱n skanda kjoski.
ꞌKia̱ nga tsikíxkó‑ni xi̱‑la̱ ni̱ño̱ nchra̱jín ko̱ ti̱ ra kjoxkoa̱ ra tsijnengi‑ni, ngi tejò ndi̱si̱yá kjomà.
Ko̱ jñà xi̱ta̱ ra tsakjèn, ꞌòn jmi ma‑ni ra ta xi̱ta̱ ꞌxi̱n.
ꞌKia̱ nga ijye kjomà kjoa̱ kìi̱, Jesús, ꞌkoa̱á kitsò‑la̱ xi̱ta̱ ra kotáꞌyáꞌta‑la̱ nga kataꞌfahaꞌsen jè chitso nga tje̱n katafì ítjòn mé‑ni nga isa̱ ítjòn ki̱jchò‑ni ján na̱xi̱ndá Betsaida, ya̱ ra ijngoa ndá ján; ꞌkoa̱à‑la chi̱ba̱‑la̱ jè, tísíkjáya‑la̱ xi̱ta̱ ra ijye i̱nchifì‑ni.
ꞌKia̱ nga ijye kijì‑ni ngaꞌtsì xi̱ta̱, kiìmijín jngo nindo nga kijì chja̱ꞌta‑la̱ Nainá.
ꞌKia̱ nga ijye kjòjñò, jè chitso, ijyeé ya̱ tsáꞌbajin nga masen‑la̱ ndáchikon. Ko̱ jè Jesús, ta jè ta̱jngoó isijna ya̱ a̱ndi nandá ñánda̱ nga nangi.
Kijtseé jè chitso nga mì kì ma fì, ta nga̱tjì‑la̱, jè tjo̱ batéchjà ikon‑la̱ koni ꞌsín nga i̱nchifì. ꞌKia̱ nga ijye tíꞌse i̱sén, Jesús, ya̱á tsáꞌbasòn nandá nga ijchòtji̱ngi‑la̱ xi̱ta̱‑la̱ ra tjítsa̱ya chitso. Tanga, ꞌkoa̱á ꞌsín kiꞌsìn koni tsa mejèn‑la̱ nga ꞌkoa̱ ítjòn‑la̱.
Jñà xi̱ta̱‑la̱, ꞌkia̱ nga kijtse nga ya̱ tsáꞌbasòn nandá, iskindaya xkón‑ní; ꞌkoa̱á ꞌsín isíkítsjen tsa xi̱ta̱ tjꞌee̱‑ní;
nga̱ ngaꞌtsí‑ni nga kijtse, ko̱ ꞌñó itsakjòn‑la̱; tanga Jesús ndi̱to̱ón kiìchja̱‑la̱, kitsò‑la̱:
―ꞌÑó ꞌtè‑la takòn, kì tà chjàn skon, ꞌa̱n‑náa̱.
ta nga̱tjì‑la̱ nga takó kjè kì nda machi̱ya‑la̱ jè kjo̱xkón ra kisìko̱ jñà ni̱ño̱ nchra̱jín, nga̱ ki, takó ꞌñó tájajín tjín‑isa ya̱ a̱jin inìma̱‑la̱.
ꞌKia̱ nga ijye tsatojin ya̱ ndáchikon, ijchó ján nangi Genesaret; ya̱á tsikítéꞌñó chitso‑la̱ ya̱ a̱ndi ndáchikon.
ꞌKia̱ nga ijye itjojen ijye chitso, jñà xi̱ta̱ ra ya̱ tjítsa̱jna, ndi̱to̱ón kijtsexkon nga jé Jesús.
Ti̱ꞌkoa̱á ndi̱to̱ón kijì ya̱ nga tíjngo a̱ndi‑la̱ i̱ꞌnde ra̱kìi̱. A̱kjòn tsikíꞌtsia̱ xi̱ta̱ nga ꞌjiìkó‑la̱ ngaꞌtsì xi̱ta̱ ra kiya; kjisòn‑la̱ na̱chan‑yá, ya̱ i̱ꞌnde ñánda̱ nga kiíꞌnchré xi̱ta̱ nga bijchó Jesús ya̱á ijchòko̱‑la̱.
Ni̱ ta ñánda̱ na̱xi̱ndá nga ꞌjahaꞌsen Jesús, a na̱xi̱ndá jtobá‑ní, o̱ ra na̱xi̱ndá iꞌi‑ní, ko̱ a ya̱‑ní ñánda̱ maxáko̱ jè nangi, jñà xi̱ta̱, ya̱á síkáhijyo jñà xi̱ta̱ ra kiya ya̱ nga masen‑la̱ ndi̱yá; a̱kjòn bítsaꞌba‑la̱ Jesús nga katatsjáꞌnde‑la̱ jñà xi̱ta̱ ra kiya nga katabáꞌta‑la̱ tsja ni̱ꞌsín tà ya̱ a̱tjòn nikje‑la̱, mé‑ni nga ko̱nda‑ni. Ko̱ ngaꞌtsì xi̱ta̱ ra tsakáꞌta‑la̱ tsja ya̱ nikje‑la̱ Jesús, kjondaá‑ni.
Jñà xi̱ta̱ fariseo ra ꞌji‑ni ya̱ na̱xi̱ndá Jerusalén ko̱ xi̱ta̱ ra bakón‑ya kjo̱téxoma‑la̱ Nainá ra tsikínda Moisés, ya̱á ijchòjkon Jesús.
Jñà xi̱ta̱ kìi̱, ꞌkia̱ nga kijtse iꞌka xi̱ta̱ ra kotáꞌyáꞌta‑la̱ Jesús nga ta bakjèn tjé‑ní nga mí kì biníjno tsja ꞌkia̱ nga bakjèn, tsajo̱óya‑ni nga kitsò, nga mì kì i̱nchisíhitjasòn koni ꞌsín tjín kjo̱téxoma ꞌtse̱ xi̱ta̱ Judío ra xkón tjín.
Nga̱ jñà xi̱ta̱ fariseo ko̱ ngaꞌtsì xi̱ta̱ Judío, ꞌkoa̱á ꞌsín síhitjasòn koni ꞌsín tjín kjo̱téxoma ꞌtse̱ xi̱ta̱ jchínga‑la̱; tsa mì kì nda ki̱níjno tsja, mì kì ko̱kje̱n.
Ti̱ꞌkoa̱á ꞌkia̱ nga ꞌfiì‑ni ndi̱tsi̱n, ítjòn biníjno tsja, ꞌkia̱á bakjèn; ko̱ tjín‑isa‑la̱ kjo̱téxoma ra kjꞌií koni ꞌkia̱ nga biníya chi̱tsín‑la̱, biníya ti̱jí‑la̱, ko̱ chi̱tsín ki̱cha̱‑la̱ ko̱ nga biníjno na̱chan‑la̱.
Kií iskonangi‑ila̱ Jesús jñà xi̱ta̱ fariseo ko̱ xi̱ta̱ ra bakón‑ya kjo̱téxoma‑la̱ Nainá ra tsikínda Moisés, kitsò‑la̱:
―¿Mé‑ni mì kì síhitjasòn‑ni jñà xi̱ta̱ ra kotáꞌyáꞌta‑li, koni ꞌsín tjín kjo̱téxoma‑la̱ xi̱ta̱ jchínga? ¿Mé‑ni ta bakjèn tjé‑ni, nga mì kì biníjno tsja?
Jesús kitsó‑la̱:
―Jè xi̱ta̱ ra tsiꞌkìn Isaías, jè ra isìchjeén Nainá kjotseé nga kiìchja̱ ngajo‑la̱, ndaá kiìchja̱ ra a̱ꞌta tsa̱jiòn ra jò i̱sén tjín‑no ꞌkia̱ nga tsikínda xa̱jo̱n nga kitsò:
Jñà xi̱ta̱ kìi̱, ꞌkia̱ nga ko̱tsò nga ꞌa̱án bexkón‑na, tà ꞌén ra ko̱tsò‑la̱,
tanga jñà inìma̱‑la̱ kjiín síkítsa̱jna‑ni.
Ni̱mé chjí‑la̱ koni ꞌsín bexkón‑na,
nga̱ ꞌkoa̱á ꞌsín bakón‑ya kjo̱téxoma‑la̱ xi̱ta̱ koni tsa ꞌtse̱ Nainá.
Jiòn, níkíjnaꞌtaxìn‑nájiòn ra ngi jè kjo̱téxoma‑la̱ Nainá, ko̱ jé mangítji̱ngi‑la jè kjo̱téxoma‑la̱ xi̱ta̱ jchínga koni ꞌkia̱ nga biníya ti̱jí‑no, ko̱ chi̱tsín‑no; ko̱ kjín sko̱ya‑isa kjo̱téxoma tjín‑no koni ꞌsín ꞌnià.
Kitsó‑isa Jesús:
―Jiòn, nachrjengi‑nó ra ngi jè kjo̱téxoma‑la̱ Nainá, ko̱ jé nihitjasòn jè kjo̱téxoma‑la̱ xi̱ta̱ jchínga‑no.
Jè Moisés, ꞌkoa̱á ꞌsín kitsò: “Jcha̱xkín jè na̱ꞌìn‑li ko̱ na̱‑li.” Ko̱ ti̱ꞌkoa̱á kitsó‑te: “Jè ra ki̱chja̱jno‑la̱ na̱ꞌìn‑la̱ ko̱ na̱‑la̱, tjínè‑la̱ nga ki̱yá.”
Tanga jiòn, ꞌkoa̱á ꞌsín bixó: “Jngo xi̱ta̱, maá ki̱tso̱‑la̱ na̱ꞌìn‑la̱ ko̱ tsa na̱‑la̱: Mì kì ko̱ma kósi̱ko̱‑la; nga̱ ngaꞌtsì tsajmì ra tjín‑na, Korbán‑ní.” (Jè ꞌén ra tsò Korbán, jè Nainá, ijyeé kítsja ijye‑la̱, tsò‑ni.)
Ko̱ bixó‑nó: “Mì ti̱ kì tjíꞌnde‑la̱ nga ma ko̱si̱ko̱ jè na̱ꞌìn‑la̱ ko̱ tsa na̱‑la̱.”
Jiòn nachrjengi‑nó jè ꞌén‑la̱ Nainá ꞌkia̱ nga ko̱ꞌsín nìkatoya‑la xàngio̱o jè kjo̱téxoma ra ꞌtse̱ xi̱ta̱ jchínga‑no; ko̱ kjín sko̱ya kjo̱téxoma tjín‑isa‑no ra ko̱ꞌsín ꞌnià.
Jesús ꞌkia̱á kiìchja̱‑la̱ ngaꞌtsì xi̱ta̱, kitsò‑la̱:
―Ngaꞌtsì‑no, nda ti̱náꞌyá‑ná, ko̱ ti̱ꞌkoa̱á nda ti̱chi̱ya‑la ijo‑no.
Jñà xi̱ta̱, mì tsa jñà ra ꞌfahaꞌsen‑jin ijo‑la̱ ra síkitsón. Jñá‑ní ra síkitsón, ra inìma̱‑la̱ nchrabájin‑ni.
¡Nda ti̱chi̱ya‑la takòn koni ꞌsín tíxin‑no!
Jesús, ꞌkia̱ nga ijye itjokàjin‑ni ya̱ ñánda̱ nga tjítsa̱jna jñà xi̱ta̱ kìi̱, kijì‑ní, ꞌjahaꞌsen jngo niꞌya; ko̱ ꞌkia̱á jñà xi̱ta̱ ra kotáꞌyáꞌta‑la̱ iskonangi‑la̱ kitsò‑la̱: “Kóꞌsín tsò‑ni jè kjoa̱ mangásòn jè ra kàꞌbena̱jmíyi.”
―¿Jiòn, a ti̱ꞌkoa̱á mì kì fìya‑no kótsò‑ni? ¿A mí ꞌya jiòn nga ngaꞌtsì tsajmì ra ꞌfahaꞌsen‑jin ya̱ ijo‑la̱ xi̱ta̱ mì tsa síkitsón‑jin?
Nga̱ mì tsa ya̱ inìma̱‑la̱ ꞌfahaꞌsen‑jin. Ya̱á ꞌfahaꞌsen ya̱ i̱ndsi̱ꞌba̱, a̱kjòn fì kitsa̱jna‑nì.
Jesús, ꞌkia̱ nga ko̱ꞌsín kitsò, ꞌkoa̱á ꞌsín tsikíya chi̱ya‑ná nga ngaꞌtsì tsajmì ra ma chine, tsje‑ní; mì tsa síkitsón‑jin inìma̱‑la̱ xi̱ta̱.
Kitsó‑isa Jesús:
―Jé‑ni jè kjo̱bítsjen ra ya̱ bitjojin‑ni ya̱ inìma̱‑la̱ xi̱ta̱ ra síkitsón.
Nga kì‑ni̱, ya̱á inìma̱‑la̱ xi̱ta̱ nchrabá‑jin‑ni, jñà kjo̱bítsjen ra ꞌcho tsò, koni jè kjoa̱chijngi ꞌtse̱ xi̱ta̱ ra ijye tsixan ko̱ ra kjè kì bixan, ko̱ ra ma‑la̱ síꞌken xi̱ta̱,
ko̱ kjoa̱ chijé, ko̱ kjoa̱ nga tse mejèn‑la̱ nga ꞌse̱‑la̱ tsajmì, ko̱ kjoa̱ꞌcho, ko̱ kjoa̱ chìndo̱cha̱, ko̱ kjoa̱ chrjáꞌa, ko̱ kjoa̱xìtakòn, ko̱ kjoa̱ ndiso, ko̱ kjoa̱ ꞌnga ikon, ko̱ kjoa̱ chi̱koán ra mì tsa ítjòn síkítsjen kóꞌsín nga ꞌsín.
Jñá‑ní ngaꞌtsì kjoa̱ꞌcho kìi̱ ra nchrabájin‑ni inìma̱‑la̱ xi̱ta̱ ra síkitsón.
Kijí Jesús ya̱ nangi ra chja̱‑ni Tiro ko̱ Sidón. ꞌKia̱ nga ijchò ya̱, ꞌjahaꞌseén jngo niꞌya; mején‑la̱ nga mì kì yá xi̱ta̱ ra ske̱ tsiki, tanga mì kì kjomà tsikijnaꞌma.
Ndi̱to̱ón kiíꞌnchré jngo chjo̱ón ra inìma̱ ꞌcho‑la̱ ni̱í tíjnajin ya̱ inìma̱‑la̱ tsati‑la̱. Kijì ya̱ ñánda̱ nga tíjna Jesús; tsasèn-xkóꞌnchiꞌta‑la̱;
tsikítsaꞌba‑la̱ nga katachrjekàjin ya̱ inìma̱‑la̱ tsati jè inìma̱ ꞌcho‑la̱ ni̱í ra tíjnajin. Jè chjo̱ón ra̱kìi̱, ya̱á i̱ꞌnde‑la̱ ñánda̱ ꞌmì Sirofenicia, ko̱ ꞌén griegoó chja̱.
Tanga Jesús kitsó‑la̱:
―Ti̱ꞌndi nga jñà kjòn‑la i̱xti katakjèn ítjòn. Mì kì nda tjín nga chjíꞌan‑la jñà ni̱ño̱‑la̱ i̱xti ko̱ a̱kjòn jñà nañá ꞌki̱‑la.
Jè chjo̱ón ra̱kìi̱ kitsó‑ní:
―Kixi̱í kjoa̱ Na̱ꞌìn; tanga jñà ndí nañá kjine‑ní xi̱‑la̱ tsajmì ra xaájten‑ngí ya̱ ímixa̱, jñà ra xaájten‑la̱ jñà i̱xti.
ꞌKia̱á kitsò Jesús:
―Tà nga̱tjì‑la̱ jè ꞌén ra kanakjí, ndaá tjín. ꞌTin‑ni ya̱ niꞌya‑li. Jè inìma̱ ꞌcho‑la̱ ni̱í, ijyeé ꞌndi̱í itjokàjin‑ni ya̱ inìma̱‑la̱ tsati‑li.
ꞌKia̱ nga ijye ijchò‑ni ya̱ niꞌya‑la̱ jè chjo̱ón, jè tsati‑la̱, ya̱á kjijnasòn ya̱ na̱chan; ko̱ ijyeé itjokàjin‑ni ya̱ inìma̱‑la̱ jè inìma̱ ꞌcho‑la̱ ni̱í.
Jesús ꞌkia̱ nga kijì‑ni ya̱ i̱ꞌnde ra chja̱‑ni Tiro, ꞌkoa̱á ꞌsín ꞌjahato ya̱ nangi Sidón, ko̱ tsatojin‑te ya̱ nangi ra chja̱‑ni Decápolis nga ijchò‑ni ya̱ ndáchikon ꞌtse̱ Galilea.
Jngo xi̱ta̱ ra jtaya ko̱ ti̱ꞌkoa̱ lajma‑te, ijchòko̱‑la̱ xi̱ta̱; a̱kjòn tsikítsaꞌba‑la̱ Jesús nga kátáꞌta‑la̱ tsja jè xi̱ta̱ ra kìi̱.
Jè Jesús, a̱ꞌta xìn kiìko̱ ya̱ ñánda̱ nga tsìn xi̱ta̱; jahíꞌsen na̱jmá‑tsja ya̱ chíká‑la̱ xi̱ta̱ ra̱kìi̱, ko̱ ti̱ꞌkoa̱á isìkajàjno nandá na̱chrá‑la̱ ya̱ ndi̱je̱n‑la̱.
Ko̱ a̱kjòn iskotsíjen ya̱ ján ngajmi; ꞌñó jaátse‑la̱, kitsò:
―¡Efata!
(Jè ꞌén ra tsò Efata, katatjáꞌxa̱ tsó‑ni.)
Ko̱ ndi̱to̱ón itjáꞌxa̱‑ni chíká‑la̱ xi̱ta̱ ra̱kìi̱ ko̱ kjomà kiíꞌnchré‑ni, ko̱ ti̱ꞌkoa̱á kjomà tsikíꞌbi̱‑ni ndi̱je̱n‑la̱ ko̱ ndaá kiìchja̱‑ni.
Jesús, ꞌkoa̱á ꞌsín kitsò‑la̱ nga kì tà chjàn yá ra ꞌbéna̱jmí‑la̱. Tanga ꞌkia̱ nga ꞌñó tsikíꞌtin nga kì tà chjàn yá ra ꞌbéna̱jmí‑la̱, ta isa̱á jnchro, sa ꞌñó sa ꞌñó tsiꞌkéna̱jmí nga tíjngo.
Jñà xi̱ta̱ ra kiíꞌnchré, ta kjóxkón‑la̱, kitsó‑ní:
―Batoó nda ma‑la̱ ꞌsín, ta mé‑isa‑ni. Skanda maá‑la̱ sínda‑ni ni̱ꞌsín jñà xi̱ta̱ ra jtaya ko̱ ra mì kì ma chja̱.
Jñà ni̱chjin kiòo̱, kjín jchán xi̱ta̱ kjóxkóya ko̱ tsìn tsajmì ra kjine; Jesús kiìchja̱á‑la̱ jñà xi̱ta̱ ra kotáꞌyáꞌta‑la̱, kitsò‑la̱:
Tsa tà ko̱ꞌsín si̱kasén chjan‑ná ya̱ niꞌya‑la̱, ya̱á ko̱hindàyá ndi̱yá, nga̱ tjín iꞌka ra kjin inchrabà‑ni.
ꞌKia̱á kitsò xi̱ta̱ ra kotáꞌyáꞌta‑la̱ Jesús:
―¿Kóꞌsín ko̱ma si̱kjén xi̱ta̱ kìi̱ ya̱ jngo i̱ꞌnde ñánda̱ ni̱mé tjín?
Jesús iskonangií‑la̱, nga kitsò‑la̱:
―¿Kótjín ma‑nì ni̱ño̱ nchra̱jín ra tjíhijyo‑no?
Kitsó jñà xi̱ta̱‑la̱:
―Itoó ma‑ni.
ꞌKia̱á kitsjà kjo̱hixi̱ nga katitsa̱jna jñà xi̱ta̱. Iskábé ni̱ño̱ nchra̱jín ra ito ma‑nioo̱; kitsjà‑la̱ kjo̱nda Nainá. A̱kjòn isìjòya; kitsjà‑la̱ jñà xi̱ta̱ ra kotáꞌyáꞌta‑la̱ mé‑ni nga isìkaꞌbí‑la̱ xi̱ta̱ ra kjìn ma‑nioo̱.
Ti̱ꞌkoa̱á tjíhijyoó chiba‑la̱ ndí ti̱ i̱tsíñá. Jesús isìchikonꞌtin‑ní; a̱kjòn kitsò‑la̱ xi̱ta̱‑la̱:
―Ti̱kaꞌbí te‑la̱ jñà xi̱ta̱.
Kóhotjín xi̱ta̱, ndaá tsakjèn ijye skanda kjoski; a̱kjòn tsikíxkó‑ni xi̱‑la̱ ra tsijnengi‑ni; ngi ito ndi̱si̱yá kjomà.
Jñà xi̱ta̱ ra tsakjèn, maá‑la̱ tsa ijòn jmi. A̱kjòn jè Jesús kitsò‑la̱ jñà xi̱ta̱ kìi̱:
―Ijyeé ma kongí‑no.
Ra ijye kjomà, ꞌjahaꞌsen chitso Jesús ko̱ xi̱ta̱ ra kotáꞌyáꞌta‑la̱. A̱kjòn kijì ya̱ i̱ꞌnde ñánda̱ ꞌmì Dalmanuta.
Ya̱á ijchòtji̱ngi‑la̱ jñà xi̱ta̱ fariseo; tsikíꞌtsia̱ nga tsakátikjo‑ko̱ Jesús. Isíjé jngo‑la̱ kjo̱xkón ra ngajmi nchrabá‑ni nga mejèn‑la̱ sko̱óꞌta, [a kixi̱í kjoa̱ nga jè Jesús a̱ꞌta ꞌtse̱ Nainá nchrabá‑ni].
Jesús ꞌñó jaátse‑la̱, kitsò:
―Jñà xi̱ta̱ kìi̱, ¿mé‑ni kjo̱xkón síjé‑ni? Ra ngi kjo̱hixi̱, ꞌkoa̱á xin‑no, ni̱jngo kjo̱xkón ske̱.
Ya̱á kitsjin xi̱ta̱ kìi̱; ꞌjahaꞌsen india‑nì chitso; ya̱á kijì ya̱ ra ijngoa ndáchikon ján.
Jñà xi̱ta̱‑la̱ Jesús, kiꞌchaàjiín‑la̱, mì kì ni̱ño̱ kiꞌtsa ꞌkia̱ nga kijì. Ko̱ tà jngoó ma‑nì ni̱ño̱ nchra̱jín ra ꞌya ya̱ a̱ya chitso.
Jesús kitsó‑la̱:
―Chítsijen‑la ko̱ ti̱kinda̱a ijo‑no a̱ꞌta ꞌtse̱ na̱ꞌyo̱ san ꞌtse̱ xi̱ta̱ fariseo ko̱ ꞌtse̱ Herodes.
Jñà xi̱ta̱‑la̱ Jesús tsakáko̱ò xákjén nga tsajo̱óya‑nì kitsò‑la̱:
―Kií‑la ko̱tsò‑ná nga mì kì ni̱ño̱ nchra̱jín kiꞌché.
Jesús kjòchi̱yaá‑la̱ koni ꞌsín i̱nchijo̱ó, ꞌkia̱á kitsò‑la̱:
―¿Mé‑ni ko̱bixó‑no nga tsìn‑no ni̱ño̱ nchra̱jín? ¿A kjeé fìya‑no ko̱ a mí machi̱ya‑no? ¿A takó ꞌñó tájajín tjín inìma̱‑no?
Sisiín tjín‑ni xkòn jiòn, ¿mé‑ni mì kì tsijen‑no? Ti̱ꞌkoa̱ tjín chíká‑no, ¿mé‑ni mì kì naꞌyá‑no ko̱ mì kì bítsjen‑no?
ꞌKia̱ nga ísikáꞌbía̱ ni̱ño̱ nchra̱jín ra ꞌòn ma‑nioo̱ nga ísikjée̱n xi̱ta̱ ra ꞌòn jmi ma‑ni, ¿kótjín ndi̱si̱yá tsikíxkó-isa‑najiòn ra tsijnengi‑ni?
Kitsó jñà xi̱ta̱:
―Tejò ndi̱si̱yá kjóxkó‑naji̱n ra tsijnengi‑ni.
Kitsó jñà xi̱ta̱:
―Ito ndi̱si̱yá kjomà‑isa.
ꞌKia̱á kitsò‑la̱:
―¿A takó kjeé machi̱ya‑no?
ꞌKia̱á kijì Jesús, ijchó ján na̱xi̱ndá Betsaida. Jñá xi̱ta̱, ya̱á ijchòko̱ jngo‑la̱ xi̱ta̱ ra xka̱. Tsikítsaꞌba‑la̱ nga kátáꞌta‑la̱ tsja.
ꞌKia̱á jè Jesús itsabáꞌñó tsja xi̱ta̱ ra xka̱. A̱kjòn kjinꞌtá iko̱; tsikíchrángi xko̱n, a̱kjòn tsakásòn‑la̱ tsja. ꞌKia̱á iskonangi‑la̱ a tsijeén chiba‑la̱.
Jè xi̱ta̱ xka̱, iskotsíjen‑ní, kitsò:
―Ijyeé tsijen chiba‑na, tanga ta koni kjòn yá kjòn ma‑na jñà xi̱ta̱ nga tjíma.
Jesús, ìjngo ꞌká tsakáꞌta-isa‑la̱ tsja jñà xko̱n. ꞌKia̱ nga iskíꞌxa̱ngi xko̱n, kjondaá‑ni, ndaá tsatsíjen ijye‑la̱.
Jesús, a̱kjòn isìkasén‑ni niꞌya‑la̱, kitsò‑la̱:
―Kì ya̱ bitjàha̱ꞌse̱n‑jin ya̱ a̱jin na̱xi̱ndá.
Jesús ko̱ xi̱ta̱ ra kotáꞌyáꞌta‑la̱, ꞌkia̱ nga kijì‑ni, ꞌkoa̱á ꞌsín tsato ya̱ na̱xi̱ndá jtobá ra chja̱‑ni Cesarea ꞌtse̱ Filipo. ꞌKia̱ nga tjímaya ndi̱yá, Jesús iskonangií‑la̱ xi̱ta̱ ra kotáꞌyáꞌta‑la̱, kitsò‑la̱:
―¿Kó tsò xi̱ta̱? ¿Yá‑na ra ꞌa̱n?
Kitsó jñà xi̱ta̱‑la̱:
―Tjín ra tsò: “Jé‑la Juan ra tsatíndá xi̱ta̱.” Ko̱ tjín iꞌka ra tsò: “Jé‑la Elías.” Ti̱ꞌkoa̱á tjín ra tsò: “Jé‑la jngo xi̱ta̱ ra kiìchja̱ ngajo‑la̱ Nainá kjotseé.”
Jesús ꞌkia̱á iskonangi‑la̱ jñà xi̱ta̱‑la̱; kitsò‑la̱:
―¿Tanga ra jiòn, kóꞌsín bixó? ¿Yá‑na ra ꞌa̱n?
Kiìchja̱ Pedro, kitsò:
―Ji̱‑ní ra Cristo ra Nainá isìkasén.
Tanga jè Jesús kitsjá‑la̱ kjo̱kixi̱ nga kitsò‑la̱:
―Kì yá ra ꞌbèna̱jmí‑la ra a̱ꞌta tsa̱ꞌa̱n.
Tsikíꞌtsia̱ Jesús nga tsiꞌkéna̱jmíya‑la̱ xi̱ta̱ ra kotáꞌyáꞌta‑la̱, kitsò‑la̱:
―ꞌA̱n ra Iꞌndí‑la̱ Xi̱ta̱ xin‑la̱ ijo‑na̱, tseé kjo̱hiꞌin sikjiáa̱n, ko̱chrjengií‑na jñà xi̱ta̱ jchínga, ko̱ jñà xi̱ta̱ ítjòn‑la̱ na̱ꞌmì, ko̱ xi̱ta̱ ra bakón‑ya kjo̱téxoma‑la̱ Nainá ra tsikínda Moisés. Si̱ìꞌkeén‑na tanga ꞌkia̱ nga ijye ki̱jchò jàn ni̱chjin kjoa̱áya india‑na.
Jesús, ꞌkoa̱á kitsò kixi̱‑la̱ kjoa̱ ra ko̱ka̱maꞌtin. ꞌKia̱á jé Pedro kiìchja̱ꞌtaxìn‑la̱ Jesús nga kitsò‑la̱:
―Mì kì nda tjín koni ꞌsín nga kasi.
A̱kjòn Jesús, isíkáfaꞌtá‑la̱, iskotsíjen‑la̱ xi̱ta̱ ra kotáꞌyáꞌta‑la̱, tsakátiko̱ Pedro. Kitsò‑la̱:
―Ti̱si̱ꞌtaxín‑ná ji̱ xi̱ta̱‑ni̱í. Nga̱ mì tsa jè kjo̱bítsjen‑la̱ Nainá níkítsjin; ta kjo̱bítsjen ꞌtse̱ xi̱ta̱á tjiníkítsjìn.
Jesús kiìchja̱‑la̱ xi̱ta̱ ra kotáꞌyáꞌta‑la̱ ko̱ xi̱ta̱ ra tji̱ngi‑la̱. Kitsò‑la̱:
―Tsa yá ra mejèn‑la̱ ya̱ ki̱ji̱ꞌta‑na, kì ti̱ tsja jè kjo̱binachon‑la̱ ꞌsín‑ni kinda̱. Katachíkjoa̱‑la̱ kjo̱hiꞌin ra ko̱tojin koni tsa ꞌbamijìn jngo krò ra ti̱jè ki̱yáꞌta‑ni, ko̱ katanchrabáꞌta‑na.
¿Mé ra ki̱jne‑la̱ jngo xi̱ta̱, ni̱ꞌsín ꞌse̱ ijye‑la̱ ngaꞌtsì tsajmì ra tjín i̱ i̱sàꞌnde, tsa si̱ìjchijaá‑nì inìma̱‑la̱?
Ni̱ ta mé ra ma ki̱ìchjítjì‑ni xi̱ta̱ nga ma kíjnakon inìma̱‑la̱.
Jè ra ko̱sabà‑la̱ a̱ꞌta tsa̱ꞌa̱n ko̱ a̱ꞌta ꞌtse̱ ꞌén‑na̱ ya̱ ngixko̱n jñà xi̱ta̱ jé ra mì tsa kjoa̱kixi̱ ꞌsín, ti̱ꞌkoa̱á ko̱sabá‑na ra a̱ꞌta ꞌtse̱, ꞌa̱n ra Iꞌndí‑la̱ Xi̱ta̱ xin‑la̱ ijo‑na̱, ꞌkia̱ nga kjíꞌi̱ india‑na nga kjíhi̱ko̱ kjoa̱jeya‑la̱ Na̱ꞌìn‑na̱ ko̱ jñà ìkja̱li̱ tsje‑la̱ Nainá.
Jesús kitsó‑isa:
―Ngi kjo̱hixi̱í ra xin‑no, títsa̱jnajiín iꞌka i̱jndíi̱ xi̱ta̱ ra mì kì ki̱yá skanda ꞌkia̱ nga ske̱ jè Nainá nga ngi ko̱ó ngaꞌñó‑la̱ kjꞌií katéxoma.
Ra ma jon ni̱chjin Jesús kiìko̱ó jè Pedro, ko̱ Jacobo ko̱ Juan. Ta jñá kiìko̱ꞌtàxìn nga kiìko̱mijno jngo nindo ra ꞌñó ꞌnga ꞌki. Ko̱ ꞌkia̱ nga ijchò ya̱ i̱jndáa̱, Jesús jahatjìya‑la̱ koni ꞌsín nga ꞌki ya̱ ngixko̱n jñà xi̱ta̱‑la̱.
Jè nikje‑la̱ ra kjiya, ꞌñó fate tsatsíjen ko̱ ꞌñó chraba kjomà. Tsìn xi̱ta̱ i̱ i̱sàꞌnde ra ma‑la̱ ko̱ꞌsín ta nda ki̱ìtsin nikje koni ꞌsín nga chroba kjomà.
Jñà xi̱ta̱‑la̱ Jesús ra tji̱ko̱, ti̱ꞌkoa̱á tsatsíjen‑la̱ jè Elías ko̱ Moisés nga i̱nchibáko̱ Jesús.
ꞌKia̱á kiìchja̱ Pedro, kitsò‑la̱ Jesús:
―Maestro, ndaá‑ni nga i̱ titsa̱jna‑ji̱n. Maá kínda jàn‑ji̱n niꞌya tji̱kien, jngo ra tsa̱ji, jngo ra ꞌtse̱ Moisés, ko̱ jngo ra ꞌtse̱ Elías.
Jè Pedro tà ꞌkoa̱á ꞌsín kitsò‑ni, mì kì ti̱ be‑ni kóꞌsín kiìchja̱, ta nga̱tjì‑la̱ ꞌñó itsakjòn nga jàn.
ꞌKia̱á ꞌji jngo ꞌngién‑la̱ ifi ra tsikíjtsaꞌma, ko̱ ya̱ a̱jin ifi inaꞌyá jngo‑la̱ ꞌén ra kitsò:
―Jé ra̱kìi̱ Iꞌndí‑na̱, ko̱ ꞌñó tsjake̱; jé ti̱náꞌya‑la.
ꞌKia̱ nga iskotsíjen india‑ni xi̱ta̱‑la̱, mì ti̱ yá kijtse‑ni. Tà jè ta̱jngoó Jesús síjna.
ꞌKia̱ nga ijye inchrabàjen‑ni ya̱ nindo, Jesús kitsjá‑la̱ kjo̱hixi̱ nga kitsò‑la̱:
―Kì yá ra ꞌbèna̱jmí‑la jè kjoa̱ ra kaꞌya skanda ꞌkia̱ nga kjoa̱áya‑na a̱ꞌta ꞌtse̱ kjo̱biya ꞌa̱n ra Iꞌndí‑la̱ Xi̱ta̱ xin‑la̱ ijo‑na̱.
Jñà xi̱ta̱‑la̱ tsikíꞌmaá jñà kjoa̱ kìi̱, ko̱ tsajo̱óya‑ni nga kótsò‑ni ra tsò nga kjoa̱áya‑la̱.
Iskonangií‑la̱ Jesús. Kitsò‑la̱:
―¿Mé‑ni ko̱ꞌsín tsò‑ni jñà xi̱ta̱ ra bakón‑ya kjo̱téxoma‑la̱ Nainá ra tsikínda Moisés, nga jè Elías tjínè‑la̱ nga kjꞌi̱í ítjòn?
Jesús kitsó‑la̱:
―Kixi̱í kjoa̱, jé Elías kjꞌi̱í ítjòn, ko̱ jé si̱ìkíhijyondá ijye‑ni ngaꞌtsì xi̱ta̱. Ko̱ ti̱ꞌkoa̱á ti̱kítsjen‑te koni ꞌsín tsò xa̱jo̱n‑la̱ Nainá nga ꞌa̱n ra Iꞌndí‑la̱ Xi̱ta̱ xin‑la̱ ijo‑na̱ tseé kjo̱hiꞌin sikjiín‑te, skanda ko̱chrjengií‑na xi̱ta̱.
Tanga ꞌa̱n, ꞌkoa̱á xin‑no, jè Elías ijyeé ꞌji‑ní. Ko̱ jñà xi̱ta̱ ꞌkoa̱á ꞌsín isìko̱ koni ꞌsín kjomejèn‑la̱ ra jñà. Nga̱ ꞌkoa̱á ꞌsín tíchja̱ xa̱jo̱n‑la̱ Nainá nga tjínè‑la̱ nga ko̱ꞌsín ko̱ka̱maꞌtin.
Jesús ꞌkia̱ nga ijchò‑ni ñánda̱ títsa̱jna xi̱ta̱ ra iꞌka ra kotáꞌyáꞌta‑la̱, kijtse‑ní nga kjín jchán ma‑ni xi̱ta̱ ra títsa̱jnandi‑la̱. Ya̱á títsa̱jnajin iꞌka xi̱ta̱ ra bakón‑ya kjo̱téxoma‑la̱ Nainá ra tsikínda Moisés, nga ꞌñó i̱nchibátikjòko̱.
Jñà xi̱ta̱, kó ra kijtse Jesús, tà ꞌkoa̱á kjomà‑la̱. Ta ndi̱to̱ón jngo jtín kijì nga kiì síkjáya‑la̱.
Jesús iskonangií‑la̱, kitsò‑la̱:
―¿Mé ra ta̱ nda chitiya‑no?
ꞌKia̱á kiìchja̱ jngo xi̱ta̱ ra ya̱ síjnajin. Kitsò:
―Maestro, jé iꞌndí‑na̱ kàꞌfìi̱ko̱‑la. Inìma̱ ꞌcho‑la̱ ni̱í tíjnajin ya̱ inìma̱‑la̱ ra mì kì ma síkìchja̱.
Ni̱ꞌsín ta ñánda̱ tíjna ꞌkia̱ nga tsabáꞌñó, ya̱á majndoꞌtá nangi ko̱ ngi bachrjeé na̱chrá‑xó tsaꞌba, ko̱ kjinenè ni̱ꞌño̱, a̱kjòn sijna tátája. Kií ko̱kàxin‑ila̱ xi̱ta̱ ra kotáꞌyáꞌta‑li nga katachrjekàjin ya̱ inìma̱‑la̱ jè inìma̱ ꞌcho‑la̱ ni̱í, tanga mì kì koma‑la̱ kabachrjekajin.
―Jiòn, xi̱ta̱ ra mì kì nda makjiín‑no ra a̱ꞌta tsa̱ꞌa̱n. ¿A ta ꞌa̱án kóti̱jnako̱ kiꞌta‑no skanda ta mé ni̱chjin‑nioo̱? ¿Kóꞌsín ko̱ma‑ni nga chíkjoa̱‑na kjoa̱ ra ꞌnià jiòn? Nchrabáko̱‑ná i̱jndíi̱ jè ndí ti.
ꞌKia̱á kiìko̱ jè ndí ti ya̱ ngixko̱n Jesús; jè inìma̱ ꞌcho‑la̱ ni̱í, ꞌkia̱ nga kijtse Jesús, ꞌñó tsajndoꞌtá ya̱ nangi nga ꞌken‑xìn jè ndí ti. ꞌKia̱ nga iskàtje̱nꞌta nangi, ngi tsindoyaꞌnde‑ní ko̱ itjo na̱chrá‑xó tsaꞌba.
Jesús iskonangií‑la̱ na̱ꞌìn‑la̱, kitsò‑la̱:
―¿A kjotseé‑ni nga ko̱ꞌsín ma‑la̱ ti‑li?
Jè na̱ꞌìn‑la̱ kitsó‑ní:
―Ti̱ꞌsa̱á‑nì nga ndí ti i̱tsé nga ko̱ma‑la̱.
Jè inìma̱ ꞌcho‑la̱ ni̱í, kjokjín jchán ꞌka̱ síkàtje̱n‑jin ya̱ a̱jin niꞌí ko̱ kjokjín ꞌka̱ síkàtje̱n‑jin‑te ya̱ nandá nga mejèn‑la̱ si̱ìꞌken. Tanga tsa ma‑li mé ra ma si̱ki̱i, jcha̱hi̱ma̱takón‑náji̱n ko̱ ꞌti̱ìn kjo̱nda ti̱si̱ko̱‑náji̱n.
Jesús kitsó‑la̱:
―¿Mé‑ni si‑ni, tsa ma‑li? Nga̱ ngaꞌtsì ra ko̱ inìma̱‑la̱ makjiín‑la̱, ki̱tjasòn‑la̱ ta mé‑nioo̱.
Ndi̱to̱ón ꞌñó kiìchja̱ jè na̱ꞌìn‑la̱ ti. Kitsò:
―ꞌÑó makjiín‑na, ti̱si̱ko̱-isa‑ná nga isa̱ nda katakjiín‑na.
ꞌKia̱ nga kijtse Jesús nga isa̱á kjìn i̱nchima xi̱ta̱, tsakátiko̱ó jè inìma̱ ꞌcho‑la̱ ni̱í; kitsò‑la̱:
―Ngaji̱, inìma̱ ꞌcho‑la̱ ni̱í ra mì kì ma nakjí ko̱ ra mì kì naꞌyí, ꞌa̱án ko̱tíxin‑la, títjo̱jin ya̱ ijo‑la̱ ndí ti ra̱kìi̱; kì ti̱ tsja ya̱ bitjàha̱ꞌse̱n‑jin‑la̱.
Jè inìma̱ ꞌcho‑la̱ ni̱í ꞌñó iskindaya ko̱ tsikítsajne ijo‑la̱ ndí ti ꞌkia̱ nga itjojin ya̱ inìma̱‑la̱. Ya̱á isìjnaꞌta nangi jè ndí ti koni tsa ijye ꞌken; skanda kjín xi̱ta̱ ra i̱nchikotsíjen‑la̱, kitsò:
―Ijyeé ꞌken.
Tanga jè Jesús itsabáꞌñó tsja jè ti; iskimíꞌnga; a̱kjòn tsasíjna kixi̱‑ni.
ꞌKia̱ nga ꞌjahaꞌsen niꞌya Jesús, jñà xi̱ta̱ ra kotáꞌyáꞌta‑la̱ iskonangií‑la̱ ꞌkia̱ ta jñà tjíhijyo. Kitsò:
―¿Mé‑ni ngaji̱n mì kì kàma kànachrjekàjin‑naji̱n jè inìma̱ ꞌcho‑la̱ ni̱í?
Jesús kitsó‑la̱:
―Jè inìma̱ ꞌcho‑la̱ ni̱í ra ko̱ꞌsín ꞌsío̱n, ꞌkia̱á bitjokàjin ꞌkia̱ nga bitsaꞌbeé ko̱ nga bìtsa̱chjeén a̱ꞌta ꞌtse̱ Nainá.
ꞌKia̱ nga kijì‑ni ya̱ i̱ꞌnde ra̱kìi̱, ya̱á tsatojin ya̱ nangi Galilea, tà nga̱tjì‑la̱, majìn‑la̱ nga xi̱ta̱ ske̱;
nga̱ jñá i̱nchibakón‑ya‑la̱ xi̱ta̱ ra kotáꞌyáꞌta‑la̱, nga kitsò‑la̱:
―ꞌA̱n ra Iꞌndí‑la̱ Xi̱ta̱ xin‑la̱ ijo‑na̱, ya̱á ko̱nga̱tsja jñà xi̱ta̱, a̱kjòn si̱ìꞌken‑na. Tanga ꞌkia̱ nga ki̱jchò jàn ni̱chjin nga ijye ki̱yáa̱, kjoa̱áya‑ina.
Tanga jñà xi̱ta̱‑la̱, mì kì kjòchi̱ya‑la̱ ꞌén ra ko̱kitsò‑la̱. Ko̱ mì kì kitsò ikon nga iskonangi‑la̱.
ꞌKia̱ nga ijchò ya̱ na̱xi̱ndá Capernaum, ꞌkia̱ nga ijye tsikitsa̱jna a̱ya niꞌya, Jesús iskonangií‑la̱ xi̱ta̱‑la̱, kitsò‑la̱:
―¿Mé ra ta̱ nda chitiya‑najiòn ꞌkia̱ nga i̱nchinchrabé ya̱ a̱ya ndi̱yá?
Xi̱ta̱‑la̱ tà jyò tsikitsa̱jna, ta nga̱tjì‑la̱ ꞌkia̱ nga i̱nchinchrabá ya̱ ndi̱yá, ya̱á tsakátiya‑ni yá xi̱ta̱ xákjién ra tíjna ítjòn.
ꞌKia̱á tsikijna Jesús; a̱kjòn kiìchja̱‑la̱ jñà ra tejò, kitsò‑la̱:
―Tsa yá ra mejèn‑la̱ nga kíjna ítjòn, ta isa̱á jnchro jè nangi katasíkíjna ijo‑la̱, ko̱ katasísin‑la̱ ngaꞌtsì xi̱ta̱ ra iꞌka.
―Jè ra a̱ꞌta tsa̱ꞌa̱n ska̱ábétjò jngo ndí ti koni jè ndí ti ra̱kìi̱, koni ꞌa̱án‑nì ra kjábétjò‑na; ko̱ jè ra ska̱ábétjò‑na mì tsa ꞌa̱n ra kjábétjò‑na, jé kjábétjò jè ra isìkasén‑na.
Kiìchja̱á Juan, kitsò:
―Maestro, kàꞌyaá jngo‑ji̱n xi̱ta̱ ra ko̱ ꞌí‑li bachrjekàjin inìma̱ ꞌcho‑la̱ ni̱í ra tjíjin ijo‑la̱ xi̱ta̱; kabatechjá‑la̱ji̱n, nga̱ jè xi̱ta̱ ra̱kìi̱, mì tsa ya̱ tsáꞌbako̱‑ná.
Jesús kitsò:
―Kì ko̱ꞌsín batechjà‑la. Nga̱ mì kì ko̱ma a̱skan ki̱chja̱jno‑na jè ra a̱ꞌta tsa̱ꞌa̱n tíꞌsín jngo kjo̱xkón.
Jè ra mì tsa kondra̱ tíjna‑ná, xi̱ta̱ tsa̱jién‑né.
Ta yá‑ni ra a̱ꞌta tsa̱ꞌa̱n tsjá jngo chi̱tsín‑no nandá, ta nga̱tjì‑la̱ nga xi̱ta̱‑la̱ Cristo ꞌmì‑no, ꞌkoa̱á xin kixi̱‑no nga isa̱á tse kjo̱nda‑la̱ Nainá sa̱kò‑isa‑la̱.
’Tsa yá ra ska̱nìjin jé, xi̱ta̱ ra makjiín‑la̱ a̱ꞌta tsa̱ꞌa̱n, jñà ra ko̱ꞌsín kjòn inìma̱‑la̱ koni jñà ꞌtse̱ ndí i̱xti, isa̱á‑la nda‑la̱ tsa jè xi̱ta̱ ra ko̱ꞌsín ꞌsi̱in, jngo na̱jo̱ natsí katasitéꞌñóngi ya̱ ísìn, a̱kjòn si̱kàtje̱n‑ngi ya̱ a̱jin ndáchikon.
Tsa jè ndsi̱i bátsji-jé‑li, ti̱chátjìn. Isa̱á nda‑ni nga kato‑tsja ꞌki nga ki̱tjáha̱ꞌsi̱in ya̱ ñánda̱ nga kíjnakon jè inìma̱‑li, ko̱ mì ꞌkoa̱‑nì tsa tjín nga jò ndsi̱i nga ꞌkín ya̱ ñánda̱ nga tjín kjo̱hiꞌin ra mì kì feheꞌta, ya̱ a̱jin niꞌí ñánda̱ mì kì ma fiꞌtso,
ya̱ ñánda̱ nga ni̱kjiá biya jñà chi̱ndo ko̱ ñánda̱ títì niꞌí ra ni̱kjiá fiꞌtso.
Tsa jè ndsa̱kì bátsji-jé‑li, ti̱chátjòn‑ti. Isa̱á nda‑te‑ni tsa kato ndsakò ꞌki nga ki̱tjáha̱ꞌsi̱in ya̱ ñánda̱ nga kíjnakon jè inìma̱‑li, ko̱ mì ꞌkoa̱‑ni tsa tjín ngajò ndsa̱kì nga ꞌkín ya̱ a̱jin niꞌí ñánda̱ nga tjín kjo̱hiꞌin,
ya̱ ñánda̱ nga ni̱kjiá biya jñà chi̱ndo ko̱ ñánda̱ títì niꞌí ra ni̱kjiá fiꞌtso.
Ko̱ tsa jè xkìn bátsji-jé‑li, ti̱náchrji. Isa̱á nda‑ni ni̱ꞌsín ta jngo‑ni xkìn nga ki̱tjáha̱ꞌsi̱in ñánda̱ nga tíbatéxoma Nainá ko̱ mì ꞌkoa̱‑ni tsa tjín ngajò xkìi̱n nga ꞌkín ya̱ ñánda̱ tjín kjo̱hiꞌin ra mì feheꞌta
ya̱ ñánda̱ nga ni̱kjiá biya jñà chi̱ndo ko̱ ñánda̱ títì niꞌí ra ni̱kjiá fiꞌtso.
’Ngaꞌtsí‑ni, ya̱á ko̱jnchrajin ya̱ a̱jin niꞌí.
Jè na̱xa̱, nda‑ní; tanga tsa ꞌkia̱ mì kì ti̱ jnchra ka̱ma‑ni, ¿kóꞌsín si̱ko̱‑la nga ma ko̱jnchra india‑ni? Tjatsjio nga katafìchjin‑la̱ kjo̱tsjacha ra tjín‑no ko̱ xàngio̱o koni ꞌsín nga fichjin‑la̱ tsajmì ra ma chine ꞌkia̱ nga tjín‑la̱ na̱xa̱ mé‑ni nga ꞌnchán ki̱tsa̱jnako̱o xàngio̱o nga jngó jngó‑no.
Jesús itjojin‑ní ya̱ na̱xi̱ndá Capernaum, nga kijì ya̱ ján nangi Judea, ko̱ kijí ya̱ nangi ra kjijna ya̱ a̱jto̱n ndáje̱ Jordán. India kjokjìnꞌta‑ila̱ xi̱ta̱ ko̱ tsikíꞌtsia̱ nga tsakón‑ya‑la̱ koni ꞌsín ꞌsín kiꞌta.
Ijchò kinchaꞌta chrañaá iꞌka‑la̱ xi̱ta̱ fariseo nga mejèn‑la̱ sko̱ónda̱cha̱‑la̱; iskonangi‑la̱, kitsò‑la̱:
―¿A tjíꞌnde‑la̱ ra xi̱ta̱ ꞌxi̱n nga ma jngó kjá tsjín‑ni jè chjo̱ón‑la̱?
Jè Jesús kitsó‑la̱:
―¿Kóꞌsín tsakón‑ya‑no Moisés?
Kitsó xi̱ta̱ kìi̱:
―Moisés kitsjáꞌnde‑ní nga ma jngo xa̱jo̱n koaajna masen xi̱ta̱ nga tsjín‑ni xákjién.
Jesús kitsó‑la̱:
―Moisés, kií ko̱ꞌsín tsikínda‑ni kjo̱téxoma ra̱kìi̱ ta nga̱tjì‑la̱ nga ꞌñó tájajín tjín inìma̱‑najiòn.
Tanga ꞌkia̱ nga ti̱ꞌsa̱ isinda i̱sàꞌnde, “ko̱ chjo̱ón ko̱ ꞌxi̱ín tsikínda Nainá.
ꞌKoa̱á ma‑ni nga jè xi̱ta̱ ꞌxi̱n, ꞌkia̱ nga ki̱xan, tsjín jè na̱ꞌìn‑la̱ ko̱ tsjín jè na̱‑la̱; ta jé chjo̱ón‑la̱ kíjnako̱.
Ko̱, jngoó ijo ka̱ma‑ni ta ngajòo̱.” Mì tsa ti̱ jò ma‑ni ꞌkia̱ nga ijye kàbixan; tà jngoó ijo kàma‑ni.
ꞌKoa̱á ma‑ni nga mì kì ma nga jñà xi̱ta̱ si̱ìtsjin‑ni xákjén jñà ra jè Nainá síjngo.
Jesús kitsó‑la̱:
―Jè xi̱ta̱ ra tsjín‑ni chjo̱ón‑la̱ ko̱ kjꞌií chjo̱ón ki̱xan‑ko̱ india‑ni, kjoa̱ chijngií tíꞌsín.
Ko̱ tsa jè chjo̱ón tsjín‑ni ꞌxi̱n‑la̱ ko̱ kjꞌií ꞌxi̱n ki̱xan‑ko̱ india‑ni, ti̱ꞌkoa̱á kjoa̱chijngií tíꞌsín‑te.
Jñà xi̱ta̱ ꞌjiìkó‑la̱ ndí i̱xti jè Jesús mé‑ni nga kátáꞌta‑la̱ tsja. Tanga jñà xi̱ta̱ ra kotáꞌyáꞌta‑la̱ Jesús mì kì kitsjáꞌnde‑la̱. Tsakátiko̱‑ní jñà ra ꞌjiìkó ndí i̱xti.
ꞌKia̱ nga kijtse Jesús, kjojtií‑la̱, kitsò‑la̱:
―Ti̱ꞌnde‑la jñà ndí i̱xti nga katanchrabáꞌta‑na. Kì jiòn batechjà‑la. Nga̱ jñà xi̱ta̱ ra ko̱ꞌsín tjín inìma̱‑la̱ koni ꞌtse̱ jñà ndí i̱xti, ijyeé ꞌtse̱é ngaꞌtsì kjo̱nda ra tjín ya̱ ñánda̱ nga tíbatéxoma Nainá.
Ngi kjo̱hixi̱í ra xian‑no, jè ra mì kì ko̱ꞌsín tjín inìma̱‑la̱ koni ꞌtse̱ jñà ndí i̱xti nga ska̱ábé kjo̱nda‑la̱ Nainá nga jè katatéxoma‑la̱, mì kì ko̱ma kjoa̱haꞌsen ya̱ ñánda̱ nga tíbatéxoma Nainá.
A̱kjòn Jesús tsaꞌnga ndí i̱xti; tsakásòn‑la̱ tsja nga isíjé‑la̱ Nainá nga katasíchikonꞌtin jñà ndí i̱xti kìi̱.
ꞌKia̱ nga ijye tífì india‑ni Jesús, jngo xi̱ta̱ ijchòtji̱ngi‑la̱ ra ꞌñó tje̱n. Tsasèn-xkóꞌnchiꞌtá‑la̱; a̱kjòn iskonangi‑la̱; kitsò‑la̱:
―Maestro, ra xi̱ta̱ nda ꞌmì‑li, ¿mé ra ꞌsiaa̱n nga ma ꞌse̱‑na kjo̱binachon ra mì feheꞌta skanda ta kjiá‑nioo̱?
Jesús kitsó‑la̱:
―¿Mé‑ni nga xi̱ta̱ nda ꞌmì‑ná? Nga̱ tsìn jngo xi̱ta̱ ra nda; ta̱ jngoó jè Nainá ra nda xi̱ta̱.
Ijyeé tjíjin‑li kótsò kjo̱téxoma: “Kì kjoa̱chijngi ꞌnì; kì xi̱ta̱ nìꞌkin; kì chijé ꞌnì; kì ꞌén ndiso fanè‑la̱ xi̱ta̱ ra kjꞌií; kì chònda̱cha̱‑jìn; nda jcha̱xkín na̱ꞌìn‑li ko̱ na̱‑li.”
Jè xi̱ta̱ kitsó‑ní:
―Maestro, tísihítjasòn ijye‑ná ngaꞌtsì kjoa̱ kìi̱ kó nga tísíjchá ijo‑na̱.
Jesús tsjakeé kjomà, iskoꞌán‑ní, a̱kjòn kitsò‑la̱:
―Jngo kjoa̱ chija‑li ra ꞌsi̱in. Tìka̱ti̱na ijyi ngaꞌtsì tsajmì ra tjín‑li. Ko̱ jè to̱n, ti̱kaꞌbí‑la̱ jñà xi̱ta̱ ra i̱ma̱ títsa̱hijyo, mé‑ni nga tse kjo̱nda ꞌse̱‑li ya̱ ján ngajmi. Ko̱ a̱kjòn nchrabátji̱ngi‑ná.
Jè xi̱ta̱ ra̱kìi̱, ꞌñó ꞌcho kjomà‑la̱ ꞌkia̱ nga kiíꞌnchré ꞌén kìi̱. ꞌÑó ba kiꞌse‑la̱ nga kijì‑ni, ta nga̱tjì‑la̱ nga̱ ꞌñó nchi̱ná.
Jesús jngo tjandi iskotsíjen, kitsò‑la̱ xi̱ta̱ ra kotáꞌyáꞌta‑la̱:
―ꞌÑó chjá ka̱ma‑la̱ ra xi̱ta̱ nchi̱ná nga kjoa̱haꞌsen ñánda̱ nga tíbatéxoma Nainá.
Jñà xi̱ta̱ ra kotáꞌyáꞌta‑la̱ Jesús, ꞌkia̱ nga kiíꞌnchré ꞌén kìi̱, tà ꞌkoa̱á kjomà‑la̱. Tanga jè Jesús india kitsò‑ila̱:
―Jiòn ra iꞌndí‑na̱ xin‑no, taxki̱ iꞌin ko̱ma‑la̱ xi̱ta̱ ra kjoa̱nchi̱ná‑la̱ báꞌta ikon nga kjoa̱haꞌsen ñánda̱ nga tíbatéxoma Nainá.
ꞌÑó chjá ka̱ma‑la̱ nga kjoa̱àꞌsen‑jin ya̱ ñánda̱ nga tíbatéxoma Nainá; skanda isa̱á‑la chiba chjá ka̱ma‑la̱ jngo cho̱ camello nga kjoa̱àꞌsen‑kjá ya̱ ñánda̱ nga ti̱ꞌxá nindo ra tjahiña‑ni nikje.
Jñà xi̱ta̱‑la̱ Jesús, isa̱á ta ꞌñó kjóxkón-isa‑la̱. ꞌKia̱á kitsò‑la̱ xákjién:
―¿Yá xi̱ta̱ ra ko̱ma ki̱tjokajin kjo̱hiꞌin tsaꞌkoa̱?
Jesús iskotsíjeén‑la̱, a̱kjòn kitsò‑la̱:
―Ra ta jñà xi̱ta̱ mì kì ko̱ma‑la̱; tanga Nainá, ko̱maá‑la̱ ra jè; nga̱ ra a̱ꞌta ꞌtse̱ Nainá ma ijye‑ní ta mé kjoa̱‑nioo̱.
ꞌKia̱á kiìchja̱ Pedro nga kitsò:
―Ra ji̱n, kijmitákon ijyeé‑náji̱n ngaꞌtsì tsajmì ra tjín‑náji̱n, ko̱ ji̱í timatji̱ngi‑laji̱n.
―ꞌKoa̱á xin kixi̱‑no, ngaꞌtsì xi̱ta̱ ra isíkítsa̱jna niꞌya‑la̱, ꞌndse̱, ndichja, na̱‑la̱, na̱ꞌìn‑la̱, chjo̱ón‑la̱, i̱xti‑la̱ ko̱ nangi‑la̱ ra ta ꞌa̱n nga̱tjì‑na ko̱ jè nga̱tjì‑la̱ ꞌén xi̱tse̱‑la̱ Nainá ra nda tsò
i̱ a̱ꞌta nangi, jngo sindo̱ ꞌka̱ ko̱ꞌki tjábé ngajo‑ila̱, ra niꞌya ꞌmì, ra ꞌndse̱, ra ndichja, na̱‑la̱, i̱xti‑la̱ ko̱ nangi‑la̱, ni̱ꞌsín ko̱jtike xi̱ta̱ nga koa̱àtji̱ngi‑la̱. Tanga jè i̱sàꞌnde ra sa nchrabá, ꞌse̱é‑la̱ kjo̱binachon ra mì feheꞌta ni̱ ta̱ kjiá‑nioo̱.
Tanga kjín xi̱ta̱ ra jñà títsa̱jna ítjòn ꞌndi̱ ꞌndi̱‑ni̱, jñá kítsa̱jna tji̱ngi a̱skan‑nioo̱; ko̱ jñà ra títsa̱jna tji̱ngi ꞌndi̱ ꞌndi̱‑ni̱, jñá kítsa̱jna ítjòn‑nì a̱skan‑nioo̱.
Jesús, tsáꞌba ítjòn‑la̱ xi̱ta̱‑la̱ nga i̱nchifì ya̱ ján na̱xi̱ndá Jerusalén. Jñà xi̱ta̱ ra tji̱ngi‑la̱, tà i̱nchimaxkón‑la̱ ꞌkia̱ nga i̱nchifì. Jñà xi̱ta̱‑la̱ ra tejò ma‑ni india kiìchja̱ꞌtaxìn‑la̱, a̱kjòn tsiꞌkéna̱jmí india‑la̱ mé kjoa̱ ra ꞌsa̱ ko̱ka̱maꞌtin. Kitsò‑la̱:
―ꞌNdi̱ ꞌndi̱‑ni̱, ya̱á i̱nchimangié ya̱ na̱xi̱ndá Jerusalén; ꞌa̱n ra Iꞌndí‑la̱ Xi̱ta̱ xin‑la̱ ijo‑na̱, ya̱á ko̱nga̱tsja jñà xi̱ta̱ ítjòn‑la̱ na̱ꞌmì ko̱ jñà xi̱ta̱ ra bakón‑ya kjo̱téxoma‑la̱ Nainá ra tsikínda Moisés, ko̱ jñá ko̱kitsò nga bakén‑na nga ki̱yáa̱, ko̱ ya̱á si̱ìnga̱tsja‑na ya̱ a̱jin‑la̱ xi̱ta̱ ra mì tsa xi̱ta̱ Judío,
ko̱ jñà xi̱ta̱ kìi̱, si̱ìsabàꞌtiín‑na, ki̱íchrájno‑na, ko̱já‑na, a̱kjòn si̱ìꞌken‑na. Tanga ra ko̱ma jàn ni̱chjin kjoa̱áya india‑na.
Jacobo ko̱ Juan, i̱xti‑la̱ Zebedeo, ijchò kinchaꞌtá‑la̱ Jesús, kitsò‑la̱:
―Maestro, mején‑naji̱n nga ko̱ꞌsín ꞌti̱ìn jè kjo̱nda ra si̱jé‑laji̱n.
Jesús iskonangií‑la̱, kitsò‑la̱:
―¿Mé ra mejèn‑no nga tsja‑no?
Jacobo ko̱ Juan kitsó‑ní:
―ꞌKia̱ nga ijye tjibatexomi ya̱ ján ngajmi, ki̱ꞌnde‑náji̱n nga ya̱ ki̱tsa̱jnaꞌta‑laji̱n, jngo ti̱kíjnaꞌta‑náji̱n ya̱ nga kixi̱‑li ko̱ jngo ti̱kíjnaꞌta‑náji̱n ya̱ ngaskoán‑li.
ꞌKia̱á kitsò Jesús:
――Mì kì ꞌya jiòn mé ra níjé. ¿A maá ko̱tojiòn jè kjo̱hiꞌin ra ꞌa̱n ko̱tojian? Ko̱, ¿a maá ko̱ꞌsín ki̱tjáha̱ꞌse̱n‑jion kjo̱hiꞌin ra ꞌa̱n kjoáha̱ꞌse̱n‑jiaa̱n?
Kitsó jñà xi̱ta̱ kìi̱:
―Jon, maá ko̱tojin‑ji̱n.
ꞌKia̱á kitsò‑la̱ Jesús:
―Kixi̱í kjoa̱, maá‑la̱ ko̱tojiòn kjo̱hiꞌin; ko̱ skanda ki̱tjáha̱ꞌse̱n‑jion jè kjo̱hiꞌin ra ꞌa̱n ko̱tojian;
tanga mì tsa ꞌa̱n bako̱‑na nga tsjaꞌndé‑no nga ya̱ ki̱tsa̱jnaꞌta‑ná ya̱ nga kixi̱‑na̱ ko̱ ya̱ ngaskoán‑na̱. Jñà i̱ꞌnde kìi̱, ta jñá títsa̱jnanda‑la̱ jñà ra ko̱ꞌsín ijye itjahájin.
ꞌKia̱ nga kiíꞌnchré jñà xi̱ta̱‑la̱ Jesús ra iꞌka ra ngi te ma‑nioo̱, kjojtií‑la̱ koni ꞌsín kitsò Jacobo ko̱ Juan.
Tanga jè Jesús kiìchja̱á‑la̱, kitsò‑la̱:
―Ijyeé ꞌya‑nájiòn nga jñà xi̱ta̱ ra siꞌta xá ya̱ na̱xi̱ndá ra tjín ya̱ i̱sàꞌnde, ꞌkoa̱á ꞌsín batéxoma koni tsa jñà ma ni‑la̱ xi̱ta̱ na̱xi̱ndá. Ko̱ jñà xi̱ta̱ ra isa̱ ꞌnga títsa̱jna, ko̱ó kjo̱téxoma‑la̱ beton‑ni jñà xi̱ta̱.
Tanga ra a̱ꞌta tsa̱jiòn mì kì tjínè‑la̱ nga ko̱ꞌsín ko̱ka̱ma. Jè ra mejèn‑la̱ nga ꞌnga kíjna, ta isa̱á jnchro jé katabasìko̱ꞌta‑no;
ko̱ jè ra mejèn‑la̱ kíjna ítjòn‑no, ta isa̱á jnchro jè katama chi̱ꞌnda‑no.
Nga̱ ꞌa̱n ra Iꞌndí‑la̱ Xi̱ta̱ xian‑la̱ ijo‑na̱, ti̱ꞌkoa̱á mì tsa ki xá ꞌjíi̱‑na nga ꞌa̱n nda ki̱tjasòn ítjòn‑na. Kií xá ꞌjíi̱‑na nga ꞌa̱n jnchro nda sìhitjásòn ítjòn‑la̱ xi̱ta̱, ko̱ nga tsja ijo‑na̱ nga kjìn xi̱ta̱ ki̱tjojin kjo̱hiꞌin nga ꞌa̱n kíchjítjì ngajo‑la̱ jé‑la̱.
ꞌKia̱ nga ijchò ya̱ na̱xi̱ndá Jericó, ꞌkia̱ nga ijye i̱nchibitjojin ya̱ na̱jnchra̱, tji̱ko̱ xi̱ta̱‑la̱ ra kotáꞌyáꞌta‑la̱ ko̱ kjín xi̱ta̱ tji̱ngi‑isa‑la̱. Ya̱ a̱ndi ndi̱yá, jngo xi̱ta̱ i̱ma̱ tíjna ra xka̱ ra ꞌmì Bartimeo, ti‑la̱ xi̱ta̱ ra ꞌmì Timeo, nga tísíjé kjo̱tjò to̱n.
Jè xi̱ta̱ xka̱ ra̱kìi̱, ꞌkia̱ nga kiíꞌnchré nga jé Jesús ra Nazaret i̱ꞌnde‑la̱ tífì, ndi̱to̱ón kiìchja̱‑la̱, kitsò‑la̱:
―¡Jesús, ji̱ ra ya̱ nakjoá‑ni tje̱‑la̱ xi̱ta̱xá ítjòn ra tsiꞌkìn David, jcha̱hi̱ma̱takón‑ná!
Kjín xi̱ta̱ tsakátiko̱ Bartimeo nga jyò katijna. Tanga jè Bartimeo isa̱á ta ꞌñó kiìchja̱‑isa. Kitsò:
ꞌKia̱á tsasijna Jesús, kitsò:
―Ti̱nákjoa̱‑la.
A̱kjòn inakjoá‑la̱ jè xi̱ta̱ xka̱. Jñà xi̱ta̱ kitsó‑la̱:
―ꞌÑó ꞌtè‑la̱ takìn, ti̱sítji̱in, chja̱‑ró‑li Jesús.
Jè xi̱ta̱ xka̱, ndi̱to̱ón tsasítje̱n, tsachrje na̱chro̱ sònꞌnga‑la̱, kiì kasiꞌta‑la̱ ñánda̱ síjna Jesús.
Jesús iskonangií‑la̱, kitsò‑la̱:
―¿Mé ra mejèn‑li nga sikó‑la?
Jè xi̱ta̱ xka̱ kitsò:
―Ji̱ Maestro, jé mejèn‑na nga katatsíjen‑na.
Jesús kitsó‑la̱:
―ꞌTin‑ni. Ki‑ní nga kàmakjiín‑li nga kamanda‑ni.
Jè xi̱ta̱ xka̱, ndi̱to̱ón tsatsíjen‑ila̱, ko̱ ya̱á kiìtji̱ngi‑la̱ koni ꞌsín ndi̱yá tífì Jesús.
ꞌKia̱ nga ijye ijchò chraña ya̱ na̱xi̱ndá Jerusalén, ya̱ chrañaꞌtá‑la̱ jñà na̱xi̱ndá ra ꞌmì Betfagé ko̱ Betania, ya̱ a̱ꞌta nindo Yá Olivo, Jesús isìkasén jò xi̱ta̱ ra kotáꞌyáꞌta‑la̱;
kitsò‑la̱:
―Tangió ya̱ na̱xi̱ndá i̱tsé ra kjijnaꞌta ya̱ ján. ꞌKia̱ kijcho, ya̱á síjnaꞌtaꞌñó jngo ndí búrró iꞌndí ra kjè sa yá bijnasòn‑la̱. Chjíjnda̱ꞌñó, ko̱ nchrabáko̱ò.
Tsa yá ra kjonangi‑no, tsa ki̱tso̱‑no: “¿Mé‑ni ko̱nìko̱‑no jè búrró?”, ꞌtin‑la: “Jé‑ró Jesús ra tíjna ítjòn ko̱chjeén‑la̱. A̱skan‑ró si̱ìkasén‑ni.”
Kijí jñà xi̱ta̱‑la̱. ꞌKia̱ nga ijchò jngo niꞌya, ya̱á tjítéꞌñó jngo búrró ya̱ xa̱tjo̱ niꞌya ya̱ a̱ya ndi̱yá. A̱kjòn iskíjnda̱ꞌñó.
Tjín iꞌka xi̱ta̱ ra ya̱ títsa̱jna kitsò‑la̱:
―¿Mé ꞌsia̱an‑no, mé‑ni ko̱ꞌsín chjíjnda̱ꞌñó‑no jè ndí búrró?
ꞌKoa̱á ꞌsín kitsò‑la̱ koni ꞌsín kitsò Jesús, ko̱ kitsjáꞌndeé‑la̱ nga kiìko̱.
ꞌKia̱ nga ijchòko̱ ñánda̱ tíjna Jesús, jñá nikje‑la̱ xi̱ta̱ kìi̱ tsakásòn‑la̱ ndí búrró. A̱kjòn tsikijnasòn‑la̱ Jesús.
Kjín xi̱ta̱ tsakánda nikje‑la̱ ya̱ a̱ya ndi̱yá, ti̱ꞌkoa̱ tjín xi̱ta̱ ra chrja‑la̱ yá tsate ya̱ a̱jin ijñá ra tsakánda‑te nga kijtsexkón Jesús.
Jñà xi̱ta̱ ra tjítjòn ko̱ ra tji̱ngi, ꞌñó chja̱, nga i̱nchitsò:
―Mé ta̱ nda‑la̱ jè xi̱ta̱ ra nchrabá ngajo‑la̱ jè Nainá.
Mé ta̱ nda‑ni nga jè ko̱tèxoma ngajo‑la̱ xi̱ta̱ jchínga‑ná David. ¡Jeya katijna Nainá ya̱ ján ngajmi!
Jesús ꞌjahaꞌsen‑jiín ya̱ na̱xi̱ndá Jerusalén. A̱kjòn ꞌjahaꞌsen ya̱ ndi̱tsin i̱ngo̱ ítjòn. Iskotsíjen kóhoꞌki ndi̱tsin i̱ngo̱. Ko̱ a̱kjòn itjo‑ni; kiìko̱ xi̱ta̱‑la̱ ra tejò ma‑ni ján na̱xi̱ndá Betania, tà nga̱tjì‑la̱ nga̱ ijyeé kjòhixòn ꞌkia̱ nga ijchò.
ꞌKia̱ ma nchijòn nga itjo india‑ni ján na̱xi̱ndá Betania, kjòhojó‑la̱ jè Jesús.
ꞌKia̱á kijtse jngo yá‑la̱ to igo̱ ra kjin síjna nga tjín‑la̱ xka̱. Kiì katsíjen‑la̱ a ijá‑la̱ to, tanga ni̱mé to isakò‑la̱; tà xka̱á ra tjín‑la̱. Nga̱ mì tsa ni̱chjin‑la̱ to ꞌkia̱.
ꞌKia̱á kitsò‑la̱ jè yá‑la̱ to igo̱:
Jñà xi̱ta̱ ra kotáꞌyáꞌta‑la̱ Jesús kiíꞌnchré ꞌén kìi̱.
ꞌKia̱ nga ijchò ya̱ na̱xi̱ndá Jerusalén, Jesús ꞌjahaꞌseén ya̱ ndi̱tsin i̱ngo̱ ítjòn; a̱kjòn tsikíꞌtsia̱ nga tsachrje jñà xi̱ta̱ ra ya̱ i̱nchibatína ko̱ i̱nchibatse ya̱ ndi̱tsin‑la̱ i̱ngo̱. Isíkáfa tsakjàn jñà ímixa̱‑la̱ xi̱ta̱ ra síkaatjìya to̱n ko̱ jñà íxile̱‑la̱ jñà ra batína ni̱se paloma.
Ko̱ mì kì kitsjáꞌnde‑la̱ xi̱ta̱ ra tsajmì batína nga ꞌjahako̱ ꞌchá‑la̱ ya̱ ndi̱tsin i̱ngo̱.
A̱kjòn tsakón‑ya‑la̱ xi̱ta̱. Kitsò‑la̱:
―Jè xa̱jo̱n‑la̱ Nainá, ¿a mí tsa ko̱ꞌsín tjíꞌta nga tsò: “Niꞌya‑na̱, ꞌkoa̱á ꞌsín ko̱chjeén nga ya̱ ki̱chja̱ꞌta‑na ngaꞌtsì xi̱ta̱ ra tjín nga tjíjtsa i̱sàꞌnde”? Tanga jiòn i̱ꞌnde‑la̱ xi̱ta̱ chijé i̱nchiꞌnià.
Kiíꞌnchré jñà kjoa̱ kìi̱ jñà xi̱ta̱ ítjòn‑la̱ na̱ꞌmì ko̱ xi̱ta̱ ra bakón‑ya kjo̱téxoma‑la̱ Nainá ra tsikínda Moisés. Tsakátsjií‑la̱ kóꞌsín si̱ìko̱ nga ko̱ma si̱ìꞌken Jesús, tanga itsakjón‑la̱, tà nga̱tjì‑la̱ nga̱ kjín ma‑ni xi̱ta̱ ra kiíꞌnchré ꞌén ra tsakón‑ya Jesús, ko̱ tà maxkón‑la̱ jè kjo̱téxoma ra bakón‑ya.
ꞌKia̱ nga ijye kjòjñò, Jesús ko̱ xi̱ta̱‑la̱ itjojin‑ní ya̱ na̱xi̱ndá Jerusalén nga kijì‑nì.
Ra ma nchijòn, ꞌkia̱ nga ta̱jñòya, ya̱á ꞌja india‑nì ya̱ ñánda̱ nga síjna yá‑la̱ to igo̱; kijtse‑ní nga ijye kixì yá‑la̱ ko̱ kóhoꞌki skanda kja̱ma̱‑la̱.
Jè Pedro ítsjeén‑la̱ koni ꞌsín kitsò Jesús. ꞌKia̱á kitsò‑la̱:
―Maestro, chítsijen‑la jè yá‑la̱ to igo̱ ra inakjoájno‑la̱ ji̱ ngojña̱. Ijyeé kixì.
Jesús ꞌkia̱á kiìchja̱; kitsò:
―Katakjiín‑no a̱ꞌta ꞌtse̱ Nainá.
ꞌKoa̱á xin kixi̱‑no, tsa yá ra ki̱tso̱‑la̱ jè nindo ra̱kìi̱: “Ti̱xín i̱jndíi̱; ya̱ ti̱kàtje̱n‑jin ijo‑li ya̱ a̱jin ndáchikon.” Tsa mì tsa tà jò tjín‑la̱ inìma̱‑la̱ ꞌkia̱ nga ko̱ki̱tso̱, tsa ngi kixi̱ kjoa̱ nga tjíjngo ikon, ꞌkoa̱á ꞌsín ko̱ma koni ꞌsín ki̱tso̱.
Kií ko̱ꞌsín xin‑no ngaꞌtsì‑no, ꞌkia̱ nga mé ra si̱jé nga ki̱nákjoa̱ꞌta‑la Nainá, ꞌkoa̱á ꞌsín katakjiín‑no koni tsa ijye itjábé‑no jè ra i̱nchiníjé, mé‑ni nga ꞌki̱‑no.
Ko̱ ꞌkia̱ nga ki̱nákjoa̱ꞌta‑la Nainá ti̱jchaàꞌta‑la jé‑la̱ xàngio̱o mé‑ni jè Na̱ꞌìn‑no ra tíjna ján ngajmi, ti̱ꞌkoa̱á si̱hijchaꞌta‑no jé ra tjín‑no.
[Tanga tsa mì kì si̱jchaꞌtà‑la jé‑la̱ xi̱ta̱ xàngio̱o, ti̱ꞌkoa̱á mì kì si̱hijchaꞌta‑no Na̱ꞌín‑ná ra tíjna ngajmi jñà jé ra tjín‑no.]
Jesús ijchó india‑ni ya̱ ján Jerusalén. ꞌKia̱ nga tsáꞌba ya̱ ndi̱tsin i̱ngo̱ ítjòn, ꞌjií kínchaꞌtá‑la̱ jñà xi̱ta̱ ítjòn‑la̱ na̱ꞌmì, ko̱ xi̱ta̱ ra bakón‑ya kjo̱téxoma‑la̱ Nainá ra tsikínda Moisés, ko̱ xi̱ta̱ jchínga ꞌtse̱ xi̱ta̱ Judío;
iskonangi‑la̱, kitsò‑la̱:
―Ko̱ꞌtín‑náji̱n, ¿mé kjo̱téxoma ra tsjáꞌnde‑li nga ko̱ꞌsín ꞌnì? ¿Yá ra kitsjà‑li kjo̱téxoma kìi̱?
\v 29‑30 Jesús kitsó‑la̱:
―Ti̱ꞌkoa̱á ꞌa̱n, jngo ꞌén skonangi‑no: ¿Yá ra kitsjà‑la̱ kjo̱téxoma jè Juan nga tsatíndá xi̱ta̱? ¿A jé Nainá ra tíjna ngajmi, o̱ ra ta xi̱ta̱‑ní? Ko̱ꞌtín‑ná jiòn, a̱kjòn ꞌkia̱ ko̱xín‑no ra ꞌa̱n, yá ra kitsjà‑na kjo̱téxoma koni ꞌsín ꞌsiaa̱n.
ꞌKia̱á tsajo̱óya‑ni, kitsò‑la̱ xákjién:
―Tsa kixé: “Jé Nainá ra tíjna ngajmi”, kií‑la ꞌsín ki̱tso̱‑ná: “¿Mé‑ni nga mì kjokjiín‑najiòn?”
Ko̱ tsa kixé: “Xi̱ta̱á kitsjà‑la̱ kjo̱téxoma…”
Tanga jñà xi̱ta̱ na̱xi̱ndá itsakjòn‑la̱, tà nga̱tjì‑la̱ nga jñà xi̱ta̱, ꞌkoa̱á ꞌsín makjiín‑la̱ nga jè Juan, ngi jé Nainá kiìchja̱ ngajo‑la̱.
Jñà xi̱ta̱ kìi̱ kitsó‑ní:
―Mì kì ꞌya‑ji̱n.
Ko̱ jè Jesús kitsó‑la̱:
―Ti̱ꞌkoa̱á ꞌa̱n, mì kì ko̱xín‑no yá ra kitsjà‑na kjo̱téxoma koni ꞌsín nga ꞌsiaa̱n.
―Jngo xi̱ta̱ tsikítje̱jin to uva ya̱ nangi‑la̱, ko̱ a̱kjòn tsikíchjàndi‑la̱, ko̱ tsikínda jngo i̱ꞌnde ñánda̱ nga ki̱tjo jè nandá‑la̱ to uva. Ti̱ꞌkoa̱á tsikíndaá jngo niꞌya ra tsikísònꞌnga mé‑ni nga ma ko̱kinda̱‑ni ngaꞌtsiòo̱. A̱kjòn isikiña‑la̱ jè nangi‑la̱ jñà xi̱ta̱, mé‑ni nga si̱íxáko̱‑ni. Ko̱ a̱kjòn kjiín kijì ni‑la̱ nangi ra̱kìi̱.
ꞌKia̱ nga ijchò ni̱chjin‑la̱ nga kjójchá to uva, jè ni‑la̱ nangi isìkasén jngo xi̱ta̱ chi̱ꞌnda‑la̱ nga ꞌji síjé ra jè bako̱‑la̱ nga tjábé chiba‑la̱ ꞌtse̱ tsajmì ra kjójchá.
Tanga jñà xi̱ta̱ ra isíxájin nangi, tà iskajàn‑ko̱‑ní; tà isìkasén tiyaá‑ni.
Jé ni‑la̱ nangi isìkasén ìjngo xi̱ta̱ chi̱ꞌnda‑la̱. Ti̱ꞌkoa̱á tà na̱jo̱ó tsikínè‑te, ngi kitií sko̱, ꞌñó kijtseton.
Jè ni‑la̱ nangi ìjngo‑isa isìkasén xi̱ta̱ chi̱ꞌnda‑la̱. Jè ra̱kìi̱, isìꞌken‑ní. Kjín isìkasén‑isa xi̱ta̱ chi̱ꞌnda‑la̱, tanga tjín ra iskajàn‑ko̱, ko̱ tjín ra isìꞌken.
’Jè ni‑la̱ nangi ta jngoó xi̱ta̱ tíjna‑isa‑la̱; tà jé‑ní ra ti‑la̱ ma, jè ra ꞌñó tsjake; ti̱ꞌkoa̱á isìkasén‑te, kitsò: “Ske̱xkón‑la ra jè ti‑na̱.”
Tanga jñà xi̱ta̱ ra i̱nchisíxá‑jin nangi, tsajo̱óya‑ni, kitsò‑la̱ xákjién: “Jé‑la ra̱kìi̱ ra ꞌtse̱ ki̱tso̱‑la̱ nangi, si̱ꞌkeén mé‑ni nga tsa̱jién ꞌkín ijye‑lá nangi.”
A̱kjòn itsabáꞌñó nga isìꞌken. Tsachrjejin ijo‑la̱ ya̱ ñánda̱ tjín to uva.
’¿Kó bixó jiòn? ¿Jè ni‑la̱ nangi, mé ra si̱ìko̱ jñà xi̱ta̱ kìi̱? Kjꞌi̱í‑la nga kjꞌi̱í síꞌken jñà xi̱ta̱ kìi̱, a̱kjòn kjꞌií xi̱ta̱ si̱ìnga̱tsja nangi‑la̱ ñánda̱ tjín‑la̱ to uva.
’¿A skanda kjeé chitáꞌyá jiòn jè xa̱jo̱n ra tjíꞌta ꞌén‑la̱ Nainá ñánda̱ tsò?:
Jè na̱jo̱ ra tsachrjengi jñà xi̱ta̱ ra bínda chrjó,
jé tíma‑ni na̱jo̱ ngaꞌñó ra síjna ítjòn ya̱ nga chrja̱ngi̱‑la̱ niꞌya.
Jé Nainá ra ko̱ꞌsín tíꞌsín.
Ko̱ ta maxkón‑ná ꞌkia̱ nga ꞌyeé jñà kjoa̱ kìi̱.
Jñà xi̱ta̱ kìi̱, mején‑la̱ jtsa̱ba̱ꞌñó jè Jesús, nga̱ kiìyaá‑la̱ jè kjoa̱ mangásòn ra tsiꞌkéna̱jmí Jesús, nga kondra̱ ꞌtse̱‑ní koni ꞌsín nga kitsò. Tanga jñá itsakjòn‑la̱ xi̱ta̱ na̱xi̱ndá; ta kitsjiín jnchro, a̱kjòn kijì‑ni.
Jñà xi̱ta̱ kìi̱, iskanìtji̱ngií iꞌka‑la̱ Jesús xi̱ta̱ Fariseo ko̱ xi̱ta̱ ꞌtse̱ Herodes nga mejèn‑la̱ sa̱kò‑la̱ kóꞌsín si̱ìko̱ nga koa̱àngi.
Xi̱ta̱ kìi̱, kitsó‑la̱:
―Maestro, ꞌya‑náji̱n nga ꞌén kixi̱í ꞌbèna̱jmí. Ko̱, mì tsa ki nikìndi̱ tsa kótsò‑li jñà xi̱ta̱. Mì kì tsa chjaájin ko̱ mì kì tsa ya̱ chitsíjen‑jníi̱ xi̱ta̱. ꞌKoa̱á ꞌsín kixi̱ ꞌbèna̱jmíyi koni ꞌsín tjín ndi̱yá‑la̱ Nainá. ¿A ndaá tjín nga kíchjítjié tsajmì a̱ꞌta ꞌtse̱ César, xi̱ta̱xá ítjòn‑la̱ xi̱ta̱ Roma, o̱ ra majìn‑ní? ¿A kíchjí‑ná o̱ ra mì kì kíchjié?
Tanga Jesús kjòchi̱yaá‑la̱ nga jò tjín inìma̱‑la̱ xi̱ta̱ kìi̱; kitsó‑la̱:
―¿Mé‑ni nga ꞌa̱n mejèn‑no chìndo̱cha̱‑ná? Nchrabáko̱ jngo‑ná to̱n, mé‑nì nga ske‑na kóꞌki.
ꞌKia̱á kiìko̱ jngo‑la̱ to̱n. Jesús kitsó‑la̱:
―¿Yá ꞌtse̱ i̱sén ko̱ ꞌí ra tjíꞌta?
Kitsó‑la̱:
―ꞌTse̱é jè César, jè ra xi̱ta̱xá ítjòn‑la̱ xi̱ta̱ Roma.
ꞌKia̱á kitsò Jesús:
―ꞌTi̱‑la César jè ra ꞌtse̱ César ko̱ ꞌti̱‑la Nainá jè ra ꞌtse̱ Nainá.
Tà kjóxkón‑la̱ ꞌkia̱ nga kiíꞌnchré koni ꞌsín kitsò Jesús.
Jñà xi̱ta̱ saduceo ijchòtji̱ngií‑la̱ ñánda̱ tíjna Jesús. Jñà xi̱ta̱ kìi̱ mì kì makjiín‑la̱ nga ma faháya‑ila̱ jñà xi̱ta̱ ra ijye ꞌken. Iskonangií‑la̱ Jesús, kitsò‑la̱:
―Maestro, Moisés, ꞌkoa̱á ꞌsín tsakájna xa̱jo̱n: Tsa ꞌkia̱ jngo xi̱ta̱ ꞌxi̱n ki̱yá ra mì kì ꞌse̱‑la̱ i̱xti ko̱ chjo̱ón‑la̱, jè ra ma ꞌndse̱ miꞌken, jé ki̱xan‑ko̱ india‑ni chjo̱ón‑la̱ ꞌndse̱, mé‑nì nga kataꞌse‑la̱ i̱xti, jè ra ya̱ ki̱chja̱‑nì a̱ꞌta ꞌtse̱ ndí miꞌken.
Jè ra ma‑ni jò, jé ixan‑ko̱ chjo̱ón‑la̱ ꞌndse̱. Ti̱ꞌkoa̱á ꞌkeén‑te. Mì kì kiꞌse‑te‑la̱ i̱xti. ꞌKoa̱á ti̱ꞌsín kjomà ra ma‑ni jàn.
Ko̱ ta ngásòn kjomà kó nga ito xi̱ta̱ kìi̱. Ni̱jngo ra kiꞌse‑la̱ i̱xti. Nga ijyeheꞌtà‑ni kjoa̱, ꞌkeén‑te jè chjo̱ón.
ꞌKia̱ nga tsa kjoa̱áya‑ila̱ jñà xi̱ta̱ ra ijye ꞌken, [koni ꞌsín sii̱], ñáa̱‑nì xi̱ta̱ kìi̱ ra ko̱ma kjòn‑ni chjo̱ón‑la̱, nga̱ ixan‑ko̱ ijyeé kó ito.
ꞌKia̱á kiìchja̱ Jesús, kitsò‑la̱:
―Jiòn, kií ko̱ma‑ni nga maskáya‑no nga̱ mì kì ꞌya jiòn kótsò jè xa̱jo̱n ra tjíꞌta ꞌén‑la̱ Nainá ko̱ mì kì ꞌya jè ngaꞌñó ra tjín‑la̱ Nainá.
ꞌKia̱ nga kjoa̱áya‑ila̱ miꞌken, mì tsa ti̱ kjoa̱bixan ꞌse̱‑nì. Nga̱ ꞌkoa̱á ꞌsín kjòn ko̱ma jñà xi̱ta̱ koni jñà ìkja̱li̱‑la̱ Nainá ra tjín ya̱ ján ngajmi.
Jè kjoa̱ ꞌtse̱ miꞌken nga kjoa̱áya‑ila̱, ¿a kjeé fatsjijin jiòn xa̱jo̱n‑la̱ Moisés ya̱ ñánda̱ tíchja̱ ꞌtse̱ yá naꞌyá ra títì? Nainá kitsó‑la̱ Moisés: “ꞌA̱n‑ná ra Nainá‑la̱ tsò‑na Abraham, Isaac, ko̱ Jacob.”
Jè Nainá mì tsa ꞌtse̱ miꞌken‑jìn. ꞌTse̱é xi̱ta̱ ra títsa̱jnakon. Jiòn jiòn, taxki̱ ꞌñó maskáya‑no.
Jngo xi̱ta̱ ra bakón‑ya kjo̱téxoma‑la̱ Nainá ra tsikínda Moisés kiíꞌnchré‑la̱ Jesús nga nda kiìchja̱ ꞌkia̱ nga i̱nchijo̱ókjo. Ijchòkasiꞌta chrañaá‑la̱, a̱kjòn iskonangi‑la̱, kitsò‑la̱:
―¿Ñáa̱‑nì kjo̱téxoma‑la̱ Nainá ra tíjna ítjòn?
Kiìchja̱á Jesús, kitsò‑la̱:
―Jè kjo̱téxoma ra tíjna ítjòn tsò‑ní: “Ti̱náꞌya xi̱ta̱ Israel, jè Nainá‑ná ra tíjna ítjòn‑ná, ta jè ta jngoó‑ni ra tíjna ítjòn‑ná.
Ngi ko̱ó inìma̱‑li, ko̱ ngi ko̱ó kjo̱binachon‑li, ko̱ ngi ko̱ó kjo̱bítsjen‑li, ko̱ ngi ko̱ó ngaꞌñó ra tjín‑li nga tsjacha ꞌti̱ìn jè Nainá ra tíjna ítjòn‑li.” Jé ra̱kìi̱ kjo̱téxoma ra ꞌñó tíjna ítjòn.
Jè ra ma‑ni jò tsò‑ní: “Ko̱ꞌsín tsjacha ꞌti̱ìn xi̱ta̱ xàngi̱i koni ꞌsín nga tsjacha ijo‑li.” Mì ti̱ mé tjín‑isa‑ni kjo̱téxoma ra isa̱ xkón tjín koni jñà kìi̱.
Jè xi̱ta̱ ra bakón‑ya kjo̱téxoma‑la̱ Nainá kitsó‑ní:
―Nda tjín, Maestro. Kjo̱hixi̱‑ní koni ꞌsín kanakjí. Nga jngoó ma‑ni Nainá, ko̱ mì ti̱ yá tjín‑ni ra kjꞌií.
Ko̱ nga isa̱á chjí‑la̱ nga jè Nainá, nga ngi ko̱ó inìma̱‑ná, ko̱ ngi ko̱ó kjo̱bítsjen‑ná ko̱ nga ngi ko̱ó ngaꞌñó‑ná nga tsjacha ꞌsie̱én, ko̱ nga ti̱ꞌkoa̱á tsjacha ꞌsie̱én xàngie̱é koni tsa ti̱jè‑nì ijo‑ná. Isa̱á chjí‑la̱ koni jñà ngaꞌtsì cho̱ ra manga̱tsja Nainá nga tì ya̱ a̱sòn ímixa̱ tsje‑la̱.
Jesús, ꞌkia̱ nga kijtse nga ndaá kiìchja̱ jè xi̱ta̱ ra bakón‑ya kjo̱téxoma‑la̱ Nainá, kitsó‑la̱:
―Mì ti̱ tse chija‑li koni ꞌsín nga Nainá ko̱tèxoma‑li.
Ko̱, ni̱ì‑ti̱‑yá ra kjóꞌñó‑ni ikon nga iskonangi-isa‑la̱.
Jesús, ꞌkia̱ nga tíbakón‑ya ya̱ ndi̱tsin i̱ngo̱ ítjòn, iskonangi‑ní, nga kitsò:
―¿Mé‑ni ko̱tsò‑ni jñà xi̱ta̱ ra bakón‑ya kjo̱téxoma‑la̱ Nainá nga jè Cristo [ra xá si̱ìkasén‑ni Nainá] nga ya̱á nchrabá‑nì tje̱‑la̱ a̱ꞌta ꞌtse̱ xi̱ta̱xá ítjòn ra tsiꞌkìn David?
Nga̱ jè David, ki̱í ꞌsín kitsò nga isìchi̱ya‑la̱ jè Inìma̱ Tsje‑la̱ Nainá:
Jè Nainá kitsó‑la̱ jè ra tíjna ítjòn‑na:
“I̱ ti̱jnaꞌtá‑ná ya̱ nga kixi̱‑na̱
skanda ꞌkia̱ nga ijye sikítsa̱jnangia ya̱ ndsa̱kì
jñà ra xi̱ta̱ kondra̱‑li ma.”
Jè David, tsa ꞌkoa̱á ꞌsín kitsò‑la̱ jè Cristo [ra xá si̱ìkasén‑ni Nainá] nga jé tíjna ítjòn‑la̱, ¿kóꞌsín ma‑ni nga tje̱‑la̱ ma?
Ngaꞌtsì xi̱ta̱ ra kjìn ma‑nioo̱, ngi tjín ikon nga ꞌnchré‑la̱ Jesús koni ꞌsín nga bakón‑ya.
―Ti̱kinda̱a ijo‑no a̱ꞌta ꞌtse̱ xi̱ta̱ ra bakón‑ya kjo̱téxoma‑la̱ Nainá ra tsikínda Moisés. Ra jñà, ꞌñó tsjake nga jñà bimako̱ nikje ra ndajò kjòn. Ti̱ꞌkoa̱á ꞌñó sasén‑la̱ nga nda kjòn jcha̱xkón ꞌkia̱ nga síkjáya‑la̱ xi̱ta̱ ya̱ a̱jin ndi̱tsi̱n.
Ko̱ jñá bátsji íxile̱ ra i̱jncha ítjòn ya̱ niꞌya sinagoga ñánda̱ nga maxkóya xi̱ta̱ Judío, ko̱ nga jñà kítsa̱jnaꞌta ítjòn ímixa̱ ya̱ ñánda̱ nga bakjèn xi̱ta̱ ñánda̱ nga tjín ꞌsí.
Ko̱ faꞌán‑la̱ niꞌya‑la̱ jñà ndí íchjín ra ijye ꞌken ꞌxi̱n‑la̱. A̱kjòn sí taxki̱ tseé fìko̱ ꞌkia̱ nga ꞌsín kjo̱chikon, mé‑ni nga nda xi̱ta̱ ki̱tjongi‑nì. Jñà xi̱ta̱ kìi̱, isa̱á tse kjo̱hiꞌin ꞌki̱‑la̱.
Jesús ya̱á tsikijna ya̱ kixi̱‑la̱ ñánda̱ tíjna kàxa̱ ra sinchá to̱n ꞌtse̱ i̱ngo̱. Tíkotsíjen‑la̱ xi̱ta̱ na̱xi̱ndá kóꞌsín nga síkíhijyo jè to̱n. Kjín xi̱ta̱ nchi̱ná ra tse to̱n tsjá.
Ijchó jngo chjo̱ón jchꞌa̱n ra ꞌñó i̱ma̱. Jò ndí to̱n i̱tsíñá tsikíhijyo ra chiba chjí‑la̱.
Jesús kiìchja̱á‑la̱ xi̱ta̱ ra kotáꞌyáꞌta‑la̱, kitsò‑la̱:
―ꞌKoa̱á xin kixi̱‑no, jè chjo̱ón jchꞌa̱n ra̱kìi̱ ra ꞌñó i̱ma̱, jé‑ní ra isa̱ tse to̱n kábíjna, nda mí ꞌkoa̱‑ni koni jñà xi̱ta̱ ra iꞌka.
Nga̱ ngaꞌtsì jñà xi̱ta̱ ra tjín‑la̱ to̱n, tà jé tsjá jè ra jnengi‑la̱, tanga jè ndí chjo̱ón i̱ma̱ ra̱kìi̱, jngó kjá kátsjá ijyeé ngaꞌtsì ndí to̱n ra tíjna‑la̱ ra tísíjchá‑ni ijo‑la̱.
ꞌKia̱ nga itjo‑ni ndi̱tsin i̱ngo̱ ítjòn Jesús, jngo xi̱ta̱ ra kotáꞌyáꞌta‑la̱ kitsò‑la̱:
―Maestro, chítsijeén‑la̱, mé ta̱ kjòn jñà na̱jo̱ ko̱ mé ta nda kjòn jñà niꞌya.
Kitsó Jesús:
―Nda chítsijen‑la̱ ngaꞌtsì niꞌya iꞌi kìi̱. Ni̱ì‑ti̱‑jngo na̱jo̱‑la̱ si̱hijyosón‑ila̱ xákjién. Ki̱xo̱jen ijyeé ngaꞌtsiòo̱.
ꞌKia̱ nga tíjna Jesús ya̱ a̱sònꞌnga nindo Yá Olivo ya̱ kixi̱‑la̱ I̱ngo̱ Ítjòn, jè Pedro, Jacobo, Juan ko̱ Andrés a̱ꞌta xín kiìchja̱‑la̱ Jesús nga iskonangi‑la̱, kitsò‑la̱:
―Ko̱ꞌtín‑náji̱n, ¿kjiá‑nioo̱ nga ko̱ꞌsín ko̱ka̱ma jñà kjoa̱ kìi̱? ¿Mé kjo̱xkón ra tsijen jcha̱‑la̱ ꞌkia̱ nga ijye mejèn ki̱tjasòn ijye jñà kjoa̱ kìi̱?
Kiìchja̱á Jesús, kitsò‑la̱:
―Nda ti̱kinda̱a ijo‑no mé‑ni nga mì yá ra sko̱ónda̱cha̱‑no.
Kjín xi̱ta̱ kjꞌi̱í ra jè ꞌí‑na̱ si̱ìchjeén nga ki̱tso̱: “ꞌA̱n‑ná ra Cristo [ra xá isìkasén‑na Nainá].” Ko̱ kjín xi̱ta̱ sko̱ónda̱cha̱‑la̱.
’Jiòn, ꞌkia̱ nga ki̱náꞌya‑la nga jndíi̱ ra ján tjín kjo̱jchán, kì tà chjàn skon; xá ꞌkoa̱á ꞌsín ka̱ma‑ni, tanga kjè tsa ngi kje̱ kjòn jè i̱sàꞌnde.
Nga̱ ki̱ìꞌtsia̱á‑la̱ kjo̱jchán xákjién jñà ra xi̱ta̱xá ítjòn títsa̱jna ra i̱nchibatéxoma ya̱ na̱xi̱ndá iꞌi ra tjín i̱ i̱sàꞌnde nga ska̱jàn‑kjo. Ko̱ jndíi̱ ra ján ꞌkoa̱ chón ta nga tíjngo i̱sàꞌnde; ko̱ ꞌse̱é kjinchrá. Jñà kjoa̱ kìi̱, ta jé‑ní ra maꞌtsia̱‑ni ta ngaꞌtsì kjo̱hiꞌin ra ꞌse̱.
’Nda ti̱kinda̱a ijo‑no, nga̱ ya̱á ska̱nìꞌta‑no xi̱ta̱ ñánda̱ nga tjíhijyo xi̱ta̱xá. Ska̱jàn‑ko̱ó‑no xi̱ta̱ ya̱ a̱ya niꞌya sinagoga ñánda̱ nga maxkóya xi̱ta̱ Judío. Ko̱ i̱ko̱ó‑no ya̱ ngixko̱n xi̱ta̱xá ra batéxoma ko̱ ñánda̱ nga tjíhijyo xi̱ta̱xá ítjòn, tà nga̱tjì‑la̱ ra a̱ꞌta tsa̱ꞌa̱n. Jión ꞌkio̱ò ꞌén a̱ꞌta tsa̱ꞌa̱n.
Machjeén‑nì nga ítjòn ko̱bísòn ꞌén xi̱tse̱‑la̱ Cristo ra nda tsò nga tjíjtsa i̱sàꞌnde.
ꞌKia̱ nga i̱ko̱‑no nga si̱ìnga̱tsja‑no ya̱ ngixko̱n xi̱ta̱xá, kì makájno‑no kóꞌsín ki̱nákjoa̱a. Kì jiòn níkítsjen, nga̱ ꞌkoa̱á ꞌsín ki̱nákjoa̱a koni ꞌsín nga ki̱tso̱‑no Nainá, mì tsa jiòn kíꞌtin‑la ijo‑no mé ꞌén ra ki̱nákjoa̱a, jé Inìma̱ Tsje‑la̱ Nainá ra ki̱chja̱ ngajo‑no.
Jñà ni̱chjin kìi̱, jè ra tjín ꞌndse̱, ti̱jé ꞌndse̱ si̱ìnga̱tsja‑ni ya̱ ñánda̱ nga kataniꞌken; jè ra na̱ꞌìn ma, ti̱jé si̱ìnga̱tsja‑ni ti‑la̱ nga katabiya; jñà ra i̱xti ma, jñá si̱ìnga̱tsja na̱ꞌìn‑la̱ ya̱ ñánda̱ nga kataniꞌken‑te.
Ngaꞌtsì xi̱ta̱ ko̱jtikeé‑no ra ta nga̱tjì tsa̱ꞌa̱n. Tanga jè ra chíkjoa̱‑la̱ nga kixi̱ ko̱se̱n skanda ꞌkia̱ nga kje̱heꞌtà jñà kjoa̱ kìi̱, jè‑ní ra ko̱tojin kjo̱hiꞌin.
’Tanga ꞌkia̱ nga jcha̱a ya̱ i̱ꞌnde tsje‑la̱ Nainá, kjoa̱ tjé ra ko̱ka̱ma ra ꞌñó ꞌcho tjín ñánda̱ mì kì bakèn‑la̱ nga ko̱ꞌsín ko̱ma, [koni ꞌsín kitsò Daniel xi̱ta̱ ra isìchjeén Nainá nga kiìchja̱ ngajo‑la̱]. (Ndaá katasijin‑la̱ jñà xi̱ta̱ ra ma‑la̱ kotáꞌyá xa̱jo̱n.) ꞌKia̱ nga ko̱ka̱ma jñà kjoa̱ kìi̱, jñà ra títsa̱jna ya̱ Judea, kataꞌfahachinga; ya̱ katafì ya̱ a̱sòn nindo ján.
Jè ra ya̱ tíjna ya̱ a̱sònꞌnga niꞌya‑la̱, kì tà chjàn bitjojen‑ni; kì tà chjàn ꞌfahaꞌsen niꞌya‑la̱ nga mejèn‑la̱ mé ra ska̱ábé;
ko̱ jè ra ya̱ tsáꞌbajin nangi‑la̱, kì tà chjàn nchrabá‑ni ya̱ niꞌya‑la̱ nga ki̱íxkó jñà nikje‑la̱.
¡I̱ma̱‑ró‑ni jñà ndí íchjín ra iꞌndí tjíhiꞌma‑la̱ ko̱ ra i̱nchisíjchá i̱xti‑xó jñà ni̱chjin kìi̱!
Titsaꞌba‑la Nainá nga mì ꞌkia̱ ko̱katama ꞌkia̱ nga ni̱chjin‑la̱ cho̱ ꞌnchán.
Tsa mí‑la jè Nainá kjo̱híxìn chiba jñà ni̱chjin kìi̱, ni̱yá‑la xi̱ta̱ ra ko̱tojin kjo̱hiꞌin. Tanga jè Nainá kjo̱híxìn chiba jñà ni̱chjin kìi̱, ta nga̱tjì‑la̱ jñà xi̱ta̱‑la̱ ra ijye ko̱ꞌsín tjínda‑la̱ nga jè tsjahíjin.
’ꞌKia̱ nga tsa yá ra ki̱tso̱‑no: “¡Chítsijen‑la, i̱í tíjna Cristo [ra xá isìkasén‑ni Nainá]!”, ko̱ tsa ki̱tso̱‑no: “¡Chítsijen‑la, ya̱á tíjna ján!”, kì tà chjàn makjiín‑no.
Nga̱ xá kjꞌi̱í iꞌka‑ni ra ta xi̱ta̱ ndiso, ra Cristo ki̱tso̱‑la̱ ijo‑la̱ ko̱ ra ki̱tso̱ nga jñá síchjeén Nainá nga chja̱ ngajo‑la̱. Kjín kjo̱xkón ra tse ngaꞌñó tji̱ko̱ ko̱kòn ko̱ si̱ìkatsíjen, ra skanda sko̱ónda̱cha̱á‑la̱ jñà xi̱ta̱ ra ijye tsjahíjin Nainá tsa ma ra si̱ìko̱.
Ti̱kinda̱a ijo‑no. Nga̱ ijyeé tje̱n tíꞌbènájmí ijye‑no ngaꞌtsì kjoa̱ kìi̱.
’ꞌKia̱ nga ijye ko̱ma a̱skan‑nioo̱, nga ijye ko̱to ni̱chjin ꞌtse̱ kjo̱hiꞌin, jè tsáꞌbí ko̱jñó‑ní, ko̱ jè sá mì ti̱ kì ko̱hisen‑ni.
Jñà nitse ska̱tsangi‑ní. Ko̱ jñà ngaꞌñó ra tjín ján ngajmi, ko̱jtiyaá‑la̱.
A̱kjòn jcha̱‑na ra ꞌa̱n ra Iꞌndí‑la̱ Xi̱ta̱ xin‑la̱ ijo‑na̱, nga kji̱nchrabàjìa̱n ya̱ a̱jin ifi, tseé ngaꞌñó ko̱ tseé kjoa̱jeya ra tsa̱ꞌa̱n kjíhi̱ko̱ ꞌkia̱ nga kjíꞌia̱.
Sikásén‑na jñà ìkja̱li̱‑na̱ nga ki̱íxkóya xi̱ta̱‑na̱ ra ijye ꞌa̱n tsjahíjia̱n, ya̱ kóo jngo tjandi‑la̱ i̱sàꞌnde ko̱ nangi.
’Chítsijen‑la jè yá‑la̱ to igo̱ mé ra bakón‑ya‑ná; ꞌkia̱ nga jñà chrja chíꞌndé‑la̱ bíꞌtsia̱ nga bíꞌjtsén‑jno, ijyeé ꞌya nga tímachrañaá cho̱ ndabá.
ꞌKoa̱á ti̱ꞌsín tjín, ꞌkia̱ nga jcha̱a nga ko̱ka̱ma jñà kjoa̱ kìi̱, katamachi̱yaá‑no nga ijyeé tímachraña ni̱chjin; ijyeé ya̱ síjna̱ꞌta chraña‑no ꞌa̱n ra Iꞌndí‑la̱ Xi̱ta̱ xian‑la̱ ijo‑na̱ koni jngo xi̱ta̱ ra ya̱ síjnajto ya̱ xo̱tjo̱ba̱ niꞌya.
ꞌKoa̱á xin kixi̱‑no, ti̱kjeé biya‑ni xi̱ta̱ ra tjín ni̱chjin ꞌndi̱ ꞌndi̱ nga ki̱tjasòn ijye ngaꞌtsì kjoa̱ kìi̱.
Jè ngajmi ko̱ jè i̱sàꞌnde jchi̱jaá‑la; tanga jñà ꞌén‑na̱, mì kì tsa ta ya̱ jcha̱àjin, ki̱tjasòn ijye‑ní.
’Tanga jè ni̱chjin ko̱ jè hora ꞌkia̱ nga ko̱ꞌsín ko̱ka̱ma, ni̱yá ra tjíjin‑la̱; ni̱jñà ìkja̱li̱ ꞌtse̱ Nainá ra tjín ya̱ ngajmi; skanda mí bee̱ ꞌa̱n ra Iꞌndí‑la̱ ma; ta̱jngoó Nainá ra Na̱ꞌín‑ná tjíjin‑la̱.
’Ti̱kinda̱a ijo‑no, ti̱tsa̱jnakon, titsaꞌba‑la Nainá, nga̱ mì tsa jiòn tjíjin‑no kjiá‑ni nga ko̱ꞌsín ko̱ka̱ma.
ꞌKoa̱á ꞌsín tjín koni tsa jngo xi̱ta̱ ra kjin kijì, isìnga̱tsja niꞌya‑la̱ xi̱ta̱ chi̱ꞌnda‑la̱. Kitsjá‑la̱ xá nga jngó jngó; kitsò‑la̱ jè ra síkinda̱ xo̱tjo̱ba̱‑la̱ niꞌya: “Ti̱jni, kì tsjajnafè‑jìn.”
ꞌKoa̱á ꞌsín ti̱tsa̱jnakon ngaꞌtsì‑no, nga̱ mì kì tjíjin‑no jè ni̱chjin ꞌkia̱ nga kjꞌi̱í‑ni ni‑la̱ niꞌya. ¿A tímajñó ꞌki̱í‑nì o̱ ra ꞌkia̱á ꞌki̱í‑ni ꞌkia̱ nga ki̱jchò masen ni̱tje̱n o̱ ra ꞌkia̱‑ní nga ski̱ndaya káxtí o̱ ra ꞌkia̱á‑ní nga ijye tíꞌse i̱sén?
Kì tsjahijyofè jiòn, ti̱tsa̱jnanda tsa kií ni̱chjin‑ni tà ndi̱to̱ón ꞌji‑ni ni‑la̱ niꞌya.
Koni ꞌsín xin‑no ra jiòn, ꞌkoa̱á ti̱ꞌsín xin‑la̱ ngaꞌtsì xi̱ta̱: “Nda ti̱tsa̱jnakon.”
Tà jó ni̱chjin chija‑la̱ nga ki̱tjo ꞌsí paxko̱ ꞌtse̱ xi̱ta̱ judío ꞌkia̱ nga bakjèn ni̱ño̱ nchra̱jín ra tsìn‑la̱ na̱ꞌyo̱ san. Jñà xi̱ta̱ ítjòn‑la̱ na̱ꞌmì ko̱ xi̱ta̱ ra bakón‑ya kjo̱téxoma‑la̱ Nainá ra tsikínda Moisés, tsakátsjiꞌndeé‑la̱ kóꞌsín si̱ìko̱ nga sko̱ónda̱cha̱‑la̱ nga jtsa̱ba̱ꞌñó Jesús, a̱kjòn si̱ìꞌken.
Tjín iꞌka ra kitsò:
―Mì tsa ꞌkia̱ ki̱nda̱ba̱ꞌñé ꞌkia̱ nga tjín ꞌsí, mé‑ni nga mì kì kjo̱si ꞌse̱‑ni ya̱ a̱jin na̱xi̱ndá.
Jesús ꞌkia̱ nga tíjna niꞌya‑la̱ Simón ya̱ na̱xi̱ndá Betania, jè ra ko̱ꞌsín ꞌyaxkon‑la̱ nga iꞌndojno chrja̱ba̱ ijo‑la̱. ꞌKia̱ nga tíjnaꞌta ímixa̱ jngo chjo̱ón ijchòjkon, ra ꞌya jngo namìta̱ na̱jo̱ ra tjíya‑la̱ sihìti̱ ixi ra ꞌñó nda jne̱ ra ꞌmì nardo ra ꞌñó tse chjí‑la̱. Tsakjánꞌa namìta̱, a̱kjòn tsikíxten‑jnó sko̱ Jesús jè sihìti̱ ixi ra ꞌya.
Tjín iꞌka xi̱ta̱ ra ya̱ títsa̱jna, kjojtií‑la̱, kitsò‑la̱ xákjién:
―¿Mé‑ni ta kàsíkitsón‑ni jè sihìti̱ ixi?
Isa̱á‑la nda tsa kasatína, nga̱ tsatoó‑la̱ jàn sindo̱ ni̱chjin chjí‑la̱ xi̱ta̱ chi̱ꞌnda tjín‑ni; ko̱ jè to̱n ra̱kìi̱ tsa jñà kaꞌbì‑la̱ jñà ndí xi̱ta̱ i̱ma̱.
Ko̱ kiìchja̱jno‑la̱ jè chjo̱ón ra̱kìi̱.
Tanga kitsó Jesús:
―Kì ko̱ꞌsín ꞌmì‑la. ¿Mé‑ni ko̱ꞌsín nìjti‑la? Koni ꞌsín nga kásíko̱‑na, ꞌñó nda káꞌsín‑ni.
Jñà xi̱ta̱ i̱ma̱ ya̱á títsa̱jnako̱ kiꞌta‑no ko̱ maá ki̱si̱ko̱ꞌta jiòn tsa ꞌkia̱ nga mejèn‑no. Tanga ꞌa̱n, mì tsa ta kjiꞌtà ni̱chjin i̱ kóti̱jnako̱‑no.
ꞌKoa̱á xin kixi̱‑no, ni̱ꞌsín ta ñánda̱‑ni nga ꞌse̱na̱jmíya jè ꞌén xi̱tse̱ ra nda tsò nga tjíjtsa i̱sàꞌnde, ti̱ꞌkoa̱á ꞌse̱na̱jmíyaá‑te koni ꞌsín káꞌsín jè chjo̱ón ra̱kìi̱, mé‑ni nga si̱íkítsjen‑yá‑ni xi̱ta̱ ra a̱ꞌta ꞌtse̱.
Jè Judas Iscariote, jngo xi̱ta̱‑la̱ Jesús jñà ra tejò ma‑ni, kiìjkoón jñà xi̱ta̱ ítjòn‑la̱ na̱ꞌmì nga mejèn‑la̱ jè si̱ìnga̱tsja Jesús.
Jñà xi̱ta̱ ítjòn‑la̱ na̱ꞌmì, ꞌkia̱ nga kiíꞌnchré, ꞌñó kjotsja‑la̱, ꞌkoa̱á ꞌsín kitsjà‑la̱ tsaꞌba nga to̱ón tsjá‑la̱. Jè Judas tsakátsjiꞌndeé‑la̱ kóꞌsín ꞌsi̱in nga ma si̱ìnga̱tsja Jesús.
Jè ni̱chjin ꞌkia̱ nga ti̱ꞌsa̱ maꞌtsia̱ jè ꞌsí paxko̱, ꞌkia̱ nga jñà xi̱ta̱ judío bakjèn ni̱ño̱ nchra̱jín ra tsìn‑la̱ na̱ꞌyo̱ san, nga síꞌken forrè ra bíxten jní‑la̱ a̱ꞌta ꞌtse̱ ꞌsí paxko̱, jñà xi̱ta̱ ra kotáꞌyáꞌta‑la̱ Jesús iskonangií‑la̱; kitsò‑la̱:
―¿Ñánda̱ mejèn‑li nga kongí kinda‑ji̱n tsajmì ra chji̱ne̱é ꞌtse̱ ꞌsí paxko̱?
Jesús isìkasén jò xi̱ta̱ ra kotáꞌyáꞌta‑la̱ ján Jerusalén, kitsò‑la̱:
―Tangió ya̱ a̱jin na̱xi̱ndá ján, ya̱á ska̱jin jngo xi̱ta̱ ra ꞌya jngo nisa nandá; ꞌkia̱ nga jcha̱a, tangítji̱ngi‑la.
Ya̱ ñánda̱ kjoa̱haꞌsen, ko̱ꞌtìn‑la jè ni‑la̱ niꞌya: “Ki̱í tsò jè Maestro: ¿Ñánda̱ kjijna jè niꞌya ya̱ ñánda̱ kókje̱n‑ko̱ xi̱ta̱‑na̱ ra kotáꞌyáꞌta‑na ra a̱ꞌta ꞌtse̱ ꞌsí paxko̱?”
Ya̱á ko̱kòn jngo‑no niꞌya ra je ꞌki ra ijye nda chon ra ya̱ tíjnasònꞌnga iꞌngaá ya̱ ñánda̱ ijye títsa̱nda tsajmì ra ko̱chjeén. Ya̱á tinda jiòn tsajmì ra chji̱ne̱é.
Kijí‑ní jñà xi̱ta̱ ra kotáꞌyáꞌta‑la̱ Jesús ya̱ a̱jin na̱xi̱ndá. ꞌKoa̱á ꞌsín isakò‑la̱ koni ꞌsín kitsò‑la̱ Jesús, ya̱á tsikínda tsajmì ra tsakjèn ra kjoa̱ ꞌtse̱ ꞌsí paxko̱.
ꞌKia̱ nga ijye kjòjñò, Jesús ijchòko̱ó xi̱ta̱‑la̱ ra tejò ma‑ni.
ꞌKia̱ nga títsa̱jnaꞌta ímixa̱ nga i̱nchibakjèn, Jesús kitsó‑la̱:
―ꞌKoa̱á ꞌsín xin kixi̱‑no, ti̱jión jngo‑najiòn ra i̱ i̱nchibichio ra si̱ìnga̱tsja‑na xi̱ta̱ kondra̱‑na̱.
Jñà xi̱ta̱‑la̱ Jesús ta kjobaá‑la̱ ꞌkia̱ nga ko̱kitsò Jesús. ꞌKia̱á jngó jngó iskonangi, kitsò‑la̱:
―¿A ꞌa̱n‑ná?
Jesús kitsò:
―Ra tejò ma‑najiòn, jngo ki̱tjojin, jè‑ní, jè ra ta̱ña mahíjin ni̱ño̱‑la̱ ko̱ tsa̱ꞌa̱n ya̱ a̱jin chro̱ba̱.
ꞌA̱n ra Iꞌndí‑la̱ Xi̱ta̱ xian‑la̱ ijo‑na̱, ra kixi̱ kjoa̱, ꞌkoa̱á ꞌsín ki̱yáa̱ koni ꞌsín ijye tíchja̱ xa̱jo̱n ra tjíꞌta ꞌén‑la̱ Nainá. Tanga, ¡i̱ma̱‑ró‑ni jè xi̱ta̱ ra ko̱ꞌsín si̱ìnga̱tsja‑na! Isa̱á‑la nda‑la̱ tsa mì kì kitsin xi̱ta̱ ra̱kìi̱.
ꞌKia̱ nga i̱nchibakjèn, Jesús iskábé ni̱ño̱ nchra̱jín, kitsjá‑la̱ kjo̱nda Nainá, isìjòya jè ni̱ño̱ nchra̱jín, a̱kjòn kitsjá‑la̱ xi̱ta̱‑la̱, kitsò‑la̱:
―Chjíbé ni̱ño̱ nchra̱jín kìi̱. Jñà kìi̱, jé ijo‑na̱.
A̱kjòn iskábé jngo chi̱tsín, [jè ra tjíya nandá xán ꞌtse̱ uva], kitsjá‑la̱ kjo̱nda Nainá; a̱kjòn kitsjá‑la̱ xi̱ta̱‑la̱, ngaꞌtsì xi̱ta̱‑la̱ kiꞌtsií nandá xán ꞌtse̱ uva ra tjíya chi̱tsín.
Kitsò‑la̱:
―Jè ra̱kìi̱, jé jní‑na̱ ra síkixi̱ya jè kjoa̱ xi̱tse̱ ra tíbindájín‑ko̱‑no nga xa̱ájten ra ta nga̱tjì ꞌtse̱ xi̱ta̱.
ꞌKoa̱á xin‑no, mì ti̱ kì skꞌi̱‑na nandá xán ꞌtse̱ uva skanda ꞌkia̱ nga ki̱jchò ni̱chjin nga ma skꞌia̱a nandá xán xi̱tse̱ ya̱ ñánda̱ nga tíbatéxoma Nainá.
Jè Jesús ko̱ jñà xi̱ta̱‑la̱, ꞌkia̱ nga ijye kise jngo‑la̱ so Nainá, a̱kjòn ya̱á kijì ya̱ a̱ꞌta nindo Yá Olivo.
Jesús kitsó‑la̱ xi̱ta̱‑la̱:
―Ngaꞌtsì‑najiòn ki̱jmítakón‑nájiòn; nga̱ ꞌkoa̱á ꞌsín tíchja̱ xa̱jo̱n ra tjíꞌta ꞌén‑la̱ Nainá nga tsò: “Siꞌkén‑ná jè chji̱ngo̱ cho̱ ko̱ jñà forrè ko̱chi̱jndí‑ní.”
Tanga ꞌkia̱ nga ijye kjoa̱áya india‑na, ya̱á kjín ítjòn‑no ya̱ ján nangi Galilea.
Kitsó Pedro:
Jesús kitsó‑la̱:
―ꞌKoa̱á ꞌsín xin kixi̱‑la; ti̱jé‑ni ni̱tje̱n ra̱kìi̱, ꞌkia̱ nga ti̱kje kjindáya jò ꞌka̱ káxtí, jàn ꞌka̱ ko̱síi̱ nga mì kì ꞌyaxkon‑ná.
Jè Pedro isa̱á ꞌñó kiìchja̱‑isa; kitsò:
―Ni̱ꞌsín ya̱ katiyako̱o‑la, mì kì kjójna̱ꞌma jiàa̱n.
Ngásòn kitsò ijye xi̱ta̱‑la̱ ra iꞌka.
Kijí jngo i̱ꞌnde ñánda̱ ꞌmì Getsemaní; jè Jesús kitsó‑la̱ xi̱ta̱ ra kotáꞌyáꞌta‑la̱:
―Ya̱ ti̱tsa̱jna i̱jndíi̱; ꞌkoa̱à‑la chi̱ba̱‑la̱ kichjàꞌta‑la̱ Nainá.
Jesús kiìko̱ó Pedro, Jacobo, ko̱ Juan. A̱kjòn tsikíꞌtsia̱ nga ba kiꞌse‑la̱ ko̱ isíkájno.
Kitsò‑la̱ xi̱ta̱‑la̱:
―Taxki̱ ꞌñó ba tjín‑la̱ jè inìma̱‑na̱; sí ꞌkoa̱á ma‑na koni tsa ki̱yáa̱. Ti̱tsa̱jna i̱jndíi̱, ti̱tsa̱jnakon.
Jesús kiìkjá chiba‑isa. A̱kjòn tsasèn-xkóꞌnchiꞌta nangi nga kiìchja̱ꞌta‑la̱ Nainá, nga tsa maá‑la katatjahíxìn‑la̱ kjo̱hiꞌin.
ꞌKia̱ nga tíchja̱ꞌta‑la̱ Nainá, kitsó‑la̱:
―Na̱ꞌìn, Na̱ꞌìn, ra a̱ꞌta tsa̱ji ma ijye‑ní ni̱ta mé kjoa̱‑ni. Chjíixìn‑ná ji̱ kjo̱hiꞌin ra̱kìi̱; tanga mì tsa jè ꞌén tsa̱ꞌa̱n katabitjasòn; jé katitjasòn koni ꞌsín mejèn‑li.
A̱kjòn ꞌji india‑ni ya̱ ñánda̱ títsa̱jna xi̱ta̱‑la̱, tanga ijyeé kjifè. Kitsó‑la̱ jè Pedro:
―Simón, ¿a titsjajnafé‑níi̱? ¿A sí mí káchíkjoa̱‑li tsa tà jngo hora kabìjnakin?
Ti̱tsa̱jnakon ko̱ ti̱nákjoa̱ꞌta‑la Nainá mé‑ni nga mì jé ska̱jin‑no. Kixi̱í kjoa̱, jé inìma̱‑ná tíjnanda‑ní nga mejèn‑la̱ si̱hitjasòn, tanga ra jè ijo‑ná, tsìn‑la̱ ngaꞌñó nga ma‑la̱ síhitjasòn.
Jesús kiìchja̱ꞌta india‑la̱ Nainá. ꞌKoa̱á ti̱ꞌsín kitsò india‑ni koni kitsò nga ti̱ꞌsa̱ ítjòn.
ꞌKia̱ nga ꞌji india‑ni, jñà xi̱ta̱‑la̱ takó kjifé india‑ni, tà nga̱tjì‑la̱ nga̱ ꞌñó nijñá‑la̱. Mì kì ti̱ be‑ni kó ki̱tso̱‑la̱ Jesús.
Ra kjomà jàn ꞌka̱ nga ꞌji‑ni Jesús, kitsó‑la̱:
―Tsjafè‑isa ko̱ ti̱kjáya. Katafeheꞌta kjoa̱. Chítsijen; ijyeé ijchò chi̱ba̱‑la̱ nga ꞌa̱n ra Iꞌndí‑la̱ Xi̱ta̱ xin‑la̱ ijo‑na̱ ya̱á ko̱nga̱tsja jñà ra xi̱ta̱‑jé.
Ti̱sítje̱en ko̱ tjiaán; ijyeé nchrabá chraña jè ra si̱ìnga̱tsja‑na xi̱ta̱ kondra̱‑na̱.
Takó ti̱ꞌkia̱á tíchja̱‑isa‑ni Jesús nga ꞌji jè ra ꞌmì Judas, jngo xi̱ta̱‑la̱ Jesús jñà ra tejò ma‑ni. Kjín xi̱ta̱ tji̱ko̱ ra ꞌya ki̱cha̱ ndajò, ti̱ꞌkoa̱ ꞌya yá. Jñà xi̱ta̱ kìi̱, jñá isìkasén jñà xi̱ta̱ ítjòn‑la̱ na̱ꞌmì, ko̱ jñà xi̱ta̱ ra bakón‑ya kjo̱téxoma‑la̱ Nainá ra tsikínda Moisés ko̱ jñà xi̱ta̱ jchínga ra ꞌtse̱ xi̱ta̱ judío.
Judas, jè ra tsiꞌkéna̱jmíꞌtin Jesús, tje̱n kitsò ítjòn‑la̱ jñà xi̱ta̱ ra tji̱ko̱:
―Jè ra skíne̱ꞌta i̱sén‑la̱, jè‑ní ra ki̱nda̱ba̱ꞌñó jiòn, ko̱ nda kjón tahíko̱o.
ꞌKia̱ nga ijchò Judas, kiì kasiꞌta chrañaá‑la̱ Jesús, kitsò‑la̱:
―Maestro.
A̱kjòn iskineꞌta i̱sén‑la̱.
Jñà xi̱ta̱ ra tji̱ko̱, ndi̱to̱ón itsabáꞌñó Jesús.
Tanga jngo xi̱ta̱ ra ya̱ síjnajin, tsachrje ki̱cha̱ ndajò‑la̱. Tsajá‑la̱ jè xi̱ta̱ chi̱ꞌnda‑la̱ na̱ꞌmì ítjòn; tsateꞌtà chíká‑la̱.
―¿Mé‑ni ko̱ꞌsín kàꞌfìi̱ ndabáꞌñó‑nájiòn koni tsa jngo xi̱ta̱ chijé, nga ko̱ ki̱cha̱ ko̱ yá kiꞌchà‑no?
Ni̱chjin nchijón tsakáti̱jnako̱‑no ya̱ i̱ngo̱ ítjòn nga tsakón‑yá‑no, ko̱ mì kì indabáꞌñó‑nájiòn. Tanga kií ko̱ꞌsín tíma‑ni mé‑ni nga ki̱tjasòn‑ni jè ꞌén ra tjíꞌta xa̱jo̱n ra tjíꞌta ꞌén‑la̱ Nainá.
ꞌKia̱á jahachinga ngaꞌtsì jñà xi̱ta̱‑la̱, isíkíjna ta̱jngo jè Jesús.
Jngo ti tji̱ngi‑la̱ ra tíjnajté jngo nikje chraba. Jñà xi̱ta̱ itsabáꞌñó‑te,
tanga jè ti ra̱kìi̱ kitsjiín nikje chraba‑la̱; a̱kjòn ta ꞌkoa̱á ꞌsín tsanga líká.
Jñà xi̱ta̱ kìi̱, ya̱á kiìko̱ Jesús ya̱ ñánda̱ tíjna na̱ꞌmì ítjòn. Ya̱á kjóxkóya kóhotjín xi̱ta̱ ítjòn ꞌtse̱ na̱ꞌmì, jñà xi̱ta̱ jchínga ꞌtse̱ xi̱ta̱ judío, ko̱ ra bakón‑ya kjo̱téxoma‑la̱ Nainá ra tsikínda Moisés.
Jè Pedro, tà kjin, ta kjiín basèn-tji̱ngi skanda nga ijchò ya̱ ndi̱tsin niꞌya‑la̱ na̱ꞌmì ítjòn. Ya̱á tsikijnajin‑la̱ ya̱ ñánda̱ títsa̱jna jñà xi̱ta̱ ra síkinda̱ niꞌya i̱ngo̱ nga títsa̱jnaꞌngi.
Jñà xi̱ta̱ ítjòn‑la̱ na̱ꞌmì ko̱ ngaꞌtsì xi̱ta̱ ra tjín‑la̱ xá a̱ꞌta ꞌtse̱ xi̱ta̱ Judío tsakátsjií xi̱ta̱ ra tsjáꞌtin ꞌén Jesús mé‑ni nga ko̱ma ki̱ìnè‑ila̱ kjo̱hiꞌin nga si̱ìꞌken, tanga ni̱mé kjoa̱ ra isakò‑la̱ ra a̱ꞌta ꞌtse̱.
Kjín ma‑ni xi̱ta̱ ra tsakánè ꞌén ndiso ra kondra̱ ꞌtse̱ Jesús; tanga kja̱ kjꞌií kja̱ kjꞌií tsò ꞌén ra tsakánè ko̱ mì kì kjóngásòn jñà ꞌén‑la̱.
Tsincha kixi̱í iꞌka xi̱ta̱ ra kitsjà ꞌén ndiso. Kitsò:
―Ji̱ín inaꞌyá‑la̱ji̱n nga kitsò: “ꞌA̱n, sikíxojen‑ná jè i̱ngo̱ ítjòn ra ta tsja xi̱ta̱ kisinda‑ni, ko̱ ta ján ni̱chjin kindá ìjngo-isa‑na ra mì tsa tsja xi̱ta̱ si̱nda‑ni.”
Takó mì kì kjóngásòn ꞌén‑la̱ ni̱ꞌsín ko̱ꞌsín kitsò.
ꞌKia̱á tsasítje̱n jè na̱ꞌmì ítjòn; tsasijna kixi̱ ya̱ masen‑la̱ ngaꞌtsì xi̱ta̱, iskonangi‑la̱ Jesús, kitsò‑la̱:
―¿A mí kósii̱? ¿Mé ꞌén ra ko̱tsò bánè‑li xi̱ta̱ kìi̱?
Jè Jesús jyó tsikijna, ni̱mé ꞌén kiìchja̱. Jè na̱ꞌmì ítjòn, ìjngo ꞌká iskonangi‑la̱, kitsò‑la̱:
―¿A ji̱‑ní Cristo, ra Iꞌndí‑la̱ Nainá ra ꞌñó nda ꞌyaxkón?
Jesús kitsò:
―ꞌA̱n‑náa̱, ko̱ ꞌsa̱á jcha̱‑nájiòn ꞌa̱n ra Iꞌndí‑la̱ Xi̱ta̱ xian‑la̱ ijo‑na̱, nga ya̱ kóti̱jna ya̱ ngakixi̱‑la̱ Nainá ra tse ngaꞌñó tjín‑la̱, ko̱ ti̱ꞌkoa̱á jcha̱a‑na ꞌkia̱ nga kji̱nchrabàjìa̱n ifi ján ngajmi.
Jè na̱ꞌmì ítjòn iskíchrja̱yajnoó ijo‑la̱ nga ꞌñó jti kjomà‑la̱, kitsò:
―¿Mé ꞌsia̱n‑isa‑ná xi̱ta̱ ra tsjá ꞌén?
Jiòn sabá kànaꞌyá‑la koni ꞌsín kachja̱jno‑la̱ Nainá. ¿Kóꞌsín ma‑no? ¿Mé ra si̱ke̱é?
Ngaꞌtsì xi̱ta̱, ꞌkoa̱á ꞌsín kitsò nga bakèn‑la̱ nga ki̱yá.
Jñà xi̱ta̱ tsikíꞌtsia̱‑ní nga tsikíchrájno ko̱ tsikíchjà xko̱n, tsiꞌké‑la̱ chrjo̱ngo̱, kitsò‑la̱:
―¿ꞌKoa̱á tjási‑ni, yá ra tíꞌbé‑li?
Ko̱ jñà xi̱ta̱ ra síkinda̱ i̱ngo̱, isìjtsinꞌá i̱sén‑la̱.
Jè Pedro ya̱á tíjna ya̱ ndi̱tsin ya̱ i̱nàjngi niꞌya‑la̱ [na̱ꞌmì ítjòn]. Ijchó jngo chjo̱ón chi̱ꞌnda‑la̱ na̱ꞌmì ítjòn.
ꞌKia̱ nga kijtse Pedro, nga tíjnaꞌngi, iskotsíjen‑jnó‑ní, kitsò‑la̱:
―Ti̱ꞌkoa̱á ngaji̱, ya̱á tjájmekíi̱ Jesús ra Nazaret i̱ꞌnde‑la̱.
Tanga jè Pedro tsakjaꞌma‑ní. Kitsò:
Jè Pedro a̱kjòn itjo, ya̱á ikasijto xo̱tjo̱ba̱‑la̱ niꞌya. ꞌKia̱á iskindaya jngo káxtí.
Jè chjo̱ón chi̱ꞌnda‑la̱ na̱ꞌmì, kijtseé india‑ni jè Pedro. Kitsò‑la̱ jñà xi̱ta̱ ra ya̱ títsa̱jna:
―Jè xi̱ta̱ ra̱kìi̱, xi̱ta̱ ꞌtse̱‑ní.
Tanga jè Pedro tsakjaꞌmaá india‑ni. Ra kjomà a̱skan‑nioo̱, jñà xi̱ta̱ ra ya̱ títsa̱jna, india ko̱kitsò-isa‑la̱ Pedro:
―ꞌÉn kixi̱‑nì, ngaji̱, xi̱ta̱‑la̱ Jesús‑ní nga Galilea i̱ꞌnde‑li, ꞌkoa̱á ꞌsín tsò ꞌén‑li.
Jè Pedro ꞌkia̱á ꞌñó kiìchja̱‑isa, kitsò:
―¡Katakajian kjo̱hiꞌin tsa mì ꞌén kixi̱ ra ko̱tíxian‑no, nga mì kì bexkon xi̱ta̱ ra ko̱ꞌmì‑la jiòn!
Ti̱ꞌkia̱á‑ni nga ko̱títsò Pedro, jè ra ma‑ni jò ꞌka̱ iskindaya jè káxtí. ꞌKia̱á itjokítsjen‑la̱ Pedro koni ꞌsín kitsò‑la̱ Jesús nga kitsò‑la̱: “ꞌKia̱ nga ti̱kje kjindáya jò ꞌka̱ káxtí, ngaji̱, jàn ꞌka̱ ko̱síi̱ nga mì kì ꞌyaxkon‑ná.” ꞌKia̱ nga ítsjen‑la̱ kjoa̱ kìi̱, taxki̱ ꞌñó iskindaya.
Kó ra kiꞌse i̱sén kjóxkóyaá xi̱ta̱ ítjòn‑la̱ na̱ꞌmì ko̱ xi̱ta̱ jchínga ko̱ xi̱ta̱ ra bakón‑ya kjo̱téxoma‑la̱ Nainá ra tsikínda Moisés ko̱ ngaꞌtsì xi̱ta̱xá ꞌtse̱ xi̱ta̱ Judío. Tsikítéꞌñó Jesús, kiìko̱ nga isìnga̱tsja jè Pilato.
Jè Pilato iskonangií‑la̱, kitsò‑la̱:
―¿A ji̱‑ní ra xi̱ta̱xá títjòn‑la̱ xi̱ta̱ Judío?
Jesús kitsò‑ní:
―Ji̱í ra ko̱ꞌsín tjisi.
Tanga jñà xi̱ta̱ ítjòn‑la̱ na̱ꞌmì, kjín sko̱ya tjín‑ni ꞌén ra bánè‑la̱ nga bángi.
Pilato ìjngo ꞌká iskonangi‑la̱, kitsò‑la̱:
―¿A ni̱mé ꞌén nakjí? Ti̱náꞌyi, ꞌñó kjìn sko̱ya kjoa̱ bánè‑li xi̱ta̱ ra bángi‑li.
Jesús mì kì kiìchja̱ ni̱ꞌsín ko̱ tíꞌmi‑la̱. Jè Pilato, tà ꞌkoa̱á kjomà‑la̱.
Xki̱ nó xki̱ nó ꞌkia̱ nga bitjo ꞌsí paxko̱ jè Pilato síkíjnandi̱í jngo‑ni xi̱ta̱ ra tjítsa̱ꞌya nda̱yá; jé bíjnandi̱í‑ni jè ra xi̱ta̱ na̱xi̱ndá síjé nga kíjnandi̱í.
Tjín iꞌka xi̱ta̱ ra tjítsa̱ꞌya nda̱yá ra kjo̱si tsakátsji a̱ꞌta ꞌtse̱ na̱xi̱ndá ko̱ xi̱ta̱á isìꞌken; xi̱ta̱ kìi̱, jngo‑ni ra ꞌmì Barrabás.
Jñà xi̱ta̱ na̱xi̱ndá kiì káko̱ó Pilato nga mejèn‑la̱ ko̱ꞌsín si̱hitjasòn koni ꞌsín ma kiꞌta nga xki̱ nó.
Kiìchja̱á Pilato, kitsò:
―¿A mején‑no nga jè síkíjnandi̱í‑na jè xi̱ta̱xá ítjòn‑la̱ xi̱ta̱ judío?
Pilato, ijyeé tjíjin‑la̱ nga jñà xi̱ta̱ ítjòn‑la̱ na̱ꞌmì, nga tà ki‑ní nga maxitakòn‑ke jè Jesús, kií ko̱ꞌsín ya̱ isìnga̱tsja‑ni.
Tanga jñà xi̱ta̱ ítjòn‑la̱ na̱ꞌmì, jñá tsincháꞌa xi̱ta̱ na̱xi̱ndá, nga isa̱á nda‑ni nga jè katíjnandi̱í‑ni Barrabás.
Pilato india iskonangi‑la̱ xi̱ta̱ na̱xi̱ndá, kitsò‑la̱:
―¿Mé ra mejèn‑no nga sikóo̱ jè ra ꞌmì‑la xi̱ta̱xá ítjòn‑la̱ xi̱ta̱ judío?
Jñà xi̱ta̱, ꞌñó kiìchja̱, nga kitsò:
―¡Krò katasiꞌta‑róoi̱!
Pilato, ꞌkia̱á kitsò‑la̱:
Jñà xi̱ta̱ na̱xi̱ndá, ta isa̱á ꞌñó kiìchja̱‑isa, kitsò:
―¡Krò katasiꞌta‑róoi̱!
Pilato mején‑la̱ nga nda kíjna ko̱ xi̱ta̱ na̱xi̱ndá. ꞌKoa̱á ma‑ni nga isíkíjnandi̱í‑ni jè Barrabás; ko̱ kitsjá kjo̱kixi̱ nga kinìkiꞌon jè Jesús, a̱kjòn isìnga̱tsja nga kátáꞌta krò.
Jñà chíchàn kiìko̱ó Jesús ya̱ nga masen‑la̱ ndi̱tsin niꞌya‑la̱ xi̱ta̱xá ítjòn. A̱kjòn tsikíxkóya ijye kóhotjín chíchàn ra iꞌkaa̱.
Isíkáya jngo nikje ra chji̱ꞌndi̱ inì ꞌkioo̱; a̱kjòn kisìꞌya̱ jngo yá naꞌyá nga tsikíꞌa sko̱ koni ꞌsín siꞌa jngo‑la̱ koròna̱ xi̱ta̱xá ítjòn.
Ko̱ tsikíꞌtsia̱ nga iskindayaꞌtin. Kitsò‑la̱:
―¡Nda katijna jè Xi̱ta̱xá ítjòn‑la̱ xi̱ta̱ Judío!
Jngo ínaxo̱ matjìko̱‑ni sko̱; ko̱ tsikíchrájno ko̱‑sa̱a‑ni ko̱ tsinchaxkóꞌnchiꞌta‑la̱ koni tsa bexkón.
ꞌKia̱ nga ijye ko̱ꞌsín isìsobà‑la̱, tsjahíxìn‑la̱ jè nikje chji̱ꞌndi̱ inì ra kjiya. A̱kjòn isíkáya india‑ni jè nikje‑la̱ ra ꞌtse̱. A̱kjòn kiìko̱ nga kiì káꞌta krò.
Jngo xi̱ta̱ ra ya̱ chi̱ba̱‑la̱ tíꞌfa ra ꞌmì Simón, ra ya̱ Cirene i̱ꞌnde‑la̱ ra tíꞌfahaꞌsen‑jin na̱xi̱ndá, ra na̱ꞌìn‑la̱ ma Alejandro ko̱ Rufo, jñà chíchàn kjo̱ꞌñó kiꞌsìn‑la̱ nga kisìꞌka krò‑la̱ Jesús.
Kiìko̱ó Jesús ya̱ i̱ꞌnde ñánda̱ ꞌmì Gólgota, jè ꞌén ra tsò‑ni: I̱ꞌnde Sko̱ Miꞌken.
Kitsjá‑la̱ nandá xán ꞌtse̱ uva ra tjíkójin‑la̱ mirra, tanga jè Jesús mì kì kiꞌtsi.
ꞌKia̱ nga ijye tsakáꞌta krò, jñà chíchàn a̱kjòn isíská kañá‑ni nikje‑la̱ Jesús nga yá ꞌtse̱ ki̱tso̱‑la̱ nga jngó jngó nikje.
Ijchó‑la̱ tsa las nueve nga ta̱jñò ꞌkia̱ nga isiꞌta krò Jesús.
Ki̱íꞌsín tsò‑ni ꞌén ra ya̱ tjíꞌta krò: “Xi̱ta̱xá Ítjòn‑la̱ Xi̱ta̱ Judío”, nga̱ ta kií kjoa̱‑ni nga ko̱ꞌsín iniꞌken.
Ti̱ꞌkoa̱á isiꞌta‑te krò jò xi̱ta̱ chijé. Jngo isasíjna a̱ꞌta ngakixi̱‑la̱ Jesús ko̱ jngo isasíjna ya̱ ngaskoán‑la̱.
ꞌKoa̱á ꞌsín itjasòn koni ꞌsín tíchja̱ xa̱jo̱n ra tjíꞌta ꞌén‑la̱ Nainá nga tsò: “Ya̱á kjóngásòn‑ko̱ koni jngo xi̱ta̱ ra tse jé tjín‑la̱.”
Jñà xi̱ta̱ ra ya̱ chi̱ba̱‑la̱ ꞌja, kiìchja̱jnoó‑te‑la̱, síkjahatji‑la̱ sko̱, kitsò‑la̱:
―¡Jaa̱! Ji̱ ra ko̱kisi nga si̱kixojen‑ní i̱ngo̱ ítjòn‑la̱ Nainá, ko̱ nga ta jàn ni̱chjin kínda india‑ni,
ti̱ji̱ ti̱náchrjekajin‑ni kjo̱hiꞌin ijo‑li ꞌndi̱‑ni̱ ko̱ títjo̱ji̱in ya̱ a̱ꞌta krò.
ꞌKoa̱á ti̱ꞌsín isìtsjaꞌtin jñà xi̱ta̱ ítjòn‑la̱ na̱ꞌmì ko̱ xi̱ta̱ ra bakón‑ya kjo̱téxoma‑la̱ Nainá. Kitsò:
―Maá‑la̱ tsachrjejin kjo̱hiꞌin xi̱ta̱ ra kjꞌií, tanga mì kì ma‑la̱ ti̱jè síko̱‑ni ijo‑la̱.
Katitjojenꞌta‑ni krò ꞌndi̱‑ni̱ jè ra Cristo, ra xi̱ta̱xá ítjòn‑la̱ na̱xi̱ndá Israel, mé‑ni nga jcha̱‑ná ko̱ ko̱kjiín‑ná ra a̱ꞌta ꞌtse̱.
Skanda jñà xi̱ta̱ ra jò ma‑ni ra kjiꞌtà‑te krò, ti̱ꞌkoa̱á kiìchja̱jno‑te‑la̱.
ꞌKia̱ ijchò nchisen, skanda nga ijchò las tres nga ngixòn, kjojñó‑ní kóhoꞌki nga tíjngo i̱sàꞌnde.
ꞌKia̱ nga ijchò las tres Jesús, ꞌñó kiìchja̱, kitsò: “Elí, Elí, ¿lama sabactani?” ꞌÉn ra kiìchja̱, tsó‑ni: Ji̱ ra Nainá xin‑la, ¿mé‑ni kajmitakón‑ná?
ꞌKia̱ nga kiíꞌnchré‑la̱ jñà xi̱ta̱ ra ya̱ tjítsa̱jna, tjín iꞌka ra kitsò:
―Ti̱náꞌya‑la, jé Elías tíchja̱‑la̱.
Jngo xi̱ta̱, ndi̱to̱ón kiíꞌká jngo tsa̱nga̱ nga kisìkaꞌnchi̱ ko̱ nandá binagre̱; a̱kjòn tsikísko jngo ínaxo̱; kitsjá‑la̱ Jesús nga kataꞌbi, kitsò:
Tanga jè Jesús, isa̱á ꞌñó iskindaya‑isa, a̱kjòn ꞌken.
Jè nikje ra tja̱ꞌbáya ya̱ nga masen‑la̱ i̱ngo̱ ítjòn ichrjajndá‑ní, jòya kjomà skanda a̱ꞌta nangi.
Jè xi̱ta̱ ítjòn‑la̱ chíchàn, ꞌkia̱ nga kijtse nga ijye ꞌken Jesús, kitsó‑ní:
―Ngi kixi̱ kitií‑la kjoa̱ nga jè xi̱ta̱ ra̱kìi̱, Iꞌndí‑la̱ Nainá‑ní.
Ti̱ꞌkoa̱á ya̱á títsa̱jna iꞌka íchjín ra kjin i̱nchikotsíjen‑ni, jè María Magdalena, ko̱ Salomé, ko̱ María ra na̱‑la̱ ma José ko̱ Jacobo, jè ra isa̱ mahiꞌndí.
ꞌKia̱ nga tsikijna Jesús ya̱ Galilea, jñà íchjín kìi̱ ya̱á tsinchimatji̱ngi‑la̱ ko̱ ya̱á tsinchako̱. Kjín ma‑isa‑ni íchjín ra ya̱ tjítsa̱jna ra ya̱ ijchò‑ni ján Jerusalén.
Tà nga̱tjì‑la̱ nga ijye mejèn kàtjì tsáꞌbí jè ni̱chjin nga bìtsa̱jnanda xi̱ta̱ ꞌtse̱ ni̱chjin níkjáya,
jngo xi̱ta̱ ra ꞌmì José ra ya̱ i̱ꞌnde‑la̱ Arimatea, kitsjá ngaꞌñó‑la̱ ijo‑la̱, ꞌjahaꞌsen ya̱ niꞌya ñánda̱ tíjna Pilato ko̱ isíjé‑la̱ ijo‑la̱ Jesús. Nga̱ jè José, jngoó xi̱ta̱ ra ti̱ꞌkoa̱á xá ꞌnga tjín‑la̱ ꞌtse̱ xi̱ta̱xá‑la̱ xi̱ta̱ judío ra ti̱ꞌkoa̱ tíkoñá‑la̱ kjo̱téxoma‑la̱ Nainá.
Pilato, tà ꞌkoa̱á kjomà‑la̱ ꞌkia̱ nga ko̱ꞌsín ijye ꞌken Jesús; kiìchja̱á‑la̱ jè xi̱ta̱ ítjòn‑la̱ chíchàn; iskonangi‑la̱ a ngi kixi̱ kitií kjoa̱ nga ijye ꞌken Jesús.
ꞌKia̱ nga ijye tsiꞌkéna̱jmí‑la̱ jè xi̱ta̱ ítjòn‑la̱ chíchàn nga ijyeé ꞌken Jesús, Pilato isìnga̱tsjaá ijo‑la̱ Jesús jè José.
José tsatseé jngo nikje chraba; tsaje̱nꞌta krò ijo‑la̱ Jesús; a̱kjòn isíkájté‑jno jè nikje. ꞌKia̱á kiì kíhijin ñánda̱ ijye tiꞌxánda jngo nga̱jo̱ ya̱ a̱ngi na̱xi̱; iskanìꞌsen‑ngi ko̱ a̱kjòn iskaníkjá jngo na̱jo̱ ra tsasén‑jto ya̱ xo̱tjo̱ba̱ nga̱jo̱.
Jè María Magdalena ko̱ jè María ra na̱‑la̱ José, ndaá i̱nchikotsíjen ya̱ ñánda̱ nga isìhijin ijo‑la̱ Jesús.
ꞌKia̱ nga ijyeheꞌtà jè xòhoto̱ nga ni̱chjin níkjáya, María Magdalena, ko̱ Salomé, ko̱ María na̱‑la̱ Jacobo, tsatseé sihìti̱ ra nda jne̱ nga mejèn‑la̱ i̱kíxten‑jnó ijo‑la̱ Jesús.
Jè ni̱chjin ꞌkia̱ nga bíꞌtsia̱ xomàna̱, ꞌñó ta̱jñòya kijì; ko̱ ijyeé tíbitjo kátji tsáꞌbí nga ijchò katsíjen‑la̱ nga̱jo̱‑la̱ chrjó miꞌken ñánda̱ isìhijin Jesús.
Tsó‑la̱ xákjién nga i̱nchifì:
―¿Yá ra kjoa̱áxìn‑ná na̱jo̱ ra tjíchjàjto ya̱ xo̱tjo̱ba̱ nga̱jo̱‑la̱ chrjó miꞌken?
Tanga ꞌkia̱ nga ijchò, iskotsíjeén‑la̱, kijtse‑ní nga jè na̱jo̱ ra ꞌñó je ꞌkioo̱ ra tjíchjàjto‑ila̱ nga̱jo̱‑la̱ miꞌken ñánda̱ isijna ijo‑la̱ Jesús, ijyeé itjahíxìn.
ꞌKia̱ nga ꞌjahaꞌsen‑ngi ya̱ nga̱jo̱ chrjó miꞌken, kijtseé jngo xi̱ta̱ i̱xti ra tíjnajté jngo nikje chraba ra ndajò ꞌki. Tíjna ya̱ nga kixi̱‑la̱ nga̱jo̱. Jñà íchjín kìi̱, tà itsakjón‑ní.
Tanga jè xi̱ta̱ i̱xti ra̱kìi̱ kitsó‑la̱:
―Kì tà chjàn skon jiòn. Be‑ná nga jé i̱nchifatsjio jè Jesús ra Nazaret i̱ꞌnde‑la̱ ra ya̱ isiꞌta krò. Ijyeé kàfaháyaá‑ila̱. Mì ti̱ i̱ tíjna‑ni. Chítsijen‑la i̱ꞌnde‑la̱ ñánda̱ kisìjna.
Tangió ko̱ꞌtìn‑la jè Pedro ko̱ jñà xi̱ta̱ ra iꞌka ra kotáꞌyáꞌta‑la̱ Jesús, nga jè Jesús, jé tíjna ítjòn‑no nga tífì ya̱ Galilea. Ya̱á jcha̱xkon india‑no koni ꞌsín kitsò‑no.
Jñà íchjín kìi̱, ndi̱to̱ón itjo‑ni ya̱ a̱ngi nga̱jo̱. Tsahachikon, nga kijì‑ni. Chi̱ba̱‑la̱ i̱nchifatsé‑ní nga i̱nchitsakjón. Ni̱yá ra tsiꞌkéna̱jmí‑la̱ tà nga̱tjì‑la̱ ꞌñó tsikíxkón‑la̱ ijo‑la̱.
ꞌKia̱ nga ijye jaáya‑ila̱ Jesús ꞌkia̱ nga ta̱jñòya jè ni̱chjin nga maꞌtsia̱‑ni xomàna̱, jé kijtse ítjòn María Magdalena, jè ra ito inìma̱ ꞌcho‑la̱ ni̱í tsachrjekàjin inìma̱‑la̱.
María Magdalena kijì‑ní, nga kiì síkjíꞌnchré ngaꞌtsì xi̱ta̱‑la̱ Jesús jñà ra ba tjín‑la̱ ko̱ i̱nchikjindáya.
Jñà xi̱ta̱‑la̱, ꞌkia̱ nga kiíꞌnchré nga tíjnakon Jesús ko̱ nga jè chjo̱ón ra̱kìi̱ kijtse, mì kì kjokjiín‑la̱.
Ra kjomà a̱skan, Jesús tsakón‑la̱ ijo‑la̱ jò xi̱ta̱‑la̱ ra i̱nchifì a̱jin ijñáa̱, tanga kjꞌií ꞌsín ꞌki.
Jñà xi̱ta̱ ra jò ma, ꞌkia̱ nga kijtse, tsáfaá‑ni nga kiì síkjíꞌnchré jñà xi̱ta̱‑la̱ ra iꞌka. Tanga ti̱ꞌkoa̱á mì kì kjokjiín‑la̱ jñà xi̱ta̱ kìi̱.
Ra ijyeheꞌtà‑ni kjoa̱, Jesús tsakón‑la̱ ijo‑la̱ jñà xi̱ta̱‑la̱ ra tejngo ma‑ni ꞌkia̱ nga títsa̱jnaꞌta ímixa̱ nga i̱nchibakjèn. Tsakátiko̱‑ní tà nga̱tjì‑la̱ nga tája tjín inìma̱‑la̱ nga mì ndi̱to̱n kjokjiín‑la̱ ꞌkia̱ nga tsiꞌkéna̱jmí‑la̱ jñà xi̱ta̱ ra tsakón ítjòn‑la̱ ijo‑la̱ ꞌkia̱ nga ijye jaáya‑ila̱.
Ko̱ a̱kjòn kitsò‑la̱:
Jñà xi̱ta̱ ra ko̱kjiín‑la̱ ra a̱ꞌta tsa̱ꞌa̱n ti̱ꞌkoa̱ ra sa̱tíndá, ki̱tjokajiín kjo̱hiꞌin. Tanga jñà ra mì kì ko̱kjiín‑la̱, kjo̱hiꞌiín ska̱nè‑la̱.
Jñà ra ko̱kjiín‑la̱ a̱ꞌta tsa̱ꞌa̱n, ꞌkoa̱á ꞌsín jcha̱‑la̱ nga ko̱maá‑la̱ ko̱chrjekàjin inìma̱ ꞌcho‑la̱ ni̱í ra tjíjin inìma̱‑la̱ xi̱ta̱; ti̱ꞌkoa̱á ko̱maá‑la̱ ki̱chja̱ ꞌén xi̱tse̱ ra kjꞌií ꞌsín tsò, ra mì tsa xá iskotáꞌyá‑ni;
ni̱ꞌsín ye̱ jtsa̱ba̱, ko̱ ni̱ꞌsín xki kjàn ra síꞌken‑ná ski̱ne̱, ni̱mé ra ka̱ma‑la̱; koa̱àsòn‑la̱ tsja xi̱ta̱ ra kiya, ko̱ jñà xi̱ta̱ ko̱ndaá‑ni.
ꞌKia̱ nga ijye ko̱kitsò‑la̱ xi̱ta̱‑la̱, jè Na̱ꞌín‑ná Jesús, itjamíꞌnga‑ní nga kijì ján ngajmi; tsikijnaꞌta ya̱ ngakixi̱‑la̱ Nainá.
Jñà xi̱ta̱‑la̱ kijí‑ní nga isìkaꞌbí ꞌén nda‑la̱ Nainá nga tíjngo na̱xi̱ndá; ko̱ jè Na̱ꞌín‑ná Jesús ndaá tsasìko̱ ti̱ꞌkoa̱á ndaá tsakón tsijen nga jè ꞌén‑la̱ ꞌén kixi̱‑ní ꞌkia̱ nga kijcha‑la̱ kjo̱xkón ra tsakón xi̱ta̱‑la̱. Ko̱ꞌsín katama.]
Ijyeé kjìn ma‑ni xi̱ta̱ ra tsikínda‑te xa̱jo̱n jñà kjoa̱kixi̱ ra kjomà a̱jin na̱xi̱ndá ra a̱ꞌta ꞌtse̱ Cristo,
koni ꞌsín tsakón‑ya‑naji̱n jñà xi̱ta̱ ra xko̱n kijtse‑ni skanda ꞌkia̱ nga kjoꞌtsia̱ kjòn‑ni kjoa̱, ti̱jñá‑ni ra kiꞌtsí xá‑la̱ nga isìkaꞌbí ꞌén nda‑la̱ Cristo.
Ji̱ Nàmi̱ Teófilo, ra xkón tijni, ꞌa̱n ti̱ꞌkoa̱á ndaá sasén‑na nga tíbindá‑la xa̱jo̱n ra̱kìi̱, koni ꞌsín tjín nga jngó jngó sko̱ya kjoa̱; ndaá tsakatsjíya ijye skanda ꞌkia̱ nga ti̱ꞌsa̱ kjoꞌtsia̱ kjòn‑ni kjoa̱,
mé‑ni nga isa̱ nda jcha̱‑ni kjoa̱kixi̱ ra ngi ko̱ꞌsín tjín, jñà ꞌén ra ijye tsakón‑ya‑li xi̱ta̱.
Jè ni̱chjin ꞌkia̱ nga xi̱ta̱xá ítjòn tíjna jè Herodes ya̱ nangi Judea, jngo na̱ꞌmì tíjna ra ꞌmì Zacarías ra tje̱‑la̱ Abías ma. Jè chjo̱ón‑la̱ Zacarías, Elisabet ꞌmì ra tje̱‑la̱ Aarón.
Xi̱ta̱ kixi̱‑ní ngajòo̱ ya̱ ngixko̱n Nainá. Síhitjasòn ijyeé ngaꞌtsì kjo̱téxoma‑la̱ Nainá.
Tsìn‑la̱ i̱xti; jè Elisabet, chjo̱ón ꞌndi̱‑ní; ko̱ ijyeé ꞌñó xi̱ta̱ jchínga ngajòo̱.
Jngo ni̱chjin, jñà na̱ꞌmì ra síxákjo‑ko̱ Zacarías, jñá tsako̱‑la̱ nga isíxá ya̱ ngixko̱n Nainá.
Koni ꞌsín tjín kjo̱téxoma ꞌtse̱ na̱ꞌmì Israel, jé Zacarías tsako̱‑la̱ suerte nga ꞌjahaꞌsen ya̱ niꞌya tsje‑la̱ Nainá, ya̱ a̱ya i̱ngo̱ ítjòn, nga jè ko̱kà chrjongó Nainá.
ꞌKia̱ nga títì chrjongó Nainá, ngaꞌtsì xi̱ta̱ na̱xi̱ndá, ya̱á i̱nchibítsaꞌba ya̱ ndi̱tsiaán.
Jngo ìkja̱li̱ ꞌtse̱ Nainá tsatsíjen‑la̱ jè Zacarías ra síjna ya̱ nga kixi̱‑la̱ ñánda̱ nga tì chrjongó Nainá.
ꞌKia̱ kijtse, sí ta kjóxkón‑la̱, ko̱ ta itsakjón‑ní.
Tanga jè ìkja̱li̱ kitsó‑la̱:
―Zacarías, kì tà chjàn skon‑jìn; jè kjoa̱ bítsaꞌba‑li ijyeé inaꞌyá‑la̱; jè chjo̱ón‑li Elisabet, jngo ndí iꞌndí ꞌxi̱n jtsín‑la̱; ꞌkoa̱á ꞌsín kíꞌta ꞌí‑la̱ nga Juan ꞌkín.
ꞌÑó ꞌse̱‑li kjo̱tsja. Tà nga̱tjì‑la̱ jè iꞌndí ra jtsín, kjín xi̱ta̱ ko̱tsja‑la̱.
Xi̱ta̱ ítjòn kíjna ya̱ ngixko̱n Nainá; mì tsa xán skꞌí nga xá ꞌkoa̱á ꞌsín ijye itjahájin‑ni; Inìma̱ Tsje‑la̱ Nainá si̱jin inìma̱‑la̱ skanda ꞌkia̱ nga ti̱kje tsìn.
Ra a̱ꞌta ꞌtse̱, kjín xi̱ta̱ na̱xi̱ndá Israel koa̱áfaꞌta‑la̱ Nainá.
Jè ko̱jme ítjòn‑la̱ Na̱ꞌín‑ná. Jé si̱jin inìma̱‑la̱ jè ngaꞌñó ra isìchjeén jè Elías ꞌkia̱ nga kiìchja̱ ngajo‑la̱ Nainá. ꞌNchán si̱ìkítsa̱jna jñà xi̱ta̱ jchínga ko̱ i̱xti‑la̱ nga si̱ijo̱ónda‑ni. Jñà xi̱ta̱ ra tájajín inìma̱‑la̱ nga mì kì síhitjasòn, si̱ìkaatjìyaá‑la̱ kjo̱bítsjen‑la̱ mé‑ni nga ꞌse̱‑la̱ kjo̱chji̱ne̱ ra tjín‑la̱ xi̱ta̱ kixi̱. ꞌKoa̱á ꞌsín si̱ìkíhijyonda xi̱ta̱ na̱xi̱ndá mé‑ni nga kítsa̱jnanda‑ni ꞌkia̱ nga kjꞌi̱í Na̱ꞌín‑ná.
Zacarías kitsó‑la̱ jè ìkja̱li̱:
―Kóꞌsín ske‑na tsa kixi̱ kjoa̱. ꞌA̱n, ijyeé ꞌñó xi̱ta̱ jchínga; ti̱ꞌkoa̱á jè chjo̱ón‑na̱ ijyeé tsato ni̱chjin‑la̱ nga ma ꞌse̱‑la̱ i̱xti.
Jè ìkja̱li̱ kitsó‑la̱:
―ꞌA̱n‑ná ra ꞌmì‑na Gabriel, ra ya̱ tíjna̱ ya̱ ngixko̱n Nainá; jé kàsíkasén‑na mé‑ni nga kokó‑la nga tsja‑la jè ꞌén ra nda tsò.
ꞌNdi̱ ꞌndi̱, mì kì ti̱ ma ki̱nákjoa̱‑nì skanda ꞌkia̱ nga ki̱jchò ni̱chjin nga ki̱tjasòn jñà ꞌén kìi̱, tà nga̱tjì‑la̱ nga mì kì kàmakjiín‑li ꞌén ra ko̱kàxin‑la.
Jñà xi̱ta̱ na̱xi̱ndá, i̱nchikoñá‑la̱ Zacarías. Kjonangi‑la̱ xákjén, mé‑ni nga ta̱ nda tífichjin‑la̱ nga mì kì ndi̱to̱n bitjo‑ni ya̱ niꞌya tsje‑la̱ Nainá.
ꞌKia̱ nga ijye ijye ni̱chjin‑la̱ Zacarías nga isìhitjasòn xá‑la̱, kijí‑ni niꞌya‑la̱.
ꞌKia̱ nga kjomà a̱skan‑nioo̱, jè Elisabet ndí iꞌndí isìhiꞌma‑la̱. ꞌÒn sá tsikijnaꞌya ya̱ niꞌya‑la̱. Kitsò:
“ꞌKoa̱á ꞌsín isìko̱‑na Nainá ra a̱ꞌta tsa̱ꞌa̱n nga kijtse i̱ma̱á‑na, kitsjá‑na kjo̱nda mé‑ni mì ti̱ kì ko̱chrjengi‑na jñà xi̱ta̱.”
ꞌKia̱ nga ijchò jon sá, Nainá, isìkasén jè ìkja̱li̱ Gabriel ya̱ jngo na̱xi̱ndá ra ꞌmì Nazaret ra chja̱‑ni Galilea.
Kiìjkon jngo chjo̱ón xa̱ngó ra ijye tíjnaꞌñó nga jè ki̱xan‑ko̱ jngo xi̱ta̱ ra ꞌmì José ra tje̱‑la̱ David ma. Jè chjo̱ón xa̱ngó ra̱kìi̱, María ꞌmì.
Jè ìkja̱li̱, ꞌkia̱ nga ꞌjahaꞌsen ya̱ niꞌya‑la̱ María, kitsó‑la̱:
―¡Nda‑li Na̱a, ngaji̱ ra itjábé‑li jè kjo̱nda ra̱kìi̱! Jé Nainá tíjnako̱‑li. Ngaji̱ ra isa̱ nda kjòchikonꞌtin mì ꞌkoa̱‑ni koni jñà íchjín ra kjꞌií.
Jè María, ꞌkia̱ nga kijtsexkon, tà kjóxkón‑la̱ koni ꞌsín kitsò‑la̱ jè ìkja̱li̱; isíkítsjen‑ní kótsò‑ni nga ko̱ꞌsín ꞌjiìjkón.
Jè ìkja̱li̱ kitsó‑la̱:
―Ji̱ María, kì tà chjàn skon‑jìn, ijyeé itjábé‑li kjo̱nda ya̱ ngixko̱n Nainá.
ꞌNdi̱ ꞌndi̱ ko̱ꞌxkén‑ní, iꞌndí si̱yaꞌma‑li. ꞌKoa̱á ꞌsín kíꞌta ꞌí‑la̱ nga Jesús ꞌkín.
Xi̱ta̱ ítjòn ko̱ma; iꞌndí‑la̱ Nainá ꞌkín ra isa̱ ꞌñó ꞌnga tíjna; Nainá, jé si̱ìnga̱tsja kjo̱téxoma. Xi̱ta̱xá ítjòn kíjna koni ꞌsín tsikijna David ra xi̱ta̱ jchínga‑la̱ kjomà.
Jé ko̱tèxoma‑la̱ na̱xi̱ndá Israel. Kjo̱téxoma‑la̱ mì kì kje̱heꞌtà skanda tà mé ni̱chjin‑nioo̱.
Jè María ꞌkia̱á kitsò‑la̱ ìkja̱li̱:
―¿Kóꞌsín ko̱ma‑la̱ jè kjoa̱ ra ko̱ꞌmì‑ná? Nga̱ mì tsa ꞌxi̱n tjín‑na.
―Jé Inìma̱ Tsje‑la̱ Nainá kjꞌi̱í kanè‑li ―kitsó jè ìkja̱li̱―; jé ngaꞌñó‑la̱ Nainá ra ꞌñó ꞌnga tíjna ki̱ijtsaꞌtin‑li koni jngo ꞌngién‑la̱ ifi mé‑ni nga jè iꞌndí tsje ra jtsín, Iꞌndí‑la̱ Nainá ꞌkín.
Jè chjo̱ón xàngi̱i ra ꞌmì Elisabet ra chjo̱ón ꞌndi̱, kjo joón sá tjíyaꞌma‑la̱ ndí iꞌndí ni̱ꞌsín ijye ꞌñó jchínga.
Ni̱jngo kjoa̱ ra mì kì ma, ra a̱ꞌta ꞌtse̱ Nainá.
ꞌKia̱á kitsò María:
―Chjo̱ón chi̱ꞌnda‑la̱ Nainá‑ná ra ꞌa̱n; ko̱ꞌsín katama koni ꞌsín kàꞌmí‑ná.
Jè ìkja̱li̱ ti̱ a̱ngi xko̱ón‑ni ichijà.
Jñà ni̱chjin kìi̱, jè María ndi̱to̱ón kijì jngo na̱xi̱ndá ra kjijnaꞌnchò nindo ya̱ ján nangi Judea.
ꞌJahaꞌsen ya̱ niꞌya‑la̱ Zacarías; isíkjáya‑la̱ jè Elisabet.
ꞌKia̱ kiíꞌnchré Elisabet nga isíkjáya‑la̱ María, jè iꞌndí ra tjíhiꞌma‑la̱, ngi iskìꞌngaya i̱ndsi̱ꞌba̱. Jè Inìma̱ Tsje‑la̱ Nainá ꞌjahaꞌsen‑jin ya̱ inìma̱‑la̱ Elisabet.
ꞌKia̱á ꞌñó kiìchja̱, kitsò:
―¡Nainá, isa̱á ꞌñó nda tísíchikonꞌtin‑li mì ꞌkoa̱‑ni koni jñà íchjín ra kjꞌií; ti̱ꞌkoa̱á iꞌndí‑li ra tjíhiꞌma‑li ꞌñó nda tímahachikonꞌtin!
¡Yá‑na ra ꞌa̱n nga ta̱ nda kàꞌfìi̱jchon‑ná ji̱ ra na̱‑la̱ Na̱ꞌín‑ná ꞌmì‑li!
Ti̱ꞌkia̱á‑ni nga kaꞌnchre nga kàníkjáya‑ná, jè iꞌndí‑na̱ kàkjìꞌngayaá ya̱ i̱ndsi̱ꞌbà nga kàmatsja‑la̱.
Mé ta̱ nda‑ni nga makjiín‑li ꞌén ra kiꞌsena̱jmí‑li. Jè ꞌén ra kiìchja̱ Nainá, ki̱tjasón‑ní.
Inìma̱‑na̱ ꞌñó ꞌnga síkíjna Nainá.
Matsjaá‑na a̱ꞌta ꞌtse̱ Nainá ra bachrjetjì‑na kjo̱hiꞌin.
Nga̱ kijtse i̱ma̱á‑na, ꞌa̱n ra chjo̱ón chi̱ꞌnda‑la̱ ma.
ꞌNdi̱ ꞌndi̱‑ni̱ ko̱ skanda ta̱ kjiá‑nioo̱, ꞌkoa̱á ꞌsín ki̱tso̱‑na jñà xi̱ta̱: “Mé ta̱ nda‑la̱.”
Nga̱ ꞌñó tse kjoa̱ isìko̱‑na jè Nainá ra ta jè ta̱jngo‑ni ra ꞌñó tse ngaꞌñó tjín‑la̱.
Nainá, xi̱ta̱ tsje‑ní.
Ko̱ tjín kiꞌtá‑la̱ kjo̱hi̱ma̱takòn skanda ta mé ni̱chjin‑ni
a̱ꞌta ꞌtse̱ xi̱ta̱ ra bexkón.
ꞌKoa̱á ꞌsín ꞌsín: nga bakón kóꞌki tse ngaꞌñó tjín‑la̱;
jñà xi̱ta̱ ra ꞌñó ꞌnga ikon, bachrjengií kjo̱bítsjen‑la̱.
Jñà xi̱ta̱xá ítjòn ra ꞌnga tjítsa̱jna, faháxìn kjo̱téxoma‑la̱,
ko̱ jñà ra nangi tjítsa̱jna isa̱á ꞌnga síkítsa̱jna‑ni.
Jñà xi̱ta̱ ra tsìn‑la̱ tsajmì ra kjine, ꞌñó kjìn tsjá‑la̱,
ko̱ jñà xi̱ta̱ nchi̱ná síkasén tiya‑ni.
Nainá basìko̱ò na̱xi̱ndá Israel nga chi̱ꞌnda‑la̱ ma;
mì kì síjchaàjin kjo̱hi̱ma̱takòn ra tjín‑la̱ skanda ta mé ni̱chjin‑nì,
ꞌkoa̱á ꞌsín kitsjá‑la̱ tsaꞌba jñà xi̱ta̱ jchínga‑ná
ra a̱ꞌta ꞌtse̱ Abraham ko̱ ngaꞌtsì jñà tje̱‑la̱.
Jè María, jàn sá tsikijnako̱ Elisabet; ra kjomà a̱skan‑nioo̱, kijí‑ni niꞌya‑la̱.
ꞌKia̱ nga ijye ijchò ni̱chjin‑la̱, Elisabet jngo ndí iꞌndí ꞌxi̱n kitsin‑la̱.
Jè Nainá, ꞌñó nda isìko̱. ꞌKia̱ nga kiíꞌnchré jñà xi̱ta̱ xákjén, ko̱ jñà xi̱ta̱ a̱ndi niꞌya‑la̱ ti̱ꞌkoa̱á kjotsjaá‑la̱.
Ra kjomà jin ni̱chjin, kiìko̱ó jè iꞌndí‑la̱ ya̱ ngixko̱n na̱ꞌmì mé‑ni nga si̱ꞌta chi̱ba̱‑ni ijo‑la̱ kjoa̱ ꞌtse̱ circuncisión. Jñà xi̱ta̱, ꞌkoa̱á ꞌsín mejèn‑la̱ ki̱iꞌtà ꞌí‑la̱ koni ꞌsín ꞌmì na̱ꞌìn‑la̱ nga Zacarías ꞌmì.
Tanga jè na̱‑la̱ kitsó‑ní:
―Majìn, Juan ꞌkín.
Kitsó jñà xi̱ta̱ ra tjítsa̱jna:
―¿Mé‑ni ko̱ꞌsín ꞌkín‑ni? Ni̱jngo xi̱ta̱ xàngi̱i ra ko̱ꞌsín ꞌmì.
ꞌKia̱á itjanangi‑la̱ jè na̱ꞌìn‑la̱, isìkjahatji‑la̱ tsja jñà xi̱ta̱ nga katakón kóꞌsín ꞌkín.
Jngo íte isíjé jè Zacarías, a̱kjòn tsikíndaꞌtá: “Jè ꞌí‑la̱, Juan ꞌmì.” Ngaꞌtsì jñà xi̱ta̱, tà ꞌkoa̱á kjomà‑la̱.
Ti̱jé‑nì hora, Zacarías, kjomá kiìchja̱‑ni. ꞌKia̱á kitsjá‑la̱ kjo̱nda Nainá.
Ngaꞌtsì xi̱ta̱ ra kiíꞌnchré kjoa̱ kìi̱, isíkítsjen a̱jin inìma̱‑la̱; kitsò:
―Jè iꞌndí ra̱kìi̱, ꞌkia̱ nga ko̱jchínga, yá xi̱ta̱ ra ko̱ma.
Ko̱ jè ngaꞌñó‑la̱ Nainá tíjnako̱ iꞌndí ra̱kìi̱.
Zacarías, nga nda tjíjin ya̱ inìma̱‑la̱ jè Inìma̱ Tsje‑la̱ Nainá, kiìchja̱ ngajo‑la̱ Nainá, nga kitsò:
¡Mé ta̱ nda ꞌki‑la̱ jè Na̱ꞌín‑ná
jè ra Nainá tsò‑la̱ na̱xi̱ndá Israel
nga ꞌjií kíchjítjì na̱xi̱ndá‑la̱
ti̱ꞌkoa̱ ꞌji síkítsa̱jnandi̱í‑ni!
Kitsjá jngo‑ná xi̱ta̱ ra tse ngaꞌñó tjín‑la̱
nga ꞌjií kachrjejin‑ná kjo̱hiꞌin ra kjoa̱ ꞌtse̱ jé‑ná,
jè ra ya̱ nchrabá‑ni tje̱‑la̱ xi̱ta̱xá ítjòn ra tsiꞌkìn David
ra chi̱ꞌnda‑la̱ Nainá kjomà.
Nainá, jñá isìchjeén jñà xi̱ta̱ tsje‑la̱ ra kiìchja̱ ngajo‑la̱.
ꞌKoa̱á ꞌsín kitsò nga ti̱ꞌsa̱ tjàꞌtsin‑la̱ kjoa̱
nga ko̱chrjetjì‑ná a̱ꞌta ꞌtse̱ xi̱ta̱ kondra̱‑ná,
ko̱ xi̱ta̱ ra jtike‑ná.
ꞌKoa̱á ti̱ kitsò Nainá nga ske̱ i̱ma̱á jñà xi̱ta̱ jchínga‑ná.
Mì kì si̱ìjchàhajin jñà ꞌén ra ijye kitsjà‑la̱ xi̱ta̱ jchínga‑ná Abraham
ꞌkia̱ nga tsikíndajín jngo kjoa̱ ra tsje tjín.
Nainá, ꞌkoa̱á ꞌsín kitsjà kixi̱ tsaꞌba
nga si̱ìkítsa̱jnandi̱í‑ná a̱ꞌta ꞌtse̱ xi̱ta̱ kondra̱‑ná,
mé‑ni nga mì kì ki̱skén nga si̱xáꞌta‑lá.
Kjiꞌtá ni̱chjin, nga tsje, ko̱ kixi̱ ki̱tsa̱jneé ya̱ ngixko̱n Nainá.
ꞌKia̱á kitsò‑la̱ iꞌndí‑la̱:
Ji̱ ndí ꞌxi̱n, ji̱í si̱ìchjeén‑li Nainá ra ꞌñó ꞌnga tíjna
nga ki̱nákjoa̱ ngajo‑la̱.
Ji̱í ꞌkín ítjòn‑la̱ Na̱ꞌín‑ná
nga kíndi ndi̱yá‑la̱.
ꞌKéna̱jmí‑la̱ na̱xi̱ndá‑la̱ kóꞌsín ꞌsi̱in Nainá
ta nga̱tjì‑la̱ nga ꞌñó tse kjo̱hi̱ma̱takòn ra tjín‑la̱.
Si̱ìkasén jngo‑ná ra ngajmi nchrabá‑ni.
ꞌKia̱ nga kjꞌi̱í, ꞌkoa̱á ꞌsín si̱hisen
koni ꞌsín mahisen ꞌkia̱ nga ta̱jñòya.
Ko̱hiseén‑la̱ jñà xi̱ta̱ ra i̱ꞌnde jñò tjítsa̱jnajin
ko̱ jñà ra ijye ndi̱yá kjo̱biya tjímaya.
Ya̱á i̱ko̱‑ná jè ndi̱yá ñánda̱ tjín kjo̱ꞌnchán.
Jè iꞌndí ra̱kìi̱, tímajchínga‑ní ti̱ꞌkoa̱ tíꞌse‑la̱ ngaꞌñó inìma̱‑la̱. Ko̱ ya̱á tsikijna ya̱ nangi kixì ñánda̱ ni̱mé tjín skanda ꞌkia̱ nga tsikíꞌtsia̱ nga tsikijna masen‑la̱ na̱xi̱ndá Israel.
Ni̱chjin ꞌkia̱ nga tjín‑la̱ xá ítjòn jè ra ꞌmì César Augusto tsjachrjeé jngo kjo̱hixi̱ nga ngaꞌtsì xi̱ta̱ ra tjín i̱sàꞌnde, xa̱jo̱ón si̱ꞌta ꞌí‑la̱.
Jè xa̱jo̱n ra ko̱ꞌsín isinda ítjòn nga kjoxki̱ya ngaꞌtsì xi̱ta̱ ꞌkia̱ nga tíbatéxoma jè xi̱ta̱ ra ꞌmì Cirenio ya̱ i̱ꞌnde ra ꞌmì Siria.
Ngaꞌtsì xi̱ta̱ kijí ya̱ na̱xi̱ndá‑la̱ nga kiì kíꞌta xa̱jo̱n ijo‑la̱.
Jè José ya̱á itjo‑ni Nazaret, na̱xi̱ndá ra chja̱‑ni Galilea. Kijì ya̱ nangi ñánda̱ ꞌmì Judea ya̱ na̱xi̱ndá ra ꞌmì Belén ñánda̱ kitsin xi̱ta̱ ítjòn ra tsiꞌkìn David, nga̱ jè José tje̱‑la̱ David‑ní.
Ya̱á kiì kíꞌta xa̱jo̱n ijo‑la̱; ti̱ꞌkoa̱ kijí‑te jè María, chjo̱ón‑la̱ ra tíjnaꞌñó‑la̱ nga jè ki̱xan‑ko̱, tanga ijyeé iꞌndí tjíhiꞌma‑la̱.
ꞌKia̱ nga ijye tjítsa̱jna ya̱ Belén, jè María ijchó ni̱chjin‑la̱ nga kitsin jè ndí iꞌndí‑la̱.
Kitsiín jè ndí iꞌndí‑tjòn‑la̱ ra ndí iꞌndí ꞌxi̱n; isíkójin nikje; ya̱á isíkájnaya ya̱ a̱ya kàxa̱ ñánda̱ nga bakjèn‑ya cho̱, tà nga̱tjì‑la̱ nga mì ti̱ kì isakoꞌndé‑la̱ ya̱ niꞌya ñánda̱ ma níkjáya.
Ya̱ chrañaꞌtá‑la̱ Belén títsa̱jnaá chji̱ngo̱ cho̱ ra síkinda̱ ni̱tje̱n forrè‑la̱.
Ta ndi̱to̱ón ijchòjkon jngo ìkja̱li̱ ꞌtse̱ Nainá. Jè kjoa̱jeya‑la̱ Nainá ngi kjohisen jngo tjindi‑la̱ ñánda̱ tjítsa̱jna. Sí taxki̱ nda itsakjòn.
Jè ìkja̱li̱ kitsó‑la̱:
―Kì tà chjàn skon‑jiòn; ꞌa̱n, kií xá ꞌjíi̱‑na nga jngo ꞌén xi̱tse̱ ra nda tsò síkjíꞌnchré‑no. ꞌÉn ra̱kìi̱, ꞌñó tsja ꞌke̱‑la̱ ngaꞌtsì xi̱ta̱ na̱xi̱ndá.
Jngo ndí iꞌndí katsin ya̱ na̱xi̱ndá‑la̱ David jè ra ma‑la̱ ko̱chrjetjì‑ná kjoa̱ ꞌtse̱ kjo̱hiꞌin, jè ra Cristo [ra xá isìkasén‑ni Nainá] nga jè kíjna ítjòn‑ná.
Tjín jngo kóꞌsín nga ma jcha̱a nga kixi̱í kjoa̱ ꞌén ra ko̱tíxin‑no: jè iꞌndí ra̱kìi̱, ya̱á kjinaya ya̱ kàxa̱ ñánda̱ nga bakjèn‑ya cho̱. Kjijnajtéjin nikje‑la̱.
Ti̱ꞌkia̱‑ni kjín jchán ìkja̱li̱ tsatsíjen‑kjo ra inchrabà‑ni ngajmi nga ꞌngaá isíkíjna Nainá. Kitsò:
Kataꞌse‑la̱ kjoa̱jeya Nainá ya̱ ján ngajmi.
Ko̱ ya̱ a̱ꞌta nangi, kataꞌse‑la̱ kjo̱ꞌnchán xi̱ta̱ ra tjín‑la̱ kjo̱nda‑la̱ Nainá.
ꞌKia̱ nga ijye kijì‑ni jñà ìkja̱li̱ ján ngajmi, jñà chji̱ngo̱ cho̱, kitsó‑la̱ xákjén:
―Tjiaán skanda ya̱ ján Belén mé‑ni nga jche̱é kjoa̱ ra ko̱kàma koni ꞌsín kasíkíꞌnchré‑ná Na̱ꞌín‑ná.
Ndi̱to̱ón kijì jñà chji̱ngo̱ cho̱ ya̱ ján Belén; ꞌkia̱ nga ijchò, isakò‑la̱ ya̱ ñánda̱ tíjna María ko̱ jè José, ko̱ jè iꞌndí kjinaya kàxa̱ ya̱ ñánda̱ bakjèn‑ya cho̱.
ꞌKia̱ nga kijtse jè iꞌndí ra̱kìi̱, tsiꞌkéna̱jmí ijye‑ní kóꞌsín kitsò jè ìkja̱li̱ ra a̱ꞌta ꞌtse̱ iꞌndí.
Ngaꞌtsì xi̱ta̱ ra kiíꞌnchré koni ꞌsín kitsò jñà chji̱ngo̱ cho̱, tà ꞌkoa̱á kjomà‑la̱.
Jñà chji̱ngo̱, kijí‑ni; jeyaá isíkíjna Nainá ko̱ ꞌngaá isíkíjna ta nga̱tjì‑la̱ ngaꞌtsì kjoa̱ ra kiíꞌnchré ko̱ ra kijtse koni ꞌsín nga ijye kiꞌsena̱jmí‑la̱.
ꞌKia̱ nga ijchò jin ni̱chjin nga kitsin jè ndí iꞌndí ra̱kìi̱, isiꞌta chi̱ba̱á ijo‑la̱ ra kjoa̱ ꞌtse̱ circuncisión; Jesús isiꞌta ꞌí‑la̱ koni ꞌsín ijye kitsò ìkja̱li̱ ꞌtse̱ Nainá ꞌkia̱ nga ti̱kjè sihiꞌma a̱ya i̱ndsi̱ꞌba̱ na̱‑la̱.
ꞌKia̱ nga ijchò ni̱chjin nga ko̱ꞌsín ꞌsi̱in jñà xi̱ta̱ kìi̱, koni ꞌsín tíchja̱ kjo̱téxoma‑la̱ Nainá ra tsikínda Moisés, mé‑ni nga jè María tsje kíjna‑ni ya̱ ngixko̱n Nainá. Kiìko̱ó jè ndí iꞌndí‑la̱ ya̱ a̱ya i̱ngo̱ ítjòn ra kjijna ya̱ Jerusalén nga kiì sínga̱tsja Nainá.
ꞌKoa̱á ꞌsín tjíꞌta kjo̱téxoma‑la̱ Nainá ra tsikínda Moisés nga tsò: “Ngaꞌtsì iꞌndí ꞌxi̱n ra jtsín ítjòn, ꞌtse̱é Nainá, jé ko̱nga̱tsja.”
Xi̱ta̱ jchínga‑la̱ Jesús kiìko̱ó kjo̱tjò‑la̱ ya̱ ngixko̱n Nainá, jò tjo̱ni̱ña̱, ñá tsa jò pichón, koni ꞌsín tjín kjo̱téxoma‑la̱ Nainá ra tsikínda Moisés.
Ni̱chjin kìi̱, tíjnaá jngo xi̱ta̱ kixi̱ ya̱ Jerusalén ra nda bexkón Nainá ra ꞌmì Simeón. Ti̱ꞌkoa̱á tíkoñá‑la̱ jè ra ko̱chrjetjì na̱xi̱ndá Israel. Jè Simeón ya̱á tíjnako̱ jè Inìma̱ Tsje‑la̱ Nainá,
ko̱ ꞌkoa̱á ꞌsín ijye isìchi̱ya‑la̱ nga mì kì ki̱yá Simeón skanda ꞌkia̱ nga ske̱xkon Cristo ra Nainá si̱ìkasén.
Jé Inìma̱ Tsje‑la̱ Nainá isìkasén Simeón ya̱ i̱ngo̱ ítjòn Jerusalén. ꞌKia̱ nga ijchòko̱ Jesús jñà xi̱ta̱ jchínga‑la̱ nga si̱hitjasòn koni ꞌsín tjín kjo̱téxoma,
jè Simeón, iskábé jè ndí iꞌndí ra̱kìi̱, tsakáya tsja; ꞌngaá isíkíjna Nainá. Kitsò:
Na̱ꞌìn, ijyeé kabitjasòn ꞌén‑li koni ꞌsín tsiꞌkín‑ná.
ꞌNdi̱ ꞌndi̱‑ni̱, ꞌnchán katìyaa̱ ꞌa̱n ra chi̱ꞌnda‑li ma.
Ijyeé kàbe‑na xkoàa̱n jè ra ko̱chrjetjì‑naji̱n kjo̱hiꞌin,
jè ra masen kàníkíjni ya̱ ngixko̱n ngaꞌtsì xi̱ta̱ na̱xi̱ndá,
jè ra si̱hisen‑la̱ kjo̱bítsjen‑la̱ jñà xi̱ta̱ ra mì tsa xi̱ta̱ na̱xi̱ndá‑li ma.
A̱ꞌta ꞌtse̱ iꞌndí ra̱kìi̱, jè na̱xi̱ndá‑li Israel, jeyaá kíjna.
Xi̱ta̱ jchínga‑la̱ Jesús tà kjóxkón‑la̱ koni ꞌsín kitsò Simeón a̱ꞌta ꞌtse̱ iꞌndí‑la̱.
Jè Simeón kisíjé‑la̱ Nainá nga katasíchikonꞌtin jè iꞌndí; a̱kjòn kitsò‑la̱ María:
―A̱ꞌta ꞌtse̱ iꞌndí ra̱kìi̱, ꞌkoa̱á ꞌsín tjínè‑la̱ nga kjín xi̱ta̱ Israel ki̱tjokajin kjo̱hiꞌin ko̱ kjín jchi̱ja. A̱ꞌta ꞌtse̱é jcha̱‑la̱ kóꞌsín ꞌsín Nainá
mé‑ni nga jcha̱‑la̱ kóꞌsín tjín kjo̱bítsjen‑la̱ ngaꞌtsì xi̱ta̱, tanga kjín xi̱ta̱ mì kì ko̱kjiín‑la̱; ko̱ ngaji̱ ꞌñó ꞌse̱‑li kjo̱ba; ꞌkoa̱á ꞌsín ko̱ma‑li koni tsa jngo ki̱cha̱ kaꞌse‑li.
Ya̱á tíjna jngo‑te chjo̱ón ra ꞌmì Ana, ra chja̱ ngajo‑la̱ Nainá, tsati‑la̱ Fanuel ra tje̱‑la̱ Aser. Ijyeé ꞌñó xi̱ta̱ jchínga. Ito nó tsikijnako̱ ꞌxi̱n‑la̱.
Kjo ijòn‑kan ko̱ ijòn nó tjín‑ni nga ꞌken ꞌxi̱n‑la̱. Ko̱ ya̱á bijnaya kiꞌta ya̱ ndi̱tsin i̱ngo̱ ítjòn; ni̱chjin ko̱ ni̱tje̱n bítsaꞌba‑la̱ Nainá ko̱ bijnachjan nga bexkón Nainá.
Ti̱jé‑ni hora, chjo̱ón ra̱kìi̱, ijchò kasiꞌta chraña‑la̱ xi̱ta̱ jchínga‑la̱ Jesús. Tíchja̱ꞌta‑la̱ Nainá nga títsò‑la̱: “Tse kjo̱nda kataꞌse‑li Na̱ꞌìn”; ti̱ꞌkoa̱ tíchja̱‑la̱ a̱ꞌta ꞌtse̱ iꞌndí ra̱kìi̱ ngaꞌtsì jñà xi̱ta̱ ra i̱nchikoñá‑te‑la̱ nga kíjnandi̱í‑ni jè na̱xi̱ndá Jerusalén.
Jè José ko̱ María, ꞌkia̱ nga ijye isìhitjasòn ijye koni ꞌsín tíchja̱ kjo̱téxoma‑la̱ Nainá ra tsikínda Moisés, kijí india‑ni ján Galilea ya̱ na̱xi̱ndá‑la̱ Nazaret.
Iꞌndí ra̱kìi̱ tímajchínga‑ní; tíꞌse‑la̱ ngaꞌñó a̱jin inìma̱‑la̱; ti̱ꞌkoa̱á isa̱ nda tímachi̱ya‑la̱; ya̱á tíjnako̱ kjo̱nda‑la̱ Nainá.
Jñà xi̱ta̱ jchínga‑la̱ Jesús, xki̱ nó fì ya̱ na̱xi̱ndá Jerusalén ꞌkia̱ nga bitjo ꞌsí paxko̱.
Jesús, ꞌkia̱ nga ijye tjín‑la̱ tejò nó, ti̱ꞌkoa̱ kijí‑te ya̱ ján Jerusalén koni ꞌsín tjín kjo̱téxoma ꞌtse̱ ꞌsí paxko̱.
ꞌKia̱ nga inchrabà‑ni xi̱ta̱ nga ijye ijyeheꞌtà ꞌsí, jè Jesús, ya̱á tsikijna Jerusalén; tanga jñà xi̱ta̱ jchínga‑la̱ mì kì kijtse tsa ya̱ tsikijna.
Jngo ni̱chjin tsinchimaya ndi̱yá. ꞌKoa̱á ꞌsín isíkítsjen tsa ya̱á tsáꞌbajin‑la̱ xi̱ta̱ ra i̱nchifì‑ni. ꞌKia̱ nga tsakátsji ya̱ a̱jin‑la̱ xi̱ta̱ xákjén ko̱ jñà xi̱ta̱ ra bexkon,
mì kì isakò‑la̱. ꞌKia̱á kijì india‑ni ya̱ ján Jerusalén nga kiì kátsji.
Ngaꞌtsì xi̱ta̱ ra i̱nchiꞌnchré‑la̱ tà kjóxkón‑la̱ jè kjo̱bítsjen ra tjín‑la̱ koni ꞌsín chja̱.
Jñà xi̱ta̱ jchínga‑la̱, ꞌkia̱ nga kijtse nga ya̱ tíjna, ti̱ꞌkoa̱á tà kjóxkón‑te‑la̱; jè na̱‑la̱, kitsó‑la̱:
―Ji̱ ndí ꞌxi̱n, ¿mé‑ni ko̱nìko̱‑náji̱n? Jè na̱ꞌìn‑li ko̱ ra ꞌa̱n, i̱nchimakájno‑naji̱n nga ko̱ꞌsín ichijì, ko̱ i̱nchifatsjií‑laji̱n.
Jesús kitsó‑la̱:
―¿Mé‑ni nga ꞌa̱n fatsji‑nájiòn? ¿A mí tjíjin‑no nga tjínè‑na nga ya̱ kóti̱jna niꞌya‑la̱ Na̱ꞌìn‑na̱?
Tanga jñà xi̱ta̱ jchínga‑la̱ mì kì kjòchi̱ya‑la̱ jè ꞌén ra kiìchja̱ Jesús.
Jesús, kiìko̱ó jñà xi̱ta̱ jchínga‑la̱ nga kijì india‑ni ya̱ ján Nazaret. Jesús, nda isìhitjasòn‑la̱ xi̱ta̱ jchínga‑la̱. Jè na̱‑la̱, ya̱á tsikíjin ikon ya̱ a̱jin inìma̱‑la̱ ngaꞌtsì kjoa̱ kìi̱.
Jesús, tímajchínga‑ní ko̱ ni̱chjin nchijòn isa̱ nda tímachi̱ya‑la̱; ti̱ꞌkoa̱ tíꞌse‑la̱ kjo̱nda ꞌtse̱ Nainá ko̱ ꞌtse̱ xi̱ta̱.
ꞌKia̱ fì chrjoꞌòn nó nga tíbatéxoma jè Tiberio César ngaꞌtsì i̱ꞌnde ra chja̱‑ni Roma, jé Poncio Pilato tíbatéxoma ya̱ nangi Judea; ko̱ jé Herodes tíbatéxoma ya̱ Galilea; ko̱ jé ꞌndse̱ Herodes ra ꞌmì Felipe, tíbatéxoma ya̱ nangi Iturea ko̱ Traconite; ko̱ jé Lisanias batéxoma ya̱ nangi Abilinia.
Jé Anás ko̱ Caifás títsa̱jna na̱ꞌmì ítjòn. Jñà ni̱chjin kìi̱, Juan, ti‑la̱ Zacarías, kiꞌtsí‑la̱ ꞌén‑la̱ Nainá ya̱ i̱ꞌnde a̱ꞌta xìn ñánda̱ nga nangi kixì.
Kijì jngo tjandi‑la̱ ya̱ ndáje̱ Jordán nga kitsò‑la̱ ngaꞌtsì xi̱ta̱: “Ti̱kájno‑no jé‑no; kì ti̱ tsja jé fatsji‑no ko̱ tatíndá ijo‑no mé‑ni nga ma si̱hijchaꞌta‑no jé‑no.”
ꞌKia̱ nga ko̱ꞌsín kitsò Juan, jñà itjasòn ꞌén ra kiìchja̱ Isaías, xi̱ta̱ ra isìchjeén Nainá nga kiìchja̱ ngajo‑la̱ nga kitsò:
Jngo xi̱ta̱ ra ꞌñó tíchja̱ ya̱ i̱ꞌnde a̱ꞌta xìn ñánda̱ nga nangi kixì nga tsò:
“Ti̱tsa̱jnanda nga ꞌkia̱ nga kjꞌi̱í Na̱ꞌín‑ná,
kixi̱ ti̱kíjna inìma̱‑no koni jngo ndi̱yá kixi̱ ñánda̱ nga ko̱jmeyá Na̱ꞌín‑ná.
Ngaꞌtsì i̱ꞌnde ñánda̱ kongaya chon, ngi a̱són chon ka̱ma‑ni;
ngaꞌtsì nindo ko̱ chrja̱ngi̱ ska̱jen‑ngi ijye‑ní;
jñà ndi̱yá ra mì kì kixi̱ tjín, ti̱ꞌkoa̱á ko̱kixi̱í‑ni;
ko̱ jñà ndi̱yá ra tje̱n‑jen‑jno, tje̱n‑jenꞌta chon, ko̱jchon‑la̱.
Ngaꞌtsì xi̱ta̱ i̱sàꞌnde, ske̱‑ní kóꞌsín ꞌsi̱in Nainá nga ko̱chrjetjì jé‑la̱ xi̱ta̱”,
kitsò Isaías.
Juan kitsò‑la̱ jñà xi̱ta̱ ra ijchò nga mejèn‑la̱ sa̱tíndá:
―¡Jiòn, ꞌkoa̱á ꞌsín ngoya‑no koni tsa tje̱‑la̱ ye̱! ¿Yá ra ko̱kitsò‑no nga ko̱tojin‑no jè kjo̱hiꞌin ra ꞌsa̱ nchrabá?
Ko̱ꞌsín ꞌtia̱àn kjoa̱ ra nda tjín. Kataꞌya‑la̱ nga ijyeé iníkájno jé‑no ko̱ mì ti̱ jé i̱nchifatsji‑no. Kì bixó ya̱ a̱jin inìma̱‑no: “Ngaji̱n, mì kì ꞌse̱‑naji̱n kjo̱hiꞌin nga̱ ya̱á nchrabáꞌta‑naji̱n ya̱ ꞌtse̱ Abraham.” ꞌKoa̱á xín kixi̱‑no, skanda jñà na̱jo̱ kìi̱, maá‑la̱ Nainá nga i̱xti ꞌtse̱ Abraham ꞌsi̱in.
’Jè ni̱chjin nga tsjá kjo̱hiꞌin Nainá, ijyeé kjochraña, ꞌkoa̱á jngoya‑la̱ koni jngo ki̱cha̱yá ra kjijnanda nga kjijnaꞌta ya̱ kja̱ma̱‑la̱ yá nga ko̱tesòn. Ngaꞌtsì yá ra mì kì nda to bajà‑la̱, jtísòn‑ní; ya̱á si̱nchájin niꞌí mé‑ni nga jti̱‑nì.
Jñà xi̱ta̱ iskonangií‑la̱ kitsò‑la̱:
―¿Mé ra ꞌsia̱n‑ji̱n?
Kiìchja̱á Juan kitsò‑la̱:
―Jè xi̱ta̱ ra jò ma‑ni na̱chro̱‑la̱, katatsjá jngo‑la̱ jè ra tsìn‑la̱ nikje; jè ra tjín‑la̱ tsajmì ra kjine, katatsjá‑la̱ jè xi̱ta̱ ra tsìn‑la̱.
―Maestro, ¿mé ra ꞌsia̱n‑ji̱n?
Juan kitsó‑la̱:
―Kì tsato níkíchjió koni ꞌki tjínè‑la̱ nga si̱kíchjió.
Ti̱ꞌkoa̱á iskonangií iꞌka jñà chíchàn, kitsò:
―Ngaji̱n‑ji̱n, ¿mé ra ꞌsia̱n‑ji̱n?
Juan kitsó‑la̱:
―Kì xi̱ta̱ minchaxkón‑la, kì ꞌén ndiso niya‑la xi̱ta̱ ꞌkia̱ nga nìmé kjoa̱ tjín‑la̱ nga to̱n mejèn‑no ki̱náchrjejno‑la; katamajngoó takòn koni tjín machjí‑no.
Jñà xi̱ta̱ na̱xi̱ndá i̱nchikoñá‑ní nga i̱nchisíkítsjen ya̱ a̱jin inìma̱‑la̱ ra a̱ꞌta ꞌtse̱ Juan: tsa jé Cristo [ra xá kisìkasén‑ni Nainá].
Juan kitsó‑la̱ ngaꞌtsì xi̱ta̱ na̱xi̱ndá:
―Kjo̱hixi̱‑ní, tà nandá batíndá‑na ra ꞌa̱n; tanga nchrabá jngo‑isa ra isa̱ tse ngaꞌñó tjín‑la̱ koni ra ꞌa̱n; skanda mí kì bakèn‑na nga ꞌa̱n skíjnda̱ꞌñó xa̱jté‑la̱. Jè ra ꞌsa̱ nchrabá, ko̱ó Inìma̱ Tsje‑la̱ Nainá ko̱ ko̱ó niꞌí ko̱tíndá‑no.
Ijyeé tíjnanda nga kjoa̱hájin xi̱ta̱ ra nda ꞌsín ko̱ jñà ra mì kì nda ꞌsín koni ꞌsín ma ꞌkia̱ nga matsje jñà tjachó ra ꞌmì trigo, ki̱ncháxkó ijye jñà ra trigo ya̱ a̱ya niꞌnga, tanga jñà tjé‑la̱, ya̱á ko̱kà ya̱ a̱jin niꞌí ra mì kì kji̱ꞌtso skanda tà kjiá‑nioo̱.
Juan, ꞌkoa̱á ꞌsín kiìchja̱jin‑la̱ xi̱ta̱ ꞌén xi̱tse̱ ra nda tsò; kjín sko̱ya kjo̱téxoma tsikíꞌtin ra nda tsò.
Juan, tsakátiko̱ó jè Herodes ra xi̱ta̱ ítjòn tíjna tà nga̱tjì‑la̱ nga̱ jè tíjnako̱ Herodías chjo̱ón‑la̱ Felipe ra ꞌndse̱ Herodes. Ti̱ꞌkoa̱á tsakátiko̱ó‑te tà nga̱tjì‑la̱ ngaꞌtsì kjoa̱ꞌcho ra tíꞌsín.
Tanga jè Herodes, ta isa̱á ꞌñó ꞌcho kiꞌsìn‑isa: nda̱yá isìkjahaꞌsen jè Juan.
ꞌKia̱ nga ti̱kje nda̱yá ꞌfahaꞌsen Juan nga tíbatíndá ngaꞌtsì xi̱ta̱ na̱xi̱ndá, ti̱ꞌkoa̱á ꞌkia̱á isatíndá‑te Jesús; ꞌkia̱ nga tíchja̱ꞌta‑la̱ Nainá Jesús, jè ngajmi, itjáꞌxa̱‑ní.
A̱kjòn itjojen‑nè Jè Inìma̱ Tsje‑la̱ Nainá ra ko̱ꞌsín ꞌki koni jngo tjo̱ni̱ña̱; ko̱ inaꞌyá jngo‑la̱ ꞌén ra ngajmi inchrabà‑ni ra kitsò:
―Ji̱‑ní ra iꞌndí‑na̱ xin‑la ra ꞌñó tsjake̱‑la; ꞌñó tsja tjín‑la̱ takoàn ra a̱ꞌta tsa̱ji ―kitsó Nainá.
Jesús ꞌkia̱ nga tsikíꞌtsia̱ nga isíxá, tjín‑la̱ tsa katé nó. ꞌKoa̱á ꞌsín tjíjin‑la̱ xi̱ta̱, nga iꞌndí‑a̱‑ró José; ko̱ jè José, iꞌndí‑la̱á Elí;
Elí, iꞌndí‑la̱á Matat; Matat, iꞌndí‑la̱á Leví; Leví, iꞌndí‑la̱á Melqui; Melqui, iꞌndí‑la̱á Jana; Jana, iꞌndí‑la̱á José;
José, iꞌndí‑la̱á Matatías; Matatías, iꞌndí‑la̱á Amós; Amós, iꞌndí‑la̱á Nahúm; Nahúm, iꞌndí‑la̱á Esli; Esli, iꞌndí‑la̱á Nagai;
Nagai, iꞌndí‑la̱á Maat; Maat, iꞌndí‑la̱á Matatías; Matatías, iꞌndí‑la̱á Semei; Semei, iꞌndí‑la̱á Josec; Josec, iꞌndí‑la̱á Judá;
Judá, iꞌndí‑la̱á Johanán; Johanán, iꞌndí‑la̱á Resa; Resa, iꞌndí‑la̱á Zorobabel; Zorobabel, iꞌndí‑la̱á Salatiel; Salatiel, iꞌndí‑la̱á Neri;
Neri, iꞌndí‑la̱á Melqui; Melqui, iꞌndí‑la̱á Adi; Adi, iꞌndí‑la̱á Cosam; Cosam, iꞌndí‑la̱á Elmodam; Elmodam, iꞌndí‑la̱á Er;
Er, iꞌndí‑la̱á Josué; Josué, iꞌndí‑la̱á Eliezer; Eliezer, iꞌndí‑la̱á Jorim; Jorim, iꞌndí‑la̱á Matat;
Matat, iꞌndí‑la̱á Leví; Leví, iꞌndí‑la̱á Simeón; Simeón, iꞌndí‑la̱á Judá; Judá, iꞌndí‑la̱á José; José, iꞌndí‑la̱á Jonam; Jonam, iꞌndí‑la̱á Eliaquim;
Eliaquim, iꞌndí‑la̱á Melea; Melea, iꞌndí‑la̱á Mainán; Mainán, iꞌndí‑la̱á Matata; Matata, iꞌndí‑la̱á Natán;
Natán, iꞌndí‑la̱á David; David, iꞌndí‑la̱á Isaí; Isaí, iꞌndí‑la̱á Obed; Obed, iꞌndí‑la̱á Booz; Booz, iꞌndí‑la̱á Salmón; Salmón, iꞌndí‑la̱á Naasón;
Naasón, iꞌndí‑la̱á Aminadab; Aminadab, iꞌndí‑la̱á Aram; Aram, iꞌndí‑la̱á Esrom; Esrom, iꞌndí‑la̱á Fares; Fares, iꞌndí‑la̱á Judá;
Judá, iꞌndí‑la̱á Jacob; Jacob, iꞌndí‑la̱á Isaac; Isaac, iꞌndí‑la̱á Abraham; Abraham, iꞌndí‑la̱á Taré; Taré, iꞌndí‑la̱á Nacor;
Sala, iꞌndí‑la̱á Cainán; Cainán, iꞌndí‑la̱á Arfaxad; Arfaxad, iꞌndí‑la̱á Sem; Sem, iꞌndí‑la̱á Noé; Noé, iꞌndí‑la̱á Lamec;
Lamec, iꞌndí‑la̱á Matusalén; Matusalén, iꞌndí‑la̱á Enoc; Enoc, iꞌndí‑la̱á Jared; Jared, iꞌndí‑la̱á Mahalaleel; Mahalaleel, iꞌndí‑la̱á Cainán;
Cainán, iꞌndí‑la̱á Enós; Enós, iꞌndí‑la̱á Set; Set, iꞌndí‑la̱á Adán; Adán, jè ra Nainá saba tsikínda.
Jesús, ndaá tjíjin ya̱ inìma̱‑la̱ jè Inìma̱ Tsje‑la̱ Nainá; ꞌjií india‑ni ya̱ ndáje̱ Jordán; jè Inìma̱ Tsje‑la̱ Nainá ya̱á kiìko̱ ya̱ i̱ꞌnde a̱ꞌta xìn ñánda̱ nga nangi kixì.
Ichán ni̱chjin ya̱ tsikijna ko̱ jè xi̱ta̱‑ni̱í iskóꞌta‑ní nga mejèn‑la̱ kátátsji‑jé jè Jesús. Ngaꞌtsì jñà ni̱chjin kìi̱, mì kì tsakjèn, tsikijnachjan‑ní. ꞌKia̱ nga ijyeheꞌtà jñà ni̱chjin kìi̱, ꞌñó kjòhojò‑la̱ jè Jesús.
Jè xi̱ta̱‑ni̱í kitsó‑la̱:
―Tsa ngi kixi̱í kjoa̱ nga ji̱í‑nì ra Iꞌndí‑la̱ Nainá ꞌmì‑li, ko̱ꞌtín‑la̱ na̱jo̱ ra̱kìi̱ nga ni̱ño̱ katama.
Jesús kiìchja̱‑ní kitsò:
―ꞌKoa̱á ꞌsín tíchja̱ ya̱ Xa̱jo̱n‑la̱ Nainá, nga tsò: “Mì tsa tà jñà tsajmì ra ma chine kítsa̱jnakon‑ni jñà xi̱ta̱, ti̱ꞌkoa̱á ko̱ó‑te ꞌén‑la̱ Nainá kítsa̱jnakon‑tse‑ni.”
Jè xi̱ta̱‑ni̱í kiìko̱ó Jesús ya̱ jngo nindo ra ꞌñó ꞌnga; ta jngohíjta tsakón ijye‑ila̱ ngaꞌtsì na̱xi̱ndá ra tjín nga tjíjtsa i̱sàꞌnde.
Jè xi̱ta̱‑ni̱í kitsó‑la̱ Jesús:
―Ji̱í tsja ijye‑la ngaꞌtsì na̱xi̱ndá kìi̱, ji̱í ko̱te̱xoma‑la̱ nga jeya ki̱jni. ꞌA̱án kjonga̱tsja ijye. Maá tsja‑la̱ ta yá ra mejèn‑na.
Tsa ki̱se̱n-xkóꞌnchiꞌtá‑ná ko̱ jcha̱xkón‑ná, tsa̱jií ko̱ma ijye.
ꞌKia̱á kiìchja̱ Jesús, kitsò‑la̱:
―Ti̱si̱ꞌtaxín‑ná xi̱ta̱‑ni̱í. ꞌKoa̱á ꞌsín tíchja̱ xa̱jo̱n‑la̱ Nainá nga tsò: “Jcha̱xkín jè ra tíjna ítjòn‑li jè ra Nainá‑li ma, ko̱ ta jè ta̱jngoó ti̱sin‑la̱.”
Jè xi̱ta̱‑ni̱í kiìko̱ó Jesús ya̱ ján Jerusalén; isíkíjnasòn ya̱ ñánda̱ ꞌñó ꞌnga ya̱ a̱sòn‑la̱ i̱ngo̱, kitsò‑la̱:
―Tsa ngi kjo̱hixi̱‑ní nga Iꞌndí‑la̱ Nainá ꞌmì‑li, ti̱kàtje̱n‑ngi ijo‑li i̱jndíi̱;
nga̱ ꞌkoa̱á ꞌsín tíchja̱ Xa̱jo̱n ra tjíꞌta ꞌÉn‑la̱ Nainá nga tsò:
Jè Nainá ki̱íxá‑la̱ jñà ìkja̱li̱‑la̱
mé‑ni nga si̱ìkinda̱‑li,
nga ko̱ó tsja jtsa̱ba̱ꞌñó‑li,
mé‑ni nga ni̱jngo na̱jo̱ sa̱téngi‑ni.
Kiìchja̱á Jesús, kitsò‑la̱:
―ꞌKoa̱á ti̱ꞌsín tíchja̱ Xa̱jo̱n ra tjíꞌta ꞌÉn‑la̱ Nainá nga títsò: “Kì tà chjàn ko̱ꞌsín chjíꞌtì jè ra Nainá‑li ma, jè ra tíjna ítjòn‑li.”
Jè xi̱ta̱‑ni̱í, ꞌkia̱ nga mì ti̱ kì isakò‑ila̱ kóꞌsín sko̱ónda̱cha̱‑la̱ Jesús, tsasìꞌtaxìn chiba ni̱chjin‑la̱.
Jesús ꞌji india‑ni ya̱ Galilea; ko̱ jé ngaꞌñó ꞌtse̱ Inìma̱ Tsje‑la̱ Nainá ꞌñó nda tjíjin ya̱ inìma̱‑la̱. Ra a̱ꞌta ꞌtse̱ inaꞌyá‑la̱, kóhoꞌki nga tíjngo ya̱ i̱ꞌnde Galilea.
Ya̱ na̱xi̱ndá ñánda̱ nga tsajme, tsakón‑ya‑ní ya̱ a̱ya niꞌya sinagoga ñánda̱ nga maxkóya xi̱ta̱ Judío; ngaꞌtsì xi̱ta̱ ra kiíꞌnchré‑la̱, ꞌngaá isíkíjna.
Jesús ijchó ya̱ Nazaret ya̱ nangi‑la̱ ñánda̱ nga kjójchá. Jè ni̱chjin níkjáya, ꞌjahaꞌsen ya̱ niꞌya sinagoga ñánda̱ nga maxkóya xi̱ta̱ Judío koni ꞌsín ijye nga‑la̱. Tsasijna kixi̱ nga tsikíxki̱yajin Xa̱jo̱n ra tjíꞌta ꞌÉn‑la̱ Nainá.
Jé kiꞌtsì‑la̱ xa̱jo̱n‑la̱ Isaías, xi̱ta̱ ra isìchjeén Nainá nga kiìchja̱ ngajo‑la̱; ꞌkia̱ nga iskíjnda̱ya jè xa̱jo̱n, ya̱á kjòtsji‑la̱ ñánda̱ nga tjíꞌta ꞌén ra tsò:
ꞌa̱án kitsjà xá‑na
nga ꞌkenájmíya‑la̱ xi̱ta̱ i̱ma̱ ꞌén xi̱tse̱ ra nda tsò;
isìkasén‑na nga sindá‑na xi̱ta̱ ra kjo̱ꞌon tjíjin inìma̱‑la̱;
ko̱ nga ko̱xín‑la̱ nga ma kítsa̱jnandi̱í‑ni xi̱ta̱ ra nda̱yá tjítsa̱jna;
sindá‑na xi̱ta̱ ra mì kì tsijen‑la̱;
kítsa̱jnandi̱í‑ni xi̱ta̱ ra tíꞌyaton;
nga ꞌkenájmíya jè nó ꞌkia̱ nga tsjá kjo̱nda Nainá.
Tsikíxkóya‑ni xa̱jo̱n, kitsjá‑la̱ jè xi̱ta̱ ra síxá ya̱ a̱ya niꞌya sinagoga ñánda̱ nga maxkóya xi̱ta̱ Judío, a̱kjòn tsikijna. Jñà xi̱ta̱ ra ya̱ títsa̱jna, ngi tà ya̱á i̱nchikotsíjen‑la̱ Jesús.
ꞌKia̱á tsikíꞌtsia̱ Jesús nga kiìchja̱ kitsò:
―ꞌNdi̱ ꞌndi̱, ngixkoón‑nájiòn nga kabitjasòn koni ꞌsín tíchja̱ jè Xa̱jo̱n‑la̱ Nainá ra ꞌa̱n kabixkíya.
Ngaꞌtsì xi̱ta̱ nda kiìchja̱ a̱ꞌta ꞌtse̱ Jesús. Ta ꞌkoa̱á kjomà‑la̱ nga ꞌñó nda tsò ꞌén ra chja̱. Kitsó‑la̱ xákjén:
―¿A mí tsa jè xi̱ta̱ ra̱kìi̱ ra ti‑la̱ José?
ꞌKia̱á kitsò Jesús:
―Ra kjo̱hixi̱, ꞌkoa̱à‑la ꞌsín ꞌkín‑nájiòn koni ꞌsín tsò jngo ꞌén ra tsò: “Chji̱ne̱ xki, ti̱ji̱ ti̱xki‑ila̱ ijo‑li. Koni ꞌsín tjín kjoa̱ ra kiꞌnì ya̱ Capernaum, ꞌkoa̱ ti̱ꞌsín ꞌti̱ìn i̱ nangi‑li.”
Jesús kitsó‑isa:
―Kixi̱í kjoa̱, ni̱jngo xi̱ta̱ ra síchjeén Nainá nda ꞌyaxkón ya̱ nangi‑la̱.
ꞌKoa̱á xin kixi̱‑no, kjín íchjín jchꞌa̱n tjín ya̱ nangi Israel ni̱chjin ꞌtse̱ Elías ꞌkia̱ nga jàn nó masen mì kì ti̱ ꞌtsa‑ni jtsí; ko̱ ꞌñó kiꞌse kjinchrá.
Mì tsa ya̱ na̱xi̱ndá Israel kijì Elías ñánda̱ tjítsa̱jna íchjín jchꞌa̱n; ya̱á inikasénꞌta‑la̱ chjo̱ón jchꞌa̱n ꞌtse̱ na̱xi̱ndá Sarepta ra chja̱‑ni Sidón.
Ti̱ꞌkoa̱á kjín xi̱ta̱ tjín ra i̱nchifiꞌndojno chrja̱ba̱ ijo‑la̱ ya̱ Israel ni̱chjin ꞌtse̱ Eliseo; tanga ni̱jngo kjonda‑ni, tà jé kjonda‑ni jè Naamán ra ya̱ Siria i̱ꞌnde‑la̱.
Ngaꞌtsì xi̱ta̱ ra tjítsa̱jna ya̱ niꞌya sinagoga ñánda̱ nga maxkóya xi̱ta̱ Judío, ꞌñó kjojti‑la̱ ꞌkia̱ nga kiíꞌnchré ꞌén ra kiìchja̱ Jesús, nga̱ ꞌkoa̱á ꞌsín kihiya‑la̱ nga a̱ꞌta ꞌtse̱‑ní nga ko̱ꞌsín kitsò.
Ngaꞌtsì xi̱ta̱, tsasítje̱n‑ní, tsachrjejin Jesús ya̱ na̱xi̱ndá, kiìko̱ ya̱ a̱sònꞌnga nindo ñánda̱ nga kjijna na̱xi̱ndá nga mejèn‑la̱ ya̱ si̱ìkàtje̱n‑ngi.
Tanga kijí jè Jesús, ꞌjahajin masen‑la̱ ngaꞌtsiòo̱.
Jesús kijí ya̱ ñánda̱ ꞌmì Capernaum, na̱xi̱ndá ra chja̱‑ni Galilea; tsakón‑ya‑la̱ xi̱ta̱ ꞌkia̱ nga ni̱chjin níkjáya.
Jñà xi̱ta̱, tà ꞌkoa̱á kjomà‑la̱ koni ꞌsín tsò ꞌén ra tsakón‑ya‑la̱, nga̱ jè ꞌén ra kiìchja̱, ꞌñó tjín‑la̱ kjo̱téxoma.
Ya̱ a̱ya niꞌya sinagoga ñánda̱ nga maxkóya xi̱ta̱ Judío, tíjnaá jngo xi̱ta̱ ra inìma̱ ꞌcho‑la̱ ni̱í síxájin ijo‑la̱; ꞌñó kiìchja̱ nga kitsò:
―Ngaji̱ Jesús ra ya̱ Nazaret tsa̱ji, ¿mé kjoa̱ ra tjín‑naji̱n ra ko̱ ngaji̱? ¿A kií xá kàꞌfìi̱‑nì nga si̱kjehesòn‑náji̱n? ꞌA̱n bexkoón‑la; ji̱í‑ní ra xi̱ta̱ tsje‑la̱ Nainá ꞌmì‑li ―kitsò.
Jesús tsakátiko̱ó jè inìma̱ ꞌcho‑la̱ ni̱í, kitsó‑la̱:
―¡Jyò ti̱jni, títjo̱jin ya̱ ijo‑la̱ xi̱ta̱ ra̱kìi̱! ―kitsó‑la̱.
Ya̱ ngixko̱n xi̱ta̱, jè inìma̱ ꞌcho‑la̱ ni̱í, tsajndoꞌtá nangi jè ndí xi̱ta̱; a̱kjòn itjojin‑ni ya̱ ijo‑la̱, tanga ni̱mé ra isikiꞌon.
―¿Mé ꞌén‑ni kìi̱? ꞌKia̱ nga chja̱ xi̱ta̱ ra̱kìi̱, tjín‑la̱ ngaꞌñó ti̱ꞌkoa̱ tjín‑la̱ kjo̱téxoma nga síhitjasòn‑la̱ jè inìma̱ ꞌcho‑la̱ ni̱í.
Inaꞌyá‑la̱ ra a̱ꞌta ꞌtse̱ Jesús nga tíjngo nangi ra chja̱‑ni Galilea.
Tsasítje̱én Jesús; itjo‑ni ya̱ niꞌya sinagoga ñánda̱ nga maxkóya xi̱ta̱ Judío; kijì; ꞌjahaꞌsen ya̱ niꞌya‑la̱ Simón. Jè na̱chíya‑la̱ Simón ꞌñó kiya. ꞌChin tijngaá tjín‑la̱. Jñà xi̱ta̱ kiìchja̱tjí‑ní nga katakotsíjen‑la̱.
Jesús tsasèn-niñaꞌtá‑la̱, tsakátiko̱ ꞌchin tijnga; jè ndí chjo̱ón ndi̱to̱ón kjonda‑ni. A̱kjòn tsasítje̱n‑ni, nga isìsin‑la̱ xi̱ta̱.
ꞌKia̱ nga ijye tíkatjì tsáꞌbí, ngaꞌtsì xi̱ta̱ ra tjín‑la̱ chíjtín ra kjìn sko̱ya ꞌchin tjín‑la̱, ya̱á ꞌjiìkó‑la̱ Jesús. Jè Jesús tsakáꞌta‑la̱ tsja nga jngó jngó chíjtín; ngaꞌtsì xi̱ta̱ kìi̱, kjonda‑ni.
Ti̱ꞌkoa̱á kjìn ma‑ni xi̱ta̱ ra inìma̱ ꞌcho‑la̱ ni̱í itjojin‑ni ijo‑la̱ nga kjonda‑ni. ꞌÑó kiìchja̱ inìma̱ ꞌcho‑la̱ ni̱í nga kitsò:
―¡Ji̱‑ní ra Iꞌndí‑la̱ Nainá ꞌmì‑li!
Tanga jè Jesús tsakátiko̱‑ní. Mì kì kitsjáꞌnde‑la̱ nga kiìchja̱, nga̱ beé jñà inìma̱ ꞌcho‑la̱ ni̱í nga jè‑ní ra Cristo [ra xá isìkasén‑ni Nainá].
ꞌKia̱ nga ijye kiꞌse i̱sén, itjokàjiín ya̱ na̱xi̱ndá Jesús; ya̱á kijì jngo i̱ꞌnde ñánda̱ tsìn xi̱ta̱ ñánda̱ a̱ꞌta xìn chon. Tanga jñà xi̱ta̱ tsakátsji‑ní. ꞌKia̱ nga ijchò ya̱ ñánda̱ nga tíjna, mején‑la̱ nga ya̱ kíjnako̱ kiꞌta nga mì ti̱ xìn ki̱ji̱‑nì.
Tanga jè Jesús kitsó‑la̱ jñà xi̱ta̱:
―Machjeén‑te nga xìn na̱xi̱ndá íko̱ ꞌén xi̱tse̱ ra nda tsò koni ꞌsín batéxoma Nainá. Nga̱ kií xá inikasén‑ina.
ꞌKoa̱á ꞌsín tsiꞌkéna̱jmíya ꞌén nda‑la̱ Nainá ya̱ niꞌya sinagoga ñánda̱ nga maxkóya xi̱ta̱ Judío ra tjín ya̱ nangi Galilea.
ꞌKia̱ nga síjna Jesús ya̱ a̱ndi ndáchikon ꞌtse̱ Genesaret, kjójtín‑né jñà xi̱ta̱ ra ijchò nga mejèn‑la̱ kji̱ꞌnchré ꞌén‑la̱ Nainá.
Jesús, kijtseé jò chitso ra ya̱ kjihijyondí ya̱ a̱ndi ndáchikon. Jñà xi̱ta̱ ra bíxkó ti̱, ijyeé itjojen‑ni chitso‑la̱, i̱nchibiníjno‑ni na̱ꞌya‑la̱.
Jesús ꞌjahaꞌsen jngo chitso ra ꞌtse̱ Simón, tsikítsaꞌba‑la̱ nga ska̱nìkjá‑isa chitso‑la̱ ya̱ a̱jin ndáchikon. A̱kjòn, ya̱á tsikijnaya nga tsakón‑ya‑la̱ xi̱ta̱.
ꞌKia̱ nga ijye tsakón‑ya‑la̱ xi̱ta̱, kitsó‑la̱ Simón:
―Tiko̱ chitso‑li ya̱ ñánda̱ nga na̱nga̱ nandá; ko̱ ti̱katsajo-ngindá na̱ꞌya‑no mé‑ni nga sa̱kò‑no ti̱.
ꞌKia̱á kiìchja̱ Simón kitsò:
―Maestro, jngo ni̱tje̱n i̱nchiníxá‑ji̱n, ko̱ ni̱mé ti̱ kábíxkó‑ji̱n; tanga tsa ji̱ ra ko̱si, sikàtje̱n-ngindá‑ná jè na̱ꞌya‑na̱.
ꞌKia̱ nga isìkàtje̱n-ngindá jè na̱ꞌya‑la̱ kjín jchán ti̱ kjóxkó‑la̱, sí mejèn chrjajndá na̱ꞌya‑la̱.
ꞌKia̱á isìkjahatji‑la̱ tsja jñà xákjén ra tjítsa̱ya jè chitso ra ìjngo mé‑ni nga ko̱si̱ko̱‑ni. Ngi kitseé ti̱ ngajò chitso. ꞌÑó kjòhiyí, sí mejèn iskajin‑ndá.
Jè Simón, ra ti̱ꞌkoa̱ Pedro ꞌmì, ꞌkia̱ nga kijtse kjoa̱ kìi̱, tsasèn-xkóꞌnchiꞌta‑la̱ Jesús, kitsò‑la̱:
―¡Ti̱si̱ꞌtaxín‑ná Na̱ꞌìn, nga̱ xi̱ta̱ jé‑ná ra ꞌa̱n!
Jè Simón ko̱ xi̱ta̱ ra iꞌka ꞌñó itsakjòn ꞌkia̱ nga kijtse ti̱ ra kjóxkó‑la̱.
Ti̱ꞌkoa̱á tà kjóxkón‑la̱ jè Jacobo ko̱ Juan, i̱xti‑la̱ Zebedeo, jñà xi̱ta̱ ra ta̱ña síxákjo‑ko̱ Simón. Jesús kitsò‑la̱ Simón:
―Kì tà chjàn skon‑jìn, ꞌndi̱ ꞌndi̱‑ni̱ mì tsa ti̱ ko̱ꞌsín ti̱ kíxkó‑ni, xi̱ta̱á kíxkóyi ra a̱ꞌta tsa̱ꞌa̱n.
ꞌKia̱ nga ijye kiìko̱ jñà chitso‑la̱ ya̱ a̱ndi ndáchikon, kitsjin ijye jñà tsajmì‑la̱, a̱kjòn kijìtji̱ngi‑la̱ Jesús.
Jngo ni̱chjin ꞌkia̱ nga ya̱ tíjna Jesús jngo na̱xi̱ndá, ijchó jngo xi̱ta̱ ꞌxi̱n ra tífiꞌndojno chrja̱ba̱ ijo‑la̱; ꞌkia̱ nga kijtse Jesús, tsasèn-xkóꞌnchiꞌtá‑la̱, tsikítsaꞌba‑la̱, kitsò:
―Na̱ꞌìn, tsa mejèn‑li, chjáaxìn‑ná jè ꞌchin ra tjín‑na.
―Mején‑na. Ko̱ꞌsín katatjahíxìn‑li jè ꞌchin ra tjín‑li.
Xi̱ta̱ ra̱kìi̱, ndi̱to̱ón kjonda‑ni.
Jè Jesús kitsó‑la̱:
―Kì yá xi̱ta̱ ra ko̱ꞌmì‑la; ꞌtin ya̱ ñánda̱ nga tíjna na̱ꞌmì; ta̱kón‑la̱ ijo‑li nga ijye kjonda‑ni; ꞌti̱‑la̱ kjo̱tjò ra síjé kjo̱téxoma‑la̱ Moisés mé‑ni nga tsje ki̱jna‑ni ya̱ ngixko̱n Nainá ko̱ nga nda kjón kataꞌya‑la̱ nga kixi̱í kjoa̱ nga ijyeé kjonda‑ni jè ꞌchin ra tjín‑li.
Tanga ra a̱ꞌta ꞌtse̱ Jesús, isa̱á ꞌñó inaꞌyá-isa‑la̱; ko̱ isa̱á kjìn xi̱ta̱ kjóxkóya‑isa ra mejèn‑la̱ nga kji̱ꞌnchré‑la̱; ti̱ꞌkoa̱á mején‑la̱ ko̱nda‑ni ꞌchin ra tjín‑la̱.
Tanga Jesús fì kiꞌtá ya̱ i̱ꞌnde ñánda̱ nga tsìn xi̱ta̱ nga fì chja̱ꞌta‑la̱ Nainá.
Jngo ni̱chjin ꞌkia̱ nga tíbakón‑ya‑la̱ xi̱ta̱ Jesús, ya̱á títsa̱jnajin ra xi̱ta̱ fariseo ko̱ xi̱ta̱ ra bakón‑ya kjo̱téxoma‑la̱ Nainá ra tsikínda Moisés. Jñà xi̱ta̱ kìi̱, ya̱á ꞌji‑ni ya̱ na̱xi̱ndá ra chja̱‑ni Galilea, Judea ko̱ Jerusalén. Jè ngaꞌñó‑la̱ Nainá nda tíjnako̱ Jesús nga ma sínda‑ni ngaꞌtsì xi̱ta̱ ra kiya.
Jñà xi̱ta̱ ꞌjiìkó jngo xi̱ta̱ kiya ra kjijnajyò nga tíjngo ijo‑la̱; nga kjisón‑yá‑la̱. Tsakátsjiꞌnde‑la̱ kóꞌsín ma si̱ìkjahaꞌsen ya̱ niꞌya ñánda̱ tíjna Jesús.
Tanga mì kì kjomà ꞌjahaꞌsen, nga̱ ꞌñó kjìn ma‑ni xi̱ta̱ ra kitse; ꞌkia̱á tsihijin ya̱ a̱sònꞌnga niꞌya; jahíxín nitja; iskanijen ya̱ a̱jin‑la̱ xi̱ta̱; kjijnasòn na̱chan‑yá‑la̱ jè xi̱ta̱ ra kiya. Tsakájna ya̱ ngixko̱n Jesús.
ꞌKia̱ nga kijtse Jesús nga makjiín‑la̱ ra a̱ꞌta ꞌtse̱, kitsó‑la̱ jè xi̱ta̱ ra kiya:
―Ngaji̱, jñà jé‑li ijyeé kànìhijchaàꞌta‑li.
Jñà xi̱ta̱ fariseo ko̱ jñà xi̱ta̱ ra bakón‑ya kjo̱téxoma‑la̱ Nainá ra tsikínda Moisés, kitsó ya̱ a̱jin inìma̱‑la̱: “¿Yá xi̱ta̱‑ni ra̱kìi̱ nga Nainá chja̱jno‑ila̱? Ta̱jngoó Nainá ra ma‑la̱ síjchaàꞌtá‑ná jé‑ná.”
Jesús kijtseé‑la̱ inìma̱‑la̱ koni ꞌsín i̱nchisíkítsjen xi̱ta̱ kìi̱; kiìchja̱‑ní, kitsò‑la̱:
―¿Mé‑ni ko̱tsò‑ni kjo̱bítsjen ra nchrabájin ya̱ inìma̱‑no?
¿Ñáa̱ ra isa̱ chiba chjá tjín, a jè‑ní nga kixé: “Jñà jé‑li ijyeé kànìhijchaàꞌta‑li”, o̱ ra jè‑ní nga kixé: “Ti̱sítji̱in ko̱ ti̱tjájme‑ni”?
Nda kjón kokon‑no nga ꞌa̱n ra Iꞌndí‑la̱ Xi̱ta̱ xin‑la̱ ijo‑na̱ tjíꞌndeé‑na i̱ a̱ꞌta nangi nga ma sijcháꞌta‑la̱ jñà jé‑la̱ xi̱ta̱.
ꞌKia̱á kitsò‑la̱ jè ndí xi̱ta̱ ra kiya:
―Ji̱, ꞌkoa̱á ꞌsín tíxin‑la: “Ti̱sítji̱in, chjíbí na̱chan‑yá‑li, ko̱ ꞌtin‑ni ya̱ niꞌya‑li.”
Jè xi̱ta̱ ra kiya, sasa tsasítje̱n‑ni ya̱ ngixko̱n ngaꞌtsì xi̱ta̱; iskábé‑ní na̱chan‑yá‑la̱, ꞌkia̱ nga tífì‑ni niꞌya‑la̱, ꞌñó jeya isíkíjna Nainá.
Ngaꞌtsì xi̱ta̱ ra ya̱ tjítsa̱jna tà kjóxkón‑la̱, ti̱ꞌkoa̱á ꞌñó jeya isíkíjna Nainá. ꞌÑó itsakjòn, kitsò:
―ꞌNdi̱ ꞌndi̱ kàꞌyaá jngeé kjo̱xkón.
ꞌKia̱ nga ijye kjomà, kijí Jesús. Kijtse jngo xi̱ta̱ ra ꞌmì Leví, ra síkíchjítjì tsajmì ꞌtse̱ xi̱ta̱xá Roma. Ya̱á tíjnaꞌta ímixa̱ ya̱ ñánda̱ síkíchjítjì tsajmì. Jesús kiìchja̱á‑la̱. Kitsò‑la̱:
―Nchrabátji̱ngi‑ná.
Jè Leví, tsasítje̱n‑ní; isíkítsa̱jna ijye tsajmì ra tjín‑la̱; kijìtji̱ngi‑la̱ Jesús.
Ya̱ niꞌya‑la̱ Leví, ꞌñó je ꞌsí tsikíjna‑la̱ Jesús. Kjín xi̱ta̱ xákjén ra tsajmì síkíchjítjì‑te ko̱ kjín xi̱ta̱ ra kjꞌií títsa̱jnaꞌta ya̱ ímixa̱.
Jñà xi̱ta̱ fariseo ko̱ jñà xi̱ta̱ ra bakón‑ya kjo̱téxoma‑la̱ Nainá ra tsikínda Moisés tsatéꞌta xi̱ta̱ ra kotáꞌyáꞌta‑la̱ Jesús, kitsò‑la̱:
―¿Mé‑ni jñà xi̱ta̱ ra síkíchjítjì tsajmì ko̱ jñà ra tse jé tjín‑la̱, ꞌyò ko̱‑no ko̱ bichi ko̱‑no?
ꞌKia̱á kiìchja̱ Jesús kitsò:
―Mì tsa chji̱ne̱xki machjeén‑la̱ jñà xi̱ta̱ ra mì mé ꞌchin tjín‑la̱; jñá‑ní xi̱ta̱ ra kiya ra machjeén‑la̱ chji̱ne̱xki.
Jñà xi̱ta̱ kitsó‑la̱ Jesús:
―¿Mé‑ni jñà xi̱ta̱ ra kotáꞌyáꞌta‑la̱ Juan, ꞌñó bìtsa̱chjan‑ni, ko̱ ti̱ꞌkoa̱ ꞌñó bítsaꞌba; ko̱ ꞌkoa̱á ti̱ꞌsín ꞌsín jñà ra xi̱ta̱ fariseo; tanga jñà xi̱ta̱ ra tsa̱ji, bakjén‑ní ko̱ ꞌbi‑ní?
Jesús kitsó‑la̱:
―ꞌKia̱ nga jngo xi̱ta̱ bixan, ¿a níkítsa̱jnachjan‑né xi̱ta̱ ra ꞌfiìꞌtsé‑ná ꞌkia̱ nga takó tíjna jè xi̱ta̱ ꞌxi̱n ra kàbixan?
Tanga ki̱jchó ni̱chjin ꞌkia̱ nga tjáꞌan‑la̱ jè xi̱ta̱ ꞌxi̱n ra kàbixan; ꞌkia̱á‑ni nga kítsa̱jnachjan.
Ti̱ꞌkoa̱á tsiꞌkéna̱jmí ìjngo‑la̱ ꞌén ra mangásòn [nga tsakón‑ya‑la̱ nga jñà kjo̱téxoma jchínga mì tsa mangásòn‑kjo ko̱ kjo̱téxoma xi̱tse̱]. Kitsò‑la̱:
―Mì tsa yá ra ko̱ꞌsín ꞌsín nga bateya jngo nikje xi̱tse̱ nga ya̱ bíjto nikje ra jchínga. Tsa ko̱ꞌsín ꞌsie̱én, kji̱tsón jè nikje xi̱tse̱; ti̱ꞌkoa̱á mì kì nda ko̱ngásòn jè nikje xi̱tse̱ ko̱ jè nikje jchínga.
Ti̱ꞌkoa̱á mì kì ko̱ma si̱nchá xán ixi jñà chrja̱ba̱ ra ijye jchínga; nga̱ tsa ko̱ꞌsín ꞌsie̱én, ꞌkia̱ nga ijye ko̱jchá xán, ski̱íchrja̱ya jñà chrja̱ba̱, a̱kjòn xa̱ájten jè xán ko̱ kji̱tsón jñà chrja̱ba̱.
Jè xán ixi, chrja̱ba̱ xi̱tse̱é si̱nchá, mé‑ni nga nda si̱nchátjò‑ni.
Tsa yá ra skꞌí xán ra jchá, mì tsa ti̱jè si̱ìjé‑ni jè xán ra ixi. Nga̱ ki̱tso̱‑ní: “Jè xán ra jchá, isa̱á nda.”
Jngo ni̱chjin ꞌkia̱ nga ni̱chjin níkjáya, ya̱á ꞌja Jesús ya̱ ñánda̱ tjítje̱ trigo. Jñà xi̱ta̱ ra kotáꞌyáꞌta‑la̱ tsateé iꞌka trigo, tsaféya ya̱ a̱ya tsja, a̱kjòn iskine.
Tjín iꞌka xi̱ta̱ fariseo ra kitsò:
―¿Mé‑ni nga ko̱ꞌsín ꞌnià‑no kjoa̱ ra mì kì tjíꞌnde nga ko̱ꞌsín ko̱ma ꞌkia̱ nga ni̱chjin níkjáya?
Kiìchja̱ Jesús, kitsò‑la̱:
―¿A kjeé chitáꞌyá jiòn xa̱jo̱n ñánda̱ nga tíchja̱ koni ꞌsín kiꞌsìn india jè xi̱ta̱ jchínga‑ná ra tsiꞌkìn David ko̱ jñà xi̱ta̱ ra ta̱ña tji̱ko̱ ꞌkia̱ nga kjòhojò‑la̱?
ꞌJahaꞌsen niꞌya‑la̱ Nainá; iskábé ni̱ño̱ nchra̱jín ra ijye Nainá kjonga̱tsja nga iskine, ti̱ꞌkoa̱á kitsjà‑la̱ xi̱ta̱‑la̱ ra tji̱ko̱ nga iskine, jñà ra mì kì tjíꞌnde‑la̱ nga ski̱ne̱. Nga̱ ta jñá na̱ꞌmì tjíꞌnde‑la̱ nga ma kjine.
Jesús kitsò‑isa‑la̱:
―ꞌA̱n ra Iꞌndí‑la̱ Xi̱ta̱ xian‑la̱ ijo‑na̱, ꞌa̱án batexóma‑la̱ jè ni̱chjin níkjáya.
Ìjngo ꞌká‑isa ꞌkia̱ nga ni̱chjin níkjáya, Jesús ꞌjahaꞌsen ya̱ niꞌya sinagoga ñánda̱ nga maxkóya xi̱ta̱ Judío; tsakón‑ya‑la̱ xi̱ta̱. Ya̱á tíjna jngo xi̱ta̱ ra kixìꞌta tsja nga kixi̱.
Jñà xi̱ta̱ ra bakón‑ya kjo̱téxoma‑la̱ Nainá ra tsikínda Moisés, ko̱ xi̱ta̱ fariseo, i̱nchisíkinda̱á Jesús a si̱ìndaá‑ni jè xi̱ta̱ ra kiya ꞌkia̱ nga ni̱chjin níkjáya, mé‑ni nga ko̱ma mé ra koa̱ànè jé‑la̱.
Tanga Jesús ijyeé be kóꞌsín i̱nchisíkítsjen xi̱ta̱ kìi̱. Kitsó‑la̱ jè xi̱ta̱ ra kixìꞌta jngo tsja:
―Ti̱sítji̱in, ti̱si̱jni ya̱ a̱jin masen‑la̱ xi̱ta̱.
Xi̱ta̱ ra̱kìi̱ tsasítje̱n‑ní, tsasijna kixi̱.
Jesús, ꞌkia̱á kitsò‑la̱ ngaꞌtsì xi̱ta̱ ra tjíhijyo:
―Jngo kjoa̱ skonangi‑no: ¿Mé ra tjíꞌnde nga ꞌsie̱én ꞌkia̱ nga ni̱chjin níkjáya, a ndaá ꞌsie̱én o̱ ra ꞌchoó ꞌsie̱én? ¿A si̱nda‑né jngo xi̱ta̱ o̱ ra si̱ꞌken‑né? ꞌKoa̱á tixó jiòn‑ni̱.
Jesús iskotsíjen ijye‑la̱ kóhotjín xi̱ta̱ ra tjíhijyondi‑la̱. ꞌKia̱á kitsò‑la̱ jè xi̱ta̱ ra kixìꞌta tsja:
―Tjèn‑ndajì ndsi̱i.
Xi̱ta̱ ra̱kìi̱, tsijmé tsja; ko̱ kjonda‑ni jè tsja ra kixìꞌta.
Jñà xi̱ta̱ fariseo, ꞌñó jti kjomà‑la̱; ꞌkia̱á tsikíꞌtsia̱ nga tsajo̱óya‑ni mé ra ma si̱ìko̱ Jesús.
ꞌKia̱ nga kiꞌse i̱sén kiìchja̱‑la̱ jñà xi̱ta̱ ra kotáꞌyáꞌta‑la̱; a̱kjòn tejò ma‑ni ra jahájin ra ma tsikíxáya‑la̱.
Jè Simón, ra ti̱ꞌkoa̱ Pedro tsikíꞌta ꞌí‑la̱; Andrés, ra ꞌndse̱ ma Simón; Jacobo; Juan; Felipe; Bartolomé;
Mateo; Tomás; Jacobo, ti‑la̱ Alfeo; Simón, ra ya̱ fìꞌta‑la̱ kjo̱téxoma ꞌtse̱ xi̱ta̱ Celote;
Judas, ti‑la̱ Jacobo; ko̱ Judas Iscariote, jè ra isìnga̱tsja Jesús xi̱ta̱ kondra̱‑la̱ a̱skan‑nioo̱.
Jesús itjojen‑ni ya̱ nindo, tji̱ko̱ jñà xi̱ta̱ ra kotáꞌyáꞌta‑la̱. ꞌJií jngo i̱ꞌnde ñánda̱ a̱sòn chon; ya̱á tsikitsa̱jna. Kjín ma‑ni xi̱ta̱‑la̱ ra ya̱ i̱nchikoñá‑la̱; xi̱ta̱ ra ya̱ inchrabà‑ni nga tíjngo i̱ꞌnde Judea ko̱ na̱xi̱ndá Jerusalén ko̱ ra inchrabà‑ni Tiro ko̱ Sidón, na̱xi̱ndá ra kjihijyondí ndáchikon. Kií xá ꞌji‑ni nga kji̱ꞌnchré‑la̱ Jesús, ti̱ꞌkoa̱ mejèn‑la̱ nga ko̱nda‑ni ꞌchin ra tjín‑la̱.
Jñà xi̱ta̱ ra inìma̱ ꞌcho‑la̱ ni̱í síjti‑la̱, ti̱ꞌkoa̱á kjonda‑ni.
Ta ngaꞌtsì xi̱ta̱, mején‑la̱ koa̱àꞌta‑la̱ tsja ya̱ ijo‑la̱ Jesús, tà nga̱tjì‑la̱ ꞌñó tse ngaꞌñó tíbitjojin ijo‑la̱ ra manda‑ni xi̱ta̱.
Jesús iskotsíjenꞌá jñà xi̱ta̱ ra kotáꞌyáꞌta‑la̱ kitsò‑la̱:
―¡Mé ta̱ nda‑najiòn ra xi̱ta̱ i̱ma̱ ꞌmì‑no, nga̱ tsa̱jión‑nó ngaꞌtsì kjo̱nda ra tjín a̱ꞌta ꞌtse̱ xi̱ta̱ ra batéxoma‑la̱ Nainá!
’Mé ta̱ nda‑najiòn ra ajò‑no ꞌndi̱ ꞌndi̱, ko̱skií‑no a̱skan‑nioo̱.
’Mé ta̱ nda‑najiòn ra chindáya ꞌndi̱ ꞌndi̱, ki̱jno̱chaá‑no a̱skan‑nioo̱.
’Mé ta̱ nda‑najiòn ꞌkia̱ nga si̱ìjtike‑no xi̱ta̱ ra tà nga̱tjì tsa̱ꞌa̱n ra Iꞌndí‑la̱ Xi̱ta̱ xian‑la̱ ijo‑na̱, nga mincháꞌtaxìn‑no, nga ꞌcho chja̱jno‑no, nga bachrjengi‑no koni tsa jngo ra xi̱ta̱ ꞌtse̱n.
Tsja ꞌtè‑la takòn ko̱ tsja ꞌtè‑la inìma̱‑no ni̱chjin kìi̱; nga̱ ya̱ ján ngajmi, tseé tjín‑ni kjo̱tjò ra tjábé‑no. Jñà xi̱ta̱ jchínga‑la̱ xi̱ta̱ ra beton‑no, ꞌkoa̱á ti̱ꞌsín isìko̱ jñà xi̱ta̱ ra isìchjeén Nainá nga kiìchja̱ ngajo‑la̱.
’Tanga, i̱ma̱‑ró‑no jiòn ra xi̱ta̱ nchi̱ná ꞌmì‑no, nga̱ ijyeé nda i̱nchinìsin‑la ijo‑no i̱ i̱sàꞌnde.
’I̱ma̱‑ró‑no ra ski titsa̱jna ꞌndi̱ ꞌndi̱; ko̱hajó‑no ra ko̱ma a̱skan‑nioo̱.
’I̱ma̱‑ró‑no ra mijnocha ꞌndi̱ ꞌndi̱; ra a̱skan‑nioo̱, ko̱baá‑no ti̱ꞌkoa̱á chjíndáya‑no.
’I̱ma̱‑ró‑no ra jiòn ꞌkia̱ nga nda síkítsa̱jna ijye‑no xi̱ta̱. Jñà xi̱ta̱ jchínga‑no, ꞌkoa̱á ti̱ꞌsín nda isíkítsa̱jna jñà xi̱ta̱ ra ꞌén ndiso kiìchja̱ya.
’Tanga jiòn ra i̱nchinaꞌyá, ꞌkoa̱á xin‑no: Tsjacha ꞌtia̱àn kondra̱‑no, nda ti̱ko̱o jè ra jtike‑no.
Ti̱jéꞌtà‑la Nainá nga katasíchikonꞌtin jñà ra chja̱jno‑no, ko̱ titsaꞌbatjiò jñà ra ꞌcho síko̱‑no.
Jè ra si̱ìjtsinꞌtá jtsa‑no, ti̱ꞌkoa̱á ꞌti̱‑la jè jtsa‑no ra ìjngo nga katasíjtsinꞌtá‑te. Jè ra faꞌán nikje tsja̱‑no, ti̱ꞌkoa̱á ꞌti̱‑la̱ jè na̱chro̱‑no.
Tsa yá ra síjé tsajmì ra tjín‑no, ꞌti̱‑la; tsa yá ra ta ko̱ꞌsín ska̱ábé tsajmì‑no, kì ti̱ tsja níjé‑ila.
Koni ꞌsín mejèn‑no nga si̱ìko̱‑no xi̱ta̱, ꞌkoa̱á ti̱ꞌsín ti̱ko̱‑te ra jiòn.
’Nga̱ tsa ta jñá ko̱tsjacha jiòn jñà xi̱ta̱ ra nda matsjake‑no, ¿mé kjo̱nda ra ꞌse̱‑no? Nga̱ ꞌkoa̱á ti̱ꞌsín matsjake‑te xákjén jñà xi̱ta̱ ra mì kì bexkón Nainá.
Tsa tà jñá nda si̱ko̱o xi̱ta̱ ra nda síko̱‑no, ¿mé kjo̱nda ra ꞌse̱‑no? Jñà xi̱ta̱ ra mì bexkón Nainá, ꞌkoa̱á ti̱ꞌsín síko̱ xákjén.
Tsa ta jñá si̱kiña‑la jñà ra ꞌyaxkon nga tsjá ngajo‑no, ti̱ꞌkoa̱á ni̱mé kjo̱nda ra sa̱kò‑no. Nga̱ ꞌkoa̱á ti̱ꞌsín síkiña‑la̱ xákjín jñà xi̱ta̱ ra mì kì bexkón Nainá, nga̱ ijyeé tjíjin‑la̱ nga tsjá ngajo‑ila̱ xákjín.
Tsjacha ꞌtia̱àn kondra̱‑no; nda ti̱ko̱ò; ti̱kìña‑la mé ra síjé‑no; kì tà chjàn mé ra chiñá‑la ra a̱ꞌta ꞌtse̱. Tsa ko̱ꞌsín ꞌsia̱an, tseé tjín‑ni kjo̱tjò ra tjábé‑no. I̱xti‑la̱ Nainá ra ꞌñó ꞌnga tíjna ko̱ma jiòn, nga̱ jè Nainá tjín‑te‑la̱ kjo̱hi̱ma̱takòn a̱ꞌta ꞌtse̱ xi̱ta̱ ra ꞌnga ikon ko̱ ra ꞌcho ꞌsío̱n.
Jcha̱hi̱ma̱takòn xàngio̱o koni ꞌsín behi̱ma̱takòn‑no Nainá ra Na̱ꞌìn ꞌmì‑la.
’Kì jé‑la̱ xàngio̱o nìkinda̱a ko̱ kì jé fanè‑la̱ xàngio̱o mé‑ni nga jè Nainá mì tsa jé‑no si̱ìkinda̱ ko̱ mì tsa jé koa̱ànè‑no. Ti̱jchaàꞌta‑la jé‑la̱ xàngio̱o mé‑ni nga ti̱ꞌkoa̱á Nainá si̱hijchaꞌta‑no jè jé‑no.
ꞌTi̱‑la xàngio̱o; jè Nainá tsjá ngajo‑no; nda kjón si̱ìchi̱ba̱‑no jngo chi̱ba̱ ra nda kjón kitse, ra ꞌñó i̱jncha, ra ngi tíxaájten‑tjì‑ní nga ki̱ncha xijtsa‑no. Nga̱ jè chi̱ba̱ ra si̱chi̱ba̱‑la xàngio̱o, ti̱jé ko̱chi̱ba̱ ngajo‑no.
―Jngo xi̱ta̱ xka̱, mì kì ko̱ma ko̱kòn‑la̱ ndi̱yá jngo xi̱ta̱ ra ti̱ꞌkoa̱á xka̱‑te. Ya̱á ska̱ya nga̱jo̱, ngajòo̱.
ꞌKoa̱á ꞌsín tjín ꞌtse̱ xi̱ta̱ ra kotáꞌyá; mì tsa isa̱ tsato ma‑la̱ koni jè maestro ra bakón‑ya‑la̱. ꞌKia̱ nga ijye kje̱heꞌtin‑la̱ nga sko̱ótéꞌyá ti̱ꞌkoa̱á ka̱ma‑te‑la̱ koni jè maestro‑la̱.
’[¿Mé‑ni jé‑la̱ xàngi̱i nikìnda̱‑ni ko̱ mì tsa jè nikìndi̱ jé‑li?] ¿Mé‑ni jè chitsíjen‑ila̱ jè tjé ra kjingi xko̱n xàngi̱i, ko̱ mì tsa jè nikìndi̱ jè yá chi̱so̱ ra kjingi jè xkìi̱n?
Tsa nda mí ꞌya‑nì jè yá chi̱so̱ ra kjingi xkìi̱n, ¿mé‑ni ko̱ꞌsín ꞌmì‑la̱ jè ꞌndsìi̱: “ꞌNdsè, ti̱ꞌnde‑ná nga kochrjéngia jè tjé ra kjingi ya̱ xkìn”? Ji̱, xi̱ta̱ ra jò i̱sén tjín‑li; ti̱náchrjengi ítjìn chi̱so̱ ra kjingi tsa̱ji, mé‑ni nga nda ko̱tsíjen‑li, nga ma ki̱náchrjengi tjé ra kjingi ya̱ xko̱n xàngi̱i.
’Ni̱jngo yá ra nda, ꞌcho kjòn to ra bajà‑la̱; ti̱ꞌkoa̱á mì tsa to nda bajà‑la̱ jè ra mì tsa yá nda.
Nga jngó jngó sko̱ya yá, ꞌkoa̱á ꞌsín ꞌyaxkon‑la̱ koni kjòn to ra bajà‑la̱. Jè to ra ꞌmì igo̱, mì tsa ya̱ bajà‑la̱ yá naꞌyá. Ti̱ꞌkoa̱á jñà to uva mì tsa ya̱ bajà‑la̱ jñà naꞌyá xiꞌnchro.
(Koni ꞌsín kjòn yá, ꞌkoa̱á ti̱ꞌsín kjòn xi̱ta̱.) Jè xi̱ta̱ ra nda xi̱ta̱, ꞌén ndaá chja̱, nga̱ kjoa̱nda tjíjin ya̱ inìma̱‑la̱, ko̱ jè ra xi̱ta̱ ꞌcho, ꞌén ꞌchoó chja̱, nga̱ kjoa̱ꞌchoó tjíjin ya̱ inìma̱‑la̱; koni ꞌsín tsò kjo̱bítsjen ra tjíjin ya̱ inìma̱‑la̱, ꞌkoa̱á ꞌsín tsò ꞌén ra chja̱.
’¿Mé‑ni ko̱ꞌsín ꞌmì‑nájiòn nga bixó nga ꞌa̱n tíjna̱ ítjòn‑no, ko̱ mì kì nihitjasòn‑no koni ꞌsín xin‑no?
ꞌKoa̱á xín‑no yá ra mangásòn‑ko̱ jè xi̱ta̱ ra ꞌa̱n fìꞌta‑na, ra ꞌnchré ko̱ ra síhitjasòn koni ꞌsín xiaa̱n.
Jé mangásòn‑ko̱ jngo xi̱ta̱ ra tsikínda niꞌya‑la̱; ꞌñó na̱nga̱ tsjàꞌngi; nga tsikíjna tjàꞌtsin chrjó niꞌya‑la̱ ya̱ a̱sòn na̱xi̱. ꞌKia̱ nga kjohiꞌi xa̱ngá nandá nga ꞌji kánè jè niꞌya ra̱kìi̱; ni̱mé ra isìko̱, nga̱ ya̱á tjínda‑la̱ ya̱ a̱sòn na̱xi̱.
Tanga jè xi̱ta̱ ra ꞌnchré‑na koni ꞌsín xiaa̱n ko̱ mì kì síhitjasòn, ꞌkoa̱á ꞌsín jngoya‑la̱ koni jngo xi̱ta̱ ra ya̱ tsikíndaꞌtá niꞌya‑la̱ ya̱ a̱ꞌta nangi; mì kì nda tsikínda tjàꞌtsin chrjó niꞌya; ꞌkia̱ nga ꞌji nandá nga ijchòkaꞌtáꞌñó‑la̱ niꞌya; itsón‑ña‑ní ko̱ ngi ixojen‑ní.
ꞌKia̱ nga ijye tsakón‑ya‑la̱ Jesús jñà xi̱ta̱ ra i̱nchiꞌnchré‑la̱, ya̱á kijì ya̱ na̱xi̱ndá Capernaum.
Jngo chíchàn ítjòn tíjna ya̱, ra ꞌñó kiya jngo chi̱ꞌnda‑la̱ ra ꞌñó tsjake. Ijyeé mejèn tíbiya.
ꞌKia̱ nga kiíꞌnchré a̱ꞌta ꞌtse̱ Jesús, isìkasén xi̱ta̱ jchínga ra xi̱ta̱ judío nga kiì kítsaꞌba‑la̱ Jesús mé‑ni nga katanchrabá sínda‑ni jè chi̱ꞌnda‑la̱ ra kiya.
Jñà xi̱ta̱ jchínga, ꞌkia̱ nga ijchòjkon Jesús ꞌñó tsikítsaꞌba‑la̱, kitsò‑la̱:
―ꞌÑó machjeén‑la̱ nga ki̱si̱ki̱i xi̱ta̱ ítjòn ra̱kìi̱.
Nga̱ ꞌñó tsjake na̱xi̱ndá ra chja̱‑ni Judea; jè tsikínda jngo‑ná niꞌya sinagoga ñánda̱ nga maxkóya xi̱ta̱ Judío i̱ na̱xi̱ndá‑ná.
Kiìko̱ó Jesús jñà xi̱ta̱ jchínga kìi̱, tanga ꞌkia̱ nga ijye mejèn bijchó chraña niꞌya‑la̱, jè xi̱ta̱ ítjòn ra̱kìi̱, isìkasén iꞌka xi̱ta̱ ra nda báko̱, nga kitsò‑la̱ Jesús:
―Na̱ꞌìn, kì ijo‑li nìjti‑la̱. Mì kì bakèn‑na ra ꞌa̱n nga ya̱ ki̱tjáha̱ꞌsi̱in niꞌya‑na̱.
Ti̱ꞌkoa̱á mì kì bakèn‑na nga ꞌa̱n íjkon saba‑la. Tanga, ꞌti̱ì kjo̱hixi̱ nga katanda‑ni chi̱ꞌnda‑na̱, ko̱ kja̱beé ko̱nda‑ni.
Nga̱ be‑náa̱ nga tjín‑li kjo̱téxoma ra ji̱; nga̱ ti̱ꞌkoa̱á ꞌa̱n, tjín‑na xi̱ta̱ ra batéxoma‑na; ko̱ ti̱ꞌkoa̱á tjín‑na chíchàn ra ꞌa̱n síhitjasòn‑na. ꞌKia̱ nga xin jngo‑la̱: “ꞌTin”, fì‑ní; ko̱ ꞌkia̱ xin‑la̱ ra ìjngo: “Nchrabí”, nchrabá‑ní; ko̱ ꞌkia̱ nga xin‑la̱ ra jè chi̱ꞌnda‑na̱: “Ki̱ ꞌsín ꞌti̱ìn”, síhitjasón‑ní.
Jesús ꞌkia̱ nga kiíꞌnchré ꞌén kìi̱, tà ꞌkoa̱á kjomà‑la̱. ꞌKia̱á iskotsíjenꞌá jñà xi̱ta̱ ra tji̱ngi‑la̱; kitsò‑la̱:
―ꞌKoa̱á xin‑no, skanda ya̱ na̱xi̱ndá Israel kjè kì sakó jngo‑na xi̱ta̱ ra ko̱ꞌsín ta̱ nda makjiín‑la̱ koni ꞌsín nga makjiín‑la̱ xi̱ta̱ ra̱kìi̱.
Jñà xi̱ta̱ ra kiìjkon Jesús, ꞌkia̱ nga ꞌji‑ni ya̱ niꞌya, ta̱ ꞌkoa̱ ijyeé kjonda‑ni jè chi̱ꞌnda ra kiya.
Ra kjomà a̱skan‑nioo̱, Jesús kijí ìjngo na̱xi̱ndá ra ꞌmì Naín. Tje̱n‑ko̱ xi̱ta̱ ra kotáꞌyáꞌta‑la̱; ti̱ꞌkoa̱á kjín ma‑ni ra xi̱ta̱ na̱xi̱ndá tje̱n‑ngi‑la̱.
ꞌKia̱ nga ijye ijchò chraña ya̱ ñánda̱ nga bitjàha̱ꞌse̱n‑jin‑ná ya̱ na̱xi̱ndá, kjín jchán ma‑ni xi̱ta̱ na̱xi̱ndá ra kjihijtako̱ jngo ndí chjo̱ón ra ijye kjotseé ꞌken ꞌxi̱n‑la̱, nga i̱nchifì kíhijin ndí miꞌken ti‑la̱ ra ti ta̱ jngo‑la̱ ma chjo̱ón ra̱kìi̱.
ꞌKia̱ nga kijtse jè Na̱ꞌín‑ná Jesucristo, kjòhi̱ma̱ke‑ní; kitsò‑la̱ jè ndí chjo̱ón ra̱kìi̱:
―Kì tà chjàn chindáya‑jìn.
Kiì kasiꞌta chraña‑la̱ jè kàxa̱‑la̱ miꞌken, tsakásòn‑la̱ tsja; jñà xi̱ta̱ ra ꞌyangi ndí miꞌken, tsinchako̱ó jè kàxa̱. Kitsò Jesús:
Jè miꞌken ra̱kìi̱, sasa tsikijna kixi̱‑ni; a̱kjòn kiìchja̱‑ni. Jesús, ꞌkia̱á isìnga̱tsja‑ni na̱‑la̱.
Ngaꞌtsì xi̱ta̱ ra tje̱n‑ko̱, tà itsakjón‑ní; ꞌkia̱á jeya isíkíjna Nainá, kitsò:
―Jngo xi̱ta̱ tíjnako̱‑ná ra síchjeén Nainá nga ꞌñó nda chja̱ ngajo‑la̱.
Ti̱ꞌkoa̱á tjín ra kitsò:
―Jé Nainá ꞌji nga basìko̱ na̱xi̱ndá‑la̱.
Jñà ꞌén kìi̱, inaꞌyá‑la̱ nga tíjngo ya̱ nangi Judea, ko̱ ngaꞌtsì i̱ꞌnde ra tjín ya̱ a̱ndi‑la̱.
Jè Juan ra tsatíndá xi̱ta̱ kiíꞌnchré ijye‑ní kjoa̱ ra tíꞌsín Jesús; jñá xi̱ta̱ ra kotáꞌyáꞌta‑la̱ tsiꞌkéna̱jmí‑la̱. ꞌKia̱á kiìchja̱ jò‑la̱ xi̱ta̱‑la̱.
Isìkasén ya̱ ñánda̱ tíjna Jesús nga kiì kjonangi‑la̱, ¿a jé‑ní Cristo ra tjínè‑la̱ nga kjꞌi̱í o̱ ra kjꞌií sko̱óña-isa‑la̱?
Jñà xi̱ta̱‑la̱ Juan ra tsatíndá xi̱ta̱ ꞌkia̱ nga ijchòjkon Jesús, kitsó‑la̱:
―Jè Juan kàsíkasén‑naji̱n ra a̱ꞌta tsa̱ji nga chji̱nangi‑laji̱n, ¿a ji̱‑ní ra Cristo ra xá ko̱ꞌsín tjínè‑li nga kjꞌi̱i o̱ ra kjꞌií jchíña-isa‑la̱ji̱n?
Ti̱jé‑ni hora, kjín jchán xi̱ta̱ ra kiya isinda‑ni Jesús, ra kjo̱hiꞌin i̱nchisíkjiín, ra inìma̱ ꞌcho‑la̱ ni̱í tjíjin ijo‑la̱; ti̱ꞌkoa̱á kjín xi̱ta̱ ra xka̱ kjonda‑ni.
Jesús kitsó‑la̱ jñà xi̱ta̱ ra ijchòjkon:
―Tangió ꞌtèna̱jmí‑la̱ Juan kjoa̱ ra kaꞌya ko̱ ra kànaꞌyá. Ko̱ꞌtìn‑la nga jñà xi̱ta̱ ra xka̱, ijyeé tsijeén‑ila̱; ko̱ jñà ra tsáꞌyá, ijyeé maá fì‑ni; ko̱ jñà xi̱ta̱ ra tjín‑la̱ ꞌchin ra fiꞌndojno chrja̱ba̱ ijo‑la̱, ijyeé kjondaá‑ni; jñà xi̱ta̱ ra jtaya, ijyeé ꞌnchré‑ni; ko̱ jñà ra biya, faháya‑ila̱; ko̱ jñà ndí xi̱ta̱ i̱ma̱, tíꞌsena̱jmíyaá‑la̱ ꞌén xi̱tse̱ ra nda tsò a̱ꞌta ꞌtse̱ Nainá.
¡Mé ta̱ nda‑la̱ jè xi̱ta̱ ra mí‑mé ko̱techjà‑la̱ nga ko̱kjiín‑la̱ a̱ꞌta tsa̱ꞌa̱n!
ꞌKia̱ nga ijye kijì‑ni xi̱ta̱ ra isìkasén Juan, ꞌkia̱á tsikíꞌtsia̱ Jesús nga tsakáko̱na̱jmí jñà xi̱ta̱ ra a̱ꞌta ꞌtse̱ Juan. Kitsò‑la̱:
―¿Mé ra tsangì chitsíjen‑la jiòn ya̱ i̱ꞌnde a̱ꞌta xìn ñánda̱ nga nangi kixì? ¿A jé tsangì chitsíjen‑la jngo xi̱ta̱ ra inda tíjna koni tsa jngo ínaxo̱ ra síjtiya‑la̱ tjo̱?
Ko̱ tsa majìn, ¿yá ra tsangì chitsíjen‑la? ¿A jngo xi̱ta̱ ra ꞌñó nda kjòn nikje ra kjiya? Majìn, nga̱ jñà xi̱ta̱ ra nda kjòn nikje‑la̱, ko̱ ra nda kjòn tsajmì ra síchjeén, ya̱á tjítsa̱jna ya̱ niꞌya‑la̱ xi̱ta̱xá ítjòn.
¿Tanga mé xá ra tsangì‑najiòn? ¿A jè tsangì chitsíjen‑la jngo xi̱ta̱ ra síchjeén Nainá nga chja̱ ngajo‑la̱? Jon, kixi̱í kjoa̱, jé tsangì chitsíjen‑la̱ ko̱ skanda isa̱á ꞌnga tíjna‑isa koni jngo xi̱ta̱ ra chja̱ ngajo‑la̱ Nainá.
A̱ꞌta ꞌtse̱é Juan nga ko̱ꞌsín tíchja̱ xa̱jo̱n ra tjíꞌta ꞌén‑la̱ Nainá nga tsò:
Tísikásén‑la jè xi̱ta̱‑na̱ ra i̱ko̱ títjòn‑li ꞌén,
nga koa̱ànda‑li ndi̱yá.
ꞌKoa̱á xin‑no, ta ngaꞌtsì jñà xi̱ta̱ ra tjín i̱ i̱sàꞌnde, kjè sa yá ra ko̱ꞌsín ꞌnga bijna koni jè Juan; tanga ya̱ a̱jin na̱xi̱ndá ñánda̱ nga tíbatéxoma Nainá, jè xi̱ta̱ ra isa̱ ꞌñó nangi tíjna, isa̱á ꞌnga tíjna india‑ni koni jè Juan.
ꞌKia̱ kiíꞌnchré xi̱ta̱ na̱xi̱ndá ko̱ xi̱ta̱ ra síkíchjítjì tsajmì ꞌtse̱ xi̱ta̱xá Roma, kjòchi̱yaá‑la̱ nga kixi̱í tjín jè ndi̱yá‑la̱ Nainá; nga̱ tsatíndá ijo‑la̱ ra a̱ꞌta ꞌtse̱ Juan.
Tanga ra xi̱ta̱ fariseo ko̱ xi̱ta̱ chji̱ne̱ xa̱jo̱n ꞌtse̱ kjo̱téxoma‑la̱ Nainá ra tsikínda Moisés, majìn‑la̱ nga jè Juan tsatíndá. Tsachrjengi‑ní kjoa̱ ra Nainá mejèn‑la̱ ꞌsi̱in ra a̱ꞌta ꞌtse̱, nga̱ majìn‑la̱ nga jè Juan tsatíndá.
Jesús kitsó‑la̱:
―¿Yá ra ma si̱ngásòn‑ke̱é jñà xi̱ta̱ ra tjín ni̱chjin ꞌndi̱ ꞌndi̱? ¿Kó kjòn ra si̱ngásòn‑ke̱é?
ꞌKoa̱á ꞌsín kjòn koni jñà i̱xti ra títsa̱jna ya̱ a̱jin ndi̱tsi̱n. Chja̱á‑la̱ xákjén nga tsò‑la̱: “Ji̱n, inìkjane‑náji̱n ínaxo̱, tanga mì kì kiꞌchà jiòn; ko̱ kijndaá‑laji̱n ꞌén ra ba tsò, ko̱ mì ichindáya jiòn.” Jñà i̱xti kìi̱, ꞌkoa̱á ꞌsín jngoya‑la̱ koni ꞌsín ꞌnià jiòn.
ꞌJií Juan ra tsatíndá xi̱ta̱ ra mì tsa tsakjèn ko̱ mì tsa xán kiꞌtsi; jiòn bixó‑nó: “Inìma̱ ꞌcho‑la̱ ni̱í tjíjin ijo‑la̱.”
A̱kjòn ꞌjía̱ ra ꞌa̱n ra Iꞌndí‑la̱ Xi̱ta̱ xin‑la̱ ijo‑na̱ nga bákje̱n, ti̱ꞌkoa̱á ꞌbia̱a; ko̱ bixó‑nájiòn: “Xi̱ta̱ chrjáꞌa‑ní, ko̱ xi̱ta̱ ꞌchi̱‑ní, ko̱ jñá nda báko̱ jñà ra xi̱ta̱‑jé ko̱ jñà xi̱ta̱ ra síkíchjítjì tsajmì ꞌtse̱ xi̱ta̱xá Roma.”
Jngo xi̱ta̱ fariseo xá kiìchja̱‑ila̱ Jesús nga mejèn‑la̱ ko̱kje̱n‑ko̱. ꞌKia̱ nga ijye ꞌjahaꞌsen ya̱ niꞌya‑la̱ xi̱ta̱ fariseo, tsikijnaꞌtá ímixa̱.
Ya̱ na̱xi̱ndá ra̱kìi̱, tíjnaá jngo chjo̱ón ra ꞌñó tse jé tjín‑la̱. ꞌKia̱ nga kiíꞌnchré nga ya̱á tíbakjèn Jesús, ijchòko̱ó jngo namìta̱ na̱jo̱ ra tjíya‑la̱ sihìti̱ ixi ra ꞌñó nda jne̱.
Ya̱á iskindayaꞌta ya̱ a̱jto̱n ndsa̱ko̱ Jesús. A̱kjòn ko̱ó ndáxko̱n tsiníjno‑ni ndsa̱ko̱ Jesús. A̱kjòn isìxìjno‑ni ko̱ tsja̱‑sko̱, ko̱ iskineꞌa ndsa̱ko̱. A̱kjòn tsjahíjno jè sihìti̱ ixi ra ꞌñó nda jne̱.
Jè xi̱ta̱ fariseo ra xá kiìchja̱‑la̱ Jesús, ꞌkia̱ kijtse kjoa̱ kìi̱, kitsó a̱jin inìma̱‑la̱: “Xi̱ta̱ ra̱kìi̱, tsa kixi̱í‑la kjoa̱ nga jè Nainá síchjeén nga chja̱ ngajo‑la̱, ki̱yaá‑la nga chjo̱ón jé‑ní jè ra ko̱ꞌsín tísíko̱.”
ꞌKia̱á kiìchja̱ Jesús, kitsò‑la̱:
―Simón, jngo kjoa̱ ko̱xín‑la.
Jè Simón kitsò:
―Ko̱ꞌtín‑ná ji̱ Maestro.
Jesús kitsó‑la̱:
―Jò ma‑ni xi̱ta̱ tje̱nꞌtin‑la̱ jè xi̱ta̱ ra síkiña to̱n; jngo ra ꞌòn sindo̱ ko̱ jngo ra icháte tje̱n‑la̱.
Tsìn‑la̱ to̱n ra síjndà‑ni xi̱ta̱ kìi̱. Jè ni‑la̱ to̱n, isìhijchaꞌta‑la̱ ngajòo̱. ¿Kósii̱? ¿Ñáa̱‑ni ra isa̱ ꞌñó ko̱tsjake jè ni‑la̱ to̱n?
Kiìchja̱á Simón kitsò:
―ꞌKoa̱á ꞌsín síkítsjee̱n ra ꞌa̱n, jé‑la jè ra isa̱ tse to̱n kitsjenꞌtin.
ꞌKia̱á kitsò Jesús:
―Ndaá kachosòn‑la̱.
Jesús iskotsíjen‑jno jè chjo̱ón ra kìi̱, kitsò‑la̱ Simón:
―Chítsijen‑la̱ jè chjo̱ón ra̱kìi̱. ꞌKia̱ nga káfáha̱ꞌse̱n ya̱ niꞌya‑li; mì kì kàꞌbí‑ná nandá ra ma si̱níjno‑ni ndsa̱koàa̱; tanga chjo̱ón ra̱kìi̱, ndáxko̱ón kabiníjno‑ni ndsa̱koàa̱ ko̱ tsja̱ sko̱ó kásíxìjno‑ni.
ꞌKia̱ nga kàníkjáya‑ná mì kì kachineꞌa‑ná ra ji̱, tanga chjo̱ón ra̱kìi̱, nda ꞌkia̱ káfáha̱ꞌse̱n niꞌya‑li tíkjineꞌaá ndsa̱koàa̱.
’Mì kì kànahíjni̱ sihìti̱ jè skoàa̱, tanga ra jè, kàmahíjno ndsa̱koàa̱ sihìti̱ ixi ra ꞌñó nda jne̱.
Kií ko̱ xin‑la: Jè chjo̱ón ra̱kìi̱, ijyeé kànìhijchaàꞌta ijye‑la̱ ngaꞌtsì jé‑la̱ tà nga̱tjì‑la̱ nga ꞌñó matsjake‑na. Jè xi̱ta̱ ra chiba jé niìjchaàꞌta‑la̱, isa̱á chiba kjo̱tsjacha tsjá.
ꞌKia̱á kitsò‑la̱ Jesús jè chjo̱ón ra̱kìi̱:
―Ijyeé kànìhijchaàꞌta ijye‑li jé‑li.
Jñà xi̱ta̱ ra ta̱ña tjítsa̱jnaꞌta ímixa̱ kitsó‑la̱ xákjén:
―¿Yá xi̱ta̱‑ni ra̱kìi̱ nga ti̱ꞌkoa̱ ma‑la̱ síjchaàꞌtá‑ná jé‑ná?
Jesús kitsò india‑la̱ jè chjo̱ón:
―Ki‑ní nga makjiín‑li ra a̱ꞌta tsa̱ꞌa̱n nga bítjo̱jin‑ni jé‑li; ꞌtin‑la nda‑ni.
Ra kjomà a̱skan, kjín na̱xi̱ndá iꞌi ko̱ kjín na̱xi̱ndá i̱tsíñá tsajme Jesús, nga tsiꞌkéna̱jmíya ko̱ isìkaꞌbí ꞌén xi̱tse̱ ra nda tsò, kóꞌsín batéxoma Nainá. Tje̱n‑ko̱ xi̱ta̱‑la̱ ra tejò ma‑ni.
Ko̱ tje̱n‑ko̱ iꞌka íchjín ra kjonda‑ni ꞌchin ꞌtse̱ ni̱í ko̱ ra kjꞌií ꞌchin‑isa: jè María ra Magdalena ꞌmì, ra ito inìma̱ ꞌcho‑la̱ ni̱í itjojin‑ni ijo‑la̱;
ko̱ Juana, chjo̱ón‑la̱ Chuza ra síkinda̱ tsajmì ra tjín‑la̱ Herodes; ko̱ jè ra ꞌmì Susana. Kjín íchjín tje̱n‑ko̱‑isa ra basìko̱ꞌta mé tsajmì ra tjín‑la̱.
―Jngo xi̱ta̱ kijì nga kiì kjíjndi̱ xojmá. ꞌKia̱ nga tíkjíjndi̱, tjín iꞌka xojmá ra iskatsajo ya̱ a̱ya ndi̱yá; a̱kjòn tsinchanè xi̱ta̱; ko̱ jñà ni̱se iskine.
Ngi ko̱tjín iskatsajo ñánda̱ a̱sòn na̱jo̱, ꞌkia̱ nga isò xojmá, sasaá kixì, ta nga̱tjì‑la̱ nga mì kì ꞌnchi̱ꞌnde nangi.
Ngi ko̱tjín iskatsajo ya̱ a̱jin naꞌyá; ko̱ ya̱á ta̱ña isòko̱. ꞌKia̱ nga kjòꞌnga jñà naꞌyá, ya̱á kisìꞌken‑ngi.
Ngi ko̱tjín iskatsajo ñánda̱ nga nda jè nangi; ndaá isò, kjòꞌnga‑ní, ko̱ tsajá‑la̱ to; jngo sindo̱ to tsajà‑la̱ nga jngó jngó.
ꞌKia̱ nga ijye tsiꞌkéna̱jmí Jesús kjoa̱ kìi̱, ꞌñó kiìchja̱, kitsò:
―Nda kjón ti̱náꞌya koni ꞌsín tíxin‑no.
Jñà xi̱ta̱ ra kotáꞌyáꞌta‑la̱ Jesús iskonangií‑la̱ kótsò‑ni jè kjoa̱ mangásòn ra tsiꞌkéna̱jmí‑la̱.
Jesús kitsó‑la̱:
―Jión tsako̱‑no nga i̱nchiꞌya jñà kjoa̱ ra tjíꞌma koni ꞌsín batéxoma Nainá; tanga jñà xi̱ta̱ ra kjꞌií, tà ko̱ó kjoa̱ ra mangásòn ꞌse̱na̱jmí‑la̱, mé‑ni nga ni̱ꞌsín sko̱òtsíjen, mì kì ske̱; ko̱ ni̱ꞌsín kji̱ꞌnchré, mì kì ko̱chi̱ya‑la̱.
’Ki̱í ꞌsín tsò‑ni jè kjoa̱ mangásòn ra̱kìi̱: Jñà xojmá, jé ꞌÉn‑la̱ Nainá.
Jñà xojmá ra ixaájten ya̱ a̱ya ndi̱yáa̱, jñá xi̱ta̱ ra ꞌnchré ꞌén‑la̱ Nainá, a̱kjòn ꞌfiì jè ni̱í, nga faháxìn jè ꞌén‑la̱ Nainá ya̱ a̱jin inìma̱‑la̱, mé‑ni nga mì kì ko̱kjiín‑la̱, ko̱ mì kì ma ki̱tjojin kjo̱hiꞌin.
Jñà ra ixaájten ya̱ a̱sòn na̱jo̱, jñá xi̱ta̱ ra ꞌnchré ꞌén‑la̱ Nainá, nga ꞌñó matsja‑la̱ nga makjiín‑la̱ nga ti̱ꞌsa̱‑nì. Tanga mì tsa ngi tjíjngo‑ni ikon; tà chiba ni̱chjin nda makjiín‑la̱; ꞌkia̱ nga mé kjoa̱ ra sakó‑la̱, sasaá fì‑ni íꞌtsi̱n.
Jñà ra ixaájten ya̱ a̱jin naꞌyá, jñá jngoya‑la̱ xi̱ta̱ ra ꞌnchré ꞌén‑la̱ Nainá; ꞌkia̱ nga ijye tjímaya ndi̱yá‑la̱ Nainá, jñà ijo‑la̱ síkájno, ko̱ kjoa̱nchi̱ná, ko̱ kjo̱tsja ra tjín ya̱ a̱jin i̱sàꞌnde. Jñà kjoa̱ kìi̱ mincha ikon‑la̱ nga ni̱mé kjo̱nda sakó ya̱ a̱jin inìma̱‑la̱ ra ma si̱ìkabíya.
Jñà ra ixaájten ñánda̱ nga nda nangi, jñá jngoya‑la̱ xi̱ta̱ ra nda ko̱ kixi̱ tjín inìma̱‑la̱ nga ꞌnchré ꞌén‑la̱ Nainá ti̱ꞌkoa̱á ndaá bíjin ikon; ꞌñó mincha skanda ꞌkia̱ nga ijye sakó kjo̱nda ya̱ a̱jin inìma̱‑la̱ ra ma síkabíya.
’Tsìn xi̱ta̱ ra baká jngo niꞌí, a̱kjòn bíjnaꞌma nga síkíjnangi ya̱ na̱chan; jè niꞌí, ꞌngaá sijna mé‑ni nga katahisen‑la̱ jñà xi̱ta̱ ra ꞌfahaꞌsen niꞌya.
Nga̱ ngaꞌtsì kjoa̱ ra ꞌma tjíhijyo ꞌndi̱ ꞌndi̱, takó ko̱tsíjen‑yá‑ní; ko̱ ni̱ꞌsín bato ꞌñó tjíꞌma, takó jcha̱ tsijeén‑la̱.
’Nda ti̱náꞌya koni ꞌsín xin‑no; nga jè ra ijye tjín‑la̱ kjo̱bítsjen, isa̱á tse ko̱chi̱ya-isa‑la̱; tanga jè ra tsìn‑la̱ kjo̱bítsjen, skanda tjáhixìn‑la̱ jè kjo̱bítsjen ra tsò‑la̱ ijo‑la̱ nga tjín‑la̱.
Jñà ꞌndse̱ Jesús ko̱ na̱‑la̱, kijì‑ní ñánda̱ tíjna Jesús nga kiìjkon. Tanga mì kì kjomà ijchò skanda ñánda̱ tíjna nga ꞌñó kjìn ma‑ni xi̱ta̱ ra tjítsa̱jna.
Jesús kiꞌsena̱jmí‑la̱, tsiꞌkìn‑la̱:
―Jè na̱‑li ko̱ jñà ꞌndsì, ya̱á tjítsa̱jna ndi̱tsiaán nga mejèn‑la̱ ske̱‑li.
Kiìchja̱ Jesús, kitsò:
―Jè ra na̱‑na̱ ma ko̱ ra ꞌndsè xin‑la̱, jñá‑ní jñà ra ꞌnchré ꞌén‑la̱ Nainá, ti̱ꞌkoa̱ síhitjasòn.
Jngo ni̱chjin, Jesús ko̱ xi̱ta̱ ra kotáꞌyáꞌta‑la̱ ꞌjahaꞌsen jngo chitso, kitsò Jesús:
―Tjiaán ya̱ ra ijngoa ndáchikon ján.
A̱kjòn kijì.
ꞌKia̱ tífisòn ya̱ nandá jè chitso, tsakjajnafé jè Jesús. Kjoꞌtsia̱á nga ꞌji jngo tjo̱xkón ya̱ a̱jin ndáchikon. Ijyeé ꞌjahaꞌsen nandá chitso; ijyeé mejèn iskajin‑ndá.
Jñà xi̱ta̱‑la̱ ꞌkia̱á isíꞌká‑la̱; kitsò‑la̱:
―¡Maestro! ¡Maestro! ¡Chitso, ijyeé tíkajin‑ndá! ¡Ijyeé‑la ki̱yé!
Itjaꞌfá‑la̱ Jesús; a̱kjòn tsakátiko̱ jè tjo̱xkón ko̱ jè ndáchikon, ndi̱to̱ón isijyò‑ni tjo̱, ko̱ kjondayá‑ni.
―¿Mé‑ni nga mì kì makjiín‑no ra a̱ꞌta ꞌtse̱ Nainá?
Jñà xi̱ta̱‑la̱, tà itsakjón‑ní. Tà kjóxkón‑la̱. Kitsò‑la̱ xákjén:
―¿Yá xi̱ta̱‑ni ra̱kìi̱ nga síhitjasòn‑la̱ jè tjo̱ ko̱ nandá?
A̱kjòn ijchó ya̱ nangi ra ꞌmì Gadara ra kjijna ya̱ ra ijngoa ndáchikon ꞌtse̱ Galilea.
ꞌKia̱ nga itjojen chitso Jesús, jngo xi̱ta̱ ꞌxi̱n ijchò kasiꞌta‑la̱ ra ya̱ i̱ꞌnde‑la̱. ꞌÑó kjotseé tjíjin ijo‑la̱ inìma̱ ꞌcho‑la̱ ni̱í; mì tsa nikje faya, ko̱ tsìn‑la̱ niꞌya; ya̱‑ró bijnaya nga̱jo̱‑la̱ miꞌken.
Xi̱ta̱ ra̱kìi̱, ꞌkia̱ nga kijtse Jesús, ꞌñó iskindayaꞌta‑la̱; tsasèn-xkóꞌnchiꞌta‑la̱; ꞌñó kiìchja̱ kitsò:
―¿Mé kjoa̱ ra tjín‑li ko̱ ra ꞌa̱n, Jesús, ji̱ ra Iꞌndí‑la̱ Nainá ra ꞌñó ꞌnga tíjna? ¡ꞌKoa̱á ꞌsín tíbitsáꞌba‑la, kì kjo̱hiꞌin ꞌbí‑ná!
Kií ko̱kitsò‑ni, nga̱ jè Jesús, ijye ko̱ꞌsín kitsò‑la̱ jè inìma̱ ꞌcho‑la̱ ni̱í nga katitjokàjin ya̱ ijo‑la̱ xi̱ta̱ ra̱kìi̱. Ijyeé kjotseé ko̱ꞌsín tjíjin ijo‑la̱. Ni̱ꞌsín naꞌñó ki̱cha̱ cadena sitéꞌñó‑ni ndsa̱ko̱ ko̱ tsja, chíkjoa̱á‑la̱ nga batejtso, a̱kjòn jè inìma̱ ꞌcho‑la̱ ni̱í fìko̱ ya̱ nangi ñánda̱ tsìn xi̱ta̱.
Jesús iskonangií‑la̱, kitsò‑la̱:
―¿Kó ꞌmì‑li?
Xi̱ta̱ ra̱kìi̱ kitsò:
―Jngo jtín chíchàn ꞌmì‑na.
Kií ko̱ꞌmì‑ni nga ꞌñó kjìn ma‑ni inìma̱ ꞌcho‑la̱ ni̱í ra tjíjin ijo‑la̱.
Jñà inìma̱ ꞌcho‑la̱ ni̱í tsikítsaꞌba‑la̱ Jesús nga mì ya̱ si̱ìkatsajoyá ya̱ ñánda̱ ti̱ꞌxá na̱tja̱n ꞌtse̱ kjo̱hiꞌin.
Kjín ma‑ni chi̱nga̱ ra i̱nchibakjèn‑jno ijñá ya̱ a̱ꞌta nindo. Jñà inìma̱ ꞌcho‑la̱ ni̱í isíjé‑la̱ Jesús nga katatsjáꞌnde‑la̱ nga kjoa̱haꞌsen‑jin ijo‑la̱ chi̱nga̱. Kitsjáꞌnde‑la̱ Jesús.
Itjojin‑ní ya̱ ijo‑la̱ xi̱ta̱ ra̱kìi̱, a̱kjòn ꞌjahaꞌsen‑jin ya̱ ijo‑la̱ chi̱nga̱. Ta indaá tsahachikon‑jen‑jno kixi̱ skanda ya̱ a̱jin nandá; ya̱á ꞌken ngaꞌtsiòo̱.
Jñà xi̱ta̱ ra i̱nchikoꞌndá jñà chi̱nga̱, ꞌkia̱ kijtse kjoa̱ ra kjomà, jahachinga‑ní nga kiì síkjíꞌnchré xi̱ta̱ na̱xi̱ndá ko̱ jñà xi̱ta̱ ra i̱nchisíxá ya̱ a̱jin ijñáa̱.
ꞌKia̱ kiíꞌnchré xi̱ta̱ na̱xi̱ndá, ikatsíjen‑la̱ jñà kjoa̱ ra kjomà. Kijí ya̱ ñánda̱ tíjna Jesús; kijtse‑ní nga ya̱ tíjnangi ndsa̱ko̱ Jesús jè xi̱ta̱ ra ijye itjojin‑ni ijo‑la̱ jñà inìma̱ ꞌcho‑la̱ ni̱í; kjinaya‑ni nikje‑la̱; ndaá tjín‑ni kjo̱bítsjen‑la̱. Tà itsakjòn‑la̱ jñà xi̱ta̱ ꞌkia̱ nga kijtse.
Tsiꞌkéna̱jmí‑la̱ xákjén kóꞌsín kjomà nga kjonda‑ni jè xi̱ta̱ ra inìma̱ ꞌcho‑la̱ ni̱í isijin ijo‑la̱.
Ngaꞌtsì xi̱ta̱ na̱xi̱ndá ra tjín a̱ndi nangi Gadara, tsikítsaꞌba‑la̱ Jesús nga katafì‑ni, tà nga̱tjì‑la̱ nga̱ ꞌñó itsakjòn. ꞌJahaꞌsen‑ni chitso Jesús, a̱kjòn kijì.
Jè xi̱ta̱ ra ijye kjonda‑ni, tsikítsaꞌba‑la̱ Jesús nga mejèn‑la̱ ya̱ ko̱jmekó; tanga Jesús kitsjá‑la̱ kjo̱hixi̱ nga katijna; kitsò‑la̱:
―ꞌTin‑ni ya̱ niꞌya‑li; ꞌtèna̱jmí ijye‑la̱ xi̱ta̱ nga ꞌñó tse kjo̱nda ra kásíko̱‑li Nainá.
Xi̱ta̱ ra̱kìi̱, kijí‑ni; a̱kjòn tsikíꞌtsia̱ nga tsiꞌkéna̱jmí‑la̱ xi̱ta̱, ya̱ nga tíjngo na̱xi̱ndá, nga ꞌñó tse kjo̱nda kiꞌsìn Jesús ra a̱ꞌta ꞌtse̱.
ꞌKia̱ nga ijye ꞌji india‑ni Jesús ya̱ ra ijngoa ndáchikon, ꞌñó tsja kiꞌse‑la̱ jñà xi̱ta̱ ra kjìn ma‑ni, nga̱ xá ꞌkoa̱á ꞌsín i̱nchikoñá‑ni ngaꞌtsiòo̱.
ꞌJiìjkón jngo xi̱ta̱ ra ꞌmì Jairo ra xi̱ta̱ ítjòn ꞌtse̱ niꞌya sinagoga ñánda̱ nga maxkóya xi̱ta̱ Judío; tsasèn-xkóꞌnchiꞌta‑la̱ Jesús, tsikítsaꞌba‑la̱ nga katafì ya̱ niꞌya‑la̱.
Nga̱ jè ndí tsati‑la̱ ra ta jè‑nì, ra tjín‑la̱ tsa tejò nó, ijyeé tíbiya.
ꞌÑó kjìn ma‑ni xi̱ta̱; chi̱ba̱‑la̱ báꞌnchóꞌñó Jesús ꞌkia̱ nga tífì.
Ya̱á tsáꞌbajin jngo ndí chjo̱ón ra ijye kjo tejò nó tíxaájten‑la̱ jní. Kjotseé to̱n ko̱ tsajmì ra tjín‑la̱ ijye isikjeheya a̱ꞌta ꞌtse̱ chji̱ne̱ xki; tanga mì kì yá ra ma sínda‑ni.
Jè chjo̱ón ra̱kìi̱, a̱jto̱n íꞌtsi̱ín Jesús tsasijna‑ni nga itsabà a̱tjòn nikje‑la̱; jè jní ra tíxaájten‑la̱ ta ndi̱to̱ón isijyò‑ni.
―¿Yá ra katsabà‑na?
Ngaꞌtsì xi̱ta̱ kitsó‑ní:
―Mì tsa yá‑jìn.
ꞌKia̱á kitsò Pedro ko̱ xi̱ta̱ ra iꞌka:
―Maestro ꞌñó kjìn ma‑ni xi̱ta̱ mahítsjá‑li ko̱ báꞌnchóꞌñó‑li; mé‑ni si‑ni: “¿Yá ra katsabà‑na?”
Jesús kitsó india‑ni:
―Tjín yá ra katsabà‑na; kàbeé‑la̱ ijo‑na̱ nga kabitjojin ngaꞌñó.
ꞌKia̱ kijtse nga kijchaꞌtín‑la̱ jè ndí chjo̱ón ra̱kìi̱, sí jatsé‑ní, tsasèn-xkóꞌnchiꞌta‑la̱ Jesús. Ko̱ tsiꞌkéna̱jmí ya̱ ngixko̱n ngaꞌtsì xi̱ta̱, mé‑ni nikje‑la̱ Jesús itsabà‑ni ko̱ kóꞌsín ta ndi̱to̱ón kjonda‑ni.
Jesús kitsó‑la̱:
―Ji̱ ndí chjo̱ón, kií‑ní nga kàmakjiín‑li nga kamanda‑ni. ꞌTin‑la nda‑ni.
Takó tíchja̱á‑isa Jesús ꞌkia̱ nga ꞌji jngo xi̱ta̱ ra ya̱ inchrabà‑ni ya̱ niꞌya‑la̱ xi̱ta̱ ítjòn, nga kitsò‑la̱:
―Jè ndí tsati‑li ijyeé ꞌndi̱í ꞌken; kì ti̱ tsja jè Maestro nìjti‑la̱.
ꞌKia̱ nga kiíꞌnchré Jesús kitsó‑la̱:
―Kì tà chjàn skon‑jìn; tà jé‑ní nga katakjiín‑li, jè ndí tsati‑li, ko̱ndaá‑ni.
ꞌKia̱ nga ꞌjahaꞌsen niꞌya, Jesús, mì kì kitsjáꞌnde‑la̱ xi̱ta̱ ra kjꞌií nga ꞌjahaꞌsen‑ko̱, tà jé Pedro, Jacobo, Juan, na̱ꞌìn‑la̱ ko̱ na̱‑la̱ ndí tsati.
Ngaꞌtsì xi̱ta̱ ra ya̱ tjítsa̱jna, i̱nchikjindáyakeé jè ndí tsati ko̱ i̱nchisíkájno‑ní. Tanga jè Jesús kitsó‑la̱:
―Kì chindáya jiòn; mì tsa kàbiya‑jìn jè ndí tsati, ta kjijnafé‑ní.
Jñà xi̱ta̱ ra ya̱ tjítsa̱jna tà tsijnòke‑ní ꞌkia̱ nga ko̱ kitsò Jesús, nga̱ be‑ní nga ijye kàbiya jè tsati.
Tanga Jesús iskábé tsja ndí tsati; ꞌñó kiìchja̱‑la̱ kitsò‑la̱:
―Tsati, ¡ti̱sítji̱in!
ꞌJií ìjngo ꞌká‑ni inìma̱‑la̱ tsati; ta ndi̱to̱ón tsasítje̱n‑ni; Jesús, ꞌkoa̱á kitsò nga katasíkjèn.
Jñà xi̱ta̱ jchínga‑la̱, tà kjóxkón‑la̱; tanga Jesús ꞌñó kitsjà‑la̱ kjo̱kixi̱ nga kì yá ra ꞌbéna̱jmí‑la̱ jè kjoa̱ ra kjomà.
Jesús kiìchja̱á‑la̱ xi̱ta̱ ra kotáꞌyáꞌta‑la̱ ra tejò ma‑ni, kitsjá‑la̱ ngaꞌñó ko̱ kjo̱téxoma nga ko̱chrjejin ngaꞌtsì inìma̱ ꞌcho‑la̱ ni̱í ra tjíjin ijo‑la̱ xi̱ta̱; ti̱ꞌkoa̱ ma‑la̱ si̱inda‑ni xi̱ta̱ ra ꞌchin tjín‑la̱.
Isìkasén nga ki̱chja̱ya kóꞌsín batéxoma Nainá, ti̱ꞌkoa̱ si̱inda‑ni xi̱ta̱ ra kiya.
Kitsò‑la̱:
―Kì mé tsajmì jcha̱a ra ko̱chjeén‑no ya̱ a̱ya ndi̱yáa̱; kì koròti̱, kì na̱ꞌya, kì ni̱ño̱, ko̱ kì to̱n jcha̱a; ko̱ kì tà chjàn jò na̱chro̱‑no jcha̱a.
Ta ñánda̱ niꞌya nga kijcho, ya̱á ti̱tsa̱jna skanda ꞌkia̱ nga ijye kongí‑no ra xìn i̱ꞌnde.
Tsa jngo na̱xi̱ndá kijcho ñánda̱ nga mì kì ska̱ábétjò‑no, títjo̱‑no, tìtsajnè chijo‑la̱ ndsa̱kò mé‑ni nga katasijin‑la̱ nga ijye tjín jngo kjoa̱ ra kondra̱ ꞌtse̱.
Kijí jñà xi̱ta̱ kìi̱, jndíi̱ ra ján na̱xi̱ndá kijì; isìkaꞌbí ꞌén xi̱tse̱ ra nda tsò ra a̱ꞌta ꞌtse̱ Cristo; ti̱ꞌkoa̱ isinda‑ni xi̱ta̱ ra tjín‑la̱ ꞌchin nga kjijndà na̱xi̱ndá.
Ko̱ tjín iꞌka ra tsò: “Jé Elías ra tsatsíjen india‑ni.” Ti̱ꞌkoa̱ kitsò iꞌka‑te: “Jè jaáya jngo‑la̱ xi̱ta̱ jchínga ra kiìchja̱ ngajo‑la̱ Nainá.”
Ko̱ jè Herodes kitsó‑ní:
―ꞌA̱n sabá tsikiꞌtián jñà xi̱ta̱ ra isìꞌken Juan nga tsatesin. ¿Yá xi̱ta̱‑ni ra ko̱ꞌsín tíꞌsín kjoa̱ ra tíꞌnchrè?
ꞌKoa̱á ma‑ni nga mejèn‑la̱ kijtsexkon Jesús.
ꞌKia̱ nga ijye tsáfa‑ni xi̱ta̱ ra tsikíxáya‑la̱ Jesús, tsiꞌkéna̱jmí‑la̱ ngaꞌtsì kjoa̱ ra kiꞌsìn. Ya̱á kiìko̱ Jesús ya̱ i̱ꞌnde ꞌtse̱ na̱xi̱ndá Betsaida ñánda̱ mì yá xi̱ta̱ tjín.
ꞌKia̱ nga kiíꞌnchré jñà xi̱ta̱ nga kijì Jesús, kijìtji̱ngi‑la̱; ꞌkia̱ nga ijchòtji̱ngi‑la̱, Jesús isìsin‑la̱ ko̱ tsiꞌkéna̱jmí‑la̱ kóꞌsín batéxoma Nainá, ti̱ꞌkoa̱á isinda‑ni jñà xi̱ta̱ ra machjeén‑la̱ nga ko̱nda‑ni.
ꞌKia̱ nga ijye tímahixòn, jñà xi̱ta̱‑la̱ ra tejò ma‑ni, ijchò kinchaꞌta‑la̱ Jesús, kitsò‑la̱:
―Ko̱ꞌtìn‑la̱ ngaꞌtsì xi̱ta̱ katafì‑nì mé‑ni nga katasíkjáya ya̱ na̱xi̱ndá ñánda̱ chrañaꞌta ko̱ ya̱ ñánda̱ síxáko̱ nangi‑la̱ xi̱ta̱ ñánda̱ sa̱kò‑la̱ ra ski̱ne̱. Ya̱ i̱ꞌnde ñánda̱ titsa̱jneé, a̱ꞌta xìn‑ní, ni̱mé tjín.
Jesús kitsó‑la̱:
―Jiòn ꞌti̱‑la ra ko̱kje̱n.
Jñà xi̱ta̱‑la̱ kitsó‑ní:
―Ni̱mé tjín‑naji̱n, tà ꞌòn ni̱ño̱ nchra̱jín ko̱ jò ti̱ tjaꞌchá‑ji̱n; tà jé‑la tsa kongí‑ji̱n mé‑ni nga ki̱ndá‑ji̱n tsajmì ra ko̱kje̱n ngaꞌtsì xi̱ta̱ kìi̱.
Ma‑la̱ tsa ꞌòn jmi ra xi̱ta̱ ꞌxi̱n.
Jesús kitsò‑la̱ xi̱ta̱ ra kotáꞌyáꞌta‑la̱:
―Icháte icháte ti̱kítsa̱jnajtín‑no ngaꞌtsì xi̱ta̱.
ꞌKoa̱á ꞌsín isíkítsa̱jna kóhotjío̱n.
Iskábé Jesús jñà ni̱ño̱ nchra̱jín ra ꞌòn ma‑ni ko̱ jñà ti̱ ra jò ma‑ni; iskotsíjen ján ngajmi, kitsjá‑la̱ kjo̱nda Nainá, a̱kjòn isìjòya; kitsjá‑la̱ jñà xi̱ta̱ ra kotáꞌyáꞌta‑la̱ mé‑ni nga isìkaꞌbí‑la̱ jñà xi̱ta̱ ra kjìn ma‑ni.
Ndaá tsakjèn ngaꞌtsì jñà xi̱ta̱ kìi̱, skanda nga kjoski; ꞌkia̱ nga tsikíxkó‑ni ra tsijnengi‑ni, ngi tejò ndi̱si̱yá kjomà‑isa.
India ꞌkia̱ nga tíjnaꞌtaxìn Jesús nga tíchja̱ꞌta‑la̱ Nainá, ko̱ ya̱á tjítsa̱jnako̱ xi̱ta̱ ra kotáꞌyáꞌta‑la̱, Jesús iskonangi‑la̱ nga kitsò‑la̱:
―¿Kó tsò xi̱ta̱, yá‑na ra ꞌa̱n?
Jñà xi̱ta̱‑la̱ kitsó‑ní:
―Tjín iꞌka ra tsò: jé‑la Juan ra tsatíndá xi̱ta̱. Ti̱ꞌkoa̱ tjín ra tsò: jé‑la Elías. Ko̱ tjín iꞌka ra tsò: jé jaáya jngo‑la̱ xi̱ta̱ ra kiìchja̱ ngajo‑la̱ Nainá kjotseé.
Jesús iskonangi‑la̱ kitsò‑la̱:
―¿Tanga ra jiòn, kóꞌsín bixó? ¿Yá‑na ra ꞌa̱n?
ꞌKia̱á kiìchja̱ Pedro, kitsò:
―Ji̱‑ní Cristo ra xá isìkasén‑li Nainá.
Tanga Jesús ꞌñó kitsjà‑la̱ kjo̱kixi̱ nga kì yá ra ꞌbéna̱jmí‑la̱.
Kitsò‑la̱:
―ꞌA̱n ra Iꞌndí‑la̱ Xi̱ta̱ xian‑la̱ ijo‑na̱, tseé kjo̱hiꞌin sikjiáa̱n; ko̱chrjengií‑na jñà xi̱ta̱ jchínga, ko̱ jñà xi̱ta̱ ítjòn‑la̱ na̱ꞌmì ko̱ xi̱ta̱ ra bakón‑ya kjo̱téxoma‑la̱ Nainá ra tsikínda Moisés. Si̱ìꞌkeén‑na tanga ꞌkia̱ nga ki̱jchò jàn ni̱chjin kjoa̱áya india‑na.
―Tsa yá ra mejèn‑la̱ nga ya̱ ki̱ji̱ꞌta‑na, kì ti̱ tsja jè kjo̱binachon‑la̱ ꞌsín‑ni kinda̱. Ni̱chjin nchijón‑ní katachíkjoa̱‑la̱ kjo̱hiꞌin ra ko̱tojin koni tsa ꞌbamijìn jngo krò ra ti̱jè ki̱yáꞌta‑ni, ko̱ katanchrabátji̱ngi‑na.
Nga̱ ta yá xi̱ta̱‑ni ra mejèn‑la̱ nga mì mé kjo̱hiꞌin ko̱tojin jè kjo̱binachon‑la̱, ta isa̱á si̱ìjchija jnchro; tanga jè ra tsjá kjo̱binachon‑la̱ nga katachija ra ta nga̱tjì tsa̱ꞌa̱n, ta isa̱á jnchro ki̱tjokajin kjo̱hiꞌin nga nda kíjna‑ni a̱skan‑nioo̱.
¿Mé ra ki̱jne‑la̱ jngo xi̱ta̱, ni̱ꞌsín ꞌse̱ ijye‑la̱ ngaꞌtsì tsajmì ra tjín ya̱ i̱sàꞌnde, tsa tà si̱ìkitsón‑ni ko̱ si̱ìjchija‑ni inìma̱‑la̱?
Jè ra ko̱sabà‑la̱ a̱ꞌta tsa̱ꞌa̱n ko̱ a̱ꞌta ꞌtse̱ ꞌén‑na̱, ti̱ꞌkoa̱á ko̱sabá‑na ra a̱ꞌta ꞌtse̱, ꞌa̱n ra Iꞌndí‑la̱ Xi̱ta̱ xin‑la̱ ijo‑na̱, ꞌkia̱ nga ꞌa̱n ra jeya kjíꞌi̱ india‑na ya̱ a̱jin kjoa̱jeya‑la̱ Na̱ꞌìn‑na̱ ko̱ ya̱ a̱jin kjoa̱jeya‑la̱ ìkja̱li̱ tsje‑la̱ Nainá.
ꞌKoa̱á xín kixi̱‑no, títsa̱jnajin iꞌka i̱jndíi̱, xi̱ta̱ ra mì kì ki̱yá skanda ꞌkia̱ nga ske̱ kóꞌsín batéxoma Nainá.
Ijyeé‑la tjín‑ni tsa jin ni̱chjin ꞌkia̱ nga tsiꞌkéna̱jmí ꞌén kìi̱, ya̱á kijìmijìn jngo nindo Jesús nga kiìchja̱ꞌta‑la̱ Nainá. Tje̱n‑ko̱ Pedro, Juan ko̱ Jacobo.
ꞌKia̱ nga tíchja̱ꞌta‑la̱ Nainá, Jesús, jahatjìya‑la̱ i̱sén‑la̱; jè nikje‑la̱ ꞌñó chroba ko̱ ꞌñó fate tsatsíjen.
Jò xi̱ta̱ ꞌxi̱n, tà ndi̱to̱ón tsatsíjen ra i̱nchibáko̱ Jesús, jè ra ꞌmì Moisés ko̱ Elías.
Xi̱ta̱ kìi̱, ꞌñó fate kjomà kjoa̱jeya‑la̱ kó jngo tjandi ñánda̱ i̱jncha. I̱nchijo̱óya‑ni nga jè Jesús, ijyeé tífì ya̱ ján Jerusalén nga tífísíhitjasòn nga ya̱ ki̱yá.
Jè Pedro ko̱ jñà xi̱ta̱ xákjén, taxki̱ ꞌñó nijñá‑la̱, tanga tsikìtsa̱jnakon‑ní; kijtseé jè kjoa̱jeya‑la̱ Jesús ko̱ ꞌtse̱ jñà xi̱ta̱ ra jò ma‑ni ra tjítsa̱jnako̱.
ꞌKia̱ nga ijye tsinchaꞌtaxìn‑la̱ Jesús xi̱ta̱ kìi̱, jè Pedro kitsó‑ní:
―Maestro, nda‑nì nga i̱ titsa̱jna‑ji̱n. Jàn niꞌya tji̱kien kínda‑ji̱n, jngo ra tsa̱ji, jngo ra ꞌtse̱ Moisés, ko̱ jngo ra ꞌtse̱ Elías.
Jè Pedro tà ꞌkoa̱á kitsò‑ni, mì kì ti̱ be‑ni kóꞌsín ki̱chja̱.
Ti̱ꞌkia̱á‑ni nga tíchja̱ Pedro, jngo ifi ꞌji ra tsikíjtsaꞌma jñà xi̱ta̱ kìi̱. ꞌKia̱ nga ꞌjahaꞌsen‑jin ifi, tà itsakjón‑ní.
Ya̱ a̱jin ifi inaꞌyá jngo‑la̱ ꞌén ra kitsò:
―Jé ra̱kìi̱ ra Iꞌndí‑na̱, ko̱ ꞌñó tsjake̱; jé ti̱náꞌya‑la.
ꞌKia̱ nga ijye inaꞌyá‑la̱ ꞌén ra ko̱kitsò, tà jè ta̱jngoó Jesús isasíjna‑ni. Jñà ni̱chjin kìi̱, jñà xi̱ta̱‑la̱ ni̱mé ꞌén ra kó kitsò, ko̱ ni̱yá xi̱ta̱ ra tsiꞌkéna̱jmí‑la̱ kjoa̱ ra kijtse.
Ra kjomà ma nchijòn, ꞌkia̱ nga itjojen‑ni ya̱ nindo, ꞌñó kjìn xi̱ta̱ isatékjo.
Jngo xi̱ta̱ ra ya̱ tíjnajin‑la̱ xi̱ta̱ ra kjìn ma‑nioo̱, ꞌñó kiìchja̱ nga kitsò:
―Ji̱ Maestro, ꞌti̱ìn kjo̱nda chítsijen‑la̱ jè ndí ti‑na̱ ra tà jè ta̱jngo‑ni.
Jngo inìma̱ ꞌcho‑la̱ ni̱í tsabáꞌñó; tà ndi̱to̱ón kjindáya, a̱kjòn ꞌñó síkjatsé ijo‑la̱; ngi xo̱jmáxó bachrje tsaꞌba; tseé kjo̱hiꞌin tsjá‑la̱, mì kì ndi̱to̱n tsjin‑ni.
Jñà xi̱ta̱ ra kotáꞌyáꞌta‑li kásíjé‑la̱ kjo̱nda nga katachrjejin‑nì inìma̱ ꞌcho ra tjíjin ijo‑la̱, tanga mì kì kàma‑la̱.
ꞌKia̱á kiìchja̱ Jesús kitsò:
―Jiòn xi̱ta̱ ra ꞌcho ꞌnià ko̱ ra mì kì nda makjiín‑no a̱ꞌta tsa̱ꞌa̱n. ¿A ta ꞌa̱án kóti̱jnako̱ kiꞌta‑no skanda ta mé ni̱chjin‑nioo̱, ko̱ kóꞌsín ko̱ma‑ni nga chíkjoa̱‑na kjoa̱ ra ꞌnià jiòn? Nchrabáki̱i ti‑li.
ꞌKia̱ nga tínchrabá chraña jè ti, jè inìma̱ ꞌcho‑la̱ ni̱í, tsajndoꞌtá nangi, a̱kjòn isìkjatsé ijo‑la̱. Tanga Jesús, tsakátiko̱ó jè inìma̱ ꞌcho‑la̱ ni̱í; a̱kjòn isinda‑ni jè ti; isìnga̱tsja‑ni na̱ꞌìn‑la̱.
Ngaꞌtsì xi̱ta̱ tà kjóxkón‑la̱ jè kjoa̱jeya‑la̱ Nainá.
ꞌKia̱ nga ta i̱nchimaxkón‑la̱ ngaꞌtsì xi̱ta̱ kjoa̱ ra kiꞌsìn Jesús, Jesús kitsó‑la̱ jñà xi̱ta̱ ra kotáꞌyáꞌta‑la̱:
―Nda ti̱náꞌya jñà ꞌén kìi̱; kì niìjchaàjion: ꞌA̱n ra Iꞌndí‑la̱ Xi̱ta̱ xian‑la̱ ijo‑na̱ ya̱á ko̱nga̱tsja xi̱ta̱ na̱xi̱ndá.
Jñà xi̱ta̱‑la̱ mì kì kjòchi̱ya‑la̱ jñà ꞌén kìi̱. Isìꞌmaá‑la̱ mé‑ni nga mì katachi̱ya‑la̱. Ko̱ mì kì kitsò ikon nga iskonangi‑la̱ Jesús kótsò‑ni.
ꞌKia̱ nga kijtse Jesús koni ꞌsín i̱nchisíkítsjen, jngo ndí ti iskábé, isíkíjnaꞌta‑la̱ ijo‑la̱,
kitsò‑la̱:
―Jè ra a̱ꞌta tsa̱ꞌa̱n ska̱ábétjò jngo ndí ti, koni ꞌa̱án‑nì ra kjábétjò‑na; ko̱ jè ra ska̱ábétjò‑na, jé kjábétjò ra isìkasén‑na. Nga̱, jè ra isa̱ nangi tíjna ra ya̱ tíjnajin‑no, jè isa̱ tíjna ítjòn jnchro.
Juan kitsò‑la̱ Jesús:
―Maestro, kaꞌya jngo‑ji̱n xi̱ta̱ ra ko̱ ꞌí‑li bachrjejin‑ni inìma̱ ꞌcho‑la̱ ni̱í ra tjíjin ijo‑la̱ xi̱ta̱; kabatechjá‑la̱ji̱n, nga̱ jè xi̱ta̱ ra̱kìi̱ mì tsa ya̱ tsáꞌbako̱‑ná.
Jesús kitsó‑la̱:
―Kì tà chjàn bichjákjáya‑la. Jè ra mì tsa kondra̱ tíjna‑ná, xi̱ta̱ tsa̱jién‑né.
ꞌKia̱ nga ijye kjochraña ni̱chjin nga ki̱ji̱ india‑ni Jesús ján ngajmi, ꞌñó tsiꞌké‑la̱ ikon nga kijì ya̱ Jerusalén.
Tje̱n isìkasén ítjòn iꞌka xi̱ta̱‑la̱ nga kijì jngo ya̱ na̱xi̱ndá i̱tsé ra nangi Samaria nga kiì kátsjiꞌnde ñánda̱ si̱ìkjáya.
Jñà xi̱ta̱ Samaria mì kì kitsjáꞌnde‑la̱, nga̱ ijyeé tjíjin‑la̱ nga ya̱ i̱nchifì ya̱ Jerusalén.
Jè Jacobo ko̱ jè Juan, xi̱ta̱‑la̱ Jesús ra kotáꞌyáꞌta, ꞌkia̱ nga kijtse nga mì kì kitsjáꞌnde‑la̱, kitsó‑ní:
―Na̱ꞌìn, ¿a mején‑li nga ko̱kixó‑ji̱n nga katanchrabájen‑nè niꞌí ra ꞌtse̱ ngajmi nga katasíkjehesòn jñà xi̱ta̱ kìi̱ koni ꞌsín kiꞌsìn jè Elías?
Tanga Jesús isíkáfaꞌtá‑la̱, tsakátiko̱‑ní. Kitsò‑la̱:
―Jiòn, mì kì ꞌya yá ꞌtse̱ inìma̱ ra kátsjá‑no kjo̱bítsjen ra̱kìi̱.
ꞌA̱n ra Iꞌndí‑la̱ Xi̱ta̱ xian‑la̱ ijo‑na̱, mì tsa ki xá ꞌjíi̱‑na nga katachija inìma̱‑la̱ xi̱ta̱; jè‑ní nga katabitjokàjin kjo̱hiꞌin.
A̱kjòn xìn na̱xi̱ndá kijì.
ꞌKia̱ nga i̱nchifì ya̱ a̱ya ndi̱yáa̱, jngo xi̱ta̱ kitsò‑la̱:
―Na̱ꞌìn, mején‑na nga ko̱jmetjíngi‑la ni̱ꞌsín ta ñánda̱ ꞌkín.
Jesús kitsó‑la̱:
―Jñà ni̱nda̱ tjín‑la̱ nga̱jo̱‑la̱, ko̱ jñà ni̱se ti̱ꞌkoa̱á tjín‑la̱ tjé‑la̱, tanga ꞌa̱n, ra Iꞌndí‑la̱ Xi̱ta̱ xin‑la̱ ijo‑na̱, tsìn‑na i̱ꞌnde ñánda̱ nga ma síkjáya.
Jesús kitsó ìjngo‑la̱ xi̱ta̱:
―Nchrabátji̱ngi‑ná.
Jè ra ko̱kiꞌmì‑la̱ kitsò:
―Na̱ꞌìn, ti̱ꞌnde ítjòn‑ná nga kjín kihíjian jè na̱ꞌìn‑na̱.
Jesús kitsó‑la̱:
―Ti̱jmí nga kátíhijin‑la jñà miꞌken‑la̱ ra ti̱ꞌkoa̱ miꞌken. ꞌTin ra ji̱, nga ti̱kaꞌbísìn ꞌén kóꞌsín batéxoma Nainá.
Jngo‑isa xi̱ta̱ ra ꞌkoa̱‑te kitsò:
―Kjín‑tji̱ngií‑la Na̱ꞌìn, tanga ti̱ꞌnde‑ná nga íjkon ítjòn jñà ra tjítsa̱jna ya̱ niꞌya‑na̱.
Jesús kitsó‑la̱:
ꞌKia̱ ijye kjomà kjoa̱ kìi̱, ngi jàn‑kan ko̱ te xi̱ta̱ ra kjꞌií kitsjà‑la̱ xá Na̱ꞌín‑ná Jesús. Jò jò isìkasén ítjòn, nga tíjngo na̱xi̱ndá ko̱ i̱ꞌnde ñánda̱ nga̱ isa̱ a̱skan tjínè‑la̱ nga ki̱ji̱ ra jè.
Kitsò‑la̱:
―Kjo̱hixi̱‑ní, ꞌñó tse xá tjín ra a̱ꞌta ꞌtse̱ ꞌÉn‑la̱ Nainá koni ꞌsín ma ꞌkia̱ nga kjìn tsajmì majchá; tanga jñà chi̱ꞌnda ra síxá, chibaá ma‑ni. Kií machjeén‑ní nga ti̱jé‑la jè Ni‑la̱ xá, mé‑ni nga katasíkasén-isa‑ni chi̱ꞌnda.
Tangió; katasijin‑no, ꞌa̱n, ꞌkoa̱á ꞌsín sikásén‑no koni tsa forrè‑xó ya̱ a̱jin‑la̱ tsi̱jén.
Kì chrja̱ba̱ to̱n ko̱ kì na̱ꞌyaá jcha̱a, kì xa̱jté tsjaya; kì yá ra níkjáya‑la ya̱ a̱ya ndi̱yáa̱.
Ta mé niꞌya ra ki̱tjáha̱ꞌse̱en, ítjòn ꞌtin‑la: “ꞌNchán kataꞌse ya̱ niꞌya ra̱kìi̱.”
Niꞌya ra̱kìi̱, tsa tjín xi̱ta̱ ra bakèn‑la̱ nga ꞌse̱‑la̱ kjo̱ꞌnchán, ki̱tjasòn‑ní; tsa majìn, mì kì ki̱tjasòn.
Ti̱tsa̱jna ya̱ niꞌya ñánda̱ kijcho; kì jndíi̱ ra ján niꞌya mangió; chji̱ne̱e, ꞌtio̱o ta mé tsajmì ra tsjá‑no. Nga̱ jè xi̱ta̱ ra síxá, ꞌkoa̱á ꞌsín bakèn‑la̱ nga ya̱ ꞌki̱‑la̱ chjí‑la̱ ya̱ ñánda̱ nga síxá.
’ꞌKia̱ ki̱jchò jngo na̱xi̱ndá ya̱ ñánda̱ nga tsjáꞌnde‑no, chji̱ne̱e mé tsajmì ra tsjá‑no.
Tsa tjín xi̱ta̱ ra kiya, ti̱nda‑no; ko̱ꞌtìn‑la: “Ijyeé chraña tíjna ra a̱ꞌta tsa̱jiòn nga jcha̱a kóꞌsín batéxoma Nainá.”
’Tsa jngo na̱xi̱ndá kijcho nga mì kì tsjáꞌnde‑no, tangí kixio̱ò, ko̱ꞌtìn‑la:
“Skanda jè chijo‑la̱ na̱xi̱ndá‑no ra ꞌya ndsa̱kò‑ji̱n, kítsajne‑náji̱n mé‑ni nga jcha̱‑no nga mì tsa ti̱ jiòn si̱sin‑laji̱n. Tanga nda katasijin‑no nga ijye kjochraña ni̱chjin nga jcha̱a kóꞌsín batéxoma Nainá.”
ꞌKoa̱á xín‑no, ꞌkia̱ nga kje̱heꞌtà ni̱chjin, jñà xi̱ta̱ na̱xi̱ndá ra̱kìi̱, isa̱á tse kjo̱hiꞌin ꞌki̱‑la̱ koni jñà xi̱ta̱ ꞌtse̱ na̱xi̱ndá Sodoma.
’¡I̱ma̱‑ró‑no ra xi̱ta̱ na̱xi̱ndá Corazín! ¡I̱ma̱‑ró‑no ra xi̱ta̱ na̱xi̱ndá Betsaida! Tsa ya̱á‑la na̱xi̱ndá Tiro ko̱ na̱xi̱ndá Sidón nga ko̱tjín kjo̱xkón ra kjomà, koni ꞌsín tjín ra tíꞌya‑la̱ ya̱ a̱jin tsa̱jiòn, ijyeé‑la kjotseé kitsjin jé‑la̱ ko̱ ijyeé‑la nikje naxá‑skee̱ tsakjaya ko̱ chijo niꞌí tsikíxten‑jnó ijo‑la̱, nga bakón nga ijyeé isíkájno‑ni jé‑la̱ ko̱ mì ti̱ jé i̱nchibátsji‑ni.
Tanga, ꞌkia̱ nga ki̱jchò jè ni̱chjin nga ꞌki̱‑la̱ kjo̱hiꞌin jñà xi̱ta̱, isa̱á tse kjo̱hiꞌin ꞌki̱‑no ra jiòn, nda mí ꞌkoa̱‑ni koni jñà xi̱ta̱ na̱xi̱ndá ꞌtse̱ Tiro ko̱ ꞌtse̱ Sidón.
Ko̱ jiòn, ra ya̱ i̱ꞌnde‑no ya̱ na̱xi̱ndá Capernaum, ¿a ꞌkoa̱á ꞌsín níkítsjen jiòn nga ya̱á tjámitje̱en skanda ya̱ a̱ꞌta ngajmi ján? Majìn, tà isa̱á ya̱á ꞌñó na̱nga̱ kjohíje̱n‑jin‑isa jiòn skanda ya̱ ñánda̱ tíjna i̱ꞌnde‑la̱ kjo̱hiꞌin.
’Jè xi̱ta̱ ra ꞌnchré‑no, ꞌa̱án ra ꞌnchré‑na; jè ra bachrje‑ngi‑no, ꞌa̱án ra bachrjengi‑na; jè ra bachrjengi‑na, jè bachrjengi jè ra isìkasén‑na.
ꞌJií‑ni jñà xi̱ta̱ ra jàn‑kan ko̱ te ma‑ni. ꞌÑó tsja tjín‑la̱, kitsò:
―Na̱ꞌìn, skanda síhitjasòn‑naji̱n jñà inìma̱ ꞌcho‑la̱ ni̱í ra a̱ꞌta tsa̱ji.
Jesús kitsó‑la̱:
―Kixi̱í kjoa̱, kijtse‑ná jè xi̱ta̱‑ni̱í nga koni ꞌki niꞌí ꞌcho̱ón ꞌki nga inchrabàjen‑ni ngajmi.
Ijyeé kítsjaá‑no kjo̱téxoma ko̱ ngaꞌñó nga ko̱ma ki̱si̱nè ye̱ ko̱ cho̱ naꞌyá, ko̱ nga si̱kijne‑la ngaꞌtsì ngaꞌñó‑la̱ ni̱í ra kondra̱ tsa̱jiòn; ni̱mé ra si̱ìko̱‑no.
Tanga kì jè matsja‑no nga jè inìma̱ ꞌcho‑la̱ ni̱í síhitjasòn‑no; jè ra katatsja‑najiòn nga ijyeé ya̱ tjíꞌta ꞌí‑no ya̱ ján ngajmi.
Ti̱jé‑ni hora, ꞌñó tsja kiꞌse‑la̱ Jesús ra a̱ꞌta ꞌtse̱ Inìma̱ Tsje‑la̱ Nainá; kitsò:
―Na̱ꞌìn, ji̱ ra tijna ítjòn‑la̱ ngaꞌtsì ra tjín ya̱ ján ngajmi ko̱ ra tjín i̱ a̱ꞌta nangi, jeya ti̱jni, nga̱ tsikíꞌmaá‑la̱ ji̱ ngaꞌtsì kjoa̱ kìi̱ jñà xi̱ta̱ chji̱ne̱ ko̱ ra nda ma‑la̱ xa̱jo̱n ko̱ jñá tsakon‑la̱ ji̱ jñà ra taxki̱ ndí xi̱ta̱. Ta kií‑ní nga ꞌkoa̱á ꞌsín nda isasèn‑li Na̱ꞌìn.
’Ngaꞌtsì kjo̱téxoma, ꞌa̱án isìnga̱tsja‑na Na̱ꞌìn‑na̱. Ni̱yá ra bexkon yá‑ní ra Iꞌndí, ta̱jngoó jè Na̱ꞌìn‑la̱; ko̱ ni̱yá ra bexkon yá‑ní ra Na̱ꞌìn, ta̱jngoó jè ra Iꞌndí‑la̱; ko̱ ske̱xkoón‑te ngaꞌtsì xi̱ta̱ ra jè Iꞌndí‑la̱ ko̱ꞌsín mejèn‑la̱ nga ko̱kòn‑la̱.
Jesús isíkáfa ñánda̱ tjíhijyo xi̱ta̱ ra kotáꞌyáꞌta‑la̱, tà jñá kiìchja̱ꞌta‑xìn‑la̱, kitsò‑la̱:
―Mé tà nda‑la̱ jñà xi̱ta̱ ra i̱nchibe kjoa̱ ra i̱nchiꞌya jiòn.
ꞌKoa̱á xin‑no, kjín xi̱ta̱ ra isìchjeén Nainá nga kiìchja̱ ngajo‑la̱, ko̱ kjín xi̱ta̱xá ítjòn mejèn‑la̱ nga kijtse jè kjoa̱ ra i̱nchiꞌya jiòn, tanga mì kì kijtse; ti̱ꞌkoa̱ mején‑la̱ nga kiíꞌnchré jè kjoa̱ ra i̱nchinaꞌyá jiòn, tanga mì kì kiíꞌnchré.
―Maestro, ¿mé kjo̱nda ra ꞌsiaa̱n nga ma kíjnakon inìma̱‑na̱ nda ta mé ni̱chjin‑nioo̱?
Jesús kitsó‑la̱:
―¿Mé ra tjíꞌta xa̱jo̱n ꞌtse̱ kjo̱téxoma‑la̱ Nainá ra tsikínda Moisés? ¿Kó tsò ꞌén ra chitáꞌyí?
Jè xi̱ta̱ chji̱ne̱ xa̱jo̱n kitsò:
―“Ngi ko̱ó inìma̱‑li, ko̱ ngi ko̱ó ngaꞌñó‑li, ko̱ ngi ko̱ó kjo̱bítsjen‑li nga tsjacha ꞌti̱ìn Na̱ꞌín‑ná ra Nainá ꞌmì‑la̱; ko̱ ko̱ꞌsín tsjacha ꞌti̱ìn xi̱ta̱ xàngi̱i koni ꞌsín nga tsjachi ijo‑li.”
Jesús kitsó‑la̱:
―Ndaá kanakjí. Tsa ko̱ꞌsín ꞌsi̱in, ki̱jnakon‑ní.
Jè xi̱ta̱ chji̱ne̱ xa̱jo̱n mején‑la̱ nga nda si̱ìkíjna ijo‑la̱ ꞌén ra iskonangi; ìjngo ꞌká iskonangi‑la̱ Jesús, kitsò:
―¿Yá‑ní ra xi̱ta̱ xàngia̱a ma?
Jesús kitsó‑la̱:
―Jngo xi̱ta̱ tífìjen ya̱ ndi̱yá Jerusalén ra fì ya̱ Jericó. ꞌKia̱ nga tífì, xi̱ta̱ chijé tsikichjà‑la̱. Tsjaꞌán ngaꞌtsì tsajmì‑la̱ ko̱ nikje‑la̱. ꞌÑó isikiꞌon, ngi isìꞌken‑ya‑ní. Maseén ndi̱yá tsakájnaya.
Ti̱jé‑ni ndi̱yá, ya̱á chi̱ba̱‑la̱ tífì jngo na̱ꞌmì. ꞌKia̱ kijtse jè xi̱ta̱ ra itsiꞌon nga kjinaya ndi̱yáa̱, tà ꞌjahaꞌta kixi̱í‑la̱.
Ìjngo xi̱ta̱ tífì ra xi̱ta̱ levita [ra a̱ya i̱ngo̱ síxá] ra ya̱ chi̱ba̱‑la̱ tífì‑te; ꞌkoa̱á ti̱ kiꞌsìn‑te ꞌkia̱ nga kijtse jè ndí xi̱ta̱ ra̱kìi̱.
Tanga ꞌkia̱ nga ijchò jngo ra xi̱ta̱ Samaria [ra xi̱ta̱ kondra̱‑la̱ xi̱ta̱ judío] nga jè ndi̱yá tífì‑te, ꞌkia̱ nga kijtse, kjòhi̱ma̱ke‑ní.
Kiì kasiꞌta chraña‑la̱. Isìxki‑la̱; tsjahíjno sihìti̱ ko̱ xán ya̱ ñánda̱ kiti‑la̱, a̱kjòn tsakájtéjin‑la̱; tsakánasòn‑la̱ ya̱ kabàyo̱‑la̱; kiìko̱ ya̱ niꞌya ñánda̱ nga ma níkjáyeé nga isìkònda̱.
Ra ma nchijòn, ꞌkia̱ nga ijye tífì‑ni jè xi̱ta̱ Samaria, tsikíchjí‑la̱ jè ni‑la̱ niꞌya; kitsjá‑la̱ to̱n koni ꞌki tjín‑ni chjí‑la̱ chi̱ꞌnda jè ra jò ni̱chjin. Kitsò‑la̱: “Ti̱kinda̱‑ná jè xi̱ta̱ ra̱kìi̱. ꞌKia̱ kíchjí‑la̱ nga ꞌkoáa̱ india‑na tsa isa̱ tse si̱kjeheyi.”
¿Kósii̱ ra ji̱? Ta ngajàn xi̱ta̱ kìi̱, ¿yá‑ní ra xákjén jè xi̱ta̱ ra isikiꞌon chijé?
Jè chji̱ne̱ xa̱jo̱n kitsò:
―Jé‑la xi̱ta̱ ra kjòhi̱ma̱ke.
Jesús kitsó‑la̱:
―Ko̱ꞌsín ꞌtia̱n‑ti ra ji̱.
ꞌKia̱ nga tjímaya‑isa a̱ya ndi̱yá Jesús, ijchó jngo ndí na̱xi̱ndá i̱tsé ñánda̱ tíjna niꞌya‑la̱ chjo̱ón ra ꞌmì Marta. Ya̱á kitsjáꞌnde‑la̱ nga tsikijna.
Jè Marta tíjna ìjngo ndichja ra ꞌmì María. Jè María, ya̱á tsikijnaꞌta ndsa̱ko̱ Jesús nga kiíꞌnchré‑la̱ ꞌén ra tíꞌbéna̱jmí.
Tanga jè Marta, jè xá‑la̱ isa̱ ꞌñó isíkájno. Kiì kasiꞌta‑la̱ Jesús, kitsò‑la̱:
―Na̱ꞌìn, ¿a mí makájno‑li nga jè tichjaa̱, ta ꞌa̱án tímahínè ta̱jngo‑na xá? Ko̱ꞌtìn‑la̱, katabasìko̱‑na.
Jesús kiìchja̱ kitsò‑la̱:
―Ji̱ Marta, batoó níkájni ko̱ batoó binè‑la̱ xá ijo‑li.
Tanga ta jngoó kjoa̱ tjín ra ꞌñó machjeén. Jè María, jè kafahájìn jè kjoa̱ ra nda tjín; mì kì ma yá ra kjoa̱híxìn‑la̱.
India tíjna jngo i̱ꞌnde Jesús nga tíchja̱ꞌta‑la̱ Nainá; ꞌkia̱ nga ijye kjomà, jngo xi̱ta̱ ra ya̱ kotáꞌyáꞌta‑la̱ kitsò‑la̱:
Jesús kitsó‑la̱:
―ꞌKia̱ nga kítsaꞌba‑la jiòn, ki̱í ꞌsín kixó jiòn:
Na̱ꞌìn ra tijni ngajmi, kataꞌyaxkón‑li nga tsje tijni.
Katanchrabá kjo̱téxoma‑li.
Ko̱ꞌsín katama i̱ a̱ꞌta nangi koni ꞌsín mejèn‑li nga ko̱ma,
koni ꞌsín ma ya̱ ján ngajmi.
ꞌTi̱ kiꞌta‑náji̱n ni̱ño̱ ra machjeén‑naji̱n nga ni̱chjin nchijòn.
Ti̱jchaàꞌtá‑náji̱n jè jé ra tjín‑naji̱n,
koni ꞌsín niìjchaàꞌta‑la̱ji̱n ngaꞌtsì xi̱ta̱ ra ꞌcho síko̱‑naji̱n.
Kì tà chjàn biꞌndì nga yá ra sko̱óꞌta‑naji̱n nga mejèn‑la̱ kjótsji-jé‑ji̱n.
Jesús kitsó‑isa‑la̱:
―Jiòn, tsa tjín jngo‑no xi̱ta̱ ra nda báko̱‑no, tsa masen ni̱tje̱n kohíjchon, tsa ꞌkín‑la: “Ji̱ ndse, jàn ni̱ño̱ nchra̱jín‑li ti̱kìña‑ná,
jngo xi̱ta̱ ra nda báko̱‑na kaꞌfiíjkon‑na ko̱ tsìn‑na mé ra tsja‑la̱.”
Tsa jè amigo ra tíjna a̱ya niꞌya, tsa ki̱tso̱‑no: “Kì ꞌa̱n nìjti‑ná. Jè xo̱tjo̱ba̱ niꞌya ijyeé tjíchjàjto‑ní. Jñà ndí i̱xti‑na̱ ko̱ ꞌa̱n ijyeé ꞌndi̱í itsjahijyo‑ji̱n. Mì kì ko̱ma kósi̱tje̱n nga tsja‑la tsajmì ra machjeén‑li.”
ꞌKoa̱á xín‑no, tsa kií ni̱chjin mì kì tsjá‑najiòn mé ra si̱jé‑la ni̱ꞌsín‑la nda chibà, tanga chaán ko̱sítje̱n nga ta majìn‑la̱ si̱jti‑isa‑la. Tsjá ijyeé‑no mé ra mejèn‑no.
’ꞌKoa̱á xin‑no: Ti̱jéꞌtà‑la Nainá, tsjá‑no mé ra si̱jé; tjatsjio Nainá, sa̱kó‑no; ti̱kjane xo̱tjo̱ba̱ niꞌya ñánda̱ tíjna Nainá, tjáꞌxa̱á‑no.
Ngaꞌtsì xi̱ta̱ ra si̱ìjé, ꞌki̱í‑la̱; jè ra bátsji, sakó‑la̱; jè ra síkjane xo̱tjo̱ba̱ niꞌya, tjáꞌxa̱á‑la̱.
’¿A tjín iꞌka jiòn ra na̱ꞌìn ꞌmì‑no [ra na̱jo̱ ꞌki̱‑la iꞌndí‑no tsa ꞌkia̱ ni̱ño̱ nchra̱jín síjé‑no? ¿A mí tsa ni̱ño̱ nchra̱jín ꞌki̱‑la?] Ko̱, ¿a ye̱é ꞌki̱‑la tsa ꞌkia̱ ti̱ síjé‑no? ¿A mí tsa ti̱ ꞌki̱‑la?
Tsa chjo̱ó síjé‑no, ¿a cho̱ naꞌyá ꞌki̱‑la? ¿A mí tsa chjo̱ó ꞌki̱‑la? ꞌKoa̱á tixó jiòn‑ni̱.
Jiòn, ni̱ꞌsín xi̱ta̱ ꞌcho kjòn jiòn, maá‑no ꞌbì‑la i̱xti‑no tsajmì ra nda. Jè Na̱ꞌìn‑no ra tíjna ngajmi, isa̱á ta ndi̱to̱n si̱ìsin‑no nga tsjá‑no jè Inìma̱ Tsje‑la̱, tsa jiòn ra si̱jéꞌta‑la.
Jesús, jngo inìma̱ ꞌcho‑la̱ ni̱í tíbachrjekàjin ijo‑la̱ xi̱ta̱ ra mì kì ma chja̱. ꞌKia̱ nga ijye itjokàjin jè inìma̱ ꞌcho‑la̱ ni̱í ijo‑la̱ xi̱ta̱ ra̱kìi̱, maá kiìchja̱‑ni. Jñà xi̱ta̱ ra i̱nchikotsíjen, tà kjóxkón‑la̱.
Kitsò iꞌka xi̱ta̱:
―Jè xi̱ta̱‑ni̱í ítjòn ra ꞌmì Beelzebú, jè ra tíjna ítjòn‑la̱ ngaꞌtsì inìma̱ ꞌcho‑la̱ ni̱í, jé tsjá‑la̱ ngaꞌñó nga ko̱ꞌsín ma‑la̱ bachrjekàjin inìma̱ ꞌcho‑la̱ ni̱í ra tjíjin ya̱ inìma̱‑la̱ xi̱ta̱.
Ko̱ tjín iꞌka xi̱ta̱ ra ta mejèn‑la̱ sko̱óꞌta, [a kixi̱í kjoa̱ nga jè Jesús a̱ꞌta ꞌtse̱ Nainá nchrabá‑ni]. Isíjé‑la̱ nga katakón jngo kjo̱xkón ra ngajmi nchrabá‑ni.
Jesús, ti̱ꞌkia̱á kijtse koni ꞌsín i̱nchisíkítsjen xi̱ta̱ kìi̱, kitsó‑la̱:
―Ngaꞌtsì i̱ꞌnde ñánda̱ nga batéxoma jngo xi̱ta̱xá tsa jòya tjín nga ti̱jñà kjaán‑kjo‑ni xi̱ta̱‑la̱, si̱ikjehesón xákjién; ko̱ tsa jngo niꞌya ñánda̱ títsa̱jna xi̱ta̱, tsa jòya tjín nga ti̱jñà kjaán‑kjo‑ni, kje̱hesko‑ní.
Ko̱ ti̱ꞌkoa̱á jè xi̱ta̱‑ni̱í, tsa ti̱jé tíkjaán‑ko̱‑ni ijo‑la̱, ¿kóꞌsín ko̱ma‑ni nga ma ko̱tèxoma‑isa? Kií ko̱ꞌsín tíxin‑no, nga̱ jiòn, ꞌkoa̱á ꞌsín bixó nga jè ngaꞌñó‑la̱ xi̱ta̱‑ni̱í ra tíjna ítjòn sichjée̱n ra ꞌa̱n ꞌkia̱ nga bachrjèkàjiaa̱n jñà inìma̱ ꞌcho‑la̱ ni̱í ra tjíjin ya̱ ijo‑la̱ xi̱ta̱.
Tanga, tsa ko̱ꞌsín tjín, jñà xi̱ta̱ tsa̱jiòn, ¿yá ꞌtse̱ ngaꞌñó ra síchjeén ꞌkia̱ nga ko̱ꞌsín ꞌsín‑te? ꞌKoa̱á ma‑ni, ti̱jñà‑ni xi̱ta̱ kìi̱ ko̱ki̱tso̱ kixi̱‑no nga mì tsa ko̱ꞌsín tjín koni ꞌsín bixó.
Tanga ra ꞌa̱n, tsa ko̱ ngaꞌñó‑la̱ Nainá bachrjèkàjiaa̱n jñà inìma̱ ꞌcho‑la̱ ni̱í, ki‑ní nga ijye i̱nchiꞌya jiòn kóꞌsín batéxoma Nainá.
Tanga tsa ìjngo xi̱ta̱ kjꞌi̱í ra isa̱ tse ngaꞌñó tjín‑la̱ nga si̱ìkijne‑la̱, kjoa̱áꞌan ijyeé ki̱cha̱ ra maꞌñóꞌta ikon, a̱kjòn si̱ìjòya ijye tsajmì ra tjín‑la̱ nga i̱ko̱.
’Jè xi̱ta̱ ra mì tsa ꞌa̱n fìꞌta‑na, kondra̱á fì‑na; ko̱ jè ra mì kì bíxkóyako̱‑na xi̱ta̱, ta tísíkjahachinga‑ní ra jè.
’Jngo inìma̱ ꞌcho‑la̱ ni̱í, ꞌkia̱ ijye bitjojin ya̱ inìma̱‑la̱ xi̱ta̱, ya̱á bajme ya̱ i̱ꞌnde ñánda̱ kixì chon, nga bátsjiꞌnde ñánda̱ ma si̱ìkjáya; ꞌkia̱ mì kì sakóꞌnde‑la̱, tsò‑ní: “Kjín‑la india‑na ya̱ ñánda̱ ítjo‑na.”
ꞌKia̱ nga bijchó india‑ni, be‑ní nga nda chon koni jngo niꞌya ra isatícha.
A̱kjòn, jè inìma̱ ꞌcho‑la̱ ni̱í ngi ito xákjín fíꞌká‑isa ra isa̱ ꞌcho ꞌsín. Ya̱á bìtsa̱jnajin india‑ni ya̱ inìma̱‑la̱ xi̱ta̱, ko̱ jè xi̱ta̱ ra̱kìi̱ isa̱á ta ꞌcho maꞌtin india‑ni, nda mí ꞌkoa̱‑ni koni ꞌkia̱ nga ti̱ꞌsa̱ ítjòn.
Ti̱ꞌkia̱‑ní nga tíꞌbéna̱jmí Jesús jñà kjoa̱ kìi̱, kiìchja̱á jngo chjo̱ón ra ya̱ tíjnajin‑la̱ xi̱ta̱ ra kjìn ma‑ni, ꞌñó kiìchja̱, nga kitsò:
―¡Mé ta̱ nda‑la̱ jè chjo̱ón ra isikatsíjen‑li i̱sàꞌnde ko̱ ti̱ꞌkoa̱ isíjchá‑li!
Jesús kitsò:
―¡Isa̱á ta ꞌñó nda‑la̱ jñà xi̱ta̱ ra ꞌnchré ꞌén‑la̱ Nainá, ti̱ꞌkoa̱ síhitjasòn!
ꞌKia̱ nga ijye kjokjìn xi̱ta̱ ñánda̱ tíjna Jesús, tsikíꞌtsia̱á nga kitsò:
―ꞌChoó ꞌsín xi̱ta̱ ra tjín ꞌndi̱ ꞌndi̱; kjo̱xkón síjé ra a̱ꞌta ꞌtse̱ Nainá; tanga ni̱jngo kjo̱xkón ꞌki̱‑la̱. Tà jé ske̱ jngo kjo̱xkón koni ꞌtse̱ Jonás.
Koni ꞌsín kijtse xi̱ta̱ Nínive kjo̱xkón ra kjomàꞌtin Jonás, xi̱ta̱ ra tjín ꞌndi̱ ꞌndi̱‑ni̱, ꞌkoa̱á ti̱ꞌsín ske̱ jngo kjo̱xkón ra a̱ꞌta tsa̱ꞌa̱n, ꞌa̱n ra Iꞌndí‑la̱ Xi̱ta̱ xian‑la̱ ijo‑na̱.
ꞌKia̱ nga ki̱jchò ni̱chjin nga ꞌki̱‑la̱ kjo̱hiꞌin jñà xi̱ta̱, ko̱sítje̱én jè chjo̱ón ra tíjna ítjòn nga tíbatéxoma ya̱ i̱ꞌnde ra kjijna ya̱ nga kixi̱‑la̱ ya̱ ñánda̱ nga bitjokátji‑ni tsáꞌbí. Jè chjo̱ón ra̱kìi̱ tsjáꞌtin‑te ꞌén jñà xi̱ta̱ ra tjín ni̱chjin ꞌndi̱ ꞌndi̱, tà nga̱tjì‑la̱ nga̱ ꞌñó kjin ꞌji‑ni ra jè nga kiíꞌnchré kjoa̱chji̱ne̱‑la̱ Salomón, tanga jé ra tíjna i̱jndíi̱ ꞌndi̱ ꞌndi̱ isa̱á ꞌñó xkón tíjna nda mí ꞌkoa̱‑ni koni jè Salomón [tanga jiòn mì kì naꞌyá‑la].
ꞌKia̱ nga ki̱jchò ni̱chjin nga ꞌki̱‑la̱ kjo̱hiꞌin jñà xi̱ta̱, ti̱ꞌkoa̱á ski̱ímítje̱én ijo‑la̱ jñà xi̱ta̱ ra ya̱ i̱ꞌnde‑la̱ ya̱ na̱xi̱ndá Nínive, nga tsjáꞌtin ꞌén jñà xi̱ta̱ ra tjín ni̱chjin ꞌndi̱ ꞌndi̱‑ni̱. Nga̱ jñà xi̱ta̱ Nínive isíkájno‑ni jé‑la̱ ko̱ mì tsa ti̱ jé tsakátsji‑ni ꞌkia̱ nga tsiꞌkéna̱jmíya‑la̱ ꞌén‑la̱ Nainá jè Jonás, tanga jè ra tíjna i̱jndíi̱ ꞌndi̱ ꞌndi̱, isa̱á ta ꞌñó xkón tíjna nda mí ꞌkoa̱‑ni koni jè Jonás [tanga mì kì makjiín‑najiòn].
’Ni̱jngo xi̱ta̱ ra ko̱ꞌsín ꞌsín nga síkíjnaꞌma ꞌkia̱ nga jngo niꞌí bítéꞌí. Mì tsa kàxa̱ bíjnangi; ꞌngaá síkíjna, mé‑ni nga ko̱hisen‑la̱ jñà xi̱ta̱ ra ꞌfahaꞌsen niꞌya.
Jñà xkìn, jé ma niꞌí ra síhisen‑la̱ ijo‑li; tsa jñà xkìn nda tsijen‑la̱, iseén chon‑la̱ nga tíjngo ijo‑li; tanga tsa mì kì tsijen‑la̱ xkìn, jñò chon‑la̱ ijo‑li.
Nda chítsijin. ¿A nda tíjna inìma̱‑li? ¿A iseén chon‑la̱? ¿O̱ ra jñò chon‑la̱?
Tsa iseén chon nga tíjngo ijo‑li, tsa mì mé kjoa̱jñò tjín‑la̱, nda ko̱tsíjin, ꞌkoa̱á jngoya‑la̱ koni tsa jngo niꞌí ra ꞌñó títì nga nda tísíhisen.
ꞌKia̱ nga ijye kiìchja̱ Jesús, jngo xi̱ta̱ fariseo xá kiìchja̱‑ila̱ nga mejèn‑la̱ ko̱kje̱n‑ko̱ ya̱ niꞌya‑la̱. ꞌKia̱ nga ꞌjahaꞌsen niꞌya‑a̱ Jesús nga tsikijnaꞌta ímixa̱,
jè xi̱ta̱ fariseo, tà ꞌkoa̱á kjomà‑la̱ nga kijtse nga jè Jesús, mì kì isìhitjasòn kjo̱téxoma ra xkón tjín; mì kì tsiníjno tsja ꞌkia̱ nga ti̱kjè bakjèn.
Kiìchja̱ Na̱ꞌín‑ná Jesucristo, kitsò‑la̱:
―Jiòn, ra xi̱ta̱ fariseo ꞌmì‑no, ta ya̱á a̱sònꞌnga‑la̱ nga biníjno jiòn jñà chi̱tsín‑no ko̱ jñà chro̱ba̱‑no, tanga ya̱á kitse a̱jin inìma̱‑no jñà kjo̱bítsjen ꞌcho ko̱ kjoa̱chijé ra ꞌnià.
Jiòn ra xi̱ta̱ táhijín ꞌmì‑no. ¿A mí ꞌya: ꞌkia̱ nga tsikínda Nainá ijo‑la̱ xi̱ta̱, ti̱ꞌkoa̱á ti̱jé‑tse‑ni ra tsikínda inìma̱‑la̱?
ꞌTi̱‑la xi̱ta̱ i̱ma̱ kjo̱nda ra tjíjin inìma̱‑no mé‑ni nga tsje ki̱tsa̱jna‑no ya̱ ngixko̱n Nainá.
’¡I̱ma̱‑ró‑no jiòn ra xi̱ta̱ fariseo ꞌmì‑no, ni̱ꞌsín ma‑no ꞌbì jngo yá‑la Nainá jè ra jngoyá ꞌkia̱ nga teya ra a̱ꞌta ꞌtse̱ xka̱ menda̱ ko̱ xka̱ ruda ko̱ ngaꞌtsì xka̱ ra machjeén-isa‑no, tanga mì tsa kixi̱ nìko̱‑no xi̱ta̱ ko̱ mì kì tsjacha‑no Nainá! Jñá kjoa̱ kìi̱ ra isa̱ ꞌñó machjeén; ko̱ ti̱ꞌkoa̱ machjeén‑te nga ki̱tjasòn jñà kjoa̱ ra iꞌka.
’¡I̱ma̱‑ró‑no jiòn, nga jñà tsjacha jñà íxile̱ ra i̱jncha ítjòn ya̱ niꞌya sinagoga ñánda̱ nga maxkóya xi̱ta̱ Judío; ti̱ꞌkoa̱á mejèn‑no nga nda kjón jcha̱xkón‑no ꞌkia̱ nga síkjáya‑no xi̱ta̱ ya̱ a̱jin ndi̱tsi̱n!
’¡I̱ma̱‑ró‑no jiòn ra jò i̱sén tjín‑no, ra ko̱kjòn jiòn koni jngo nga̱jo̱‑la̱ miꞌken, ꞌkia̱ bimasòn xi̱ta̱, mì kì tsijen‑ni kó chon ya̱ nga̱yaá!
ꞌKia̱á kitsò jngo jñà xi̱ta̱ chji̱ne̱ xa̱jo̱n:
―Ji̱ Maestro, ꞌkia̱ nga ko̱ꞌsín sii̱, ji̱ín nakjoájno‑te‑náji̱n.
―¡I̱ma̱‑ró‑no jiòn ra xi̱ta̱ chji̱ne̱ xa̱jo̱n ꞌtse̱ kjo̱téxoma‑la̱ Nainá ra tsikínda Moisés, nga bínè‑la xi̱ta̱ ra iꞌka kjo̱téxoma‑no ra iꞌin tjín ra mì kì chíkjoa̱‑la̱ nga síhitjasòn; tanga jiòn, nda mí ma‑no bisìko̱ i̱tsé!
’¡I̱ma̱‑ró‑no jiòn, nga binda chrjó miꞌken ꞌtse̱ xi̱ta̱ ra isìchjeén Nainá nga kiìchja̱ ngajo‑la̱, ra jñà xi̱ta̱ jchínga‑no isìꞌken!
ꞌYa‑la̱ nga tjíjngo takòn koni ꞌsín kiꞌsìn xi̱ta̱ jchínga‑no nga jiòn binda chrjó miꞌken‑la̱ xi̱ta̱ kìi̱.
’Jè kjo̱bítsjen‑la̱ Nainá kií ko̱ꞌsín kitsò‑nì: “Sikásén‑la̱ xi̱ta̱ ra ki̱chja̱ ngajo‑na ko̱ xi̱ta̱‑na̱ ra ꞌa̱n kotéxá‑la̱; tanga tjín ra si̱ìꞌken ko̱ tjín ra koa̱àtji̱ngi‑la̱.”
Kinda̱á si̱ìjé‑la̱ Nainá, jñà xi̱ta̱ ra tjín ꞌndi̱ ꞌndi̱, ra a̱ꞌta ꞌtse̱ jní‑la̱ xi̱ta̱ ra kiìchja̱ ngajo‑la̱ ra ixaájten skanda ti̱ꞌsa̱ isinda i̱sàꞌnde,
maꞌtsia̱‑nì ꞌtse̱ Abel ra ꞌken ítjòn, skanda ꞌtse̱ Zacarías ra ijyeheꞌtà‑ni nga ꞌken; ra ya̱ ꞌkenꞌnchò masen‑la̱ Niꞌya Tsje‑la̱ Nainá ko̱ i̱ꞌnde ñánda̱ nga jñà xi̱ta̱ bísòn kjo̱tjò‑la̱ nga sínga̱tsja Nainá. ꞌKoa̱á xin‑no, kinda̱á si̱ìjé‑la̱ Nainá jñà xi̱ta̱ ra tjín ꞌndi̱ ꞌndi̱.
’¡I̱ma̱‑ró‑no jiòn ra xi̱ta̱ chji̱ne̱ xa̱jo̱n ꞌmì‑no nga jiòn batechjà‑la xi̱ta̱ nga mì kì ma machi̱ya‑la̱ kjoa̱chji̱ne̱ ꞌtse̱ Nainá! Ko̱ ti̱ꞌkoa̱á jiòn, mì kì machi̱ya‑no, ko̱ mì kì biꞌnde‑la jñà xi̱ta̱ ra kjꞌií nga katachi̱ya‑la̱ ra kjoa̱chji̱ne̱ ꞌtse̱ Nainá.
ꞌKia̱ nga ijye ko̱kitsò ꞌén kìi̱ Jesús, jñà xi̱ta̱ ra bakón‑ya kjo̱téxoma‑la̱ Nainá ra tsikínda Moisés ko̱ xi̱ta̱ fariseo ꞌñó tsikiꞌta‑la̱; kjìn sko̱ya kjoa̱ iskonangi‑la̱;
ti̱ꞌkoa̱á isikìnda̱‑ní mé ꞌén ra ki̱chja̱‑isa mé‑ni nga ko̱ma koa̱àngi‑ni a̱ꞌta ꞌtse̱ xi̱ta̱xá.
ꞌKia̱ nga ijye ꞌñó kjìn jmi kjomà jñà xi̱ta̱ nga chi̱ba̱‑la̱ batéjno batéꞌta xákjén, tsikíꞌtsia̱ Jesús nga kiìchja̱ ítjòn‑la̱ jñà xi̱ta̱ ra kotáꞌyáꞌta‑la̱; kitsò‑la̱:
―Ti̱kinda̱a ijo‑no a̱ꞌta ꞌtse̱ na̱ꞌyo̱ san ꞌtse̱ xi̱ta̱ fariseo ra jò i̱sén tjín‑la̱; kì ko̱ꞌsín ko̱maꞌtion koni ma na̱ꞌyo̱ san nga sísan xákjén ꞌkia̱ nga ya̱ májin‑la̱.
Nga̱ ngaꞌtsì kjoa̱ ra tjíꞌma, takó ko̱tsíjen‑yá‑ní; ko̱ ni̱ꞌsín bato ꞌma tjíhijyo, takó jcha̱á‑la̱.
ꞌKoa̱á ma‑ni, ngaꞌtsì ꞌén ra inakjoáꞌma jiòn, kji̱ꞌnchré tsijen‑ní ngaꞌtsì xi̱ta̱; ko̱ jñà ꞌén ra inakjoá chijé jiòn ya̱ a̱ya niꞌya‑no, ki̱náꞌya‑la̱ nga tíjngo ya̱ na̱xi̱ndá.
’Jiòn ra nda bakó‑no, kì jñà skon‑la ra ma‑la̱ síꞌken ijo‑ná; ꞌkia̱ nga ijye ma a̱skan‑nioo̱ mì kì ti̱ mé ra ma síko̱-isa‑ná.
ꞌKoa̱á xin‑no yá ra ti̱skón‑la; jé ti̱skón‑la, jè ra ma‑la̱ síꞌken‑ná, a̱kjòn tjíꞌnde‑la̱ nga si̱ìkàtje̱n‑jin‑ná ya̱ ñánda̱ títì niꞌí ꞌtse̱ kjo̱hiꞌin. ꞌKoa̱á xin‑no, jé ra ti̱skón‑la.
’ꞌKia̱ nga ꞌòn ndí ni̱se, ta̱ jò to̱n satína‑ni. Tanga Nainá, kinda̱á tíꞌsín. Ni̱jngo ni̱se síjchaàjin.
Ko̱ ra a̱ꞌta tsa̱jiòn, skanda jñà tsja̱skò tjíxki̱ya ijye‑la̱ Nainá. ꞌKoa̱á ma‑ni kì tà chjàn skon jiòn. Nga̱ isa̱á ꞌñó chjí‑no koni jñá ndí ni̱se, ni̱ꞌsín takó kjìn ma‑ni.
’ꞌKoa̱á xin‑no, ngaꞌtsì xi̱ta̱ ra ko̱ki̱tso̱ ya̱ ngixko̱n xi̱ta̱ nga ꞌa̱án fìꞌta‑na, ꞌkoa̱á ti̱ꞌsín xiáa̱n, ꞌa̱n ra Iꞌndí‑la̱ Xi̱ta̱ xian‑la̱ ijo‑na̱, ya̱ ngixko̱n jñà ìkja̱li̱‑la̱ Nainá nga tsa̱ꞌa̱n‑ná ngaꞌtsì jñà xi̱ta̱ kìi̱.
Tanga jè xi̱ta̱ ra ko̱ki̱tso̱ ya̱ ngixko̱n xi̱ta̱ nga mì tsa ꞌa̱n fìꞌta‑na, ꞌkoa̱á ti̱ꞌsín ꞌkín‑la̱ ya̱ ngixko̱n ìkja̱li̱‑la̱ Nainá nga mì tsa xi̱ta̱ tsa̱ꞌa̱n jiàa̱n.
’Ngaꞌtsì xi̱ta̱ ra ki̱chja̱jno‑na ꞌa̱n ra Iꞌndí‑la̱ Xi̱ta̱ xin‑la̱ ijo‑na̱, si̱hijchaꞌta‑la̱ Nainá; tanga jè ra chja̱jno‑la̱ jè Inìma̱ Tsje‑la̱ Nainá, mì kì si̱hijchaꞌta‑la̱ jé‑la̱.
’ꞌKia̱ nga i̱ko̱‑no xi̱ta̱ ya̱ niꞌya sinagoga ñánda̱ nga maxkóya xi̱ta̱ Judío, ko̱ ya̱ ngixko̱n xi̱ta̱ ítjòn ko̱ ꞌtse̱ xi̱ta̱xá, kì makájno‑no kóꞌsín kixó nga ki̱si̱ko̱o ijo‑no mé ꞌén ra ki̱nákjoa̱a.
ꞌKia̱ nga ki̱jchò hora nga ki̱nákjoa̱a, jè Inìma̱ Tsje‑la̱ Nainá ꞌke̱èna̱jmíya‑no kóꞌsín kixó.
Jngo xi̱ta̱ ra ya̱ tíjnajin‑la̱ xi̱ta̱ ra kjìn ma‑ni, kitsò‑la̱ Jesús:
―Maestro, ko̱ꞌtìn‑la̱ jè ꞌndsè katasíjòya tsajmì‑la̱ xi̱ta̱ jchínga‑na̱ji̱n; katatsjá‑na ra ꞌa̱n bako̱‑na.
Tanga jè Jesús kitsó‑la̱:
―Ji̱ ndse, mì tsa xi̱ta̱xá‑jiàa̱n nga ꞌa̱n sijóya‑na tsajmì ra tsa̱jiòn.
Jesús ti̱ꞌkoa̱á kitsò‑isa‑la̱:
―Chítsijen, ti̱ꞌkoa̱ ꞌtia̱àn kinda̱ ijo‑no; kì ꞌñó kjìn tsajmì fatsjio i̱ i̱sàꞌnde; tsa kjìn tsajmì tjín‑no, mì tsa jñà tsjá‑no ra kjo̱binachon.
Ti̱ꞌkoa̱á tsiꞌkéna̱jmí jngo‑la̱ kjoa̱ ra mangásòn; kitsò‑la̱:
Xi̱ta̱ ra̱kìi̱, isíkítsjen‑ni; kitsò: “¿Mé ra ꞌsiaa̱n? Tsìn ñánda̱ kinchaxkó tsajmì‑na.”
ꞌKia̱á kitsò: “Ijyeé be‑ná mé ra ꞌsiaa̱n. Sikítsóña‑la niꞌnga‑na̱, a̱kjòn kindá ra isa̱ iꞌi kjòn; ya̱á kinchaxkó ngaꞌtsì tsajmì ra kjójchá‑na ko̱ ra tjín‑na.
A̱kjòn xín‑la̱ ijo‑na̱: Kjín tsajmì i̱nchaxkó‑ná. Kjín‑la nó ko̱ma‑la̱; si̱kjáyaá‑leé, ki̱chií‑leé, ꞌsio̱ó‑leé, si̱tsjako̱ó‑leé i̱sàꞌnde.”
Tanga jè Nainá kitsó‑la̱: “Ji̱ ra xi̱ta̱ táhijín ꞌmì‑li, jè ni̱tje̱n ra̱kìi̱, ki̱yá‑ní, ko̱ jñà tsajmì ra i̱nchaxkó‑li, ¿yá ꞌtse̱ ko̱ma?”
ꞌKoa̱á ꞌsín maꞌtin jñà xi̱ta̱ ra tà tsajmì ꞌtse̱ ijo‑la̱ mincháxkó ko̱ mì tsa xi̱ta̱ nchi̱ná‑ni ya̱ ngixko̱n Nainá.
Nga kjomà a̱skan, Jesús kitsó‑la̱ xi̱ta̱ ra kotáꞌyáꞌta‑la̱:
―Kií ko̱ꞌsín tíxin‑no, kì níkájno mé ra chji̱ne̱e nga si̱jchá ijo‑no, ko̱ kì jè ijo‑no níkájno mé nikje ra tsjáya.
Isa̱á ꞌñó chjí‑la̱ jè kjo̱binachon‑ná koni jñà tsajmì ra chineé. Ti̱ꞌkoa̱á ijo‑ná, isa̱á ꞌñó chjí‑la̱ koni jè nikje ra tsjayeé.
Chítsijen‑la jñà nchra̱á; mì tsa jno̱ ꞌbé, ni̱ mì tsa ni̱ji̱n mincháxkó, tsìn‑la̱ kàxa̱ ni̱jmé, ti̱ꞌkoa̱ tsìn‑la̱ niꞌnga; tanga jé Nainá tsjá‑la̱ mé ra kjine. ¡Jiòn jiòn, isa̱á ꞌñó chjí‑no koni jñà ndí ni̱se!
Ni̱ꞌsín takó ꞌñó si̱kájno jiòn, mì kì ko̱ma si̱katonè i̱tsé‑la ni̱chjin koni ꞌki ijye iskosòn‑la̱ Nainá.
Tsa mì kì ma‑no kjoa̱ ra mì tsa chjá tjín, mé‑ni nga jè níkájno‑no kjoa̱ ra isa̱ ꞌñó chjá tjín.
’Chítsijen‑la naxó ra ꞌmì lirio, kóꞌsín majchá; mì tsa síxá‑jìn, mì kì tsa ma‑la̱ bínda nikje‑la̱; tanga, ꞌkoa̱á xin‑no, ni̱ꞌsín ꞌñó jeya tsikijna jè xi̱ta̱xá ítjòn ra tsiꞌkìn Salomón, skanda mí tsa ko̱ꞌsín kjòn nikje ra tsakjaya koni kjòn jñà naxó.
Nainá, tsa ꞌkoa̱á ꞌsín ꞌñó nda síkatsíjen jñà xka̱ ijñá ra nda tsijen ꞌndi̱ ꞌndi̱, ko̱ nchijòn, ya̱á ska̱tsajin ya̱ a̱jin niꞌí; jiòn, xi̱ta̱ ra mì kì makjiín‑no, ¿a mí tsa isa̱ tsjá‑no Nainá nikje ra tsjáya? ꞌKoa̱á tixó jiòn‑ni̱.
Kì níkájno jiòn; kì tà chjàn bixó: “¿Mé ra chji̱ne̱é; mé ra ꞌsie̱é?” Kì ko̱tjín ra ꞌñó síkájno inìma̱‑no.
Nga̱ jñá tsajmì kìi̱ ra isa̱ ꞌñó bátsji ngaꞌtsì xi̱ta̱ i̱sàꞌnde; tanga ra jiòn, jè Na̱ꞌìn‑no ra Nainá ꞌmì‑la; ijyeé be mé tsajmì ra machjeén‑no.
ꞌKoa̱á ma‑ni, jè ꞌñó tjatsji jiòn kóꞌsín nga batéxoma Nainá, ko̱ ngaꞌtsì tsajmì kìi̱, kja̱beé jè Nainá tsjásòn‑no.
’Jiòn ra ndí forrè‑na̱ xin‑no, kì tà chjàn skon jiòn. Nga̱ jè Nainá, ijyeé ko̱ꞌsín iskosòn‑la̱ nga ya̱ ko̱te̱xoma‑te ya̱ ñánda̱ tíbatéxoma Nainá.
Ta̱ti̱na tsajmì ra tjín‑no; tà ꞌti̱ kjo̱tjò‑la xi̱ta̱ ra machjeén‑la̱; jè tjatsjio xijtsa to̱n ra mì kì ma majchínga ra tjín ya̱ ján ngajmi; sakó‑no tsajmì ra ꞌñó chjí‑la̱ ya̱ ján ngajmi ra mì kì feheꞌta, ya̱ ñánda̱ mì kì bijchó chijé ko̱ mì kì tsa cho̱ kixo síkjehe.
Ya̱ ñánda̱ nga tjíhijyo tsajmì‑no ra ꞌñó chjí‑la̱, ya̱á si̱íkítsjen inìma̱‑no.
’Ti̱tsa̱jnanda nga si̱hitjasòn‑la Na̱ꞌín‑ná koni jngo xi̱ta̱ ra nda tjíkjá xìncho̱‑la̱, ko̱ nda sítì niꞌí‑la̱.
Ko̱ꞌsín nda ti̱tsa̱jnakon koni jñà chi̱ꞌnda ra i̱nchikoñá‑la̱ ni‑la̱ ra kàfì ñánda̱ nga tjín ꞌsí nga bixan xi̱ta̱, mé‑ni ꞌkia̱ nga kjꞌi̱í‑ni, sasa ski̱íꞌxa̱‑la̱ ꞌkia̱ nga si̱ìkjane xo̱tjo̱ba̱ niꞌya.
Mé ta̱ nda‑la̱ jñà chi̱ꞌnda ra tjítsa̱jnakon ꞌkia̱ nga kjꞌi̱í‑ni ni‑la̱. ꞌKoa̱á xín kixi̱‑no, jè sabà‑la̱ ni‑la̱ koa̱àꞌta nikje faꞌta‑la̱, a̱kjòn ki̱iya‑la̱ tsajmì nga si̱ìkjèn.
Mé ta̱ nda‑la̱ jñà chi̱ꞌnda ra ko̱ꞌsín tjítsa̱kon ni̱ꞌsín ijye ijchò masen ni̱tje̱n, ni̱ꞌsín ijye tíꞌse i̱sén nga kjꞌi̱í‑ni ni‑la̱.
ꞌYa‑nó, jngo ni‑la̱ niꞌya, tsa be‑la kó chon kjꞌi̱í xi̱ta̱ ra si̱ìchijé‑la̱, kíjnakoón‑la nga mì kì tsjáꞌnde nga ko̱chijé‑la̱.
ꞌKoa̱á ti̱ꞌsín ti̱tsa̱jnanda jiòn; jè hora ꞌkia̱ nga mì kì i̱nchichiñá jiòn, ꞌkia̱á kjíꞌi̱ india‑na ꞌa̱n ra Iꞌndí‑la̱ Xi̱ta̱ xin‑la̱ ijo‑na̱.
ꞌKia̱á kitsò Pedro:
―Na̱ꞌìn, jè kjoa̱ mangásòn ra tjinakjí, ¿a tà ji̱ín ra ko̱tjìꞌmì‑náji̱n, o̱ ra ngaꞌtsì xi̱ta̱?
Kitsó Na̱ꞌín‑ná Jesús:
―ꞌKoa̱á xín‑no, jè chi̱ꞌnda ra kixi̱ ko̱ ra ꞌñó xi̱kjoa̱, jè ni‑la̱, tsjá‑la̱ xá nga síkinda̱ niꞌya‑la̱, mé‑ni ꞌkia̱ nga ki̱jchò chi̱ba̱‑la̱ si̱ìkjèn chi̱ꞌnda xákjén.
ꞌKoa̱á xin kixi̱‑no, jè ni‑la̱, jé‑la̱ si̱ìkíjnaꞌnda ijye ngaꞌtsì tsajmì ra tjín‑la̱.
Tanga jè chi̱ꞌnda ra̱kìi̱, tsa ki̱tso̱ a̱jin inìma̱‑la̱: “Ki̱chjiaán‑la̱ jè ni‑na̱.” A̱kjòn ki̱ìꞌtsia̱ nga ska̱jàn‑ko̱ chi̱ꞌnda ꞌxi̱n xákjín, ti̱ꞌkoa̱ ꞌke̱‑la̱ jñà chi̱ꞌnda íchjín; ko̱kje̱n, ko̱ skꞌí, ko̱ ko̱ꞌchi̱.
Jé ni̱chjin kjꞌi̱í‑ni ni‑la̱ ꞌkia̱ nga mì kì tíkoñá ko̱ mì kì tjíjin‑la̱. Tseé kjo̱hiꞌin tsjá‑la̱; ya̱á si̱íkíjnajin‑la̱ ya̱ ñánda̱ títsa̱jna xi̱ta̱ ra mì kì nda síhitjasòn.
’Jè chi̱ꞌnda ra ijye nda tjíjin‑la̱ mé ra mejèn‑la̱ jè ni‑la̱, tanga mì kì bijnanda, ti̱ꞌkoa̱á mì kì síhitjasòn koni ꞌsín mejèn‑la̱ jè ni‑la̱, isa̱á ta tse kjo̱hiꞌin tsjá‑la̱ ni‑la̱.
Tanga tsa jè chi̱ꞌnda mì kì tjíjin‑la̱ nga kjo̱hiꞌin tjín ꞌkia̱ nga ꞌcho ꞌnié, isa̱á chiba kjo̱hiꞌin ꞌse̱‑la̱. Jè ra isa̱ tse itjábé‑la̱, isa̱á tse si̱jé‑la̱; ko̱ jè ra isa̱ tse kjonga̱tsja, ti̱ꞌkoa̱á isa̱á tse si̱jé india‑la̱.
’Kií xá ꞌjíi̱‑na ra ꞌa̱n i̱ a̱ꞌta nangi nga kjo̱híxìn‑la̱ jé‑la̱ xi̱ta̱ koni jngo niꞌí ra baká tjé. ꞌA̱n, mején‑na tsa ijye títì ra tjé.
ꞌKoa̱á ꞌsín tjínè‑na nga tse kjo̱hiꞌin ko̱tojian; ¡sí ꞌon tíjna inìma̱‑na̱ skanda ꞌkia̱ nga ijye ko̱ka̱ma!
¿A bixó‑nájiòn nga kií xá ꞌjíi̱‑na nga ꞌnchán kítsa̱jna xi̱ta̱? Majìn, ko̱jòya xi̱ta̱ ra a̱ꞌta tsa̱ꞌa̱n.
ꞌNdi̱ ꞌndi̱, ko̱ ngaꞌtsì ni̱chjin ra ꞌsa̱ fì, ya̱ ñánda̱ ꞌòn xi̱ta̱ tjítsa̱jna jngo niꞌya, jòya ka̱ma; jñà ra jàn ma‑ni, ska̱jàn‑ko̱‑ní ra jò ma‑ni.
Jè ti ko̱ na̱ꞌìn‑la̱, kondra̱á ki̱ji̱‑la̱ xákjén; jè tsati ko̱ na̱‑la̱, kondra̱á ki̱ji̱‑te‑la̱ xákjín; jè ra na̱chíya ko̱ kja̱ꞌnda‑la̱, ti̱ꞌkoa̱á kondra̱á ki̱ji̱‑la̱ xákjín.
Jesús kitsó‑la̱ jñà xi̱ta̱ ra kjìn ma‑ni:
―ꞌKia̱ nga ꞌya jiòn nga nchrabá ifi, bixó‑nájiòn: “Jtsí‑la ꞌkoa̱”, ko̱ ꞌkoa̱á ꞌsín ma.
Ko̱ ꞌkia̱ nga ꞌba tjo̱ tsjè, bixó‑nájiòn: “Ndabá‑la ko̱tsjè”, ko̱ ndabá matsjè.
¡Jiòn, xi̱ta̱ ra jò i̱sén tjín‑no! Maá‑no ko̱bixó kóꞌsín ma ya̱ iꞌngaá ko̱ ya̱ a̱ꞌta nangi; tanga, ¿mé‑ni mì kì ma‑no ꞌnià‑no kinda̱ mé kjoa̱ ra tíma jè ni̱chjin ra titsa̱jneé ꞌndi̱ ꞌndi̱?
’¿Mé‑ni mì tsa tà jiòn bindajín‑la xàngio̱o kjoa̱ ra kixi̱ tjín?
ꞌKia̱ nga kongió ko̱ xi̱ta̱ ra bángi‑no ya̱ ngixko̱n xi̱ta̱xá, tjatsjiꞌnde‑la ya̱ a̱ya ndi̱yá kóꞌsín ma jchi̱bànda‑no mé‑ni nga mì ya̱ i̱ko̱‑no a̱ꞌta ꞌtse̱ xi̱ta̱xá, ko̱ mì ya̱ si̱ìnga̱tsja‑no jñà polsìya̱, ko̱ jñà polsìya̱, mì nda̱yá si̱ìkjahaꞌsen‑no.
ꞌKoa̱á xin‑no, nga̱ skanda ꞌkia̱á ma kítjo̱o‑no nda̱yá ꞌkia̱ nga ijye kíchjí ijye koni ꞌki kjòn nga si̱nè‑no.
Ti̱jñá‑ni ni̱chjin kìi̱, ya̱á títsa̱jna iꞌka xi̱ta̱ ra i̱nchiꞌbéna̱jmí‑la̱ Jesús, nga jè‑ró Pilato tsikíꞌtin xi̱ta̱ ra isìꞌken iꞌka xi̱ta̱ Galilea. ꞌKia̱ nga i̱nchisíꞌken cho̱ ra kjo̱tjò ꞌtse̱ Nainá, ya̱‑ró isíkójin jní‑la̱ xi̱ta̱ kìi̱, ko̱ ꞌtse̱ cho̱.
Kiìchja̱ Jesús, kitsò:
―¿A ꞌkoa̱á ꞌsín níkítsjen jiòn: a kií ko̱ꞌsín kjomà‑ni nga isa̱ tse jé tjín‑la̱ jñà xi̱ta̱ kìi̱, koni jñà xi̱ta̱ ra iꞌka?
ꞌKoa̱á xín kixi̱‑no; tsa mì kì si̱kájno jé‑no ki̱yá tsje‑nájiòn tsa mì kì koa̱áfaꞌta‑la Nainá.
ꞌKia̱ nga ꞌken jñà xi̱ta̱ ra chrjoꞌòn jàn ma‑ni ra iskanè jè niꞌya chrjó ra ꞌñó ꞌnga ꞌtse̱ Siloé, ¿a ꞌkoa̱á ꞌsín níkítsjen jiòn; a kií ko̱kjamà‑ni nga isa̱ tse jé tjín‑la̱ koni ngaꞌtsì xi̱ta̱ ra tjín ya̱ Jerusalén?
ꞌKoa̱á xín kixi̱‑no; tsa mì kì si̱kájno jé‑no ki̱yá tsje‑nájiòn tsa mì kì koa̱áfaꞌta‑la Nainá.
Jesús ti̱ꞌkoa̱á tsiꞌkéna̱jmí ìjngo‑la̱ kjoa̱ ra mangásòn. Kitsò‑la̱:
―Jngo xi̱ta̱ ra tjín jngo‑la̱ i̱ꞌnde ya̱ ñánda̱ nga majchá to uva, ya̱á tjítje̱jin jngo‑la̱ yá ꞌtse̱ to igo̱. Xi̱ta̱ ra̱kìi̱, kiì katsíjen‑la̱ a ijá‑la̱ to; tanga ni̱mé to isakò‑la̱.
ꞌKia̱á kitsò‑la̱ jè xi̱ta̱ ra síkinda̱ nangi‑la̱: “Kjo ján nó ꞌfìa̱ nga ꞌfíi katsíjen‑la̱ jè yá ra̱kìi̱, a ijá‑la̱ to. Tanga ni̱mé tjín‑la̱. Ti̱chásìn. Tà nangií tísíkitsón‑ni.”
Jè xi̱ta̱ ra síkinda̱ kitsò‑la̱: “Ji̱, nàmi̱, katasijna‑la̱ inó‑isa. Sijchón‑la̱, sixán jngo tjandi‑la̱ niꞌnde; a̱kjòn kingí‑la̱ tjéꞌnde.
Tsa kií ni̱chjin‑ni, ko̱ja̱‑la̱ to jè nó ra nchrabáa̱; tsa majìn, a̱kjòn ꞌkia̱á‑la ki̱chásin.”
India ꞌkia̱ nga ni̱chjin níkjáya, Jesús, ya̱á tíbakón‑ya ya̱ jngo niꞌya sinagoga ñánda̱ nga maxkóya xi̱ta̱ Judío.
Jesús, ꞌkia̱ nga kijtse, kiìchja̱á‑la̱, kitsò‑la̱:
―Ji̱ ndí chjo̱ón, ijye nda‑ni ꞌchin ra tjín‑li.
A̱kjòn tsakásòn‑la̱ tsja; jè chjo̱ón ra̱kìi̱, ta ndi̱to̱ón kjòkixi̱ india‑ni; a̱kjòn kitsjá‑la̱ kjo̱nda Nainá.
Tanga jè xi̱ta̱ ítjòn ꞌtse̱ niꞌya sinagoga ñánda̱ nga maxkóya xi̱ta̱ Judío, kjojtií‑la̱ nga isinda‑ni Jesús chjo̱ón ra̱kìi̱, ta nga̱tjì‑la̱ nga ni̱chjin níkjáya ꞌkia̱; kitsò‑la̱ jñà xi̱ta̱ ra ya̱ títsa̱jna:
―Joón ni̱chjin tjín ra ma maxá; jñá ni̱chjin kìi̱ ma kji̱nchrabà jiòn nga ko̱nda‑no, tanga mì kì tjíꞌnde ꞌkia̱ nga ni̱chjin níkjáya.
ꞌKia̱á kiìchja̱ Na̱ꞌín‑ná Jesús, kitsò:
―Jiòn, ra jò i̱sén tjín‑no. ꞌKia̱ nga ni̱chjin níkjáya, ¿a mí chjíjnda̱ꞌñó jiòn nchra̱ja̱‑no ko̱ búrró‑no nga nachrjengio niꞌya‑la̱ nga ma nìꞌkioò nandá? ꞌKoa̱á tixó jiòn‑ni̱.
Jè chjo̱ón ra̱kìi̱, ra tje̱‑la̱ Abraham, ijyeé kjo chrjoꞌòn jàn nó tjín‑ni nga tjítéꞌñó‑la̱ ni̱í. ¿A mí ko̱ma tjájnda̱ꞌñó‑ni ni̱ꞌsín ni̱chjin níkjáya?
ꞌKia̱ nga ijye ko̱kitsò Jesús, tà kjosabà‑la̱ ngaꞌtsì xi̱ta̱ kondra̱‑la̱; tanga jñà xi̱ta̱ na̱xi̱ndá, ꞌñó kjotsja‑la̱ koni ꞌsín tjín kjo̱xkón ra ꞌñó jeya tíꞌsín Jesús.
Jesús kitsò:
―¿Mé ra mangásòn‑ko̱ koni ꞌsín nga batéxoma Nainá? ¿Mé ra ma síngásòn‑ko̱?
ꞌKoa̱à‑la jngoya‑la̱ koni jè xojmá mostaza; ꞌkia̱ nga jngo xi̱ta̱ bítje̱jin ya̱ nangi‑la̱, a̱kjòn bisò, ko̱ maꞌnga; jñà ni̱se ra tjíma iꞌngaá, ya̱á bíndaꞌá tjé‑la̱ ya̱ chrja‑la̱ yá ra̱kìi̱.
Ngi india kiìchja̱‑ni Jesús, kitsò:
―¿Mé ra nda síngásòn‑ko̱ koni ꞌsín batéxoma Nainá?
ꞌKoa̱á ꞌsín ngoya‑la̱ koni jè na̱ꞌyo̱ san ꞌkia̱ nga jngo chjo̱ón síkójin na̱ꞌyo̱ san ko̱ chijo ra sinda‑ni ni̱ño̱ nchra̱jín, a̱kjòn masan ijye ngaꞌtsì jè na̱ꞌyo̱.
Jesús, nga tífì ya̱ ndi̱yá Jerusalén, kjín na̱xi̱ndá tsatojin nga tsakón‑ya, na̱xi̱ndá ra i̱tsíñá kjòn ko̱ ra iꞌi kjòn.
Jngo xi̱ta̱ iskonangi‑la̱, kitsò‑la̱:
―Na̱ꞌìn, ¿a chibaá ma‑ni xi̱ta̱ ra ko̱chrjekàjin kjo̱hiꞌin Nainá?
ꞌKia̱á kitsò Jesús:
―Tinè‑la ijo‑no nga jè ti̱tjáha̱ꞌse̱en xo̱tjo̱ba̱ ra ꞌnchrèya ꞌki. ꞌKoa̱á xin‑no: kjín xi̱ta̱ mejèn‑la̱ kjoa̱haꞌsen tanga mì kì ko̱ma ra ꞌsi̱in.
ꞌKia̱ nga jè ni‑la̱ niꞌya ijye ko̱sítje̱n ko̱ ki̱ìchjàjto xo̱tjo̱ba̱ niꞌya‑la̱, tsa ndi̱tsiaán titsa̱jna, ꞌkia̱á kíꞌtsia̱a nga kixó: “Ji̱ Na̱ꞌìn, chíꞌxa̱‑náji̱n xo̱tjo̱ba̱ niꞌya.” Ko̱ jè ni‑la̱ niꞌya ki̱tso̱‑no: “Mì kì bexkon‑no ñánda̱‑ni tsa̱jiòn.”
ꞌKia̱á kixó jiòn: “Ta̱ñaá ichiko̱‑laji̱n ko̱ kiꞌyòko̱‑laji̱n, ko̱ tsakon‑ya‑ní ya̱ ndi̱tsi̱n‑na̱ji̱n.”
Takó ꞌkoa̱á ki̱tso̱‑no: “ꞌKoa̱á xin‑no, mì kì bexkon‑no. ¡Ti̱nchaꞌtàxìn‑ná ján, jiòn xi̱ta̱ ra ꞌcho ꞌnià!”
Ya̱á chjíndáya jiòn, ko̱ chji̱ne̱nè nìꞌñò ꞌkia̱ nga jcha̱a jè Abraham, Isaac, Jacob, ko̱ ngaꞌtsì xi̱ta̱ ra isìchjeén Nainá nga kiìchja̱ ngajo‑la̱, nga títsa̱jna ñánda̱ nga tíbatéxoma Nainá, ko̱ jiòn, xìn i̱ꞌnde ki̱tsa̱jna.
Kjꞌi̱í‑ni xi̱ta̱ nga tíjngo i̱sàꞌnde ra kji̱nchrabà‑ni ñánda̱ nga bitjokátji‑ni tsáꞌbí skanda ñánda̱ kàtjì‑ni, ko̱ ya̱ nga kixi̱‑la̱ ko̱ ya̱ ngaskoán‑la̱ ñánda̱ tjo‑ni tsáꞌbí, nga ko̱kje̱nꞌsí ya̱ ñánda̱ nga tíbatéxoma Nainá.
ꞌNdi̱ ꞌndi̱, tjín xi̱ta̱ ra tjítsa̱jna tje̱n‑ngi, ra ko̱ma a̱skan‑nioo̱, jñà kítsa̱jna ítjòn‑ni; ko̱ tjín xi̱ta̱ ra tjítsa̱jna ítjòn ꞌndi̱ ꞌndi̱, ra ko̱ma a̱skan‑nioo̱, jñà kítsa̱jna tje̱n‑ngi‑ni.
Ti̱jé‑ni ni̱chjin ijchó iꞌka xi̱ta̱ fariseo ya̱ ñánda̱ tíjna Jesús, nga kitsò‑la̱:
―Xìn i̱ꞌnde ꞌtin, jè Herodes mejèn‑la̱ si̱ìꞌken‑li.
Kitsó Jesús:
Takó ꞌkoa̱á ꞌsín tjín‑nè‑na nga jè ndi̱yá kjián ꞌndi̱ ꞌndi̱, ko̱ nchijòn, ko̱ jngìi̱. Mì kì nda tjín nga jngo xi̱ta̱ ra síchjeén Nainá nga chja̱ ngajo‑la̱, xìnꞌta ki̱yá‑la̱ ya̱ na̱xi̱ndá Jerusalén.
’¡Jiòn, xi̱ta̱ na̱xi̱ndá Jerusalén, ra nìꞌken jiòn jñà xi̱ta̱ ra síchjeén Nainá nga chja̱ ngajo‑la̱, ti̱ꞌkoa̱ na̱jo̱ binè jiòn jñà xi̱ta̱ ra Nainá síkasén‑no! ¡Kjín ꞌka̱ kjomejèn‑na nga tsikíxkóya‑najiòn, koni ꞌsín ꞌsín jè xa̱ꞌnda̱ ꞌkia̱ nga bíxkó ndí i̱xti‑la̱ nga ya̱ minchángi ya̱ a̱ngi na̱jngá‑la̱, tanga jiòn, mì kì kjokjiín‑no!
Chítsijen‑la ya̱ i̱ꞌnde ñánda̱ nga titsa̱jna, tsjín-takòn Nainá; ꞌkoa̱á xin‑no, mì kì ti̱ jcha̱‑nájiòn skanda ꞌkia̱ nga ki̱jchò ni̱chjin nga kixó: “¡Mé tà nda‑la̱ jè ra Nainá isìkasén nga nchrabá ngajo‑la̱!”
India ꞌkia̱ nga ni̱chjin níkjáya, Jesús ya̱á kiì kàkjèn ya̱ niꞌya‑la̱ jngo xi̱ta̱ ra tíjna ítjòn ꞌtse̱ xi̱ta̱ fariseo. Xi̱ta̱ kìi̱, i̱nchisíkonda̱‑ní mé kjoa̱ ra ꞌsi̱in Jesús.
Ti̱ꞌkoa̱ ya̱á tíjna ya̱ ngixko̱n Jesús, jngo xi̱ta̱ ra ꞌchin itjoya tjín‑la̱.
Jesús iskonangi‑la̱ jñà xi̱ta̱ chji̱ne̱ xa̱jo̱n ko̱ xi̱ta̱ fariseo, kitsò‑la̱:
―¿A tjíꞌnde‑ní nga si̱xki‑lá xi̱ta̱ ra kiya ꞌkia̱ nga ni̱chjin níkjáya, o̱ ra majìn‑ní?
Tanga jñà xi̱ta̱ kìi̱, tà jyò tsikitsa̱jna. ꞌKia̱á ꞌja Jesús, iskábé xi̱ta̱ ra̱kìi̱, isinda‑ni. A̱kjòn isìkasén‑ni niꞌya‑la̱.
ꞌKia̱á kitsò‑la̱ jñà xi̱ta̱ kìi̱:
―Jiòn, tsa búrró‑no, ko̱ tsa nchra̱ja̱‑no ska̱tje̱n‑ya jngo nga̱jo̱, ¿a mí tsa ndi̱to̱n ki̱náchrje‑najiòn ni̱ꞌsín ni̱chjin níkjáya? ꞌKoa̱á tixó jiòn‑ni̱.
Jñà xi̱ta̱ fariseo, ni̱ì‑ti̱‑mé ꞌén kiìchja̱‑ni.
ꞌKia̱ nga kijtse Jesús jñà xi̱ta̱ ra xá inakjoá‑ila̱, nga jñà fahájin íxile̱ ra i̱ncha ítjòn, tsiꞌkéna̱jmí jngo‑la̱ kjoa̱ ra mangásòn, kitsò‑la̱:
―ꞌKia̱ yá ra xá ki̱chja̱‑li ya̱ ñánda̱ bixan xi̱ta̱, kì ya̱ bijnasìn jñà íxile̱ ra i̱ncha ítjòn, tsa a̱skaán kjꞌi̱í jngo‑isa‑ni xi̱ta̱ ra ti̱ꞌkoa̱ xá inakjoá‑ila̱ ra isa̱ ꞌñó xkón tíjna koni ngaji̱;
jè xi̱ta̱ ra xá kiìchja̱‑li ki̱tso̱‑li: “Ti̱ꞌnde‑la̱ jè xi̱ta̱ ra̱kìi̱ nga katijna.” Ta sabá ka̱ma‑li ra ji̱, nga ya̱ ki̱jnasìn íxile̱ ra feheꞌta‑ni.
ꞌKia̱ nga ñánda̱ xá ki̱nákjoa̱‑li, ya̱á ti̱jnasìn íxile̱ ra feheꞌta‑ni mé‑ni ꞌkia̱ nga kjꞌi̱í jè xi̱ta̱ ra xá kàchja̱‑li, ki̱tso̱‑li: “Ji̱ ndse, ya̱ ti̱jnaꞌtì ímixa̱ ñánda̱ síjna jè íxile̱ ítjòn ján.” ꞌKoa̱á ꞌsín ka̱ma‑ni nga ske̱xkón‑li jñà xi̱ta̱ ra ta̱ña ki̱tsa̱jnaꞌta ímixa̱.
Jè xi̱ta̱ ra ꞌnga síkíjna ijo‑la̱, isa̱á nangií si̱kíjna; jè ra nangi síkíjna ijo‑la̱, isa̱á ꞌnga si̱kíjna.
Jesús, ti̱ꞌkoa̱á kitsò‑la̱ jè xi̱ta̱ ra xá kiìchja̱‑ila̱:
―ꞌKia̱ yá ra ki̱nákjoa̱‑la̱ ra ji̱ nga mejèn‑li ko̱kje̱n‑ko̱‑li, kì jñà nakjoá ítjòn‑la̱ jñà ra nda chìki̱i, ra ꞌndsì ma, ra xi̱ta̱ xàngi̱i ma, ko̱ xi̱ta̱ ra tjíhijyo chraña ya̱ niꞌya‑li, ra xi̱ta̱ nchi̱ná; nga̱ jñà xi̱ta̱ kìi̱, maá‑la̱ ki̱chja̱ ngajo‑li nga si̱ìjndà‑ni.
ꞌKia̱ nga ꞌsí kíjni ra ji̱, jñà ti̱nákjoa̱ ítjòn‑la̱ jñà ra xi̱ta̱ i̱ma̱, ra tsìn tsja, ra mì kì ma fì, ko̱ ra mì kì tsijen‑la̱.
ꞌKia̱ nga ko̱ꞌsín ꞌsi̱in, nda ꞌse̱‑la̱ inìma̱‑li; nga̱ jñà xi̱ta̱ kìi̱, mì kì ma‑la̱ si̱ìjndà ngajo‑ni; tanga ꞌkia̱á ko̱chjí ngajo‑li ꞌkia̱ nga kjoa̱áya‑ila̱ jñà ra xi̱ta̱ kixi̱.
ꞌKia̱ nga kiíꞌnchré jngo xi̱ta̱ ra ya̱ ta̱ña tjítsa̱jnaꞌta ímixa̱, kitsò‑la̱ Jesús:
―¡Mé ta̱ nda‑la̱ jè xi̱ta̱ ra ya̱ ko̱kje̱n‑te ya̱ ñánda̱ tíbatéxoma Nainá!
ꞌKia̱á kitsò Jesús:
―Jngo xi̱ta̱, ra jngo ꞌsí tsikíjna; kjín xi̱ta̱ isíkjíꞌnchré.
ꞌKia̱ ijchò chi̱ba̱‑la̱ nga ijye ko̱kje̱n xi̱ta̱, isìkasén chi̱ꞌnda‑la̱ nga kiìchja̱‑la̱ jñà ra xá inakjoá‑ila̱, kitsò‑la̱: “Ijyeé tjínda ijye tsajmì, nchrabá jiòn.”
Tanga jñà xi̱ta̱ kìi̱, jngó jngó isíjé kjoa̱nìhijchaꞌta nga mì kì maꞌa‑la̱. Kitsò jè ra tíjna ítjòn: “Mí‑la kì ko̱ma kjín‑na; nangií kàbatse jngo ꞌndée̱; ya̱á tífìkatsíjen‑la̱; ti̱jchaàꞌtá‑ná nga mì kì maꞌa‑na.”
Jè ra ìjngo kitsò‑te: “ꞌÒn nchra̱ja̱ ra bínchi ꞌsa̱ kàbatse; jñà tífikjóꞌta a nda síxá; ti̱jchaàꞌtá‑ná, mì kì kjiáa̱n.”
Ra ìjngo, ꞌkoa̱á ti̱ kitsò: “ꞌA̱n, ꞌsa̱á kàbixan, ꞌkoa̱á ma‑ni nga mì kì kjiáa̱n.”
ꞌKia̱ nga ꞌji‑ni jè chi̱ꞌnda, tsiꞌkéna̱jmí ijye‑la̱ ni‑la̱ ngaꞌtsì ꞌén kìi̱. Kjojti‑la̱ jè ni‑la̱ niꞌya; ꞌkia̱á kitsò‑la̱ chi̱ꞌnda‑la̱: “Ndi̱to̱n ꞌtin ya̱ ndi̱tsi̱n ján, ko̱ ya̱ a̱ya ndi̱yá‑la̱ na̱xi̱ndá; nchrabáko̱ ijyi ra xi̱ta̱ i̱ma̱, ra tsìn tsja, ra mì kì ma fì, ko̱ ra mì kì tsijen‑la̱.”
ꞌKia̱á kitsò jè ni‑la̱ chi̱ꞌnda: “ꞌTin nga tíjngo ndi̱yá‑té ján ko̱ ya̱ ñánda̱ tjín ndi̱yá i̱tsjí; kjo̱ꞌñó ꞌti̱n‑la̱ jñà xi̱ta̱ nga nchrabáki̱i, mé‑ni nga katatse‑ni niꞌya‑na̱.
ꞌKoa̱á xín‑no, ni̱jngo xi̱ta̱ ra ísikjíꞌnchré ítjòn ko̱kje̱n‑ko̱‑na ꞌsí‑na̱.”
ꞌÑó kjìn xi̱ta̱ tji̱ngi‑la̱ Jesús; isíkáfayaꞌta‑la̱, kiìchja̱, kitsò‑la̱:
―Tsa yá ra mejèn‑la̱ nga ꞌa̱n nchrabátji̱ngi‑na, mì kì ka̱ma ya̱ sko̱ótáꞌyáꞌta‑na tsa jè isa̱ ꞌñó tsjake ijo‑la̱, na̱ꞌìn‑la̱, na̱‑la̱, chjo̱ón‑la̱, i̱xti‑la̱, ꞌndse̱, ndichja, tsa mì ꞌñó tsjake‑na ra ꞌa̱n.
Ti̱ꞌkoa̱á mì kì ka̱ma ya̱ sko̱ótáꞌyáꞌta‑na jè xi̱ta̱ ra mì kì tsò ikon nga nchrabáꞌta‑na nga chíkjoa̱‑la̱ kjo̱hiꞌin ra ko̱tojin ra ta nga̱tjì tsa̱ꞌa̱n koni ꞌsín nga bato kjo̱hiꞌin xi̱ta̱ ra ꞌbamijìn krò ra ti̱jè ya̱ biyaꞌtá‑ni.
Tsa ꞌkia̱ mejèn‑najiòn nga jngo chrjó ra ꞌnga kínda jngo, ¿a mí tsa ítjòn jchósòn‑la kótjín si̱ngi chjí‑la̱, a tjín‑no to̱n ra si̱nda ijye‑ni?
Tsa tà jè tjàꞌtsin chrjó si̱jna‑ni, tsa mì kì ko̱jngo ijye‑ni chrjó, si̱itsjaꞌtin‑no ngaꞌtsì xi̱ta̱ ra ske̱,
nga ki̱tso̱: “Jñà xi̱ta̱ kìi̱, tsikíꞌtsia̱‑ní nga iskimítje̱n chrjó niꞌya‑la̱ tanga mì kì kjòjngo‑ila̱.”
Tsa jngo xi̱ta̱xá ítjòn ra kjo̱jchán tífì nga ska̱jàn‑ko̱ jngo ra ti̱ꞌkoa̱ xi̱ta̱xá ítjòn, ¿a mí tsa ítjòn sko̱ósòn‑la̱ tsa te jmi ma‑ni xi̱ta̱‑la̱ ra ꞌtse̱, a chíkjoa̱á‑la̱ nga ska̱jàn‑ko̱ tsa kan jmi ma‑ni ra kondra̱‑la̱?
Tsa ske̱‑la̱ ikon nga mì kì chíkjoa̱‑la̱, ti̱ꞌkia̱á‑ni nga kjin tíjna xi̱ta̱xá ítjòn ra ìjngo, nga si̱ìkasén xi̱ta̱‑la̱ ra si̱ìjé kjo̱ꞌnchán.
ꞌKoa̱á ti̱ꞌsín tjín ra a̱ꞌta tsa̱jiòn, ngaꞌtsì ra mejèn‑la̱ nga xi̱ta̱ tsa̱ꞌa̱n ka̱ma, ítjòn katasíkítsjen a tjíjngoó ikon nga tsjín ijye tsajmì ra jè tsjake. Tsa majìn, mì kì ka̱ma nga xi̱ta̱ tsa̱ꞌa̱n xín‑la̱.
’Jè na̱xa̱, nda‑ní; tanga tsa ꞌkia̱ mì kì ti̱ jnchra ka̱ma‑ni, ¿kóꞌsín ko̱chjeén‑isa? ꞌKoa̱á tixó jiòn‑ni̱.
Mì kì ti̱ mé chjí‑ila̱; mì kì ti̱ ko̱chjeén‑ila̱ nangi; ko̱ mì kì ti̱ ko̱chjeén‑ni koni tjéꞌnde; tà xa̱ájten‑isa. Nda kjón ti̱náꞌya koni ꞌsín xin‑no.
Jñà xi̱ta̱ ra síkíchjítjì tsajmì ꞌtse̱ xi̱ta̱xá Roma, ko̱ jñà xi̱ta̱ ra ꞌcho tjín kjoa̱ ra ꞌsín, ijchò kinchaꞌta‑la̱ Jesús, nga mejèn‑la̱ kji̱ꞌnchré‑la̱.
Jñà xi̱ta̱ fariseo, ko̱ xi̱ta̱ ra bakón‑ya kjo̱téxoma‑la̱ Nainá ra tsikínda Moisés, kiìchja̱jno‑la̱ Jesús, kitsò:
―Jè xi̱ta̱ ra̱kìi̱, jñà nda báko̱ xi̱ta̱ ra ꞌcho ꞌsín, ko̱ ya̱á ta̱ña bakjèn‑ko̱.
Jesús, ꞌkia̱á tsiꞌkéna̱jmí jngo‑la̱ kjoa̱ ra mangásòn, kitsò‑la̱:
―Tsa jngo xi̱ta̱ tsa̱jiòn ra jngo sindo̱ ma‑ni forrè‑la̱, tsa jchi̱ja jngo, ¿a mí tsa ya̱ si̱ìkítsa̱jna ya̱ a̱jin ijñáa̱ jñà ra ijòn‑kan ko̱ chrjoꞌòn ijòn ma‑nioo̱? A̱kjòn i̱kátsji jè ra ichijà skanda sa̱kò‑la̱.
ꞌKia̱ ijye sa̱kò‑la̱, tsjaá ꞌse̱‑la̱; a̱kjòn koa̱ꞌnga nga koa̱àsòn chrja‑la̱.
ꞌKia̱ nga ki̱jchò‑ni niꞌya‑la̱, ki̱chja̱á‑la̱ jñà xi̱ta̱ ra nda báko̱, ko̱ xi̱ta̱ ra tjíhijyo chraña ya̱ niꞌya‑la̱, ki̱tso̱‑la̱: “Ti̱ngásòn‑ko̱‑ná nga si̱tsja jngohíjteé, nga̱ ijyeé kàsakó‑ni forrè‑na̱ ra ichijà.”
ꞌKoa̱á ꞌsín tse kjo̱tsja ꞌse̱ ya̱ ján ngajmi ꞌkia̱ jngo xi̱ta̱ síkájno jé‑la̱ nga mì ti̱ jé bátsji‑ni, nda mí ꞌkoa̱‑ni a̱ꞌta ꞌtse̱ ra ijòn‑kan ko̱ chrjoꞌòn ijòn ma‑ni ra xi̱ta̱ kixi̱ ra mì kì machjeén nga si̱íkájno.
’Tsa jngo chjo̱ón, te ma‑ni to̱n‑la̱; tsa jchi̱ja jngo, ¿a mí tsa ko̱kà niꞌí, ti̱ꞌkoa̱ ko̱ticha a̱ya niꞌya‑la̱; nda kjón koa̱àtsji to̱n‑la̱ skanda nga sa̱kò‑la̱?
ꞌKia̱ ijye sa̱kò‑la̱, ki̱chja̱á‑la̱ íchjín ra nda báko̱ ko̱ íchjín ra ti̱ya̱ chraña‑ni niꞌya‑la̱, ki̱tso̱‑la̱: “Si̱ngásén nga ti̱tsjako̱ jngohíjta‑ná, nga̱ ijyeé kàsakó‑ni to̱n‑na̱ ra ichijà.”
ꞌKoa̱á xìn‑no, ꞌkoa̱á ti̱ꞌsín tjín kjo̱tsja ya̱ ngixko̱n ìkja̱li̱‑la̱ Nainá ꞌkia̱ nga jngo xi̱ta̱ síkájno jé‑la̱ nga mì ti̱ jé bátsji‑ni.
Jesús tsiꞌkéna̱jmí ìjngo‑la̱ kjoa̱ ra mangásòn; kitsò:
―Jngo xi̱ta̱ ra jò ma‑ni i̱xti ꞌxi̱n‑la̱.
Jè ti‑la̱ ra ma iꞌndí, kitsò‑la̱ na̱ꞌìn‑la̱: “Na̱ꞌìn, ꞌti̱‑ná tsajmì ra ꞌa̱n bako̱‑na.” Jè na̱ꞌìn‑la̱ isìjòyaá tsajmì ra tjín‑la̱, a̱kjòn kitsjá‑la̱.
Ra ijye tsato jò jàn ni̱chjin, jè ti, tsatína ijye ngaꞌtsì tsajmì ra itjábé‑la̱ nga isìjngo to̱n‑la̱. A̱kjòn jngo na̱xi̱ndá ra ꞌñó kjin kjijna kijì. Ya̱á isikjeheya tsjé‑tsje to̱n‑la̱ nga taxki̱ isìko̱ ijo‑la̱.
ꞌKia̱ nga ijye ijyeheya to̱n‑la̱, kjinchrá kiꞌse ya̱ i̱ꞌnde ñánda̱ nga tíjna; mì kì ti̱ isakò‑la̱ mé ra ski̱ne̱.
Jè ti, sí mején‑la̱ nga jè ski̱ne̱ chrja̱ba̱ na̱jmá ra bakjèn chi̱nga̱, tanga mì yá ra tsjá‑la̱.
Chaán isíkítsjen nga kitsò: “¡Ya̱ niꞌya‑la̱ na̱ꞌìn‑na̱, kjín chi̱ꞌnda tjín ra jnengi‑la̱ tsajmì ra kjine, ko̱ ꞌa̱n, kjinchrá tìbiyaa̱ i̱jndíi̱!
Kjín‑la india‑na ya̱ niꞌya‑la̱ na̱ꞌìn‑na̱; ꞌkoa̱á xín‑la̱: Na̱ꞌìn, tseé jé tsakatsjía̱ ra a̱ꞌta ꞌtse̱ Nainá ra tíjna ngajmi ko̱ ra a̱ꞌta tsa̱ji;
mì kì ti̱ bakèn‑na nga iꞌndí‑li ꞌkín‑ná; ko̱ꞌsín jcha̱takòn‑ná koni tsa jngo chi̱ꞌnda‑li.”
ꞌKia̱á tsasítje̱n nga kiìjkón na̱ꞌìn‑la̱.
’Ti̱kjiín tífì‑isa‑ni nga kijtsexkon jè na̱ꞌìn‑la̱. Jè na̱ꞌìn‑la̱ kjòhi̱ma̱ke‑ní, tsahachikonꞌtá‑la̱, a̱kjòn itsabákjá iꞌndí‑la̱, ko̱ iskineꞌa.
Jè ti kitsó‑ní: “Na̱ꞌìn, tseé jé tsakatsjía̱ ra a̱ꞌta ꞌtse̱ Nainá ra tíjna ngajmi ko̱ a̱ꞌta tsa̱ji; mì kì ti̱ bakèn‑na nga iꞌndí‑li ꞌkín‑ná.”
Tanga jè na̱ꞌìn‑la̱ kitsò‑la̱ chi̱ꞌnda‑la̱: “Ndi̱to̱n nchrabáko̱ jngo nikje ra ꞌñó nda ꞌki nga ti̱káya, ko̱ tìya jngo‑la jto̱ngo na̱jmá‑tsja, ko̱ ti̱káya jngo ngá xa̱jté.
Tahíꞌcha jngo nchra̱ja̱ iꞌndí ra ꞌñó xiné, a̱kjòn ti̱ꞌken. ¡Chji̱ne̱é, ꞌsí kíjna jngeé!
Jè iꞌndí‑na̱, maá‑na koni tsa ijyeé ꞌken, tanga tíjnakon‑ní; ijyeé ichijà tsiki, tanga ijyeé kàsakó‑ni ꞌndi̱ ꞌndi̱.” A̱kjòn tsikíꞌtsia̱ nga tsikíjna ꞌsí.
’Jè ti ra ma jchínga, ya̱á tísíxá ya̱ nangi‑la̱. ꞌKia̱ ꞌji chraña‑ni niꞌya‑la̱, kiíꞌnchré‑la̱ nga tífane nga ꞌsí tjín nga i̱nchitè xi̱ta̱.
ꞌKia̱á kiìchja̱ jngo‑la̱ chi̱ꞌnda, iskonangi‑la̱ mé ra tíma.
Jè chi̱ꞌnda kitsò‑la̱: “Jè ꞌndsì kàꞌfìi̱‑ni; jè na̱ꞌìn‑li kàsíꞌkeén jngo nchra̱ja̱ iꞌndí ra ꞌñó xiné, tà nga̱tjì‑a̱ nga nda kàꞌfìi̱‑ni jè ꞌndsì.”
Jè ti jchínga, ꞌñó kjojti‑la̱; majìn‑la̱ ꞌjahaꞌsen niꞌya; ꞌkia̱á itjo niꞌya na̱ꞌìn‑la̱, tsikítsaꞌba‑la̱ nga katjahaꞌsen.
Tanga jè ti kitsó‑ní: “ꞌA̱n, kjo kjín nó tísíxá‑la nga nda tísìhitjásòn‑la; ni̱ sa jngo ndí tíndsó iꞌndí‑li ꞌbí‑ná nga sitsjáko̱o xi̱ta̱ ra nda báko̱‑na.
Tanga ꞌkia̱ nga kàꞌfìi̱‑ni jè ti‑li ra isikjeheya to̱n‑li ko̱ tsajmì‑li; nga isikjeheya‑ko̱ íchjín ská; nga ijye kaꞌfi‑ni, a̱kjòn jngo nchra̱ja̱ iꞌndí ra ꞌñó xiné kaniꞌken‑la̱.”
Jè na̱ꞌìn‑la̱ kitsó‑la̱: “Ngaji̱ ra iꞌndí‑na̱ xin‑la, i̱í tijnako̱ kiꞌta‑ná; ngaꞌtsì tsajmì ra tjín‑na, tsa̱ji‑níi̱.
Tanga tjínè‑la̱ nga ꞌsí kíjna jngeé nga tsja ꞌké‑lá inìma̱‑ná, tà nga̱tjì‑la̱ ijyeé kaꞌfi‑ni ꞌndsì. Nga̱ maá‑na koni tsa ijyeé ꞌken, tanga tíjnakon‑ní; ichijà‑ní tsiki, tanga ꞌndi̱ ꞌndi̱ ijyeé kàsakó‑ni.”
Jesús tsiꞌkéna̱jmí ìjngo‑la̱ kjoa̱ ra mangásòn jñà xi̱ta̱ ra kotáꞌyáꞌta‑la̱, kitsò‑la̱:
―Jngo xi̱ta̱ nchi̱ná, tíjnaá jngo‑la̱ xi̱ta̱ ra tíjna ítjòn‑la̱ chi̱ꞌnda nga jè be ijye xá. Xi̱ta̱ ra̱kìi̱ isingi‑ní ya̱ ngixko̱n ni‑la̱, nga jè‑ró tsajmì‑a̱ ni‑la̱ tísíkjeheya.
ꞌKia̱á kiìchja̱‑la̱ jè ni‑la̱, kitsò‑la̱: “¿Mé ꞌén ra ko̱tsò ꞌnchree̱ a̱ꞌta tsa̱ji? ꞌTi̱‑ná kinda̱ ra kjoa̱ ꞌtse̱ xá‑li; mí‑la kì ti̱ chi̱ꞌnda ítjòn ka̱ma‑ni.”
Chi̱ꞌnda ra̱kìi̱, kitsó‑ní: “¿Mé ra ꞌsiaa̱n? Mí‑la ti̱ kì tsjá xá‑na jè ni‑na̱. Mì kì chíkjoa̱‑na tsa ya̱ síxáa̱ ya̱ a̱jin ijñá. Ko̱ ko̱sabá‑na tsa to̱n síjé kjo̱tjò.
Ijyeé be mé ra ꞌsiaa̱n mé‑ni nga ꞌse̱‑na xi̱ta̱ ra nda koa̱ako̱‑na ra tsjáꞌnde‑na ya̱ niꞌya‑la̱ ꞌkia̱ nga ꞌa̱n ra tjáhixìn‑na xá‑na̱.”
ꞌKia̱á jngó jngó kiìchja̱‑la̱ xi̱ta̱ ra tje̱nꞌtin ni‑la̱. Kitsò‑la̱ jè ra tíjna ítjòn: “¿Kótjín tjín‑ni ra tje̱n‑li ꞌtse̱ ni‑ná?”
Xi̱ta̱ ra̱kìi̱ kitsò: “Jngo sindo̱ barril sihìti̱ tje̱n‑na.” Kitsò‑la̱ xákjén: “Chjíbí xa̱jo̱n‑li, tinda jngo isi ra kjꞌií jè ra tà icháte tiꞌtì.”
A̱kjòn kitsò‑la̱ jè ra ìjngo: “Ra ji̱, ¿kótjín tje̱nꞌtin?” “Jngo sindo̱ jmi kilo trigo tje̱n‑na”, kitsò ra jè. ꞌKia̱á kitsò‑la̱: “Chjíbí xa̱jo̱n‑li; tinda jngo isi jè ra tà ijòn‑kan jmi tiꞌtì.”
Jè ni‑la̱, nda tsachrjengi kjo̱bítsjen‑la̱, nga̱ maá‑la̱ tsakátsji xi̱ta̱ ra nda koa̱ako̱, ni̱ꞌsín ꞌcho kiꞌsìn nga iskonda̱cha̱‑la̱ ni‑la̱. Jñà ra mì tsa xi̱ta̱‑la̱ Nainá, isa̱á be kóꞌsín bátsji xi̱ta̱ ra nda báko̱ ra ma ske̱tjò, nda mí ꞌkoa̱‑ni koni jñà xi̱ta̱ ra isen tjín kjo̱bítsjen‑la̱.
’ꞌKoa̱á xin‑no, ti̱chjeén to̱n ko̱ tsajmì ra tjín i̱ i̱sàꞌnde nga kataꞌse‑no xi̱ta̱ ra nda koa̱ako̱‑no, mé‑ni ꞌkia̱ nga mì kì ti̱ ko̱chjeén‑ni i̱ i̱sàꞌnde, sa̱kò‑no xi̱ta̱ ra nda koa̱ako̱‑no ya̱ ján ngajmi ra ske̱tjò‑no ya̱ ñánda̱ ki̱tsa̱jna skanda ta mé ni̱chjin‑nioo̱.
’Jè ra nda si̱hitjasòn kjoa̱ ra ta chiba tjín, ti̱ꞌkoa̱á nda si̱hitjasòn kjoa̱ ra tse tjín‑ni; tanga jè ra mì kì kixi̱ ꞌsi̱in a̱ꞌta ꞌtse̱ kjoa̱ ra ta chiba tjín‑ni, ti̱ꞌkoa̱á mì kì kixi̱ ꞌsi̱in a̱ꞌta ꞌtse̱ kjoa̱ ra isa̱ tse tjín‑ni.
Ko̱ tsa mì nda nichjeén tsajmì ko̱ to̱n ra mì tsa̱jiòn, ti̱ꞌkoa̱á mì kì tjábé‑no ra ngi tsa̱jiòn ya̱ ján ngajmi.
’Ni̱jngo xi̱ta̱ chi̱ꞌnda ma jò ꞌsi̱in ni‑la̱ ra si̱íxáꞌta‑la̱. Tsa jò ma‑ni ni‑la̱, jngo‑la ra ko̱jtike ko̱ jngo‑la ra ko̱tsjake; ko̱ ñá tsa jngo ra nda si̱íxá‑la̱ ko̱ jè ra ìjngo mì kì nda si̱íxá‑la̱. Mì kì ma tsa ko̱ kjoa̱nchi̱ná si̱xáke̱é ko̱ ti̱ꞌkoa̱ si̱xáke̱é ra kjoa̱ ꞌtse̱ Nainá.
Xi̱ta̱ fariseo ra tsjake to̱n, tà tsijnòke‑ní ꞌkia̱ nga kiíꞌnchré jñà ꞌén kìi̱.
ꞌKia̱á kitsò‑la̱ jè Jesús:
―Jiòn, nda níkítsa̱jna ijo‑no ya̱ ngixko̱n xi̱ta̱, tanga beé Nainá jè inìma̱‑no, nga mì tsa kixi̱‑ni kjoa̱ nga nda ꞌnià. Jè kjoa̱ ra jeya síkíjna xi̱ta̱, bachrjengií Nainá.
Jesús kitsò‑isa:
―Kjo̱téxoma‑la̱ Nainá ra tsikínda Moisés ko̱ ꞌtse̱ xi̱ta̱ ra isìchjeén Nainá nga kiìchja̱ ngajo‑la̱, jñá machjeén skanda ꞌkia̱ nga ꞌji jè Juan ra tsatíndá xi̱ta̱. Ko̱ ꞌkia̱á kjoꞌtsia̱‑ni nga kiꞌsena̱jmí kóꞌsín batéxoma Nainá. Ngaꞌtsì xi̱ta̱ kjo̱ꞌñó mejèn‑la̱ nga ꞌfahaꞌsen‑jin a̱ꞌta ꞌtse̱ kjo̱téxoma‑la̱ Nainá.
’Koni ꞌsín mì kì ma jchi̱ja jè i̱sàꞌnde ko̱ jè ngajmi, ꞌkoa̱á ti̱ꞌsín ni̱jngo letra‑la̱ ma jchi̱jaꞌta‑la̱ jè ꞌén ꞌtse̱ kjo̱téxoma‑la̱ Nainá.
’Tsa yá ra tsjin‑ni chjo̱ón‑la̱ a̱kjòn ki̱xan‑ko̱ chjo̱ón ra kjꞌií, kjoa̱chijngi tíꞌsín; ko̱ jè ra bixan‑ko̱ chjo̱ón ra kitsjin‑ni ꞌxi̱n‑la̱, ti̱ꞌkoa̱á kjoa̱chijngi tíꞌsín‑te.
Jesús kitsò:
―Jngo xi̱ta̱ nchi̱ná tsikijna ra ꞌñó nda kjòn nikje chjí tsakjaya; ni̱chjin nchijón‑ní nga tsiꞌké ꞌsí ra taxki̱ ꞌñó nda ma.
Ti̱ꞌkoa̱á tsikijna jngo xi̱ta̱ i̱ma̱ ra tsiꞌkìn Lázaro, ra ijà‑la̱ jtsé ya̱ ijo‑la̱. Ya̱á bijna ya̱ xo̱tjo̱ba̱‑la̱ niꞌya‑la̱ xi̱ta̱ nchi̱ná ra̱kìi̱.
Xi̱ta̱ i̱ma̱ ra̱kìi̱, i̱ma̱á faajin‑la̱ jñà xi̱‑la̱ tsajmì ra katsangi ya̱ ímixa̱ ra kjine jè xi̱ta̱ nchi̱ná; ko̱ bijchó jñà nañá nga kjinejno jè jtsé‑la̱.
ꞌKia̱ nga ijye ꞌken jè ndí xi̱ta̱ i̱ma̱ ra̱kìi̱, jñà ìkja̱li̱‑la̱ Nainá ya̱á kiìko̱ó ya̱ ñánda̱ tíjna Abraham, ya̱ ñánda̱ nga nda chon. Ti̱ꞌkoa̱á ꞌken‑te jè xi̱ta̱ nchi̱ná; a̱kjòn isìhijin.
’Ya̱ i̱ꞌnde ꞌtse̱ miꞌken ñánda̱ nga tísíkjiín kjo̱hiꞌin jè xi̱ta̱ nchi̱ná, iskotsíjen‑ní, kijtse jè Abraham nga kjin tíjna; ya̱ tíjnaꞌta‑la̱ jè Lázaro.
ꞌKia̱á ꞌñó kiìchja̱ kitsò: “¡Na̱ꞌìn Abraham, jcha̱hi̱ma̱takón‑ná! Ti̱kasín jè Lázaro nga katasíkaꞌnchi̱ i̱tsé na̱jmá‑tsja ya̱ a̱jin nandá nga katasíꞌnchán i̱tsé ndi̱je̱n‑na̱; ꞌñó tse kjo̱hiꞌin tísikjiáa̱n ya̱ a̱jin niꞌí.”
Jè Abraham kitsò‑la̱: “Ngaji̱, ti̱kítsjin ꞌkia̱ nga tsikijni ya̱ i̱sàꞌnde, ꞌñó nda tsikijni. Ko̱ jè Lázaro, kjo̱hiꞌin isìkjiín; tanga ꞌndi̱ ꞌndi̱, nda tíjna‑ni ya̱ i̱jndíi̱, ngaji̱, kjo̱hiꞌiín tjinikjiín.
ꞌKoa̱á ꞌsín tjín, ti̱ꞌkoa̱á jngo xa̱ngá jñò ra ꞌñó na̱nga̱ kjinaya masen mé‑ni mì kì ka̱ma ján ko̱toꞌta‑ni ján jñà xi̱ta̱ ra tjítsa̱jna i̱jndíi̱; ko̱ jñà ra tjítsa̱jna ján, mì kì ka̱ma kji̱nchrabà i̱jndíi̱.”
’Kitsó jè xi̱ta̱ nchi̱ná: “Na̱ꞌìn Abraham, ꞌti̱ìn kjo̱nda, ti̱kasín Lázaro ya̱ niꞌya‑la̱ Na̱ꞌìn‑na̱.
ꞌÒn ma‑isa‑ni ꞌndsè ra ya̱ títsa̱jna. Káꞌténa̱jmí‑la̱ ra kjo̱hixi̱ mé‑ni mì ti̱ꞌkoa̱ i̱ kji̱nchrabà‑ní ya̱ i̱ꞌnde ꞌtse̱ kjo̱hiꞌin.”
Abraham kitsò‑la̱: “Xi̱ta̱ xàngi̱i, ijyeé tjín‑la̱ xa̱jo̱n‑la̱ Moisés ko̱ ꞌtse̱ xi̱ta̱ ra isìchjeén Nainá nga kiìchja̱ ngajo‑la̱; ¡jñà kataꞌnchré‑la̱!”
ꞌKia̱á kitsò jè xi̱ta̱ nchi̱ná: “Majìn, na̱ꞌìn Abraham, tsa jngo xi̱ta̱ miꞌken ra ijye kijtse kjo̱hiꞌin ki̱ji̱ nga ꞌke̱èna̱jmí‑la̱, si̱íkájno jé‑la̱ ko̱ mì ti̱ kì jé koa̱àtsji‑ni.”
Jè Abraham kitsò‑la̱: “Tsa mì kì ꞌnchré‑la̱ xa̱jo̱n ra tsikínda Moisés ko̱ ꞌtse̱ xi̱ta̱ ra isìchjeén Nainá nga kiìchja̱ ngajo‑la̱, ti̱ꞌkoa̱á mì kì ko̱kjiín‑la̱ ni̱ꞌsín kjoa̱áya jngo‑la̱ miꞌken.”
Jesús kitsó‑la̱ jñà xi̱ta̱ ra kotáꞌyáꞌta‑la̱:
―Kjiꞌtá ni̱chjin ꞌse̱ xi̱ta̱ ra ki̱ìꞌtin‑ná nga kjótsji‑jé, tanga i̱ma̱‑ró‑ni jè xi̱ta̱ ra ko̱ꞌsín ꞌsio̱n.
Isa̱á‑la nda‑la̱ tsa jngo na̱jo̱ natsí katasitéꞌñóngi ya̱ ísìn, a̱kjòn si̱kàtje̱n‑jin ya̱ ndáchikon, mé‑ni nga mì jé ska̱nìjin‑ni jñà ra ndí xi̱ta̱ i̱ma̱.
¡Ti̱kinda̱a ijo‑no!
’Tsa jè ꞌndsì bátsji‑jé ra a̱ꞌta tsa̱ji, ti̱kixi̱yi; tsa si̱íkájno jé‑la̱ nga mì ti̱ jé koa̱àtsji‑ni, ti̱jchaàꞌta‑la̱.
Ni̱ꞌsín ito ꞌka̱ nga jngo ni̱chjin koa̱àtsji‑jé, ko̱ tsa ito ꞌka̱ nga jngo ni̱chjin si̱ìkaatjìya‑ila̱ kjo̱bítsjen‑la̱ nga ki̱jchòjkon‑li, tsa ki̱tso̱‑li: “Mì kì ti̱ ko̱ꞌsín ꞌsin‑na”, ti̱jchaàꞌta‑la̱.
―Ti̱si̱ko̱‑náji̱n mé‑ni isa̱ ꞌñó nda ko̱kjiín‑naji̱n ra a̱ꞌta tsa̱ji.
Jè Na̱ꞌín‑ná ꞌkia̱á kitsò‑la̱:
―Jiòn, tsa ta ꞌkoa̱à‑la ꞌki ko̱kjiín i̱tsé‑najiòn koni ꞌsín i̱tsé ꞌki jè xojmá mostaza, ka̱maá ꞌkín‑la jè yá xiꞌnchro ra̱kìi̱: “Chjínèyi ijo‑li, a̱kjòn ya̱ katatje̱‑jin ya̱ a̱jin ndáchikon ján”; ko̱ ꞌkoa̱á ꞌsín si̱hitjasòn‑no.
’Jiòn, tsa jngo chi̱ꞌnda tíjna‑no ra nchra̱ja̱ kàfìsíkínchi ko̱ tsa tíndsó kàfìkoꞌndá, ꞌkia̱ nga kjꞌi̱í‑ni xá‑la̱, ¿a ꞌkín‑la: “Ti̱jni, ti̱jnaꞌtì ímixa̱”?
¿A mí tsa tà isa̱ ꞌkín‑la: “Ti̱jnandi nga ti̱sin‑ná nga tinda‑ná tsajmì ra kókje̱n ko̱ ra skꞌia̱a. ꞌKia̱ nga ijye ka̱ma, a̱kjòn ti̱chi ko̱ ꞌti̱ì ra ji̱”?
Jè ni‑la̱, mì tsa tjínè‑la̱ nga ki̱tso̱‑la̱ chi̱ꞌnda‑la̱: “Nainá ra ki̱íchjí‑li jè kjoa̱ ra kaꞌnì”; nga̱ xá ꞌkoa̱á ꞌsín tjínè‑la̱ nga síhitjasòn jè xá ra siꞌtin.
Ti̱ꞌkoa̱á jiòn, ꞌkia̱ nga ijye si̱hitjasòn ijye xá ra Nainá tsjá‑no, isa̱á‑la nda‑ni tsa kixó jiòn: “Ji̱n, mì kì mé chjí‑naji̱n, mì tsa mé ra kàꞌnià‑ji̱n, tà jé kanihitjasòn‑ji̱n koni ꞌsín tjínè‑naji̱n nga ꞌsia̱n‑ji̱n.”
Jesús, ꞌkia̱ nga tífì ya̱ na̱xi̱ndá Jerusalén, ya̱á ꞌjahato nangi Samaria ko̱ nangi Galilea.
ꞌKia̱ nga ijchò jngo ndí na̱xi̱ndá ra i̱tsé ꞌkioo̱, te ma‑ni xi̱ta̱ iskajin ya̱ a̱ya ndi̱yá, ra tjín‑la̱ ꞌchin ra fiꞌndojno chrja̱ba̱ ijo‑ná. Kjiín tsincha‑ni,
nga ꞌñó kiìchja̱ kitsò:
―¡Jesús, Maestro, jcha̱hi̱ma̱takón‑náji̱n!
Jesús, ꞌkia̱ nga kijtse, kitsó‑la̱:
―Tangió, ta̱kón‑la ijo‑no jè na̱ꞌmì.
ꞌKia̱ nga i̱nchifì jñà xi̱ta̱ kìi̱, kjotsjeé‑ni ijo‑la̱ jè ꞌchin ra tjín‑la̱.
ꞌKia̱ nga kijtse ijo‑la̱ nga ijye kjonda‑ni ꞌchin ra tjín‑la̱, jngo‑ni ra tsáfa india‑ni; ꞌñó kiìchja̱ nga jeya kisíkíjna Nainá.
Tsasèn-xkóꞌnchiꞌta‑la̱ Jesús skanda a̱ꞌta nangi nga kitsò‑la̱: “Nainá ra ki̱íchjí‑li.” Jè xi̱ta̱ ra̱kìi̱, xi̱ta̱ Samaria‑ní.
Jesús kitsó‑la̱:
―¿A mí tsa te ma‑ni jñà xi̱ta̱ ra kàmatsje‑ni ꞌchin‑la̱? Jñà ra ijan, ¿ñánda̱ tjítsa̱jna?
¿A tà jngo xi̱ta̱ ra xìn i̱ꞌnde‑la̱ kàmáfa india‑ni nga jeya tísíkíjna Nainá?
Jesús kitsó‑la̱ xi̱ta̱ ra̱kìi̱:
―Ti̱sítji̱in, ꞌtin‑ni; ki‑ní nga kàmakjiín‑li nga kamanda‑ni ꞌchin‑li.
Jñà xi̱ta̱ fariseo iskonangi‑la̱ Jesús, kitsò‑la̱:
―¿Kjiá‑ni nga nda jcha̱‑la̱ kóꞌsín ko̱tèxoma Nainá?
Jesús kitsó‑la̱:
―Koni ꞌsín batéxoma Nainá mì tsa tsijen jcha̱‑la̱.
Mì tsa yá ra ki̱tso̱: “I̱í tíjna i̱jndíi̱”, ko̱ “Ya̱á tíjna ján”; ijyeé ya̱á tíjnajin‑najiòn kóꞌsín batéxoma Nainá.
Jesús, kiìchja̱‑isa; kitsò‑la̱ jñà xi̱ta̱ ra kotáꞌyáꞌta‑la̱:
―Ki̱jchó ni̱chjin ꞌkia̱ nga mejèn‑no jcha̱a jngo ni̱chjin ꞌkia̱ nga kjíꞌi̱ india‑na ꞌa̱n ra Iꞌndí‑la̱ Xi̱ta̱ xian‑la̱ ijo‑na̱, tanga mì kì jcha̱a jiòn.
ꞌKoa̱á ki̱tso̱‑no jñà xi̱ta̱: “Chítsijen‑la i̱jndíi̱ ko̱ chítsijen‑la ján.” Tanga kì makjiín‑no, ko̱ kì ya̱ mangítji̱ngi‑la.
Tanga ítjòn, tseé kjo̱hiꞌin sikjiáa̱n; jñà xi̱ta̱ ra tjín ni̱chjin ꞌndi̱ ꞌndi̱, ko̱chrjengií‑na.
Koni ꞌsín kjomà jñà ni̱chjin ꞌtse̱ Noé, ꞌkoa̱á ti̱ꞌsín ka̱ma jñà ni̱chjin ꞌkia̱ nga kjíꞌi̱ india‑na ꞌa̱n ra Iꞌndí‑la̱ Xi̱ta̱ xin‑la̱ ijo‑na̱.
Ni̱chjin ꞌtse̱ Noé, jñà xi̱ta̱ i̱nchibakjèn‑ní, i̱nchiꞌbi‑ní, i̱nchibixan‑ní, skanda jè ni̱chjin ꞌkia̱ nga ꞌjahaꞌsen jè niꞌya chitso jè Noé; a̱kjòn ꞌji jtsí xkón, ya̱á ijyehesòn ngaꞌtsì xi̱ta̱.
ꞌKoa̱á ti̱ꞌsín kjomà jñà ni̱chjin ꞌtse̱ Lot. Jñà xi̱ta̱ i̱nchibakjèn‑ní, i̱nchiꞌbi‑ní, batse ko̱ batína tsajmì‑la̱, bítje̱ tsajmì‑la̱, ko̱ bínda niꞌya‑la̱;
tanga jè ni̱chjin ꞌkia̱ nga itjojin jè Lot ya̱ na̱xi̱ndá Sodoma, inchrabà‑ni ngajmi niꞌí ra ngi chijo niꞌí azufre, ya̱á ijyehesòn ngaꞌtsì xi̱ta̱.
ꞌKoa̱á ꞌsín ka̱ma jè ni̱chjin ꞌkia̱ nga kjíꞌi̱ india‑na ꞌa̱n ra Iꞌndí‑la̱ Xi̱ta̱ xian‑la̱ ijo‑na̱.
’Jè ni̱chjin ꞌkia̱ nga ko̱ka̱ma, jè ra ya̱ tíjna ya̱ a̱sònꞌnga niꞌya‑la̱, kì tà chjàn bitjojen‑ni nga ska̱ábé tsajmì ra tjín ya̱ niꞌya‑la̱; ko̱ jè ra ya̱ tsáꞌbajin nangi‑la̱, kì tà chjàn nchrabá‑ni niꞌya‑la̱.
Ti̱kítsjen koni ꞌsín kjomàꞌtin jè chjo̱ón‑la̱ Lot.
Ta yá xi̱ta̱‑ni ra ko̱ꞌsín bínè‑la̱ nga mì mé ka̱ma‑la̱ jè kjo̱binachon‑la̱, ta isa̱á si̱ìjchija jnchro; tanga jè ra tsjá kjo̱binachon‑la̱ nga katachija, ta isa̱á jnchro nda kíjna‑ni a̱skan‑nioo̱.
’ꞌKoa̱á xin‑no, jè ni̱tje̱n ꞌkia̱ nga ko̱ka̱ma, ya̱ ñánda̱ jò ma‑ni ra kjisòn na̱chan, jngo‑ni ra ki̱ji̱ko̱ Nainá, ko̱ jngo si̱jna.
Ko̱ tjín ya̱ ñánda̱ jò ma‑ni íchjín i̱nchisíkiꞌxi na̱ꞌyo̱, jngo‑ni ra ki̱ji̱ko̱ Nainá, ko̱ jngo si̱jna.
’Jò xi̱ta̱ ꞌxi̱n ra i̱nchisíxángi tsajmì tjé‑la̱, jngo‑ni ra tjábé nga tjámitje̱n nga i̱ko̱ Cristo, jè ra ìjngo, si̱jna‑ní nga ꞌse̱‑la̱ kjo̱hiꞌin.
Jñà xi̱ta̱ iskonangi‑la̱ Jesús:
―¿Na̱ꞌìn, ñánda̱‑ni nga ko̱ꞌsín ko̱ma?
Jesús kitsó‑la̱:
―Ya̱ ñánda̱ kjijna cho̱ ꞌken, ya̱á ko̱jtín‑nè jñà níké.
Ti̱ꞌkoa̱á tsiꞌkéna̱jmí jngo‑la̱ Jesús, kjoa̱ ra mangásòn nga machjeén‑ní nga mì kì si̱hindeé inìma̱‑ná, nga ni̱chjin nchijón‑ní ki̱nákjoa̱ꞌta‑lá Nainá.
Kitsò‑la̱:
―Jngo na̱xi̱ndá, ya̱á tíjna jngo xi̱ta̱xá ra mì kì bexkón Nainá ti̱ꞌkoa̱ mì kì bexkón xi̱ta̱ ra kjꞌií.
Ti̱ya̱‑ni na̱xi̱ndá ra̱kìi̱, tíjna jngo ndí chjo̱ón ra ijye ꞌken ꞌxi̱n‑la̱ ra fìjkon kiꞌta jè xi̱ta̱xá ra̱kìi̱ nga tsò‑la̱: “Tindajín‑ná kjoa̱ ra tjín‑na a̱ꞌta ꞌtse̱ xi̱ta̱ kondra̱‑na̱.”
Tanga jè xi̱ta̱xá, mì kì ndi̱to̱n tsikíndajín‑la̱. Tanga ra kjomà a̱skan, chaán isíkítsjen nga kitsò: “Ni̱ꞌsín mì kì bexkóo̱n Nainá, ti̱ꞌkoa̱ mì kì bexkóo̱n xi̱ta̱,
tanga jè chjo̱ón ra̱kìi̱, sí ꞌñó tísísi‑na, ꞌkoa̱á ma‑ni nga kindájín‑la̱ mé‑ni nga mì ti̱ i̱ kjꞌi̱íjkon‑na, ko̱ mì ta̱ tsja ꞌa̱n si̱ìjti‑na.”
Kitsò Na̱ꞌín‑ná:
―Nda ti̱náꞌya koni ꞌsín tsò jngo xi̱ta̱xá ra mì tsa kixi̱ ꞌsín.
Jè Nainá, ¿a mí tsa isa̱ ndi̱to̱n ki̱ìndajín‑la̱ jñà xi̱ta̱‑la̱ ra xá jahíjin‑ni ra ko̱ ni̱chjin ko̱ ni̱tje̱n ꞌñó síjéꞌta‑la̱? ¿A mí tsa isa̱ ndi̱to̱n si̱ìsin‑la̱? ꞌKoa̱á tixó jiòn‑ni̱.
ꞌKoa̱á xin‑no, isa̱á sasa ki̱ìndajín‑la̱. Tanga ꞌkia̱ nga kjíꞌi̱ india‑na ꞌa̱n ra Iꞌndí‑la̱ Xi̱ta̱ xian‑la̱ ijo‑na̱, ¿a sakó‑isa‑na i̱ i̱sàꞌnde xi̱ta̱ ra makjiín‑la̱ a̱ꞌta tsa̱ꞌa̱n?
Jesús tsiꞌkéna̱jmí ìjngo‑la̱ kjoa̱ ra mangásòn ꞌtse̱ xi̱ta̱ ra kixi̱ tsò‑la̱ ijo‑la̱ nga bachrje‑ngi xi̱ta̱ ra kjꞌií.
―Jò xi̱ta̱ kijì ya̱ i̱ngo̱ ítjòn nga kiìchja̱ꞌta‑la̱ Nainá: jngo ra xi̱ta̱ fariseo, ko̱ jngo xi̱ta̱ ra síkíchjítjì tsajmì ꞌtse̱ xi̱ta̱xá Roma.
Jè xi̱ta̱ fariseo, síjna kixi̱ kjòn‑ni, tíchja̱tjì ijo‑la̱, títsò: “Tse kjo̱nda kataꞌse‑li Na̱ꞌìn, nga̱ mì tsa ko̱ꞌsiàn ra ꞌa̱n koni ꞌsín ꞌsín xi̱ta̱ ra kjꞌií; nga xi̱ta̱ chijé, nga xi̱ta̱ ꞌtse̱n, ko̱ nga xi̱ta̱ chijngi; ko̱ nga mì tsa ko̱ꞌsín ꞌsiaa̱n koni ꞌsín ꞌsín jè xi̱ta̱ ra̱kìi̱ ra síkíchjítjì tsajmì.
Tanga jè xi̱ta̱ ra síkíchjítjì tsajmì, kjiín síjna‑ni ra jè; nda majìn‑la̱ nga kjiítje̱n xko̱n ya̱ ján ngajmi; tà jé inìma̱‑la̱ ꞌbé‑la̱; nga tsò: “¡Nainá, kataꞌse‑li kjo̱hi̱ma̱takòn ra a̱ꞌta tsa̱ꞌa̱n nga xi̱ta̱ jé ꞌmì‑na!”
ꞌKoa̱á xin‑no, jè xi̱ta̱ ra̱kìi̱, ꞌkia̱ nga kijì‑ni niꞌya‑la̱, ijyeé xi̱ta̱ kixi̱ kitsò‑ila̱ Nainá; tanga jè xi̱ta̱ fariseo, majìn. Tà nga̱tjì‑la̱, tsa yá ra ta jè ꞌnga si̱ìkíjna ijo‑la̱, ta isa̱á nangi si̱jna‑ni, ko̱ jè ra nangi si̱ìkíjna ijo‑la̱, isa̱á ꞌnga si̱jna jnchro.
Jñà xi̱ta̱ ti̱ꞌkoa̱á ꞌjiìkó ndí i̱xti i̱tsíñá mé‑ni nga kátáꞌta‑la̱ tsja. Tanga jñà xi̱ta̱‑la̱ Jesús ra ya̱ kotáꞌyáꞌta‑la̱, ꞌkia̱ nga kijtse jñà xi̱ta̱ ra ꞌjiìkó ndí i̱xti, tsakátiko̱‑ní.
Tanga jè Jesús kiìchja̱á‑la̱ jñà i̱xti; kitsò‑la̱ xi̱ta̱‑la̱:
―Ti̱ꞌnde‑la jñà ndí i̱xti nga katanchrabáꞌta‑na; kì jiòn batechjà‑la; jñà xi̱ta̱ ra ko̱ꞌsín kjòn inìma̱‑la̱ koni ꞌsín kjòn ꞌtse̱ ndí i̱xti, ijyeé ꞌtse̱‑ní ngaꞌtsì kjo̱nda ra tjín ya̱ ñánda̱ nga tíbatéxoma Nainá.
Ngi kjo̱hixi̱í ra xian‑no, jè ra mì kì ko̱ꞌsín tjín inìma̱‑la̱ koni ꞌtse̱ jñà ndí i̱xti nga ska̱ábé kjo̱nda‑la̱ Nainá nga jè katatéxoma‑la̱, mì kì ko̱ma kjoa̱haꞌsen ya̱ ñánda̱ nga tíbatéxoma Nainá.
Jngo ra xi̱ta̱ ítjòn iskonangi‑la̱ Jesús kitsò:
―Maestro, ra xi̱ta̱ nda ꞌmì‑li, ¿mé ra ma ꞌsiaa̱n nga ꞌse̱‑na kjo̱binachon ra mì kì feheꞌta skanda ta kjiá‑nioo̱?
Jesús kitsó‑la̱:
―¿Mé‑ni nga xi̱ta̱ nda ꞌmì‑ná? Nga̱ tsìn jngo xi̱ta̱ ra nda; ta̱ jngoó jè Nainá ra nda xi̱ta̱.
Ijyeé tjíjin‑li kótsò kjo̱téxoma: “Kì kjoa̱chijngi ꞌnì, kì xi̱ta̱ nìꞌkin, kì chijé ꞌnì, kì ꞌén ndiso fanè‑la̱ xi̱ta̱ ra kjꞌií, nda jcha̱xkín na̱ꞌìn‑li ko̱ na̱‑li.”
Xi̱ta̱ ra̱kìi̱ kitsó‑ní:
―Tísíhitjasòn ijye‑ná ngaꞌtsì kjoa̱ kìi̱ kó nga tísíjchá ijo‑na̱.
ꞌKia̱ nga kiíꞌnchré Jesús, kitsó‑la̱:
―Jngo kjoa̱ chija‑isa‑li: ta̱ti̱na ijyi ngaꞌtsì tsajmì ra tjín‑li; ꞌti̱‑la̱ xi̱ta̱ i̱ma̱ mé‑ni nga tse kjo̱nda ꞌse̱‑li ya̱ ján ngajmi. Ko̱ a̱kjòn nchrabátji̱ngi‑ná.
Xi̱ta̱ ra̱kìi̱, ꞌkia̱ nga kiíꞌnchré, tà kjobaá‑la̱, tà nga̱tjì‑la̱ ꞌñó nchi̱ná.
Jesús, ꞌkia̱ nga kijtse nga ꞌñó ba kiꞌse‑la̱, kitsó‑ní:
―¡ꞌÑó chjá ka̱ma‑la̱ ra xi̱ta̱ nchi̱ná nga kjoa̱haꞌsen ñánda̱ nga tíbatéxoma Nainá!
ꞌÑó chjá ka̱ma‑la̱ nga kjoa̱àꞌsen‑jin; nga̱ skanda isa̱á‑la chiba chjá ka̱ma‑la̱ jngo cho̱ camello nga kjoa̱àꞌsen‑kjá ya̱ ñánda̱ nga ti̱ꞌxá nindo ra tjahiña‑ni nikje.
Jñà xi̱ta̱ ra kiíꞌnchré kitsó‑ní:
―¿Yá xi̱ta̱‑ni ra ko̱ma ki̱tjokajin kjo̱hiꞌin tsaꞌkoa̱?
Jesús kitsó‑la̱:
―Jè kjoa̱ ra mì kì ma‑la̱ ꞌsín jñà xi̱ta̱, ra jè Nainá, ko̱maá‑la̱ ra jè.
ꞌKia̱á kitsò Pedro:
―Ra ji̱n, kijmitákon ijyeé‑náji̱n mé ra tjín‑naji̱n nga ji̱ timatji̱ngi‑laji̱n.
Jesús kitsó‑la̱:
―ꞌKoa̱á xin kixi̱‑no, ngaꞌtsì xi̱ta̱ ra isíkítsa̱jna niꞌya‑la̱, na̱ꞌìn‑la̱, ꞌndse̱, chjo̱ón‑la̱, i̱xti‑la̱, nga mejèn‑la̱ ko̱ꞌsín si̱ìjchá ijo‑la̱ koni ꞌsín nga batéxoma Nainá,
ngaꞌtsì ra isíkítsa̱jna jñà xi̱ta̱ kìi̱, isa̱á tse tjábé ngajo‑ila̱ jñà ni̱chjin ra titsa̱jneé ꞌndi̱ ꞌndi̱; ko̱ tjábé‑la̱ kjo̱binachon ra mì kì feheꞌta skanda ta kjiá‑nioo̱ jè i̱sàꞌnde ra sa nchrabá.
Jesús kiìchja̱ꞌtaxìn‑la̱ xi̱ta̱‑la̱ ra tejò ma‑ni, kitsò‑la̱:
Ya̱á si̱ìnga̱tsja‑na ya̱ a̱jin‑la̱ xi̱ta̱ ra mì tsa xi̱ta̱ judío; ko̱ jñà xi̱ta̱ kìi̱ si̱ìsabàꞌtiín‑na; ꞌchoó si̱ìko̱‑na; ki̱íchrájno‑na;
ko̱já‑na, a̱kjòn si̱ìꞌken‑na; tanga ꞌkia̱ nga ki̱jchò jàn ni̱chjin, kjoa̱áya india‑na.
Tanga jñà xi̱ta̱‑la̱ mì kì kjòchi̱ya‑la̱ ꞌén ra tsiꞌkéna̱jmí‑la̱; isìꞌmaá‑la̱; mì kì ꞌjahaꞌsen‑jin‑la̱ koni ꞌsín kitsò Jesús.
ꞌKia̱ nga ijye ijchò chraña Jesús, ya̱ na̱xi̱ndá Jericó, jngo ndí xi̱ta̱ xka̱ tíjna ya̱ a̱ndi ndi̱yáa̱ nga tísíjé kjo̱tjò to̱n.
Xi̱ta̱ ra̱kìi̱, ꞌkia̱ nga kiíꞌnchré nga kjìn xi̱ta̱ i̱nchiꞌfa, iskonangi‑ní mé kjoa̱ ra tíma.
ꞌKia̱á kitsò‑la̱ xi̱ta̱ nga jè Jesús, ra ya̱ Nazaret i̱ꞌnde‑la̱, tíꞌfa;
ꞌkia̱á ꞌñó kiìchja̱, kitsò:
―¡Jesús, ji̱ ra nakjoá‑ni tje̱‑la̱ xi̱ta̱xá ítjòn ra tsiꞌkìn David, jcha̱hi̱ma̱takón‑ná!
Jñà xi̱ta̱ ra tjíma ítjòn, tsakátiko̱‑ní nga jyò katijna; tanga ra jè, isa̱á ꞌñó kiìchja̱‑isa nga kitsò:
―¡Jesús, ji̱ ra ya̱ nchrabá‑ni tje̱‑la̱ David, jcha̱hi̱ma̱takón‑ná!
ꞌKia̱á tsasijna Jesús; kitsjá kjo̱hixi̱ nga katanchrabáko̱ jñà xi̱ta̱. ꞌKia̱ nga ijchò kasiꞌta chraña‑la̱, kitsó‑la̱:
―¿Mé ra mejèn‑li nga sikó‑la?
Jè xi̱ta̱ xka̱, kitsó‑ní:
―Na̱ꞌìn, mején‑na katatsíjen‑na.
Jesús kitsó‑la̱:
―¡Katatsíjen‑ili! Ki‑ní nga kàmakjiín‑li nga kamanda‑ni.
Xi̱ta̱ ra̱kìi̱, ndi̱to̱ón tsatsíjen‑ila̱, a̱kjòn kiìtji̱ngi‑la̱ Jesús; jeya isíkíjna Nainá. Ngaꞌtsì xi̱ta̱ na̱xi̱ndá ra kijtse‑te kjoa̱ kìi̱, ti̱ꞌkoa̱á jeyaá isíkíjna Nainá.
ꞌKia̱ nga ijye ꞌjahaꞌsen‑jin Jesús ya̱ na̱xi̱ndá Jericó, tífì‑ní nga tíbatojin ya̱ na̱xi̱ndá.
Ya̱á tíjna jngo xi̱ta̱ nchi̱ná ra ꞌmì Zaqueo, ra xi̱ta̱ ítjòn ꞌtse̱ xi̱ta̱ ra síkíchjítjì tsajmì ꞌtse̱ xi̱ta̱xá Roma.
Xi̱ta̱ ra̱kìi̱, mején‑la̱ nga ske̱xkon yá‑ní ra ꞌmì Jesús; tanga mì kì ma batsíjen‑la̱, nga̱ ꞌñó kjìn ma‑ni xi̱ta̱, tà nga̱tjì‑la̱ nga jtobá ꞌki ra jè.
ꞌKia̱á tsahachikon ítjòn, a̱kjòn tsihijno jngo yá ra ꞌmì sicómoro nga mejèn‑la̱ ske̱xkon Jesús ya̱ ñánda̱ tjínè‑la̱ nga kjꞌoa̱.
ꞌKia̱ nga ꞌja Jesús ya̱ a̱ya ndi̱yáa̱, iskotsíjen mingií‑la̱ Zaqueo nga tíjnaꞌa yá; kitsò‑la̱:
―Zaqueo, ndi̱to̱n títjo̱ji̱in, nga̱ ya̱á síkjáya asa‑na niꞌya‑li ꞌndi̱ ꞌndi̱.
Zaqueo, ndi̱to̱ón itjojen. Tsjaá kiꞌse‑la̱ nga kitsjáꞌnde‑la̱ ya̱ niꞌya‑la̱.
ꞌKia̱ nga kijtse jñà xi̱ta̱ nga ya̱ isíkjáya‑ni, tsikíꞌtsia̱‑ní nga kiìchja̱jno‑la̱ Jesús; kitsò: “Ya̱á síkjáya‑ni niꞌya‑la̱ xi̱ta̱ ra jé tjín‑la̱.”
ꞌKia̱á tsasijna kixi̱ Zaqueo, kitsò:
―Na̱ꞌìn, masen tsajmì ra tjín‑na, tsja‑la̱ xi̱ta̱ i̱ma̱; ko̱ tsa tjín iꞌka xi̱ta̱ ra ꞌa̱n ískonda̱cha̱‑la̱, ijòn ꞌka̱ ko̱ꞌki tsja ngájo‑la̱.
Jesús kitsó‑la̱:
―Xi̱ta̱ ra tjín ya̱ niꞌya ra̱kìi̱, ijyeé kabitjokàjiín kjo̱hiꞌin ra kjoa̱ ꞌtse̱ jé‑la̱ jè ni̱chjin ra̱kìi̱, nga̱ jè Zaqueo, ꞌkoa̱á ti̱ꞌsín tímakjiín‑la̱ koni ꞌsín kjokjiín‑la̱ jè Abraham ra xi̱ta̱ jchínga‑la̱ ma.
Jñà xi̱ta̱ ra i̱nchiꞌnchré koni ꞌsín títsò Jesús, ꞌkoa̱á ꞌsín isíkítsjen tsa ijyeé ko̱ꞌtsia̱ ndi̱to̱n nga jcha̱‑la̱ kóꞌsín ko̱tèxoma Nainá; nga̱ jè Jesús ijyeé kja̱me bijchó ya̱ Jerusalén. Tanga Jesús, tsiꞌkéna̱jmí jngo‑la̱ kjoa̱ ra mangásòn.
Kitsò‑la̱:
―India, jngo xi̱ta̱ chikon ra ya̱ nchrabá‑ni tje̱‑la̱ a̱ꞌta ꞌtse̱ xi̱ta̱ ítjòn, kijì jngo nangi ñánda̱ nga ꞌñó kjin nga tjábé jngo‑la̱ ra xá ítjòn, a̱kjòn tsáfa india‑ni ra kjomà a̱skan.
Tanga ꞌkia̱ ti̱kjè fì, te chi̱ꞌnda‑la̱ kiìchja̱‑la̱ ra tse to̱n kitsjà‑la̱; kitsò‑la̱: “Ti̱xáko̱o to̱n kìi̱ skanda ꞌkia̱ nga kjíꞌi̱‑na.”
Tanga jñà xi̱ta̱ ra ti̱ya̱‑ni na̱xi̱ndá‑la̱, jtikeé kjomà, tsatéxá‑la̱ xi̱ta̱ ra isìkasén-tji̱ngi‑la̱ nga kitsò‑la̱ xi̱ta̱xá ítjòn: “Majìn‑naji̱n nga jè xi̱ta̱ ra̱kìi̱ ko̱tèxoma‑naji̱n.”
’Tanga jè xi̱ta̱ ra̱kìi̱, ꞌkia̱ ijye itjábé‑la̱ xá, ꞌjií india‑ni ya̱ nangi‑la̱. A̱kjòn kiìchja̱‑la̱ jñà chi̱ꞌnda‑la̱ ra kitsjà‑la̱ to̱n mé‑ni nga ske̱‑ni kótjín isikijnesòn to̱n‑la̱.
Jè chi̱ꞌnda ra ꞌji ítjòn kitsó‑ní: “Ji̱ nàmi̱, jè to̱n ra kiꞌtsí‑ná, te ꞌka̱ ko̱ꞌki iskasòn iꞌndí‑la̱.”
Jè xi̱ta̱xá ítjòn kitsó‑la̱: “Nda tjín; chi̱ꞌnda nda‑ní ra ji̱; nda inichjiín to̱n ra chiba kjonga̱tsji; ꞌndi̱ ꞌndi̱, te na̱xi̱ndá tsja‑la nga ko̱te̱xoma‑la̱.”
Ijchó ra ma‑ni jò, kitsò: “Ji̱ nàmi̱, jè to̱n‑li ra kiꞌtsí‑ná, ꞌòn ꞌka̱ ko̱ꞌki iskasòn iꞌndí‑la̱.”
Jè xi̱ta̱xá ítjòn kitsó‑la̱: “Ti̱ꞌkoa̱á ra ji̱, ꞌòn na̱xi̱ndá tsja‑la ra ko̱te̱xoma‑la̱.”
’ꞌJií ìjngo ra kitsò: “Ji̱ nàmi̱, tíjna i̱jndíi̱ jè to̱n‑li ra kiꞌtsí‑ná. Nda tsikitjò; pahìto̱ó tsikíjtéjian;
ítsakjoón‑la; nga̱ xi̱ta̱ jtitakón‑ní ra ji̱; jè chjíbí ra mì tsa ji̱ singi‑li kjo̱hi̱ma̱, ti̱ꞌkoa̱á bíxkí tsajmì ra mì tsa ji̱ tsikìtji̱i.”
Jè xi̱ta̱xá ítjòn kitsó‑la̱: “Ji̱ chi̱ꞌnda ra ꞌcho ꞌnì; ti̱jé‑ni ꞌén ra kanakjí si̱nè jé‑li; tsa ꞌya‑ní nga xi̱ta̱ jtitakón‑ná, nga jé kjábé ra mì tsa ꞌa̱n isingi‑na kjo̱hi̱ma̱, ko̱ jé bíxkóo̱ tsajmì ra mì tsa ꞌa̱n tsikitjée̱,
¿mé‑ni mì tsa ya̱ ìko̱‑nì to̱n‑na̱ ya̱ ñánda̱ nga ma si̱ikijnesòn i̱tsé iꞌndí‑la̱, mé‑ni nga ꞌkia̱ ꞌa̱n ra ꞌjíi̱ india‑na, si̱nga̱tsja‑ná to̱n‑na̱ ko̱ iꞌndí‑la̱?”
ꞌKia̱á kitsò‑la̱ jñà xi̱ta̱ ra ya̱ tjítsa̱jna: “Chjíꞌan‑la to̱n‑la̱; ꞌti̱‑la jè xi̱ta̱ ra te ꞌka̱ isikijnesòn.”
Jñà xi̱ta̱ ra ko̱kiꞌmì‑la̱ kitsò: “Ji̱ nàmi̱, ¡xi̱ta̱ ra̱kìi̱, ijyeé te‑ya ko̱tjín tjín‑la̱!”
Jè xi̱ta̱xá ítjòn kitsó‑ní: “ꞌKoa̱á xin‑no, ngaꞌtsì ra tjín‑la̱, ꞌki̱í‑isa‑la̱; tanga jè ra tsìn‑la̱, skanda tjáꞌán‑la̱ jè ra tjín chiba‑la̱.
Ti̱ꞌkoa̱ jñà xi̱ta̱ kondra̱‑na̱ ra majìn‑la̱ nga ꞌa̱n kotexóma‑la̱, nchrabáko̱‑ná i̱jndíi̱, ti̱ꞌken ya̱ a̱ngi xkoàa̱n.”
ꞌKia̱ nga ijye ko̱kitsò Jesús, tje̱n ítjòn‑la̱ xi̱ta̱‑la̱ nga kijì ya̱ Jerusalén.
ꞌKia̱ nga ijye ijchò chraña ya̱ na̱xi̱ndá ra ꞌmì Betfagé ko̱ Betania ya̱ chrañaꞌtá‑la̱ ya̱ nindo Yá Olivo, isìkasén jò xi̱ta̱ ra kotáꞌyáꞌta‑la̱.
Kitsò‑la̱:
―Tangió ya̱ ndí na̱xi̱ndá i̱tsé ra kjijnaꞌta ján; ꞌkia̱ nga kijcho, ya̱á síjnaꞌtaꞌñó jngo ndí búrró iꞌndí ra kjè tsa yá bijnasòn‑la̱. Chjíjnda̱ꞌñó, nchrabáko̱ò.
Tsa yá ra sko̱nangi‑no, tsa ki̱tso̱‑no: “¿Mé‑ni ko̱ꞌsín chjíjnda̱ꞌñó‑no?”, ꞌtin‑la: “Jè‑ró Jesús ra tíjna ítjòn ko̱chjeén‑la̱.”
Kijí jñà xi̱ta̱‑la̱; ꞌkoa̱á ꞌsín isakò‑la̱ jè ndí búrró iꞌndí koni ꞌsín kitsò‑la̱ Jesús.
ꞌKia̱ nga i̱nchikjíjnda̱ꞌñó jè ndí búrró iꞌndí, kitsó jè ni‑la̱:
―¿Mé‑ni ko̱ꞌsín chjíjnda̱ꞌñó‑no jè búrró?
Kitsó xi̱ta̱‑la̱ Jesús:
―Jè‑ró Na̱ꞌín‑ná Jesús ko̱chjeén‑la̱.
Jñà nikje‑la̱ xi̱ta̱ tsakájtsa‑la̱ jè búrró; kiìko̱ ñánda̱ tíjna Jesús; a̱kjòn isíkíjnasòn‑la̱.
ꞌKia̱ nga ijye kjochraña nga i̱nchifìjen ya̱ nindo Yá Olivo, ngaꞌtsì xi̱ta̱ ra kotáꞌyáꞌta‑la̱ ra tje̱n‑ko̱ tsikíꞌtsia̱‑ní nga ꞌñó kiìchja̱ nga tsja tjín‑la̱; kitsjá‑la̱ kjo̱nda Nainá tà nga̱tjì‑la̱ jñà kjo̱xkón ra ijye kijtse.
Kitsò:
―Mé ta̱ nda‑la̱ jè xi̱ta̱xá ítjòn ra jè nchrabá ngajo‑la̱ Nainá. Tjín kjo̱ꞌnchán ya̱ ján ngajmi. Ti̱ꞌkoa̱ tjín kjoa̱jeya‑la̱.
Jñà xi̱ta̱ fariseo ra ya̱ tje̱n‑jin‑la̱ xi̱ta̱, kitsó‑la̱:
―¡Maestro, jchi̱tiki̱i jñà xi̱ta̱ ra kotáꞌyáꞌta‑li nga jyò katitsa̱jna!
Tanga jè Jesús kitsó‑la̱:
―ꞌKoa̱á xin‑no, tsa jyò kítsa̱jna jñà xi̱ta̱ kìi̱, jñá na̱jo̱ ꞌñó ki̱chja̱.
ꞌKia̱ nga ijye ijchò chraña Jesús ya̱ na̱xi̱ndá Jerusalén, ꞌkia̱ nga kijtse, iskindayakeé jè na̱xi̱ndá.
Kitsò:
―Jiòn ra xi̱ta̱ na̱xi̱ndá Jerusalén ꞌmì‑no, tsa ta ko̱kjiín‑la i̱tsé‑najiòn ꞌndi̱ ꞌndi̱, a̱ꞌta ꞌtse̱ ra ma‑la̱ tsjá‑no kjo̱ꞌnchán; tanga ꞌndi̱ ꞌndi̱, mì kì ko̱chi̱ya‑no, nga̱ tjíꞌma‑no.
ꞌSa̱á nchrabá ni̱chjin ꞌkia̱ nga jñà xi̱ta̱ ra kondra̱‑no ki̱ìndandí‑no chrjó, si̱ìkinda̱‑no, ko̱ jngo tjindi kíꞌta‑no.
Jngo kjá si̱ikjehesòn‑no, si̱ìꞌken ijye‑no ngaꞌtsì‑no; ni̱ì‑ti̱‑jngo na̱jo̱ si̱jnasòn‑ila̱ xákjén. Kií jé ka̱ma‑no nga mì kì kijchaxkon Nainá ꞌkia̱ nga ꞌji katsíjen‑no.
ꞌJahaꞌsen Jesús ya̱ ñánda̱ tíjna i̱ngo̱ ítjòn; a̱kjòn tsikíꞌtsia̱ nga tsachrje jñà xi̱ta̱ ra i̱nchibatína ko̱ ra i̱nchibatse tsajmì;
kitsò‑la̱:
―ꞌKoa̱á ꞌsín tíchja̱ Xa̱jo̱n ra tjíꞌta ꞌÉn‑la̱ Nainá: “Niꞌya‑na̱, ꞌkoa̱á ꞌsín ko̱chjeén nga ya̱ ki̱chja̱ꞌta‑la̱ Nainá jñà xi̱ta̱.” Tanga jiòn, i̱ꞌnde‑la̱ xi̱ta̱ chijé i̱nchiꞌnià.
Ni̱chjin nchijón tsakón‑ya‑la̱ xi̱ta̱ Jesús ya̱ ndi̱tsin i̱ngo̱ ítjòn; jñà xi̱ta̱ ítjòn‑la̱ na̱ꞌmì, xi̱ta̱ ra bakón‑ya kjo̱téxoma‑la̱ Nainá ra tsikínda Moisés, ko̱ jñà xi̱ta̱ ítjòn‑la̱ na̱xi̱ndá, bátsjiꞌnde‑la̱ nga mejèn‑la̱ si̱ìꞌken Jesús.
Tanga mì kì ma isìko̱, nga̱ jñà xi̱ta̱ na̱xi̱ndá, ꞌñó nda i̱nchiꞌnchré‑la̱ koni ꞌsín tíꞌbéna̱jmí.
Jngo ni̱chjin, ꞌkia̱ nga tíbakón‑ya‑la̱ xi̱ta̱ Jesús ꞌén xi̱tse̱ ra nda tsò ya̱ ndi̱tsin i̱ngo̱ ítjòn, ijchó jñà xi̱ta̱ ítjòn‑la̱ na̱ꞌmì ko̱ xi̱ta̱ ra bakón‑ya kjo̱téxoma‑la̱ Nainá ra tsikínda Moisés; kjihijtako̱ xi̱ta̱ jchínga ꞌtse̱ xi̱ta̱ Judío.
Kitsò‑la̱:
―Ko̱ꞌtín‑náji̱n, ¿mé kjo̱téxoma ra tsjáꞌnde‑li koni ꞌsín nga ꞌnì? ¿Yá ra kitsjà‑li kjo̱téxoma kìi̱?
Kiìchja̱ Jesús, kitsò:
―Ti̱ꞌkoa̱á ꞌa̱n, jngo ꞌén skonangi‑no. Ko̱ꞌtín‑ná:
¿Yá ra kitsjà‑la̱ kjo̱téxoma Juan nga tsatíndá xi̱ta̱? ¿A jé Nainá ra tíjna ngajmi o̱ ra tà xi̱ta̱‑ní? ꞌKoa̱á tixó jiòn‑ni̱.
ꞌKia̱á tsajo̱óya‑ni; kitsò‑la̱ xákjén:
―Tsa kixé: “Jè Nainá ra tíjna ngajmi”, kií‑la ꞌsín ki̱tso̱‑ná: “¿Mé‑ni nga mì kjokjiín‑najiòn?”
Ko̱ tsa kixé: “Xi̱ta̱á kitsjà‑la̱ kjo̱téxoma”, na̱jo̱ó‑la ki̱ìné‑ná xi̱ta̱ na̱xi̱ndá nga ꞌkoa̱á ꞌsín makjiín‑la̱ nga jè Juan, Nainá kiìchja̱ ngajo‑la̱.
ꞌKia̱á kitsò:
―Mì kì ꞌya‑ji̱n yá ra kitsjà‑la̱ kjo̱téxoma Juan.
Kiìchja̱ Jesús, kitsò‑la̱:
A̱kjòn tsikíꞌtsia̱ Jesús nga kiìchja̱‑la̱ xi̱ta̱ na̱xi̱ndá; tsiꞌkéna̱jmí jngo‑la̱ kjoa̱ ra ma mangásòn‑kjo, kitsò‑la̱:
―Jngo xi̱ta̱ ra tsikítje̱jin to uva ya̱ nangi‑la̱. A̱kjòn isikiña‑la̱ xi̱ta̱ ra kjꞌií mé‑ni nga si̱íxáko̱‑ni. Ko̱ a̱kjòn kjín nó kijì.
ꞌKia̱ nga ijchò ni̱chjin nga ijye kjójchá jñà uva, jè ni‑la̱, isìkasén jngo chi̱ꞌnda nga ska̱ábé chiba kóꞌki bako̱‑la̱ ra jè. Tanga jñà xi̱ta̱ ra isíxájin nangi, tà iskajàn‑ko̱‑ní; tà isìkasén tiyaá‑ni.
Ra kjomà a̱skan, jè ni‑la̱ nangi, ìjngo chi̱ꞌnda isìkasén‑isa; ꞌkoa̱á ti̱ꞌsín isìko̱; iskajàn‑ko̱‑ní, ꞌñó kijtseton, a̱kjòn isìkasén tiya‑ni.
Ìjngo isìkasén ra ma‑ni jàn chi̱ꞌnda‑la̱; tà ngásòn isìko̱; isikiꞌon, ko̱ tsachrjekàjin nangi‑la̱.
’ꞌKia̱á kitsò jè ni‑la̱ nangi: “¿Mé ra ꞌsiaa̱n? Jé‑la sikásén iꞌndí‑na̱ ra ꞌñó tsjake̱; jé‑la ra ske̱xkón.”
Tanga jñà xi̱ta̱ chi̱ꞌnda kìi̱, ꞌkia̱ nga kijtse, kitsò‑la̱ xákjén: “Jé‑la ra̱kìi̱ ra ꞌtse̱ ki̱tso̱‑la̱ nangi; si̱ꞌkeén mé‑ni nga tsa̱jién ꞌkín ijye‑lá nangi.”
Tsachrjejin ya̱ ñánda̱ tjín to uva; a̱kjòn isìꞌken.
’¿Kó bixó jiòn, mé ra si̱ìko̱ xi̱ta̱ kìi̱ jè ni‑la̱ to uva?
ꞌKia̱ nga kjꞌi̱í‑ni, si̱ìꞌken‑la ngaꞌtsì xi̱ta̱ ꞌtse̱n kìi̱; a̱kjòn kjꞌií xi̱ta̱ si̱ìnga̱tsja nangi‑la̱ ñánda̱ tjín‑la̱ to uva ―kitsò Jesús.
Kitsó xi̱ta̱ ra i̱nchiꞌnchré:
―¡Ni̱kjiá ni̱chjin ko̱ꞌsín katama!
Iskoꞌán Jesús, kitsò‑la̱:
―Tsa majìn, ¿kó bixó jiòn? ¿Kóꞌsín tsò‑ni koni ꞌsín tíchja̱ Xa̱jo̱n ra tjíꞌta ꞌÉn‑la̱ Nainá nga tsò?:
Jè na̱jo̱ ra tsachrjengi jñà xi̱ta̱ ra bínda chrjó,
jé tíma‑ni na̱jo̱ ngaꞌñó ra síjna ítjòn ya̱ nga chrja̱ngi̱‑la̱ niꞌya.
Ngaꞌtsì xi̱ta̱ ra ya̱ ska̱tje̱n‑sòn jè na̱jo̱ ra̱kìi̱, ngi ko̱jòya‑ní; ko̱ tsa yá ra ya̱ ska̱tje̱n‑nè jè na̱jo̱ ra̱kìi̱, ngi ko̱chijo‑ní.
Jñà xi̱ta̱ ítjòn‑la̱ na̱ꞌmì ko̱ jñà ra bakón‑ya kjo̱téxoma‑la̱ Nainá ra tsikínda Moisés, sí mején‑la̱ nga jtsa̱ba̱ꞌñó kjòn Jesús, nga̱ kjòchi̱ya‑la̱ jè kjoa̱ mangásòn, nga kondra̱ ꞌtse̱‑ní koni ꞌsín tsiꞌkéna̱jmí; tanga jñá xi̱ta̱ na̱xi̱ndá itsakjòn‑la̱.
Tanga isikìnda̱‑ní; isìkasén ꞌmaá iꞌka‑la̱ xi̱ta̱ ra ijchò ꞌnchré‑la̱, ra ko̱ꞌsín kiꞌsìn koni tsa xi̱ta̱ nda; nga mejèn‑la̱ sa̱kò jngo‑la̱ ꞌén ra ꞌcho tsò mé‑ni nga ka̱ma ya̱ si̱ìnga̱tsja‑ni xi̱ta̱xá ítjòn ra tíbatéxoma.
Jñà xi̱ta̱ kìi̱, iskonangií‑la̱, kitsò‑la̱:
―Maestro, ꞌya‑náji̱n nga ndaá bakon‑yi mé ꞌén ra nakjí; mì kì tsa xi̱ta̱ chjaájin; ꞌén kixi̱í bakon‑yi koni ꞌsín tjín ndi̱yá‑la̱ Nainá.
¿A ndaá tjín nga kíchjítjié tsajmì a̱ꞌta ꞌtse̱ César, ra xi̱ta̱xá ítjòn‑la̱ xi̱ta̱ Roma, o̱ ra majìn‑ní?
Jesús, ti̱ꞌkia̱á kjòchi̱ya‑la̱ nga ta i̱nchikònda̱cha̱‑la̱, kitsò‑la̱:
―¿Mé‑ni nga mejèn‑no nga ꞌa̱n chjíꞌtá‑ná?
Ta̱kón jngo‑ná to̱n. ¿Yá ꞌtse̱ i̱sén ko̱ ꞌí ra tjíꞌta?
Kitsó xi̱ta̱ kìi̱:
―ꞌTse̱é jè César, jè ra xi̱ta̱xá ítjòn‑la̱ xi̱ta̱ Roma.
Jesús kitsó‑la̱:
―ꞌTi̱‑la César tsaꞌkoa̱, jè ra ꞌtse̱ César, ko̱ ꞌti̱‑la Nainá jè ra ꞌtse̱ Nainá.
Jñà xi̱ta̱ saduceo, ra mì kì makjiín‑la̱ nga faháya‑ila̱ miꞌken, ijchò kjonangi‑la̱ Jesús,
kitsò:
―Maestro, jè Moisés, ꞌkoa̱á ꞌsín tsakájna xa̱jo̱n: tsa jngo xi̱ta̱ ki̱yá ra mì kì ꞌse̱‑la̱ i̱xti ko̱ chjo̱ón‑la̱, tjíné‑la̱ ti̱jè ꞌndse̱ ki̱xan‑ko̱ india‑ni jè chjo̱ón mé‑ni nga kataꞌse‑la̱ i̱xti ra ya̱ ki̱chja̱‑nì a̱ꞌta ꞌtse̱ ndí miꞌken.
’India‑ró ito xi̱ta̱ tsikitsa̱jna ra ta̱jngo na̱, ko̱ ta̱jngo na̱ꞌìn. Jè ra tjòn, kiꞌse‑la̱ chjo̱ón; tanga ta ꞌkoa̱á ꞌsín ꞌken, mì kì i̱xti kiꞌse‑la̱.
Jé ꞌndse̱ ra ma‑ni jò, ixan‑ko̱ india‑ni chjo̱ón‑la̱; ꞌkia̱ nga ꞌken, mì kì kiꞌse‑te‑la̱ i̱xti.
Jè chjo̱ón ra̱kìi̱, ixan‑ko̱ó ra ma‑ni jàn; ꞌkoa̱á ꞌsín ixan‑ko̱ skanda ra ma‑ni ito, tanga ni̱jngo i̱xti kiꞌse‑la̱ skanda nga ꞌken.
Ra kjomà a̱skan‑nioo̱, ꞌkeén‑te jè ndí chjo̱ón.
Tsa ꞌkia̱ nga kjoa̱áya india‑ila̱, ¿ñáa̱‑ni xi̱ta̱ kìi̱ ra chjo̱ón‑la̱ ka̱ma kjòn‑ni? Nga̱ ixan‑ko̱ ijyeé kó ito xi̱ta̱ ꞌxi̱n kìi̱.
Jesús, ꞌkia̱á kitsò‑la̱:
―Xi̱ta̱ ra tjín ni̱chjin ꞌndi̱ ꞌndi̱, ko̱ íchjín ko̱ íchjá bixan‑ní.
Tanga jñà xi̱ta̱ ra bakèn‑la̱ nga ya̱ kítsa̱jna jè i̱sàꞌnde ra ꞌsa̱ kjꞌi̱í, ko̱ nga kjoa̱áya india‑ila̱, mì tsa ti̱ ki̱xan‑ni.
Ko̱ mì tsa ti̱ ki̱yá‑ni. Nga̱ ꞌkoa̱á ꞌsín ngásòn kítsa̱jnakon koni jñà ìkja̱li̱; ijyeé i̱xti‑la̱ Nainá ma ꞌkia̱ nga ijye kjoa̱áya‑ila̱.
Skanda jè Moisés, ꞌkoa̱á ꞌsín bakón‑ya nga jñà ra ijye ꞌken, kjoa̱áya india‑ila̱. ꞌKoa̱á ꞌsín tjíꞌta xa̱jo̱n a̱ꞌta ꞌtse̱ yá naꞌyá ra títì, nga tsò Moisés: “Jè ra Nainá ꞌmì‑lá, ti̱ꞌkoa̱á Nainá tsò‑la̱ Abraham, Isaac, ko̱ Jacob.”
¡Jè Nainá, mì tsa Nainá ꞌtse̱ miꞌken‑jìn, ꞌtse̱é jñà xi̱ta̱ ra títsa̱jnakon! Nga̱ ra a̱ꞌta ꞌtse̱ Nainá, títsa̱jnakon ijyeé ngaꞌtsì xi̱ta̱.
ꞌKia̱á kiìchja̱ xi̱ta̱ ra bakón‑ya kjo̱téxoma‑la̱ Nainá ra tsikínda Moisés, kitsò:
―Maestro, nda tjín koni ꞌsín kanakjí.
Ni̱ì‑ti̱‑jngo xi̱ta̱ ra kjóꞌñó‑ni ikon nga iskonangi-isa‑la̱.
Jesús kitsó‑ní:
―¿Mé‑ni nga tsò‑ni ꞌén ra tjín nga jè Cristo [ra xá si̱ìkasén‑ni Nainá] nga ya̱á nchrabá‑nì tje̱‑la̱ a̱ꞌta ꞌtse̱ xi̱ta̱xá ítjòn ra tsiꞌkìn David?
Nga̱ jè David, ti̱jé ko̱tsò‑ni ya̱ xa̱jo̱n ꞌtse̱ Salmo nga tsò:
Jè Nainá kitsó‑la̱ Cristo ra tíjna ítjòn‑na:
“Ya̱ ti̱jnaꞌtá‑ná nga kixi̱‑na̱,
skanda ꞌkia̱ nga ijye sikítsa̱jnangia xi̱ta̱ kondra̱‑li
ya̱ ñánda̱ i̱jnchasòn ndsa̱kì.”
Jè David, ꞌkoa̱á ꞌsín kitsò‑la̱ jè Cristo [ra xá si̱ìkasén‑ni Nainá] nga jé tíjna ítjòn‑la̱. ¿Ko̱ kóꞌsín ma‑ni nga tje̱‑la̱ ma?
ꞌKia̱ nga i̱nchiꞌnchré ngaꞌtsì xi̱ta̱ na̱xi̱ndá, Jesús kitsó‑la̱ jñà xi̱ta̱ ra kotáꞌyáꞌta‑la̱:
―Ti̱kinda̱a ijo‑no a̱ꞌta ꞌtse̱ xi̱ta̱ ra bakón‑ya kjo̱téxoma‑la̱ Nainá ra tsikínda Moisés; ra jñà, ꞌñó tsjake nga jñà bimako̱ nikje ra ndajò kjòn. Ti̱ꞌkoa̱á ꞌñó sasén‑la̱ nga nda kjón jcha̱xkón ꞌkia̱ nga síkjáya‑la̱ xi̱ta̱ ya̱ a̱jin ndi̱tsi̱n. Ko̱ jñà bátsji íxile̱ ra i̱jncha ítjòn ya̱ niꞌya sinagoga ñánda̱ nga maxkóya xi̱ta̱ Judío, ko̱ nga jñà kítsa̱jnaꞌta ítjòn ímixa̱ ya̱ ñánda̱ nga bakjèn xi̱ta̱ nga tjín ꞌsí.
Faꞌán niꞌya‑la̱ jñà ndí íchjín ra ijye ꞌken ꞌxi̱n‑la̱. A̱kjòn sí taxki̱ tseé fìko̱ ꞌkia̱ nga ꞌsín kjo̱chikon, mé‑ni nga nda xi̱ta̱ ki̱tjongi‑nì. Jñà xi̱ta̱ kìi̱, isa̱á tse kjo̱hiꞌin ꞌki̱‑la̱.
ꞌKia̱ nga iskotsíjen Jesús, kijtseé jñà xi̱ta̱ ra ꞌñó nchi̱ná nga i̱nchibítsa̱ya to̱n‑la̱ ya̱ ñánda̱ nga siya to̱n ra kjo̱tjò ꞌtse̱ Nainá.
ꞌKia̱á kitsò:
―ꞌKoa̱á xin kixi̱‑no, jè chjo̱ón jchꞌa̱n ra̱kìi̱ ra ꞌñó i̱ma̱, jé‑ní ra isa̱ tse to̱n kábíjna, nda mí ꞌkoa̱‑ni koni jñà xi̱ta̱ ra iꞌka.
Nga̱ ngaꞌtsì jñà xi̱ta̱ ra tjín‑la̱ to̱n, tà jé tsjá jè ra jnengi‑la̱, tanga jè ndí chjo̱ón i̱ma̱ ra̱kìi̱, jè kátsjá ijye to̱n ra tíjnakon‑ni nga ni̱chjin nchijòn.
Tjín iꞌka ra i̱nchijo̱óya‑ni jè i̱ngo̱ ítjòn, nga ꞌñó nda kjòn jñà na̱jo̱‑la̱ ko̱ jñà tsajmì ra ijàjno. Jesús kitsó‑la̱:
―Jñà na̱jo̱ ko̱ tsajmì ra nda kjòn ra i̱nchichitsíjen‑la, ki̱jchò ni̱chjin ꞌkia̱ nga ni̱ì‑ti̱‑jngo ya̱ si̱jnasòn‑la̱ xákjén; ki̱xo̱jen ijye‑ní.
Jñà xi̱ta̱ ꞌkia̱á iskonangi‑la̱ Jesús, kitsò‑la̱:
―Maestro, ¿kjiá‑nioo̱ nga ko̱ꞌsín ka̱ma? ¿Mé kjo̱xkón ra tsijen jcha̱‑la̱ ꞌkia̱ nga ijye ko̱chraña ni̱chjin nga ko̱ꞌsín ko̱ma jñà kjoa̱ kìi̱?
Jesús kitsó‑ní:
―Ti̱kinda̱a ijo‑no nga mì yá ra sko̱ónda̱cha̱‑no. Kjín xi̱ta̱ kjꞌi̱í ra ꞌí tsa̱ꞌa̱n si̱ìchjeén nga ki̱tso̱: “ꞌA̱án‑ná ra Cristo [ra xá isìkasén‑na Nainá]”, ti̱ꞌkoa̱ ki̱tso̱: “Ijyeé kjochraña ni̱chjin nga ꞌa̱n kotexóma.” Kì ya̱ mahítji̱ngi‑la.
ꞌKia̱ nga ki̱náꞌya nga ꞌse̱ kjo̱jchán, ko̱ kjo̱si, kì tà chjàn skon; nga̱ machjeén‑ní nga ítjòn ko̱ꞌsín ka̱ma tanga kjè tsa kje̱heꞌtà‑jìn ni̱chjin.
Kitsó‑isa‑la̱:
―Jñà ra na̱xi̱ndá iꞌi, ko̱ jñà xi̱ta̱xá ítjòn ra i̱nchibatéxoma, kjo̱jchán ꞌke̱‑la̱ xákjén.
ꞌSe̱é chón ra ꞌñó tse ꞌkoa̱; jndíi̱ ra ján ꞌse̱ kjinchrá ko̱ ꞌchin ra ꞌñó kjàn. Jcha̱á‑la̱ ya̱ ján ngajmi kjo̱xkón ra ꞌñó tse tjín‑ni ko̱ kjoa̱ ra ꞌñó ꞌcho tjín ra ꞌñó ki̱skón‑lá.
’Tanga ítjòn jtsa̱ba̱ꞌñó‑no xi̱ta̱; koa̱àtji̱ngi‑no; i̱ko̱‑no ya̱ niꞌya sinagoga ñánda̱ nga maxkóya xi̱ta̱ Judío nga ya̱ si̱ndajín‑no. Ti̱ꞌkoa̱ i̱ko̱ó‑no nda̱yá; i̱ko̱ó‑no ñánda̱ tíjna xi̱ta̱xá ítjòn ko̱ ya̱ ñánda̱ tíjna jè xi̱ta̱ ra batéxoma, tà nga̱tjì‑la̱ nga a̱ꞌta tsa̱ꞌa̱n makjiín‑no.
ꞌKia̱ nga ko̱ꞌsín ko̱ka̱maꞌtin jiòn, ꞌkia̱á ko̱ma ꞌkéna̱jmí‑la xi̱ta̱ ra a̱ꞌta tsa̱ꞌa̱n.
Ko̱ꞌsín ti̱jngo‑la takòn, kì tà chjàn ítjòn níkítsjen kóꞌsín kixó nga ki̱si̱ko̱o ijo‑no;
nga̱ ꞌa̱án tsja‑no ꞌén ko̱ kjo̱bítsjen kóꞌsín kixó, mé‑ni nga mì kì si̱ìkijne‑no jñà xi̱ta̱ kondra̱‑no ꞌkia̱ nga jchi̱bakjo.
Skanda ti̱jñá‑ni ra na̱ꞌìn‑no ma, ra ꞌndsè, ra xàngio̱o, ko̱ xi̱ta̱ ra nda báko̱‑no, ra si̱ìnga̱tsja‑no ko̱ ti̱ꞌkoa̱ si̱ìꞌken iꞌka‑no.
Ngaꞌtsì xi̱ta̱ i̱sàꞌnde si̱ìjtike‑no, tà nga̱tjì‑la̱ ra a̱ꞌta tsa̱ꞌa̱n.
Tanga ni̱jngo tsja̱skò jchi̱ja.
¡Jè ra chíkjoa̱‑la̱ kjo̱hiꞌin kìi̱ nga ko̱tojin, kíjnakon inìma̱‑la̱ skanda ta kjiá‑nioo̱!
’ꞌKia̱ nga jcha̱a na̱xi̱ndá Jerusalén nga kitse jngo tjindi‑la̱ chíchàn, ijyeé ꞌya nga kjochraña ni̱chjin nga kje̱hesòn ngaꞌtsì mé ra tjín ya̱.
ꞌKia̱ ko̱ꞌsín ko̱ma, jñà ra ya̱ tjítsa̱jna Judea, ya̱ katafì ñánda̱ nindo; jñà ra tjítsa̱jna ya̱ Jerusalén, katitjojin; ko̱ ra ya̱ tjítsa̱jna ya̱ a̱jin ijñá ján, kì tà chjàn máfa‑ni ya̱ na̱xi̱ndá‑la̱.
Nga̱ ꞌtse̱é kjo̱hiꞌin ꞌse̱, mé‑ni nga ki̱tjasòn ijye‑ni koni ꞌsín tíchja̱ Xa̱jo̱n ꞌtse̱ Nainá.
¡I̱ma̱‑ró‑ni ndí íchjín, ra ꞌkia̱ chi̱ba̱‑la̱ ꞌxkén, ko̱ tsa ndí i̱xti‑xó i̱nchisíkaki! Ra ta kjo̱jti‑la̱ Nainá, tseé kjo̱hiꞌin tsjá‑la̱ xi̱ta̱ na̱xi̱ndá Israel.
Tjín ra ki̱cha̱ ndajò ki̱yá‑ni; ko̱ tjín ra kjꞌií i̱sàꞌnde i̱ko̱ kjo̱hiꞌin jñà xi̱ta̱. Jñà ra mì tsa xi̱ta̱ judío, ꞌñó ske̱ton jñà xi̱ta̱ na̱xi̱ndá Jerusalén; jñá ko̱tèxoma‑la̱ skanda ꞌkia̱ nga kje̱heꞌtà ni̱chjin‑la̱ xi̱ta̱ kìi̱.
’Jcha̱á‑la̱ kjo̱xkón a̱ꞌta ꞌtse̱ tsáꞌbí, ꞌtse̱ sá, ko̱ a̱ꞌta ꞌtse̱ jñà nitse. Ya̱ a̱ꞌta nangi, ngaꞌtsì xi̱ta̱, ꞌñó jtsa̱kjòn nga kji̱ꞌnchré‑la̱ nga ꞌñó kjo̱ne ꞌkia̱ nga ski̱ꞌnga jè ndáchikon.
Jñà xi̱ta̱ ngi ki̱yáya‑ní nga jtsa̱kjòn ꞌkia̱ nga ske̱ kjoa̱ ra ka̱maꞌtin i̱sàꞌnde. Nga̱ skanda jñà ngaꞌñó ra tjín ján ngajmi, ko̱jtiyaá‑la̱.
A̱kjòn ske̱‑na xi̱ta̱, ꞌa̱n ra Iꞌndí‑la̱ Xi̱ta̱ xian‑la̱ ijo‑na̱ nga kji̱nchrabàa̱ ya̱ a̱jin ifi nga tse ngaꞌñó tji̱ko̱ ko̱ jeya tíjna.
ꞌKia̱á tsiꞌkéna̱jmí jngo‑la̱ kjoa̱ ra mangásòn; kitsò‑la̱:
―Chítsijen‑la jè yá‑la̱ to igo̱, ko̱ ngaꞌtsì yá ra tjín.
ꞌKia̱ nga ijye bíꞌtsia̱ nga bíꞌjtsén xka̱‑la̱, ꞌya‑nó nga ijyeé machraña cho̱ ndabá.
ꞌKoa̱á ti̱ꞌsín tjín, ꞌkia̱ nga jcha̱a nga ko̱ka̱ma jñà kjoa̱ kìi̱, katamachi̱yaá‑no nga ijyeé tímachraña ni̱chjin nga jcha̱a kóꞌsín batéxoma Nainá.
’ꞌKoa̱á xin kixi̱‑no: Ti̱kjeé biya‑ni xi̱ta̱ ra tjín ꞌndi̱ ꞌndi̱, nga ki̱tjasòn ijye jñà kjoa̱ kìi̱.
Jè ngajmi ko̱ jè i̱sàꞌnde jchi̱jaá‑la, tanga jñà ꞌén‑na̱, mì tsa ta ya̱ jcha̱àjin; ki̱tjasòn ijye‑ní.
’Ti̱kinda̱a ijo‑no; kì biꞌnde nga jè sítájajín inìma̱‑no jñà kjoa̱ ꞌchi̱, ko̱ kjoa̱ ra ꞌsín xi̱ta̱ ꞌchi̱, ko̱ kjoa̱ ra níkájneé ya̱ i̱sàꞌnde mé‑ni mì ta ndi̱to̱n kji̱íkanè‑no jè ni̱chjin ꞌkia̱ nga kjíꞌi̱ india‑na, koni ꞌsín ma jngo chi̱n.
Nga̱ ꞌkoa̱á ꞌsín ka̱maꞌtin ngaꞌtsì xi̱ta̱ ra tjín nga tíjngo i̱sàꞌnde.
Ti̱tsa̱jnanda ra jiòn, ti̱nákjoa̱ꞌta kiꞌta‑la Nainá mé‑ni nga ꞌse̱‑no ngaꞌñó nga ka̱ma ko̱tojiòn ngaꞌtsì kjo̱hiꞌin ra ꞌse̱, ko̱ mé‑ni nga mì kì ko̱sabá‑no ya̱ ngixko̱n Iꞌndí‑la̱ Xi̱ta̱.
ꞌKia̱ ni̱chjin, ya̱á tsakón‑ya Jesús ya̱ ndi̱tsin i̱ngo̱ ítjòn, ko̱ ꞌkia̱ ni̱tje̱n, ya̱á fì kijna ya̱ nindo ra ꞌmì Yá Olivo.
Ngaꞌtsì xi̱ta̱ bijchó ꞌnchré‑la̱ ꞌén ra bakón‑ya ꞌkia̱ nga ta̱jñòya ya̱ a̱ya i̱ngo̱ ítjòn.
Ijyeé kjochraña ni̱chjin ꞌkia̱ nga bitjo ꞌsí paxko̱, nga bakjèn ni̱ño̱ nchra̱jín ra tsìn‑la̱ na̱ꞌyo̱ san jñà xi̱ta̱ judío.
Jñà xi̱ta̱ ítjòn‑la̱ na̱ꞌmì, ko̱ jñà xi̱ta̱ ra bakón‑ya kjo̱téxoma‑la̱ Nainá ra tsikínda Moisés mejèn‑la̱ si̱ìꞌken Jesús; tsakátsjiꞌnde‑la̱ kóꞌsín si̱ìko̱, tà nga̱tjì‑la̱ nga̱ jñà tsakjón‑la̱ xi̱ta̱ na̱xi̱ndá.
Jè xi̱ta̱‑ni̱í ꞌjahaꞌsen‑jiín inìma̱‑la̱ ra ꞌmì Judas, ra ti̱ꞌkoa̱ Iscariote ꞌmì‑te, jngo xi̱ta̱‑la̱ Jesús jñà ra tejò ma‑ni.
Ya̱á íkáko̱ xi̱ta̱ ítjòn‑la̱ na̱ꞌmì, ko̱ xi̱ta̱ ítjòn ra síkinda̱ i̱ngo̱ ítjòn, nga tsajo̱óya‑ni kóꞌsín ma si̱ìnga̱tsja Jesús kondra̱‑la̱.
Xi̱ta̱ kìi̱, tsjaá kiꞌse‑la̱; tsikíndajín‑ní nga to̱n tsjá‑la̱.
Kjokjiín‑la̱ jè Judas, a̱kjòn tsakátsjiꞌnde‑la̱ kóꞌsín si̱ìnga̱tsja Jesús nga mì kì ske̱ jñà xi̱ta̱ na̱xi̱ndá.
Ijchó ni̱chjin nga bitjo ꞌsí a̱ꞌta ꞌtse̱ ni̱ño̱ nchra̱jín ra tsìn‑la̱ na̱ꞌyo̱ san, ꞌkia̱ ko̱ꞌsín tjínè‑la̱ nga biya forrè ra xaájten jní‑la̱ ra a̱ꞌta ꞌtse̱ ꞌsí paxko̱.
Jesús isìkasén Pedro ko̱ Juan, kitsò‑la̱:
―Tje̱n tangió mé‑ni nga tinda tsajmì ra ki̱chi‑né ra a̱ꞌta ꞌtse̱ ꞌsí paxko̱.
Kitsó jñà xi̱ta̱‑la̱:
―¿Ñánda̱ mejèn‑li Na̱ꞌìn nga kínda‑ji̱n?
Jesús kitsó‑la̱:
―ꞌKia̱ nga kijcho ya̱ a̱jin na̱xi̱ndá, ya̱á ska̱jin jngo xi̱ta̱ ꞌxi̱n ra ꞌya jngo nisa nandá. Tangítji̱ngi‑la skanda ñánda̱ nga kjoa̱haꞌsen niꞌya.
Ko̱ꞌtìn‑la jè ni‑la̱ niꞌya: “Ki̱í tsò jè Maestro: ¿Ñánda̱ kjijna jè niꞌya ya̱ ñánda̱ nga kókje̱n‑ko̱ xi̱ta̱‑na̱ ra kotáꞌyáꞌta‑na ra a̱ꞌta ꞌtse̱ ꞌsí paxko̱?”
Jè xi̱ta̱ ra̱kìi̱, ko̱kòn jngo‑no niꞌya ra je ꞌki ra ijye nda chon ra ya̱ kjijnasònꞌnga iꞌngaá. Ya̱ tinda tsajmì ra ki̱chi‑né.
Jñà xi̱ta̱ kìi̱, kijí‑ní; ꞌkoa̱á ꞌsín isakò‑la̱ koni ꞌsín kitsò‑la̱ Jesús. Ya̱á tsikínda tsajmì ra tsakjèn ra kjoa̱ ꞌtse̱ ꞌsí paxko̱.
ꞌKia̱ nga ijye ijchò chi̱ba̱‑la̱ nga tsakjèn, Jesús ko̱ xi̱ta̱ ra bíxáya‑la̱ ya̱á tsikitsa̱jnaꞌta ímixa̱.
Kitsò‑la̱:
ꞌKoa̱á xin kixi̱‑no, mì kì ti̱ kókje̱n‑na ra a̱ꞌta ꞌtse̱ ꞌsí paxko̱ skanda ꞌkia̱ nga ijye ki̱tjasòn jñà ni̱chjin ꞌkia̱ nga ko̱tèxoma Nainá.
ꞌKia̱á iskábé jngo chi̱tsín ra tjíya nandá xán ꞌtse̱ uva; kitsjá‑la̱ kjo̱nda Nainá. A̱kjòn kitsò‑la̱ jñà xi̱ta̱‑la̱:
―Chjíbé, ti̱kaꞌbí‑la xàngio̱o;
ꞌkoa̱á xian‑no nga mì ti̱ kì skꞌi̱‑na nandá xán ꞌtse̱ uva skanda ꞌkia̱ nga ko̱tèxoma Nainá.
A̱kjòn iskábé ni̱ño̱ nchra̱jín; kitsjá‑la̱ kjo̱nda Nainá. A̱kjòn isìjòya, ko̱ kitsjá‑la̱ xi̱ta̱‑la̱, kitsò‑la̱:
―Jñà kìi̱, jé ijo‑na̱, ra tsja kjo̱tjò nga ki̱yá ngajo‑najiòn. Ko̱ꞌsín ti̱jòya‑te jiòn ni̱ño̱ nchra̱jín nga ti̱kítsjen‑yá ra a̱ꞌta tsa̱ꞌa̱n.
ꞌKia̱ nga ijye tsakjèn, ꞌkoa̱á ti̱ꞌsín kiꞌsìn; iskábé jngo chi̱tsín [ra tjíya nandá xán ꞌtse̱ uva], kitsò:
―Jè nandá xán ra tjíya chi̱tsín ra̱kìi̱, jè‑ní kjoa̱ xi̱tse̱ ra bindájín‑ko̱‑no, ra ngi ko̱ jní‑na̱ makixi̱ya‑ni, jè jní‑na̱ ra xa̱ájten ra kjo̱nda tsa̱jiòn.
Ya̱á tíjnaꞌtako̱‑ná ímixa̱, jè ra si̱ìnga̱tsja‑na xi̱ta̱ kondra̱‑na̱.
Kixi̱í kjoa̱, ꞌa̱n ra Iꞌndí‑la̱ Xi̱ta̱ xin‑la̱ ijo‑na̱, tjínè‑na nga ki̱yá, tanga, ¡i̱ma̱‑ró‑ni jè xi̱ta̱ ra si̱ìnga̱tsja‑na!
Jñà xi̱ta̱‑la̱ tsikíꞌtsia̱‑ní nga iskonangi‑la̱ xákjén, kitsò: “Yá‑ní ra ko̱ꞌsín si̱ìnga̱tsja.”
Jñà xi̱ta̱‑la̱ Jesús tsakátiya‑ni nga yá kjòn‑ní ra tíjna ítjòn.
Jesús kitsó‑la̱:
―Jñà xi̱ta̱xá ítjòn ra mì tsa xi̱ta̱ judío, ꞌñó beton xi̱ta̱ na̱xi̱ndá‑la̱, ko̱ jñà xi̱ta̱ kìi̱, ꞌkoa̱á ꞌsín bitjongi nga ꞌñó nda xi̱ta̱.
Tanga ra jiòn, mì tsa ko̱ꞌsín ꞌsia̱an. Jè ra isa̱ ꞌnga tíjna, isa̱á nangi katijna; ko̱ jè ra ma‑la̱ batéxá‑ná, tà isa̱á jé katama chi̱ꞌnda.
¿Yá‑ní ra tíjna ítjòn? ¿A jè ra bijnaꞌta ímixa̱ o̱ ra jè ra bíya tsajmì? ¿A mí tsa jè, jè ra bijnaꞌta ímixa̱? Tanga ꞌndi̱ ꞌndi̱, mì tsa ti̱ ko̱ꞌsín ka̱ma‑ni. ꞌA̱n, ꞌkoa̱á ꞌsín tíjna̱jin‑no koni tsa jngo xi̱ta̱ chi̱ꞌnda ra tísíxá‑no.
’Jión‑nájiòn ra ko̱ꞌsín titsa̱jnako̱ kiꞌtá‑ná ni̱ꞌsín ta mé kjoa̱ ra tíbatojiàa̱n.
ꞌKoa̱á ma‑ni, ꞌkoa̱á ꞌsín tsja‑no kjo̱téxoma, mé‑ni nga ta̱te̱xoma koni ꞌsín kitsjà‑na jè Na̱ꞌìn‑na̱ ra Nainá,
mé‑ni nga ti̱ꞌkoa̱ ya̱ ki̱chioò ko̱ ya̱ ꞌsio̱ò ya̱ a̱ꞌta ímixa̱ ñánda̱ kotexóma ra ꞌa̱n, ti̱ꞌkoa̱ ya̱ ki̱tsa̱jnasòn íxile̱ ꞌtse̱ kjo̱téxoma, nga jiòn kíndajín‑la jñà xi̱ta̱ na̱xi̱ndá‑la̱ xi̱ta̱ Israel ra tejò tje̱ ma‑ni ―kitsó Jesús.
Kiìchja̱‑isa Na̱ꞌín‑ná, kitsò:
―Ji̱ Simón, jè xi̱ta̱‑ni̱í ijyeé isíjéꞌnde nga mejèn‑la̱ ꞌñó sko̱óꞌta‑no. Nga ko̱ꞌsín si̱ìko̱‑no koni ꞌsín nìko̱ jè trigo nga ꞌkia̱ matsje.
Tanga ijyeé isíjéꞌtin‑la ra ji̱, mé‑ni nga mì jcha̱àjin‑li kjoa̱ ra makjiín‑li ra a̱ꞌta tsa̱ꞌa̱n. ꞌKia̱ ijye koa̱áfaꞌta‑iná ra ji̱, ti̱si̱ki̱i jñà xàngi̱i, mé‑ni nga kixi̱ katitsa̱jna‑ni.
Simón Pedro kitsó‑ní:
―Na̱ꞌìn, tíjna̱nda‑ná nga kíko̱‑la ni̱ꞌsín nda̱yá ꞌkín, ko̱ ni̱ꞌsín ya̱ katiyako̱‑la.
Jesús kitsó‑la̱:
―Ji̱ Pedro, ꞌkoa̱á xin‑la, ꞌndi̱ ꞌndi̱, jàn ꞌka̱ ko̱síi̱ nga mì kì ꞌyaxkon‑ná ꞌkia̱ nga ti̱kjè kjindáya káxtí.
Jesús iskonangií‑la̱, kitsò‑la̱:
―ꞌKia̱ nga ta ísikásén tiya‑no nga ni̱mé ra kiꞌchà, nga ni̱mé to̱n, nga ni̱mé na̱ꞌya, ko̱ nga ni̱mé xa̱jté tsakjaya jiòn, ¿mé ra ichijaꞌta‑no?
Jñà xi̱ta̱ kitsó‑ní:
ꞌKia̱á kitsò‑la̱:
―ꞌNdi̱ ꞌndi̱, jè ra tjín‑la̱ chrja̱ba̱ to̱n, ko̱ ra tjín‑la̱ na̱ꞌya, katakjábé; jè ra tsìn‑la̱ ki̱cha̱ ndajò, katatína na̱chro̱-sònꞌnga‑la̱ ko̱ katatse ki̱cha̱‑la̱.
ꞌKoa̱á xín‑no, tjínè‑la̱ nga ki̱tjasòn ijye, koni ꞌsín tíchja̱ ra a̱ꞌta tsa̱ꞌa̱n jè Xa̱jo̱n‑la̱ Nainá, nga tsò: “ꞌKoa̱á ꞌsín ske̱tákon koni tsa jngo xi̱ta̱ ra mì kì nda ꞌsín.” Koni ꞌsín tíchja̱ ꞌÉn‑la̱ Nainá ra a̱ꞌta tsa̱ꞌa̱n, ki̱tjasòn ijye‑ní.
Jñà xi̱ta̱‑la̱ kitsò:
―Na̱ꞌìn, jò ki̱cha̱ ndajò kjihijyo‑naji̱n i̱jndíi̱.
Jè Jesús kitsó‑la̱:
―Tà ka̱ma‑ni.
A̱kjòn kijì Jesús nga kiìchja̱ꞌta‑la̱ Nainá ya̱ ñánda̱ ꞌmì nindo Yá Olivo koni ꞌsín ꞌsín kiꞌta; tje̱n‑ngi‑la̱ xi̱ta̱‑la̱ ra kotáꞌyáꞌta‑la̱.
ꞌKia̱ nga ijchò i̱ꞌnde ra̱kìi̱, kitsò‑la̱ xi̱ta̱‑la̱:
―Ti̱nákjoa̱ꞌta‑la Nainá mé‑ni nga mì kjótsji-jé‑no.
ꞌKia̱á tsasìꞌtaxìn i̱tsé; ꞌkoa̱à‑la ꞌki kijì, koni ꞌki kjìn saté jngo na̱jo̱; tsasèn-xkóꞌnchi, a̱kjòn kiìchja̱ꞌta‑la̱ Nainá.
Kitsò:
―Na̱ꞌìn, tsa mejèn‑li, chjáaxìn‑ná kjo̱hiꞌin ra̱kìi̱; tanga mì tsa jè katitjasòn koni ꞌsín mejèn‑na ra ꞌa̱n, ꞌkoa̱á ꞌsín katama koni ꞌsín mejèn‑li ra ji̱.
ꞌKia̱ tíchja̱ꞌta‑la̱ Nainá, jngo ìkja̱li̱ tsatsíjen‑la̱ ra ngajmi inchrabà‑ni nga kitsjà ngaꞌñó-isa‑la̱.
Koni ꞌsín ꞌñó tse kjo̱hiꞌin tísíkjiín, ꞌkoa̱á ꞌsín ꞌñó kiìchja̱ꞌta-isa‑la̱ Nainá; jè ndátsjiya‑la̱ ra iskatsajoꞌtá nangi, sí koni kjòn jní chi̱jnga̱á kjòn.
ꞌKia̱ ijye kiìchja̱ꞌta‑la̱ Nainá, kijì india‑ni ya̱ ñánda̱ títsa̱jna jñà xi̱ta̱ ra kotáꞌyáꞌta‑la̱. Tanga ꞌkia̱ ijchò, ijyeé kjifé‑ní, tà nga̱tjì‑la̱ ꞌñó ꞌon i̱nchima‑la̱ inìma̱‑la̱.
ꞌKia̱á kitsò‑la̱:
―¿Mé‑ni nga tjitsjafè‑no? Ti̱sítje̱en, ti̱nákjoa̱ꞌta‑la Nainá mé‑ni nga mì sa̱kò jé‑no.
Ti̱ꞌkia̱á‑ni nga tíchja̱‑isa Jesús, kjìn xi̱ta̱ ijchò; tje̱n ítjòn jè Judas, jngo xi̱ta̱‑la̱ Jesús jñà ra tejò ma‑ni. ꞌKia̱ ijchò, ikasiꞌta chraña‑la̱ Jesús nga iskineꞌa.
Jè Jesús kitsó‑la̱:
―Ji̱ Judas, ¿a tà maá chineꞌa jngo‑ná ko̱ a̱kjòn nìnga̱tsja‑ná xi̱ta̱ kondra̱‑na̱ ꞌa̱n ra Iꞌndí‑la̱ Xi̱ta̱ xin‑la̱ ijo‑na̱?
Jñà xi̱ta̱‑la̱ ra iꞌka, ꞌkia̱ nga kijtse kjoa̱ ra tímaꞌtin Jesús, kitsó‑ní:
―Na̱ꞌìn, ¿a mején‑li nga ki̱ꞌchon‑ji̱n ki̱cha̱ ndajò‑na̱ji̱n?
Jngo xi̱ta̱‑la̱ Jesús tsajá‑la̱ ki̱cha̱ jè chi̱ꞌnda‑la̱ na̱ꞌmì ítjòn; tsateꞌtà chíká nga kixi̱‑la̱.
ꞌKia̱á kitsò Jesús:
―¡Tà katjaꞌbè; kì ko̱nìko̱o!
A̱kjòn tsakáꞌta‑la̱ tsja chíká‑la̱ chi̱ꞌnda ra̱kìi̱; ndi̱to̱ón kjonda‑ni.
ꞌKia̱á kitsò‑la̱ jñà xi̱ta̱ ra ijchòtji̱ngi‑la̱, jñà xi̱ta̱ ítjòn‑la̱ na̱ꞌmì, ko̱ xi̱ta̱ ra síkinda̱ i̱ngo̱ ítjòn, ko̱ jñà xi̱ta̱ jchínga:
―¿Mé‑ni ko̱ꞌsín kàꞌfìi̱‑no nga ko̱ꞌsín kàꞌfìi̱ꞌcha‑ná koni tsa jngo xi̱ta̱ chijé nga ki̱cha̱ ko̱ yá kiꞌchà?
Jñà xi̱ta̱ itsabáꞌñó Jesús, kiìko̱ ya̱ niꞌya‑la̱ na̱ꞌmì ítjòn. Jè Pedro, kjiín tji̱ngi‑la̱.
Jñà xi̱ta̱, niꞌí tsikítse ya̱ nga masen‑la̱ ndi̱tsin, a̱kjòn tsikìtsa̱ꞌngi jngo tjandi. Jè Pedro, ya̱á tsikijnajin‑te‑la̱ xi̱ta̱.
Jngo chjo̱ón chi̱ꞌnda, ꞌkia̱ kijtse Pedro nga ya̱ tíjnaꞌngi, iskoꞌán‑ní; kitsò‑la̱:
―Xi̱ta̱ ra̱kìi̱, ya̱á tsáꞌbako̱‑te Jesús.
Tanga jè Pedro tsakjajnaꞌma‑ní, mì kì tsiꞌkéna̱jmí; kitsò:
―Ji̱ chjo̱ón, mì kì bexkon xi̱ta̱ ra ko̱ꞌmì‑la̱ ji̱.
Ra kjomà jngohíjta, ìjngo xi̱ta̱ kijtse Pedro; kitsò‑la̱:
―Ti̱ꞌkoa̱á ra ji̱ ya̱á tjájmekíi̱ jè Jesús.
ꞌKia̱á kitsò Pedro:
―Majìn, mì tsa ꞌa̱n jiàa̱n, nàmi̱.
Ra kjomà a̱skan, tjían‑ni tsa jngo hora, ꞌñó ko̱kitsò jngo‑isa xi̱ta̱:
―Kixi̱í kitií kjoa̱, jè xi̱ta̱ ra̱kìi̱, ya̱á tsáꞌbako̱‑te Jesús; nga̱ ya̱á i̱ꞌnde‑la̱ ya̱ Galilea.
Pedro kitsó‑ní:
―Mì kì be mé ꞌén ra ko̱ꞌmì‑la̱ ji̱ na̱ꞌìn.
Ti̱ꞌkia̱á‑ni tíchja̱ Pedro nga iskindaya káxtí.
Isíkáfa Na̱ꞌín‑ná Jesús, iskotsíjen‑la̱ Pedro. ꞌKia̱á itjokítsjen‑la̱ Pedro ꞌén ra ko̱kitsò‑la̱ Na̱ꞌín‑ná Jesús nga kitsò‑la̱: “ꞌNdi̱ ꞌndi̱, ꞌkia̱ nga ti̱kje kjindáya káxtí, jàn ꞌka̱ ko̱síi̱ nga mì kì ꞌyaxkon‑ná.”
Jè Pedro, ꞌkia̱á itjo ndi̱tsiaán, ko̱ taxki̱ ꞌñó iskindaya.
Jñà xi̱ta̱ ra i̱nchisíkinda̱ Jesús, isìtsjaꞌtin‑ní ko̱ tsajá‑te‑la̱.
Tsikíchjà xko̱n; a̱kjòn iskonangi‑la̱, kitsò‑la̱:
―¡Ko̱ꞌtín‑náji̱n yá ra tíꞌbé‑li!
Kjìn ꞌén kiìchja̱jno-isa‑la̱ ra ꞌñó ꞌcho tsò.
ꞌKia̱ kiꞌse i̱sén, kjóxkóyaá jñà xi̱ta̱ jchínga ꞌtse̱ xi̱ta̱ judío, xi̱ta̱ ítjòn‑la̱ na̱ꞌmì, ko̱ xi̱ta̱ ra bakón‑ya kjo̱téxoma‑la̱ Nainá ra tsikínda Moisés; kiìko̱ Jesús ya̱ ñánda̱ maxkóya jñà xi̱ta̱xá ítjòn; a̱kjòn iskonangi‑la̱, kitsò‑la̱:
―Ko̱ꞌtín‑náji̱n, ¿a ji̱‑ní ra Cristo [ra xá isìkasén‑li Nainá]?
Jesús kitsó‑ní:
―Tsa ko̱xín‑najiòn, mì kì ko̱kjiín‑no.
Ko̱ tsa ꞌa̱n skonangi‑no, mì kì ki̱nákjoa̱a, [ko̱ mì kì tsa si̱kíjnandi̱í‑nájiòn].
ꞌA̱n ra Iꞌndí‑la̱ Xi̱ta̱ xian‑la̱ ijo‑na̱, ijyeé ꞌndi̱í maꞌtsia̱ nga ya̱ kóti̱jna ya̱ nga kixi̱‑la̱ Nainá ra ꞌñó tse ngaꞌñó tjín‑la̱.
Ngaꞌtsì xi̱ta̱ kitsò:
―¿A ji̱‑ní ra Iꞌndí‑la̱ Nainá ꞌmì‑li?
―Jión ra ko̱ꞌsín i̱nchibixó nga ꞌa̱n‑ná.
ꞌKia̱á kitsò jñà xi̱ta̱:
―¿Mé ra ꞌsia̱n‑isa‑ná nga yá ra chji̱nangi‑lá? Jién sabá i̱nchinaꞌyá‑lá koni ꞌsín títsò nga tíchja̱‑ni tsaꞌba.
Ngaꞌtsì jñà xi̱ta̱ tsasítje̱n; kiìko̱ Jesús ya̱ ñánda̱ tíjna jè Pilato.
ꞌKia̱ nga ijchòko̱ ya̱ ngixko̱n Pilato, jñà xi̱ta̱ tsikíꞌtsia̱ nga tsakángi, kitsò:
―Kijchaꞌtín‑náji̱n jè xi̱ta̱ ra̱kìi̱, nga kjꞌií ndi̱yá fìko̱ xi̱ta̱ na̱xi̱ndá‑ná. ꞌKoa̱á ꞌsín tsò nga mì‑ró kì kíchjítjié tsajmì ra a̱ꞌta ꞌtse̱ César ra xi̱ta̱xá ítjòn tíjna Roma; ko̱ ꞌkoa̱á ti̱ꞌsín tsò‑te nga jè‑ró ra Cristo [ra xá isìkasén‑ni Nainá] nga xi̱ta̱xá ítjòn kíjna.
Jè Pilato iskonangi‑la̱, kitsò‑la̱:
―¿A ji̱‑ní ra xi̱ta̱xá títjòn‑la̱ xi̱ta̱ Judío?
Kitsó Jesús:
―Ji̱í ra ko̱ꞌsín tjisi.
Pilato kitsó‑la̱ jñà xi̱ta̱ ítjòn‑la̱ na̱ꞌmì ko̱ xi̱ta̱ na̱xi̱ndá:
―Ni̱mé jé ra matsji‑na a̱ꞌta ꞌtse̱ xi̱ta̱ ra̱kìi̱.
Tanga jñà xi̱ta̱ isa̱á ꞌñó kiìchja̱ nga tsakángi, kitsò:
―Koni ꞌsín bakón‑ya ta kjo̱sií tíbátsji‑la̱ xi̱ta̱ na̱xi̱ndá‑ná. Tsikíꞌtsia̱ kjòn‑ni ya̱ nangi Galilea, ko̱ nga tíjngo Judea, skanda i̱ Jerusalén.
ꞌKia̱ nga kiíꞌnchré Pilato ꞌén ra tsò, Galilea, iskonangií‑la̱ xi̱ta̱, ¿a ya̱á i̱ꞌnde‑la̱?
ꞌKia̱ nga kiꞌsena̱jmí‑la̱ nga ya̱ i̱ꞌnde‑la̱, isìkasén‑la̱ jè ra tíjna xi̱ta̱xá ítjòn ya̱ Galilea, jè ra ꞌmì Herodes; jñà ni̱chjin kìi̱, ti̱ꞌkoa̱á ya̱á tíjna ya̱ na̱xi̱ndá Jerusalén.
Herodes, ꞌkia̱ nga kijtse Jesús, ꞌñó tsja kiꞌse‑la̱, nga̱ kjotseé mejèn‑la̱ nga ske̱xkon, nga̱ ijyeé kjìn kjoa̱ kiꞌsena̱jmí‑la̱ ra a̱ꞌta ꞌtse̱ Jesús. Mején‑la̱ ske̱ jngo kjo̱xkón ra ꞌsín.
Kjín sko̱ya kjoa̱ iskonangi‑la̱; tanga jè Jesús, ni̱jngo ꞌén kiìchja̱.
Ya̱á tjítsa̱jna‑te xi̱ta̱ ítjòn‑la̱ na̱ꞌmì, ko̱ xi̱ta̱ ra bakón‑ya kjo̱téxoma‑la̱ Nainá ra tsikínda Moisés, nga ꞌñó i̱nchibángi.
Jè Herodes, ko̱ jñà chíchàn‑la̱, tsachrjengi‑ní; ta kjoa̱á kijtsetákon; isíkáya nikje ra ꞌñó nda kjòn koni ꞌtse̱ xi̱ta̱xá ítjòn nga isìsobà‑la̱; a̱kjòn isìkasén ìjngo ꞌká‑ila̱ jè Pilato.
Ni̱chjin ꞌkia̱, tsajo̱ónda‑ni jè Pilato ko̱ Herodes; ꞌkia̱ nga ꞌsa̱ ítjòn, kondra̱á tjítsa̱jna‑la̱ xákjén.
Jè Pilato tsikíxkóya jñà xi̱ta̱ ítjòn‑la̱ na̱ꞌmì, xi̱ta̱xá, ko̱ ngaꞌtsì xi̱ta̱ na̱xi̱ndá,
kitsò‑la̱:
―Jiòn, inikasén‑ná jè xi̱ta̱ ra̱kìi̱ nga fangioò, nga bixó: kjo̱sií bátsji‑la̱ xi̱ta̱ na̱xi̱ndá. Ko̱ ískonangií‑la̱ ya̱ ngixkòn. Ngaꞌtsì ꞌén ra fanè‑la, ni̱mé jé sakó‑na ra a̱ꞌta ꞌtse̱.
’Jè Herodes, ti̱ꞌkoa̱á isìkasén india‑na jè xi̱ta̱ ra̱kìi̱, nga ni̱mé jé isakò‑te‑la̱ ra a̱ꞌta ꞌtse̱. Mì tsa mé jé tjín‑la̱; mì kì bakèn‑la̱ nga ki̱yá.
Tsjaá‑la̱ kjo̱hiꞌin, a̱kjòn síkíjnandi̱í‑na.
ꞌKoa̱á ꞌsín tjínè‑la̱, ꞌkia̱ nga bitjo ꞌsí paxko̱, bijnandi̱í jngo‑ni xi̱ta̱ ra nda̱yá tjítsa̱ꞌya.
Tanga jñà xi̱ta̱ na̱xi̱ndá, jngoó jta̱ kijì ngaꞌtsiòo̱, kitsò:
―¡Katiya Jesús; jè Barrabás ti̱kíjnandi̱í‑róoi̱!
Pilato, mején‑la̱ nga si̱ìkíjnandi̱í‑ni Jesús; kiìchja̱á india‑ila̱ xi̱ta̱ na̱xi̱ndá.
Tanga jñà xi̱ta̱ na̱xi̱ndá ta isa̱á ꞌñó kiìchja̱‑isa, nga kitsò:
―¡Krò katasiꞌta‑róoi̱! ¡Krò katasiꞌta‑róoi̱!
Ra ma‑ni jàn ꞌka̱ kitsó‑la̱ xi̱ta̱ na̱xi̱ndá:
―¿Mé kjoa̱ ra ta̱ ꞌcho kiꞌsìn kjòn jè xi̱ta̱ ra̱kìi̱? ꞌA̱n, ni̱mé jé sakó‑na ra a̱ꞌta ꞌtse̱, ra bakèn‑la̱ nga ki̱yá. Ti̱ꞌkoa̱á‑ni tsja‑la̱ kjo̱hiꞌin, a̱kjòn síkíjnandi̱í‑na.
ꞌÑó si kiꞌsìn jñà xi̱ta̱; ꞌñó kiìchja̱ nga mejèn‑la̱ krò katasiꞌta Jesús. Tà nga̱tjì‑la̱ nga ꞌñó kiìchja̱ ngaꞌtsì xi̱ta̱ ko̱ jñà xi̱ta̱ ítjòn‑la̱ na̱ꞌmì, isikijne‑ní.
Jè Pilato kitsjá kjo̱hixi̱ nga katitjasòn koni ꞌsín isíjé xi̱ta̱ na̱xi̱ndá.
Jè isíkíjnandi̱í‑ní jè xi̱ta̱ ra isíjé na̱xi̱ndá, jè ra ꞌmì Barrabás ra nda̱yá tíjnaꞌya nga kjo̱si tsakátsji ko̱ xi̱ta̱ isìꞌken. A̱kjòn isìnga̱tsja Jesús nga ko̱ꞌsín katasíko̱ koni ꞌsín mejèn‑la̱ ra jñà.
ꞌKia̱ nga kiìko̱ Jesús nga kiì káꞌta krò, itsabáꞌñó jngo xi̱ta̱ ra ꞌmì Simón ra ya̱ i̱ꞌnde‑la̱ ñánda̱ ꞌmì Cirene ra ꞌkia̱ chi̱ba̱‑la̱ tíꞌfahaꞌsen‑jin na̱xi̱ndá; jè isìꞌkamijìn krò nga kijì ya̱ a̱jto̱n íꞌtsi̱n Jesús.
Kjín xi̱ta̱ na̱xi̱ndá, ko̱ kjín íchjín tje̱n‑ngi‑la̱ Jesús ra kjindáyake nga mahi̱ma̱ke kjoa̱ ra tímaꞌtin.
Jesús, isíkáfa‑ní, iskotsíjen‑la̱, kitsò‑la̱:
―Jiòn ndí íchjín ra ya̱ Jerusalén tsa̱jiòn, kì tà chjàn ꞌa̱n chindáyacha‑ná, jè chjíndáyacha ijo‑no ko̱ i̱xti‑no.
Nga̱ ki̱jchò ni̱chjin nga tse kjo̱hiꞌin ꞌse̱, nga ki̱tso̱ xi̱ta̱: “Mé ta̱ nda‑la̱ jñà ra íchjín ꞌndi̱, jñà ra mì tsa i̱xti kiꞌse‑la̱, ko̱ jñà ra mì i̱xti isìkaki.”
A̱kjòn ki̱ìꞌtsia̱ jñà xi̱ta̱ nga ki̱tso̱‑la̱ jñà nindo: “¡Katakané‑náji̱n!” Ko̱ ki̱tso̱‑la̱ jñà chrja̱ngi̱‑la̱ nindo: “¡Tìjtsahiꞌnde‑náji̱n!”
Ra ꞌa̱n, koni jngo yá xkén, ꞌñó ꞌcho síko̱‑ná xi̱ta̱; jiòn ra xi̱ta̱ Jerusalén, ra koni jngo tsa yá kixì, isa̱á tà ꞌñó ꞌcho si̱ìko̱‑no xi̱ta̱.
Ti̱ꞌkoa̱ kiìko̱ó jò‑te xi̱ta̱ ra ꞌñó tse jé tjín‑la̱ ra ti̱ꞌkoa̱ ya̱ ki̱yáꞌta‑te krò.
ꞌKia̱ nga ijchòko̱ ya̱ i̱ꞌnde ra ꞌmì I̱ꞌnde Sko̱ Miꞌken, tsakáꞌta krò Jesús ko̱ tsakáꞌta‑te xi̱ta̱ ra jò ma‑ni ra ꞌñó tse jé tjín‑la̱; jngo tsasíjna ya̱ ngakixi̱‑la̱, ko̱ jngo tsasíjna ya̱ ngaskoán‑la̱.
ꞌKia̱á kitsò Jesús:
―Na̱ꞌìn, ti̱jchaàꞌta‑la̱ ji̱; nga mì kì be mé kjoa̱ ra i̱nchiꞌsín jñà xi̱ta̱ kìi̱.
A̱kjòn jñà chíchàn isíská chi̱ya nga isìkaꞌbí‑la̱ xákjén nikje‑la̱.
Jñà xi̱ta̱ na̱xi̱ndá i̱nchikotsíjen‑la̱; ti̱ꞌkoa̱á jñà xi̱ta̱xá ítjòn, i̱nchisísobá‑la̱:
―Jñà xi̱ta̱ ra kjꞌií, maá tsachrjetjì kjo̱hiꞌin; tsa kixi̱ kjoa̱ nga jè ra Cristo, jè ra xá ko̱ꞌsín jahíjin‑ni Nainá, katachrjetjì kjo̱hiꞌin ijo‑la̱ ꞌndi̱‑ni̱.
Jñà chíchàn ti̱ꞌkoa̱á isìsobà‑te‑la̱ Jesús. Ijchò kinchaꞌta chraña‑la̱, kitsjá‑la̱ nandá binagre̱ nga isìꞌki.
Kitsò‑la̱:
―¡Tsa ji̱‑ní ra xi̱ta̱xá ítjòn‑la̱ xi̱ta̱ judío, ti̱kíjnandi̱í‑ni ijo‑li!
Ko̱ jngo íte isiꞌta ya̱ sko̱ krò ra tjíꞌta ꞌén ra tsò: “Jé ra̱kìi̱ ra xi̱ta̱xá ítjòn‑la̱ xi̱ta̱ judío”; nga ꞌén griego, ꞌén latín, ko̱ ꞌén hebreo tíchja̱.
Jngo xi̱ta̱ ra ya̱ kjiꞌta‑te krò ra ꞌñó tse jé tjín‑la̱, ꞌñó ꞌnga tsakáko̱ Jesús, kitsò‑la̱:
―¡Tsa ji̱‑ní ra Cristo [ra xá isìkasén‑li Nainá], ti̱kíjnandi̱í‑ni ijo‑li, ti̱ꞌkoa̱ ꞌsín ti̱kítsa̱jnandi̱í‑náji̱n!
Jè xi̱ta̱ ra ìjngo tsakátiko̱‑ní, kitsò‑la̱:
Ra kjo̱hixi̱, bakén‑ná ra jién nga si̱kjieén kjo̱hiꞌin nga kíchjí‑ná jé‑ná, tà nga̱tjì‑la̱ nga ꞌñó ꞌcho kiꞌnié; tanga jè xi̱ta̱ ra̱kìi̱, ni̱mé kjoa̱ kiꞌsìn ra ꞌcho tjín.
ꞌKia̱á kitsò‑isa:
―Jesús, kì niìjchaàjin‑ná ꞌkia̱ nga ijye kíꞌtsi̱i nga ko̱te̱xomi.
ꞌKia̱á kitsò Jesús:
―ꞌKoa̱á xín kixi̱‑la; ꞌndi̱ ꞌndi̱, ya̱á ki̱jnako̱‑ná ya̱ ngajmi ya̱ i̱ꞌnde ñánda̱ ꞌñó nda chon.
ꞌKia̱ nga ijchò nchisen, skanda nga ijchò las tres, kjojñó‑ní nga tíjngo i̱sàꞌnde.
Kjojñó jè tsáꞌbí, ko̱ jè nikje ra tja̱ꞌbáya ya̱ nga masen‑la̱ i̱ngo̱ ítjòn, jòya kjomà nga ichrjajndá.
Jesús ꞌñó kiìchja̱, nga kitsò:
―¡Na̱ꞌìn, ya̱á tíbijnáya ndsi̱i jè inìma̱‑na̱!
ꞌKia̱ nga ijye ko̱kitsò, a̱kjòn ꞌken.
Jè xi̱ta̱ ítjòn‑la̱ chíchàn, ꞌkia̱ nga kijtse kjoa̱ kìi̱ koni ꞌsín kjomà, ꞌngaá isíkíjna Nainá, kitsò:
―Ngi kixi̱ kitií kjoa̱, jè xi̱ta̱ ra̱kìi̱, xi̱ta̱ kixi̱‑ní.
Ngaꞌtsì xi̱ta̱ ra kjóxkó ra kiì katsíjen‑la̱, ꞌkia̱ nga ijye kijtse kjoa̱ ra kjomà, kijí‑ni niꞌya‑la̱; ꞌbéjin inìma̱‑la̱ ta nga̱tjì‑la̱ nga ꞌñó tse kjo̱ba tjíjin.
Ngaꞌtsì xi̱ta̱ ra bexkon Jesús ko̱ íchjín ra tsikimaꞌta‑la̱ ra inchrabà‑ni skanda ya̱ Galilea, kjiín tsikitsa̱jna‑ni nga i̱nchikotsíjen‑la̱.
Jngo xi̱ta̱ tíjna ra ꞌmì José ra ꞌñó nda xi̱ta̱, ti̱ꞌkoa̱á xi̱ta̱ kixi̱‑ní. Ya̱á i̱ꞌnde‑la̱ ya̱ ñánda̱ ꞌmì Arimatea, na̱xi̱ndá ra chja̱‑ni Judea. Jngoó xi̱ta̱ ra ti̱ꞌkoa̱á xá tjín‑la̱ ꞌtse̱ xi̱ta̱xá‑la̱ xi̱ta̱ judío.
Jè José, tíkoñá‑te‑la̱ nga mejèn‑la̱ ske̱ kóꞌsín batéxoma Nainá; mì kì isasèn‑la̱ koni ꞌsín tsajo̱óya‑ni jñà xi̱ta̱xá xákjén ko̱ koni ꞌsín kiꞌsìn.
Kiìjkon jè Pilato nga isíjé‑la̱ ijo‑la̱ Jesús.
Tsaje̱nꞌta ya̱ a̱ꞌta krò; isíkájté jngo nikje chroba; a̱kjòn ya̱á kiì kíhijin ya̱ ñánda̱ xá ko̱ꞌsín itjáꞌxa̱‑ni na̱xi̱ nga nga̱jo̱‑la̱ miꞌken. Ya̱ nga̱jo̱ ra̱kìi̱, ni̱ sa jngo miꞌken ya̱ sijna.
Jè ni̱chjin ꞌkia̱, ꞌkia̱‑ní nga bìtsa̱jnanda xi̱ta̱ ra a̱ꞌta ꞌtse̱ ꞌsí paxko̱; ijyeé kja̱me bijchó chi̱ba̱‑la̱ nga maꞌtsia̱ jè ni̱chjin níkjáya.
Jñà íchjín ra inchrabà‑ni Galilea, kijí‑te ya̱ ñánda̱ tíjna jè nga̱jo̱‑la̱ miꞌken; ko̱ xko̱ón kijtse‑ni kóꞌsín isijna ijo‑la̱ Jesús.
ꞌKia̱ ꞌji‑ni niꞌya‑la̱ tsikínda sihìti̱ ko̱ chijo xka̱ ra ꞌñó nda jne̱. A̱kjòn isíkjáya jè ni̱chjin níkjáya koni ꞌsín tíchja̱ kjo̱téxoma.
Jè ni̱chjin ꞌkia̱ nga maꞌtsia̱ xomàna̱, ꞌñó ta̱jñòya kijì jñà íchjín kìi̱ ya̱ nga̱jo̱‑la̱ chrjó miꞌken ñánda̱ isìhiꞌnde ijo‑la̱ Jesús nga kiìko̱ jñà sihìti̱ ra tsikínda nga ki̱ìxten‑jnó ijo‑la̱ Jesús; ko̱ tje̱n‑ko̱ iꞌka íchjín ra kjꞌií.
ꞌKia̱ nga ijchò, kijtseé jè na̱jo̱ ra tjíchjàjto‑ni ya̱ nga̱jo̱‑la̱ miꞌken nga xìn kjijna.
ꞌKia̱ nga ꞌjahaꞌsen‑ngi ya̱ nga̱jo̱ chrjó miꞌken, mì kì isakò‑la̱ ijo‑la̱ Na̱ꞌín‑ná Jesús.
ꞌKia̱ nga i̱nchisíkájno íchjín kìi̱, ta ndi̱to̱ón tsinchaꞌta jò‑la̱ xi̱ta̱ ꞌxi̱n ra kjiya nikje ra fate niꞌí kjòn.
Ta itsakjón jñà íchjín kìi̱; tsincha-niñaꞌtá skanda ya̱ a̱ꞌta nangi. ꞌKia̱á kitsò jñà xi̱ta̱ ꞌxi̱n ra jò ma‑ni:
―¿Mé‑ni ya̱ fatsjijin‑la miꞌken jè xi̱ta̱ ra tíjnakon?
Mì tsa ti̱ yá tjín‑ni i̱jndíi̱, ijyeé kàfaháya‑ila̱. Ti̱kítsjen koni ꞌsín kitsò‑no ꞌkia̱ nga tíjna‑isa ya̱ Galilea,
nga kitsò: “Jè Iꞌndí‑la̱ Xi̱ta̱, tjínè‑la̱ nga ya̱ ko̱nga̱tsja jñà xi̱ta̱ jé nga koa̱àꞌta krò, tanga ꞌkia̱ nga ki̱jchò jàn ni̱chjin kjoa̱áya india‑la̱.”
ꞌKia̱ ijye tsáfa‑ni nga kiì katsíjen‑la̱ nga̱jo̱‑la̱ miꞌken, tsiꞌkéna̱jmí‑la̱ jñà xi̱ta̱ ra tsikíxáya‑la̱ Jesús ra tejngo ma‑ni ko̱ jñà xi̱ta̱ ra iꞌka.
Jñà íchjín ra ꞌjiìkó ꞌén nga tsiꞌkéna̱jmí, jè ra ꞌmì María Magdalena, ko̱ ra ꞌmì Juana, jè María ra na̱‑la̱ ma Jacobo ko̱ jñà íchjín ra iꞌka.
Tanga jñà xi̱ta̱‑la̱ Jesús ra tsikíxáya‑la̱, ra ta kjoa̱ ndi̱to̱n, tà kjo̱ská kjomà‑la̱; mì kì kjokjiín‑la̱ ꞌén ra tsiꞌkéna̱jmí‑la̱ jñà íchjín kìi̱.
Tanga jè Pedro, ndi̱to̱ón kijì, nga kiì katsíjen ya̱ ñánda̱ tíjna jè nga̱jo̱‑la̱ miꞌken; ꞌkia̱ nga iskotsíjenꞌséen ya̱ nga̱jo̱, ta jñá kjihijyo‑isa nikje ra isijtéjin ijo‑la̱ Jesús. A̱kjòn tsáfa‑ni ya̱ niꞌya‑la̱; tà kjóxkón‑la̱ kjoa̱ ra kjomà.
Ti̱jé‑ni ni̱chjin ra̱kìi̱, jò xi̱ta̱‑la̱ Jesús i̱nchifì jngo na̱xi̱ndá i̱tsé ra ꞌmì Emaús, ra tjín‑la̱ tsa tejngo jmi metro skanda ya̱ Jerusalén.
ꞌKia̱ nga i̱nchifì ya̱ a̱ya ndi̱yá, kií i̱nchijo̱óya‑ni ngaꞌtsì kjoa̱ ra kjomà.
ꞌKia̱ i̱nchijo̱ó ko̱ i̱nchikjonangi‑la̱ xákjén, ijchò kasiꞌta chraña‑la̱ ra ti̱jè‑ni Jesús nga ta̱ña tsakáhijtako̱.
Tanga ꞌkoa̱á ꞌsín kjomà‑la̱ koni tsa tjíchjà xko̱n, mì kì kijtsexkon Jesús.
Jesús iskonangií‑la̱, kitsò‑la̱:
―¿Mé ꞌén ra ta̱ nda chibàya‑no nga timaya ndi̱yá, ko̱ mé‑ni nga ta̱ ba tjín‑no?
ꞌKia̱á kiìchja̱ jè ra ꞌmì Cleofas, kitsò:
―Ta ngaꞌtsì xi̱ta̱ ra xìn i̱ꞌnde‑la̱ ra títsa̱jna ya̱ Jerusalén, tà ji̱áa‑ni ra mì tjíjin‑la̱ jè kjoa̱ ra kjomà ya̱, ni̱chjin ra tsato.
Jesús kitsó‑la̱:
―¿Mé kjoa̱ ra kjomà?
Jñà xi̱ta̱ kìi̱ kitsó‑la̱:
―A̱ꞌta ꞌtse̱ Jesús ra ya̱ Nazaret i̱ꞌnde‑la̱, jè ra kiìchja̱ ngajo‑la̱ Nainá; ꞌñó kiꞌse‑la̱ ngaꞌñó a̱ꞌta ꞌtse̱ kjoa̱ ra kiꞌsìn ko̱ a̱ꞌta ꞌtse̱ ꞌén ra kiìchja̱ ngixko̱n Nainá, ko̱ ya̱ ngixko̱n ngaꞌtsì xi̱ta̱ na̱xi̱ndá.
Jñà xi̱ta̱ ítjòn‑la̱ na̱ꞌmì, ko̱ xi̱ta̱xá‑na̱ji̱n, ya̱á isìnga̱tsja xi̱ta̱xá ꞌtse̱ Roma nga isiꞌta krò ko̱ nga iniꞌken.
ꞌKoa̱á ꞌsín i̱nchichiñá‑ji̱n tsiki; bixó‑náji̱n tsa jè‑ní ra ma‑la̱ si̱ìkítsa̱jnandi̱í‑ni xi̱ta̱ na̱xi̱ndá Israel. Tanga ijyeé fì jàn ni̱chjin nga ko̱ꞌsín kjomà.
Tjín iꞌka íchjín ra tjítsa̱jnajin‑naji̱n, ra ta̱jñò kàfì katsíjen nga̱jo̱‑la̱ miꞌken. ꞌKia̱ nga kàꞌfìi̱‑ni kábíxkón‑naji̱n nga káꞌbéna̱jmí‑naji̱n
nga mì‑ró kì kàsakó‑la̱ ijo‑la̱ Jesús; ti̱ꞌkoa̱ kàbe‑ró ìkja̱li̱ ra kàtsò‑la̱: Jesús tíjnakon‑ní.
ꞌKia̱á kàfì‑te iꞌka xi̱ta̱ xàngi̱‑ji̱n ra kàfì katsíjen‑la̱ nga̱jo̱‑la̱ miꞌken. ꞌKoa̱á‑ró ti̱ꞌsín kàbe‑ni koni ꞌsín kàtsò jñà íchjín, tanga mì‑ró yá tjín ra jè Jesús.
ꞌKia̱á kitsò Jesús:
―¡Mé ta̱ tája‑ni inìma̱‑no nga mì kì machi̱ya‑no ko̱ mì kì makjiín‑no koni ꞌsín kitsò jñà xi̱ta̱ ra isìchjeén Nainá nga kiìchja̱ ngajo‑la̱!
¿A mí ꞌya, nga xá ꞌkoa̱á ꞌsín ítjòn si̱ìkjiín‑ni kjo̱hiꞌin jè Cristo [ra xá isìkasén‑ni Nainá], a̱kjòn ꞌkia̱á ki̱ji̱ ya̱ ján ngajmi nga jeya kíjna?
Tsiꞌkéna̱jmíya‑la̱ kótsò‑ni koni ꞌsín tíchja̱ ngaꞌtsì Xa̱jo̱n ra tjíꞌta ꞌÉn‑la̱ Nainá a̱ꞌta ꞌtse̱ Cristo. Tsikíꞌtsia̱ kjòn‑ni xa̱jo̱n ra tsikínda Moisés; a̱kjòn tsiꞌkéna̱jmíya‑la̱ ngaꞌtsì xa̱jo̱n ra tsikínda jñà xi̱ta̱ ra isìchjeén Nainá nga kiìchja̱ ngajo‑la̱.
ꞌKia̱ nga ijchò ya̱ na̱xi̱ndá ñánda̱ i̱nchifì xi̱ta̱ kìi̱, ꞌkoa̱á ꞌsín kiꞌsìn Jesús koni tsa isa̱ kjin tífì.
Tanga jñà xi̱ta̱ kìi̱, kjo̱ꞌñó isíkíjna; kitsò‑la̱:
―Ti̱jnako̱‑náji̱n ijyeé kjòhixón‑ní, ijyeé iskatjì tsáꞌbí.
Kjokjiín‑la̱ jè Jesús; ꞌjahaꞌsen niꞌya nga tsikijnako̱ jñà xi̱ta̱ kìi̱.
ꞌKia̱á kitsjáꞌnde Nainá nga nda tsatsíjen‑ila̱; kijtsexkon nga jè Jesús; tanga jè Jesús, ta ndi̱to̱ón ichijà ya̱ ngixko̱n xi̱ta̱ kìi̱.
ꞌKia̱á kitsò‑la̱ xákjén:
―Kií‑la ta̱ nda kàmatsja‑ila̱ inìma̱‑ná ꞌkia̱ nga kábáko̱‑ná ya̱ a̱ya ndi̱yá nga káꞌbéna̱jmíya‑ná a̱ꞌta ꞌtse̱ Xa̱jo̱n ra tjíꞌta ꞌÉn‑la̱ Nainá.
Mì kì ti̱ iskoñá‑ni, ndi̱to̱ón tsáfa india‑ni ya̱ Jerusalén; ijchò india‑ni ya̱ niꞌya ñánda̱ kjóxkóya xákjén, ko̱ jñà ra tejngo ma‑ni, ko̱ jñà xi̱ta̱ ra iꞌka.
Jñà xi̱ta̱ ra tejngo ma‑ni kitsò‑la̱ xákjén:
―Kixi̱ kitií kjoa̱, ijyeé kàfaháya‑ila̱ Na̱ꞌín‑ná Jesús; ijyeé kàbe jè Simón.
ꞌKia̱á tsiꞌkéna̱jmí‑te jñà xi̱ta̱ ra jò ma‑ni kóꞌsín kjomàꞌtin ya̱ a̱ya ndi̱yá, ko̱ kóꞌsín kjomà nga kijtsexkon Jesús ꞌkia̱ nga isìjòya ni̱ño̱ nchra̱jín.
Takó ti̱ꞌkia̱á i̱nchichja̱-isa‑ni nga i̱nchiꞌbéna̱jmí‑la̱ xákjén kjoa̱ kìi̱, nga tsasijnajin masen‑la̱ Jesús; isíkjáya‑la̱, kitsò‑la̱:
―ꞌNchán katasíkítsa̱jna‑no Nainá.
Jñà xi̱ta̱ kìi̱, ꞌñó itsakjòn, ko̱ ꞌñó isinchaxkón‑la̱ ꞌkia̱ nga kijtse; kitsó‑ní tsa tà inìma̱‑la̱ miꞌken‑ní.
ꞌKia̱á kitsò Jesús:
―¿Mé ta̱ nda bíxkón‑la ijo‑no? ¿Ko̱ mé‑ni ko̱tsò‑ni kjo̱bítsjen ra nchrabájin ya̱ inìma̱‑no?
Chítsijen‑la jñà ndsa̱ ko̱ ndsa̱koàa̱. ꞌA̱n‑ná. Tjaꞌtá‑ná ndsa̱à ko̱ chítsijen‑ná. Jngo ra tà inìma̱, tsìn‑la̱ ijo, ti̱ꞌkoa̱á tsìn‑la̱ ninda, tanga ꞌa̱n tjín‑na, koni ꞌsín i̱nchichitsíjen‑nájiòn.
ꞌKia̱ nga ijye ko̱kitsò‑la̱, tsakón‑la̱ tsja ko̱ ndsa̱ko̱.
Tanga jñà xi̱ta̱‑la̱ mì kì ndi̱to̱n kjokjiín‑la̱ nga ꞌñó tsja kiꞌse‑la̱ ko̱ ꞌñó isinchaxkón‑la̱ ꞌkia̱ nga kijtse. ꞌKia̱á iskonangi‑la̱ Jesús, kitsò‑la̱:
―¿A tjín chiba‑no tsajmì ra ma chine?
Kitsjá i̱tsé‑la̱ ti̱ ra ijye kichjàn, [ko̱ tsjén‑la̱ cho̱ sera̱].
Iskábé Jesús, a̱kjòn iskine ya̱ ngixko̱n jñà xi̱ta̱‑la̱.
ꞌKia̱á kitsò‑la̱ xi̱ta̱‑la̱:
―Jñà kjoa̱ ra kjomàꞌtiaa̱n, jñá‑ní ra tsiꞌkènájmí‑no ꞌkia̱ nga ti̱ꞌsa̱ ya̱ tsakáti̱jnako̱‑no. ꞌKoa̱á ꞌsín kíxin‑no nga ki̱tjasòn ijye‑ní koni ꞌsín tíchja̱ ra a̱ꞌta tsa̱ꞌa̱n, xa̱jo̱n ꞌtse̱ kjo̱téxoma‑la̱ Nainá ra tsikínda Moisés, ko̱ ꞌtse̱ xi̱ta̱ ra isìchjeén Nainá nga kiìchja̱ ngajo‑la̱, ko̱ ra tjíꞌta xa̱jo̱n ꞌtse̱ Salmo.
ꞌKia̱á nda isìchi̱ya‑la̱ mé‑ni nga katjahaꞌsen‑jin‑la̱ koni ꞌsín tíchja̱ Xa̱jo̱n ra tjíꞌta ꞌÉn‑la̱ Nainá.
Kitsò‑la̱:
―ꞌKoa̱á ꞌsín tíchja̱ Xa̱jo̱n ra tjíꞌta ꞌÉn‑la̱ Nainá nga tsò nga ꞌa̱n ra Cristo [ra xá isìkasén‑na Nainá], tjínè‑na nga ki̱yáa̱; ꞌkia̱ nga ki̱jchò jàn ni̱chjin, kjoa̱áyaá‑ina.
Nainá si̱hijchaꞌtá‑la̱ jé‑la̱ xi̱ta̱ ra a̱ꞌta ꞌtse̱ Jesús, ꞌkia̱ nga jñà xi̱ta̱ si̱íkájno jé‑la̱ nga mì ti̱ jé koa̱àtsji‑ni. Jè ꞌén kìi̱, machjeén‑ní nga ꞌse̱na̱jmíya ijye‑la̱ xi̱ta̱ ko̱ꞌtsia̱ kjòn‑ni Jerusalén skanda nga tíjngo i̱sàꞌnde.
Jiòn ꞌkéna̱jmió kjo̱kixi̱ koni ꞌsín kjomà.
ꞌA̱án sikásén‑no jè kjo̱tjò ra tsjá Na̱ꞌìn‑na̱ koni ꞌsín ijye kitsjá ꞌén‑la̱. Tanga jiòn, i̱ ti̱tsa̱jna Jerusalén skanda ꞌkia̱ nga ijye tjábé‑no ngaꞌñó ra nchrabá‑ni ján ngajmi.
ꞌKia̱á kiìko̱ xi̱ta̱‑la̱ skanda ya̱ na̱xi̱ndá Betania. Iskimíꞌnga tsja nga isíjé‑la̱ Nainá nga katasíchikonꞌtin jñà xi̱ta̱ kìi̱.
ꞌKia̱ nga tísíjéꞌtin xi̱ta̱‑la̱, a̱kjòn itjàmítje̱n nga kijì ján ngajmi.
Jñà xi̱ta̱‑la̱, ꞌkia̱ nga ijye tsinchaxkóꞌnchiꞌta‑la̱ Jesús nga kijtsexkón, tsja tjín‑la̱ nga kijì‑ni ya̱ Jerusalén.
ꞌKia̱ nga ti̱ꞌsa̱ tjàꞌtsin‑la̱ kjoa̱, jè ꞌÉn, ta̱ꞌkoa̱ tíjna‑ní, ko̱ ya̱á tíjnako̱ Nainá. Jè ra ꞌÉn, jè‑ní ra Nainá.
Ko̱ ya̱á tíjnako̱ Nainá skanda ti̱ꞌsa̱‑ni tjàꞌtsin‑la̱ kjoa̱.
Ko̱ jè isìchjeén Nainá nga tsikínda ngaꞌtsì tsajmì ra tjín; ni̱mé tsajmì ra tjín ra mì a̱ꞌta ꞌtse̱ isinda‑ni.
A̱ꞌta ꞌtse̱é‑ní nga tjín Kjo̱binachon. Jè Kjo̱binachon, jè‑ní jè Niꞌí ra síhisen‑la̱ ngaꞌtsì xi̱ta̱.
Jè Niꞌí ra̱kìi̱, ya̱á síhisen ñánda̱ nga jñò chon, ko̱ jè kjoa̱jñò mì kì ma síkijne‑la̱ nga síkjiꞌtso.
Tsikijnaá jngo xi̱ta̱ ra Juan tsiꞌkìn ra Nainá isìkasén.
Jè ꞌji tsjá ꞌén a̱ꞌta ꞌtse̱ Niꞌí ra síhisen, mé‑nì ngaꞌtsì xi̱ta̱ ko̱kjiín‑la̱ koni ꞌsín ꞌke̱èna̱jmíya ra jè.
Jè Juan, mì tsa jè‑jìn Niꞌí ra síhisen, ta ꞌén ra ꞌji tsjá ra jè, a̱ꞌta ꞌtse̱ Niꞌí ra síhisen‑la̱ xi̱ta̱.
Jè ra ngi Niꞌí ra ma‑la̱ síhisen‑la̱ xi̱ta̱, i̱í ꞌji i̱sàꞌnde ra̱kìi̱.
I̱í tsikijna i̱sàꞌnde, tanga jñà xi̱ta̱ i̱sàꞌnde mì kì kijtsexkon ni̱ꞌsín takó jè tsikínda i̱sàꞌnde.
Ya̱á ꞌji ya̱ a̱jin‑la̱ xi̱ta̱‑la̱ tanga jñà xi̱ta̱‑la̱ mì kì iskábétjò.
Tanga ngaꞌtsì xi̱ta̱ ra iskábétjò ko̱ ti̱ꞌkoa̱ kjokjiín‑la̱ jñà ꞌén ra kiìchja̱, kitsjá‑la̱ kjo̱hixi̱ nga iꞌndí‑la̱ Nainá kjomà,
tanga mì tsa ki‑ni nga jní kitsin‑jín, ko̱ mì tsa ki‑ni nga a̱ꞌta ꞌtse̱ xi̱ta̱ kitsin‑ni, kií‑ní nga a̱ꞌta ꞌtse̱ Nainá kitsin‑ni.
Ko̱ jè ra ꞌÉn, xi̱ta̱á kjomà; ko̱ i̱í tsikijnajin‑naji̱n. Kijcha‑náji̱n jè kjoa̱jeya‑la̱, jè kjoa̱jeya ra kitsjà‑la̱ Nainá koni ra ta jè ta̱jngo‑ni Iꞌndí‑la̱, ko̱ ꞌñó kiꞌse‑la̱ ra kjo̱nda ko̱ kjo̱hixi̱.
Juan kitsjá ꞌén ra a̱ꞌta ꞌtse̱ nga kitsò:
―A̱ꞌta ꞌtse̱é xi̱ta̱ ra̱kìi̱ ꞌkia̱ nga ko̱ꞌsín kíxin‑no: “Jè ra ꞌsa̱ nchrabátji̱ngi‑na, jè‑ní ra tíjna ítjòn‑na, nga̱ isa̱á kjotseé tíjna‑ni koni ꞌa̱n.”
Nga̱ ꞌñó tse kjo̱nda tjín‑la̱ ra jè; a̱sa ꞌñó a̱sa ꞌñó títjábé-isa‑ná kjo̱nda‑la̱.
Jè kjo̱téxoma‑la̱ Nainá, jè Moisés kiꞌtsì‑la̱, tanga jè ra kjo̱nda ko̱ kjo̱hixi̱, jè Jesucristo ꞌjiìkó.
Ni̱ kjè sa yá ra bexkon kó ꞌki kjòn‑ni ra jè Nainá; tanga jè Iꞌndí‑la̱ ra ta jè ta̱jngo ma‑ni ra Nainá‑te ra ya̱ tíjnaꞌta‑la̱, jè‑ní ra bakón‑ná kó ꞌki Nainá.
Jñá ꞌén kìi̱ ra kitsjà Juan, ꞌkia̱ nga jñà xi̱ta̱ judío isìkasén na̱ꞌmì ko̱ xi̱ta̱ Levita nga inchrabà‑ni ya̱ Jerusalén nga iskonangi‑la̱ Juan, kitsò‑la̱:
―¿Yá xi̱ta̱‑ni ra ji̱?
Juan tsiꞌkéna̱jmí kixi̱‑ní, mì tsa tsakjaꞌma‑jìn, kitsó‑la̱:
―Mì tsa ꞌa̱n jiàa̱n Cristo [ra xá si̱ìkasén‑ni Nainá].
Xi̱ta̱ kìi̱, india iskonangi‑ni, kitsò:
―¿Yá‑ni ra ji̱? ¿A ji̱‑ní Elías?
―Mì tsa ꞌa̱n jiàa̱n ―kitsò Juan.
―¿O̱ ra ji̱‑ní jè xi̱ta̱ ra síchjeén Nainá nga chja̱ ngajo‑la̱ ra xá tjínè‑la̱ nga kjꞌi̱í?
―Majìn ―kitsó‑ní.
Iskonangií india‑ila̱, kitsò‑la̱:
ꞌKia̱á kitsò‑la̱ Juan:
―ꞌA̱n‑ná xi̱ta̱ ra ꞌñó chja̱ya ya̱ i̱ꞌnde kixì ñánda̱ xìnꞌta: “Ndaá tjajna kixio̱ò ndi̱yá‑la̱ Na̱ꞌín‑ná”, koni ꞌsín kitsò Isaías xi̱ta̱ ra isìchjeén Nainá nga kiìchja̱ ngajo‑la̱.
Jñà xi̱ta̱ ra isìkasén xi̱ta̱ fariseo,
iskonangií india‑ila̱ kitsò‑la̱:
―¿Mé‑ni nga xi̱ta̱ batíndá‑ni, tsa mì tsa ji̱‑ni ra Cristo, ko̱ tsa mì tsa ji̱ ra Elías ko̱ ti̱ꞌkoa̱á tsa mì tsa ji̱‑ti jè xi̱ta̱ ra isìchjeén Nainá nga chja̱ya ngájo‑la̱?
Kiìchja̱á Juan nga kitsò‑la̱:
―ꞌA̱n, ta nandá batíndá‑na, tanga tíjnajin masen jngo‑najiòn ra mì kì ꞌyaxkon.
Jè‑ní ra ꞌsa̱ nchrabátji̱ngi‑na, jè ra isa̱ tíjna ítjòn‑ni koni ꞌa̱n. Skanda mì kì bakèn‑na nga ꞌa̱n skíjnda̱ꞌñó‑la̱ jè xo̱xín xa̱jté‑la̱.
Ngaꞌtsì kjoa̱ kìi̱, ya̱á na̱xi̱ndá Betania nga ko̱ꞌsín kjomà, ya̱ ra ijngoa ndáje̱ ra ꞌmì Jordán, ñánda̱ nga tsatíndá xi̱ta̱ jè Juan.
ꞌKia̱ nga ma nchijòn, Juan kijtseé Jesús nga tínchrabá ñánda̱ nga síjna ra jè, ko̱ a̱kjòn kitsò:
―¡Chítsijen‑la, jè ra̱kìi̱ ra síkasén Nainá koni tsa jngo Forrè Iꞌndí ra faháxìn jé‑la̱ xi̱ta̱ i̱sàꞌnde!
A̱ꞌta ꞌtse̱é xi̱ta̱ ra̱kìi̱ ra kíchjàa̱ ꞌkia̱ nga ko̱kíxin‑no: “Nchrabá jngo xi̱ta̱, jè ra tíjna ítjòn‑na, ra isa̱ kjotseé tíjna‑ni koni ꞌa̱n.”
Ra ꞌa̱n, nda mí bexkon tsiki; kií ta nandá batíndá‑na mé‑ni nga katabexkon‑ni jñà xi̱ta̱ na̱xi̱ndá Israel.
Juan, ꞌkoa̱á ti̱ꞌsín kitsjà ꞌén nga kitsò:
―Kíjtse‑náa̱ jè Inìma̱ Tsje‑la̱ Nainá nga itjojen‑ni ngajmi nga ko̱ꞌsín ꞌki koni jngo tjo̱ni̱ña̱, nga kiskàtje̱nsòn‑la̱ Jesús.
ꞌA̱n mì kì bexkon; tanga jè Nainá ra isìkasén‑na nga ko̱ nandá tsatíndá‑na xi̱ta̱, ꞌkoa̱á ꞌsín kitsò‑na: “Jè ra jchi̱i nga ki̱tjojen‑nè jè Inìma̱ Tsje‑na̱ nga ya̱ ska̱tje̱n‑sòn‑la̱, jè‑ní ra ko̱ Inìma̱ Tsje‑na̱ ko̱tíndá‑ni xi̱ta̱.”
ꞌA̱n, ijyeé ko̱ꞌsín kíjtsee̱, ko̱ tsja‑ná ꞌén‑na̱ nga jè‑ní ra Iꞌndí‑la̱ Nainá.
Ra kjomà nchijòn, ti̱ya̱á tíjna india‑ni Juan; tji̱ko̱ jò xi̱ta̱ ra ya̱ kotéꞌyáꞌta‑la̱.
ꞌKia̱ nga kijtse nga ya̱ tsáꞌba Jesús, kitsò Juan:
―¡Chítsijen‑la, jè ra̱kìi̱ forrè‑la̱ Nainá [ra ki̱yátjì‑la̱ xi̱ta̱]!
Ngajò xi̱ta̱ kìi̱ ꞌkia̱ nga kiíꞌnchré koni ꞌsín kitsò Juan, kijìtji̱ngií‑la̱ Jesús.
ꞌKia̱ nga isíkáfa Jesús, kijtse‑ní nga ya̱ i̱nchifìtji̱ngi‑la̱ jñà xi̱ta̱ kìi̱, kitsò‑la̱:
―¿Mé ra fatsjio?
ꞌKia̱á kitsò ngajò xi̱ta̱ kìi̱:
―Maestro, ¿ñánda̱ tijni?
Jesús kitsó‑la̱:
―Nchrabá, chítsijen‑la.
Kiìko̱‑ní, ko̱ kijtseé ñánda̱ bijna Jesús, ya̱á tsikìtsa̱hijyoko̱ ni̱chjin jè, ta nga̱tjì‑la̱ nga ijyeé kjòhixòn, ijchó‑la tsa las cuatro.
Jñà ngajò xi̱ta̱ kìi̱, ra kiìtji̱ngi‑la̱ Jesús ꞌkia̱ nga kiíꞌnchré‑la̱ Juan koni ꞌsín kitsò, jngo ra ꞌmì Andrés ra ꞌndse̱ ma Simón Pedro.
―Ijyeé kaꞌyaxkon‑ji̱n jè Mesías ra Cristo tsò‑ni, [jè ra xá isìkasén‑ni Nainá].
Andrés kiìko̱ó jè Simón ñánda̱ tíjna Jesús; ꞌkia̱ nga kijtse Jesús, kitsó‑la̱:
―Ji̱‑níi̱ Simón, ti‑la̱ Jonás, tanga ꞌndi̱ ꞌndi̱, Cefas ꞌkín‑li. (Cefas, Pedro tsó‑ni.)
Ra ma nchijòn, Jesús, ꞌkoa̱á ꞌsín kjomejèn‑la̱ nga ya̱ ki̱ji̱ ján nangi Galilea. Ko̱ ya̱á iskajin jè Felipe, kitsò‑la̱:
―Nchrabátji̱ngi‑ná.
Jè Felipe ya̱á i̱ꞌnde‑la̱ ya̱ na̱xi̱ndá Betsaida, ya̱ ñánda̱ i̱ꞌnde‑la̱ Andrés ko̱ Pedro.
Felipe kiì kátsjií jè ra ꞌmì Natanael, kitsò‑la̱:
―Ijyeé kaꞌyaxkon‑ji̱n jè ra síkaxki̱ xa̱jo̱n kjo̱téxoma ra tsikínda Moisés ko̱ ꞌtse̱ xi̱ta̱ ra kiìchja̱ ngajo‑la̱ Nainá, jè Jesús ra ya̱ i̱ꞌnde‑la̱ na̱xi̱ndá Nazaret jè ra iꞌndí‑la̱ José.
Natanael kitsò‑la̱ jè Felipe:
―¿A maá ya̱ ki̱tjokajin‑ni ya̱ na̱xi̱ndá Nazaret jngo ra nda ꞌsi̱in?
Kitsó jè Felipe:
―Nchrabí, ko̱ chítsijen saba‑la̱.
Jesús ꞌkia̱ nga kijtse jè Natanael nga ya̱ tínchrabáꞌta‑la̱, kitsó ra a̱ꞌta ꞌtse̱:
―Jè ra̱kìi̱ ra ngi kixi̱ síjchá ijo‑la̱ koni jngo xi̱ta̱ Israel, ko̱ mì tsa kjoa̱ndiso tjín ra a̱ꞌta ꞌtse̱.
Natanael kitsó‑la̱ Jesús:
―¿Kóꞌsín ma‑ni nga ꞌyaxkon‑ná?
Jesús kitsó‑la̱:
―Kàbeé‑la ꞌkia̱ nga ti̱kjè chja̱‑li jè Felipe, ꞌkia̱ nga tijnangi ya̱ yá‑la̱ to igo̱.
Natanael kitsó‑ní:
―Maestro, ji̱‑ní ra Iꞌndí‑la̱ Nainá, ko̱ ji̱‑ní xi̱ta̱xá ítjòn‑la̱ na̱xi̱ndá Israel.
Kiìchja̱ Jesús, kitsò‑la̱:
―¿A ta kií kàmakjiín‑li nga ko̱kàxin‑la nga kàbeé‑la nga ya̱ tijnangi ya̱ yá‑la̱ to igo̱? ꞌKoa̱á xín‑la nga isa̱á tse kjoa̱xkón jcha̱ isi.
Kitsò‑isa‑la̱ Jesús:
―Ngi kjo̱hixi̱‑ní ra xin‑no, jcha̱‑nájiòn nga tjáꞌxa̱ jè ngajmi ko̱ jñà ìkja̱li̱‑la̱ Nainá ko̱ꞌki ki̱ji̱mijìn ko̱ ko̱ꞌki kji̱nchrabàjen‑nè‑na ꞌa̱n ra Iꞌndí‑la̱ Xi̱ta̱ xin‑la̱ ijo‑na̱.
Ra kjomà jàn ni̱chjin kiꞌseé jngo ꞌsí ján Caná, ya̱ na̱xi̱ndá ra chja̱‑ni Galilea nga tsixan jngo xi̱ta̱. Ko̱ jè na̱‑la̱ Jesús ya̱á tíjna.
Ti̱ꞌkoa̱á inakjoá‑te‑la̱ Jesús ko̱ xi̱ta̱ ra kotáꞌyáꞌta‑la̱ ya̱ ñánda̱ tsixan xi̱ta̱.
ꞌKia̱ nga ijyeheꞌtà nandá xán ꞌtse̱ uva ñánda̱ nga tsixan xi̱ta̱, jè na̱‑la̱ Jesús kitsó‑la̱:
―Ijye‑ró ijyeheꞌtà nandá xán‑la̱ xi̱ta̱ ra kàbixan.
Jesús kitsó‑la̱:
Jè na̱‑la̱ Jesús kitsó‑la̱ jñà xi̱ta̱ ra i̱nchibíya nandá xán:
―Ko̱ꞌsín ꞌtia̱àn koni ꞌsín ki̱tso̱‑no ra jè.
Jon ma‑ni ti̱jí na̱jo̱ ra ma sinchá nandá ra ya̱ i̱ncha ra síchjeén xi̱ta̱ judío nga sítsje‑ni tsajmì ra tjín‑la̱ koni ꞌsín tjín kjo̱téxoma‑la̱ ra xkón tjín. Nga jngó jngó ti̱jí kìi̱, kjiyaá‑la tsa jò ko̱ tsa jàn ndichjon ra kan litro tjín‑la̱ nandá nga jngó jngó.
Jesús kitsó‑la̱ jñà xi̱ta̱ ra i̱nchibíya nandá xán:
―Ti̱jtse nandá jñà ti̱jí kìi̱.
Jñà xi̱ta̱ chi̱ꞌnda tsinchá nandá jñà ti̱jí kìi̱; ngi nda kjón‑ní isìjtse ijye.
A̱kjòn kitsò Jesús:
―Ti̱náchrje chiba ko̱ ꞌti̱‑la jè ra síjna ítjòn nga tísísin‑la̱ xi̱ta̱.
A̱kjòn ꞌkoa̱á ꞌsín kiꞌsìn.
Jè xi̱ta̱ ra tíjna ítjòn nga tísísin‑la̱ xi̱ta̱, iskóꞌtá jè nandá ra nandá xán kjomà. Jè xi̱ta̱ ra̱kìi̱, nda mí be ñánda̱ ꞌji‑ni jè xán; (tà jñá kijtse xi̱ta̱ ra i̱nchibíya, nga̱ jñà ikachrje nandá). ꞌKia̱á jè xi̱ta̱ ra tíjna ítjòn kiìchja̱‑la̱ xi̱ta̱ ꞌxi̱n ra ixan,
kitsò‑la̱:
―Ngaꞌtsì xi̱ta̱, jé tsjá ítjòn jè nandá xán ra isa̱ ꞌñó nda, ko̱ ꞌkia̱ nga ijye na̱ti i̱nchiꞌbi xi̱ta̱, ꞌkia̱á tsjá jè xán ra isa̱ nangi tjín‑la̱. Tanga ji̱ kabìjnatjó‑níi̱ jè xán ra isa̱ nda, ko̱ jè tjinikjeheꞌta‑ni.
Jé kjo̱xkón ra̱kìi̱ ra kiꞌsìn ítjòn Jesús ya̱ na̱xi̱ndá Caná ra chja̱‑ni Galilea nga tsakón kjoa̱jeya‑la̱, ko̱ jñà xi̱ta̱ ra kotáꞌyáꞌta‑la̱ kjokjiín‑la̱ a̱ꞌta ꞌtse̱.
ꞌKia̱ nga ijye kjomà, ya̱á kijì na̱xi̱ndá Capernaum; tji̱ko̱ na̱‑la̱ ko̱ jñà ꞌndse̱ ko̱ xi̱ta̱ ra kotáꞌyáꞌta‑la̱; ko̱ ya̱á tsikìtsa̱hijyo chiba ni̱chjin.
Ijyeé kjochraña ni̱chjin nga síjeya ꞌsí jñà xi̱ta̱ judío ya̱ ján Jerusalén nga síkítsjen‑yá ni̱chjin ꞌkia̱ nga itjojin kjo̱hiꞌin ya̱ ján nangi Egipto; ko̱ ya̱á kijì Jesús.
ꞌKia̱ nga ꞌjahaꞌsen a̱ya i̱ngo̱ ítjòn, jè Jesús, kijtse‑ní nga ya̱ ndi̱tsin i̱ngo̱ tjíhijyo xi̱ta̱ ra batína nchra̱ja̱, ko̱ forrè ko̱ tjo̱ni̱ña̱; ti̱ꞌkoa̱ tjítsa̱jnaꞌta ímixa̱ jñà xi̱ta̱ ra síkaatjìya to̱n.
ꞌKia̱á ꞌja Jesús, tsikínda jngo naꞌñó ra ꞌtson xi̱ta̱, a̱kjòn tsahatji̱ngi ijye‑la̱ xi̱ta̱ ra ya̱ tjítsa̱jna ya̱ ndi̱tsin i̱ngo̱, ko̱ jñà nchra̱ja̱‑la̱ ko̱ forrè‑la̱. Ti̱ꞌkoa̱á tsikíxtenꞌta‑te ya̱ a̱ꞌta nangi to̱n‑la̱ jñà xi̱ta̱ ra síkaatjìya to̱n ko̱ a̱kjòn isíkáfaya ímixa̱‑la̱.
Jñà ra batína tjo̱ni̱ña̱ kitsó‑isa‑la̱:
―Ti̱náchrje tsje cho̱ kìi̱. Kì niꞌya ndi̱tsi̱n ꞌnià jè niꞌya‑la̱ Na̱ꞌìn‑na̱.
Jñà xi̱ta̱ ra kotáꞌyáꞌta‑la̱, ꞌkia̱á ítsjen‑la̱ kóꞌsín tíchja̱ xa̱jo̱n ra tjíꞌta ꞌén‑la̱ Nainá nga tsò: “ꞌÑó machi̱nia̱, ta nga̱tjì‑la̱ nga ꞌñó matsjake niꞌya‑li.”
Jñà xi̱ta̱ judío, ꞌkia̱á iskonangi‑la̱, kitsò‑la̱:
―¿Mé kjo̱xkón ra bakon‑náji̱n nga ji̱ tjín‑li kjo̱hixi̱ nga ko̱ꞌsín ꞌnì?
ꞌKia̱á kiìchja̱ Jesús, kitsò‑la̱:
―Ti̱xojen i̱ngo̱ ra̱kìi̱, ko̱ ꞌa̱n, ta jàn ni̱chjin kindá india‑na.
ꞌKia̱á kitsò jñà xi̱ta̱ judío:
―Jè i̱ngo̱ ra̱kìi̱, ichán jon nó isinda‑ni, ko̱ ji̱, ta jàn ni̱chjin mejèn‑li kínda india‑ni.
Tanga jè i̱ngo̱ ra ko̱kitsò‑la̱ Jesús, ti̱jé‑ni ijo‑la̱.
ꞌKoa̱á jnchro ma‑ni, ꞌkia̱ nga jaáya‑la̱, jñà xi̱ta̱ ra kotáꞌyáꞌta‑la̱, ꞌkia̱á ítsjen‑la̱ ꞌén ra ko̱ꞌsín kitsò; kjokjiín‑la̱ koni ꞌsín tíchja̱ xa̱jo̱n ra tjíꞌta ꞌén‑la̱ Nainá ko̱ ꞌén ra kiìchja̱ Jesús.
ꞌKia̱ nga tíjna ya̱ Jerusalén jè Jesús, ya̱ ꞌsí paxko̱, kjín xi̱ta̱ kjokjiín‑la̱ ꞌkia̱ nga kijtse jñà kjo̱xkón ra kiꞌsìn.
Jesús mì kì tsa machjeén‑la̱ yá ra ko̱ki̱tso̱‑la̱ kó kjòn nga jngó jngó inìma̱‑la̱ xi̱ta̱, nga̱ jè jnchro ra ꞌñó nda be kóꞌsín tjíhijyo inìma̱‑la̱ xi̱ta̱.
Tsikijnaá jngo xi̱ta̱ fariseo ra tsiꞌkìn Nicodemo ra ti̱ꞌkoa̱ xi̱ta̱ ítjòn tsikijna‑la̱ xi̱ta̱ judío.
Jè xi̱ta̱ ra̱kìi̱, jñò kijì nga kiì katsíjen‑la̱ Jesús nga kitsò‑la̱:
―Maestro, ꞌya‑náji̱n nga jè Nainá isìkasén‑li nga ma ko̱kón‑ya‑náji̱n, nga̱ jngo xi̱ta̱ ra mì tsa Nainá tíjnako̱, mì kì ko̱ma‑la̱ ko̱ꞌsín ꞌsi̱in koni ꞌsín tjín jñà kjo̱xkón ra ꞌnì.
ꞌKia̱á kitsò Jesús:
―Ngi kjo̱hixi̱í ra xin‑la, jè xi̱ta̱ ra mì kì jtsín xi̱tse̱ india‑ni mì kì ko̱ma ske̱ kóꞌsín batéxoma Nainá.
Jè Nicodemo ꞌkia̱á iskonangi‑la̱, kitsò:
―¿Kóꞌsín ko̱ma‑ni nga jtsín xi̱tse̱ india‑ni jngo xi̱ta̱ ra ijye jchínga? ¿A maá kjoa̱haꞌsen india‑ni i̱ndsi̱ꞌba̱ na̱‑la̱, ko̱ a̱kjòn jtsín india‑ni?
Jesús kitsó‑la̱:
―ꞌKoa̱á xin kixi̱‑la, jè ra mì a̱ꞌta ꞌtse̱ nandá ko̱ a̱ꞌta ꞌtse̱ Inìma̱ Tsje‑la̱ Nainá jtsín‑ni, mì kì ko̱ma kjoa̱haꞌsen‑jin ñánda̱ nga jè Nainá tíbatéxoma.
Jè ra a̱ꞌta ꞌtse̱ xi̱ta̱ tsin‑ni, sakó‑la̱ kjo̱binachon a̱ꞌta ꞌtse̱ ijo‑la̱; ko̱ jè ra a̱ꞌta ꞌtse̱ Inìma̱ Tsje‑la̱ Nainá tsin‑ni, sakó‑la̱ kjo̱binachon a̱ꞌta ꞌtse̱ inìma̱‑la̱.
Kì tà chjàn maxkón‑li koni ꞌsín kàxin‑la: “Nga machjeén‑ní nga jtsín xi̱tse̱ india‑ni jñà xi̱ta̱.”
Jè tjo̱ ꞌba‑ní ni̱ ta ñánda̱ mejèn‑la̱, naꞌyá‑la̱ nga fane, tanga mì kì ꞌyeé ñánda̱ nchrabá‑nì ko̱ ñánda̱ fì. ꞌKoa̱á ꞌsín kjòn ngaꞌtsì ra a̱ꞌta ꞌtse̱ Inìma̱ Tsje‑la̱ Nainá tsin‑ni.
ꞌKia̱á kitsò Nicodemo:
―¿Kóꞌsín ko̱ma‑la̱ nga ko̱ꞌsín ko̱ma kjoa̱ kìi̱?
Jesús kitsó‑ní:
―Ngaji̱, maestro tijna‑la̱ na̱xi̱ndá Israel, ¿mé‑ni mì ꞌya‑ni kjoa̱ kìi̱?
Ngi kjo̱hixi̱í ra xin‑la: Jé nakjoá‑ji̱n kjoa̱ ra naꞌyá‑ji̱n, ko̱ jé ꞌbèna̱jmí‑ji̱n kjoa̱ ra kijcha‑ji̱n, tanga mì kì makjiín‑no ꞌén ra ꞌbèna̱jmí‑ji̱n.
Tsa mì kì makjiín‑no ꞌkia̱ nga ꞌbenájmí‑no kjoa̱ ra ꞌtse̱ i̱sàꞌnde, ¿a tà jé ko̱kjiín‑najiòn tsa ꞌkenájmí‑no kjoa̱ ra chon ya̱ ján ngajmi?
’Ni̱ kjè tsa yá ra fìmijìn ján ngajmi, ta̱ jngo jè Iꞌndí‑la̱ Xi̱ta̱, nga̱ jé ra ya̱ ꞌji‑ni ya̱ ján ngajmi.
Koni ꞌsín kiꞌsìn Moisés ya̱ i̱ꞌnde kixì ñánda̱ nga tsikima nga iskiítje̱n jngo ye̱ ki̱cha̱ nga tsikítja̱ꞌbáꞌta yá, jè Iꞌndí‑la̱ Xi̱ta̱, ꞌkoa̱á ti̱ꞌsín tjínè‑la̱ nga tjáhitje̱n,
mé‑ni ngaꞌtsì ra ko̱kjiín‑la̱ ra a̱ꞌta ꞌtse̱, mì tsa jchi̱ja‑jìn, ta isa̱á ꞌse̱‑la̱ kjo̱binachon ra mì feheꞌta skanda ta kjiá‑nioo̱.
’Nga̱ jè Nainá batoó ꞌñó kjotsjake xi̱ta̱ i̱sàꞌnde, nga kitsjá jè Iꞌndí‑la̱ ra ta jè ta̱jngo‑ni, mé‑ni nga ngaꞌtsì xi̱ta̱ ra ko̱kjiín‑la̱ a̱ꞌta ꞌtse̱, mì kì jchi̱ja, ta isa̱á ꞌse̱‑la̱ kjo̱binachon ra mì feheꞌta skanda ta kjiá‑nioo̱.
Nainá mì tsa kì xá isìkasén‑ni Iꞌndí‑la̱ nga kjo̱hiꞌin ki̱ìnè‑la̱ xi̱ta̱ i̱sàꞌnde, kií xá isìkasén‑ni nga a̱ꞌta ꞌtse̱ ko̱ma ki̱tjokajin‑ni kjo̱hiꞌin a̱ꞌta ꞌtse̱ jé‑la̱ xi̱ta̱ i̱sàꞌnde.
’Jè ra makjiín‑la̱ a̱ꞌta ꞌtse̱ Jesús, mì tsa kjo̱hiꞌin tjínè‑la̱ nga si̱ìkjiín; tanga jè ra mì kì makjiín‑la̱, ijyeé kjo̱hiꞌin tjínè‑la̱ nga si̱ìkjiín ta nga̱tjì‑la̱ mì kì makjiín‑la̱ a̱ꞌta ꞌtse̱ Iꞌndí‑la̱ Nainá ra ta jè ta jngo‑ni.
Jñà xi̱ta̱ ra mì kì makjiín‑la̱, ijyeé kjo̱hiꞌin tjínè‑la̱ nga si̱ìkjiín ta nga̱tjì‑la̱ ꞌkia̱ nga ꞌji i̱ i̱sàꞌnde jè ra síhisen‑ná mì kì kjotsjake, ta isa̱á jñà ꞌñó kjotsjake jè ra kjoa̱jñò, ta nga̱tjì‑la̱ nga ꞌchoó tjín jñà kjoa̱ ra ꞌsín.
Ngaꞌtsì xi̱ta̱ ra ꞌcho tjín kjoa̱ ra ꞌsín, jtikeé ra kjoa̱ isen, ko̱ majìn‑la̱ nga ya̱ nchrabá ñánda̱ nga isen chon ta nga̱tjì‑la̱ majìn‑la̱ nga jcha̱‑la̱ jñà kjoa̱ꞌcho ra ꞌsín.
Tanga jñà ra kjoa̱kixi̱ i̱nchiꞌsín, nchrabáꞌta‑la̱ ñánda̱ isen chon, mé‑ni nga jcha̱‑la̱ nga ꞌkoa̱á ꞌsín i̱nchiꞌsín koni ꞌsín mejèn‑la̱ Nainá.
Nga ijye kjomà, Jesús kijí ko̱ xi̱ta̱ ra kotáꞌyáꞌta‑la̱ ya̱ ján nangi Judea; ya̱á tsikitsa̱jnako̱ chiba ni̱chjin nga tsatíndá xi̱ta̱.
ꞌKia̱ nga ko̱kjamà kjoa̱ kìi̱, ꞌkia̱‑ní ꞌkia̱ nga ti̱kjè nda̱yá fì jè Juan.
Jñà xi̱ta̱ ra kotáꞌyáꞌta‑la̱ Juan ko̱ jngo xi̱ta̱ judío tsakátiya‑ni kóꞌsín nga tíchja̱ kjo̱téxoma ꞌtse̱ xi̱ta̱ judío ra xkón tjín koni ꞌsín nga sítsje ijo‑la̱.
Kijí xi̱ta̱ ñánda̱ tíjna Juan, kitsò‑la̱:
―Ji̱ maestro, jè xi̱ta̱ ra ya̱ ijchòki̱i ya̱ ra ijngoa ndáje̱ Jordán ra kiꞌtsìi̱ ꞌén ra a̱ꞌta ꞌtse̱, ꞌndi̱ ꞌndi̱, ti̱ꞌkoa̱á tíbatíndá‑te; ko̱ sabà ya̱á i̱nchifìtji̱ngi‑la̱ ngaꞌtsì xi̱ta̱.
Juan kitsó‑la̱:
―Jngo xi̱ta̱, ni̱mé ra ma ꞌse̱‑la̱, tsa mì jè sabà Nainá tsjá‑la̱.
Jiòn sabá inaꞌyá‑ná jiòn ꞌkia̱ nga ko̱ꞌsín kíxin‑no, nga mì tsa ꞌa̱n jiàa̱n ra Cristo; tà tje̱n inikasén ítjòn‑na ra ꞌa̱n ra a̱ꞌta ꞌtse̱ jè.
Ya̱ ñánda̱ bixan xi̱ta̱, jè itsabáꞌñó chjo̱ón jè xi̱ta̱ ꞌxi̱n ra bixan; ko̱ jè xi̱ta̱ ra nda báko̱ ra ya̱ síjnaꞌta chraña‑la̱, ta ꞌnchré‑ní, ko̱ ꞌñó matsja‑la̱ ꞌkia̱ nga chja̱ jè xi̱ta̱ ꞌxi̱n ra bixan. ꞌKoa̱á ti̱ꞌsín ꞌñó matsja‑la̱ inìma̱‑na̱ nga ꞌnchrèe̱ kjoa̱ ra tíꞌsín ra jè.
Machjeén‑ní nga isa̱ ꞌñó ꞌnga katijna ra jè, ko̱ ꞌa̱n isa̱ nangi kóti̱jnaa̱.
’Jè ra ngajmi nchrabá‑ni, jè tíjna ítjòn‑la̱ ngaꞌtsì xi̱ta̱. Ko̱ jè ra i̱ a̱ꞌta nangi ꞌtse̱, xi̱ta̱ i̱sàꞌnde‑ní, ko̱ jñà chja̱ kjoa̱ ra ma i̱ a̱ꞌta nangi. Tanga jè ra ngajmi nchrabá‑nì, jé batéxoma‑la̱ ngaꞌtsì xi̱ta̱,
ko̱ ꞌkoa̱á ꞌsín tsjá ꞌén‑la̱ mé ra kijtse ko̱ mé ra kiíꞌnchré; tanga ni̱yá ra makjiín‑la̱ koni ꞌsín tsò.
Tanga jè xi̱ta̱ ra makjiín‑la̱ ꞌén ra chja̱ jè ra ngajmi nchrabá‑ni, jé síkixi̱yanda india‑ni ꞌén nga jè Nainá, ngi ꞌén kixi̱í ra chja̱;
nga̱ jè ra ngi Nainá isìkasén, ꞌén‑la̱ Nainá chja̱; nga̱ jè Nainá tsjá‑la̱ Inìma̱ Tsje‑la̱ ko̱ mì kì chi̱ba̱ tjín‑la̱ kóꞌki kjo̱nda tji̱ko̱.
Jè Nainá tsjakeé jè Iꞌndí‑la̱, ko̱ jè isìnga̱tsja ijye ta mé kjoa̱‑nioo̱.
Jè ra makjiín‑la̱ koni tsò ꞌén ra chja̱ Iꞌndí‑la̱ Nainá, tjín‑la̱ kjo̱binachon ra mì feheꞌta; tanga jè ra mì kì makjiín‑la̱, mì kì ꞌse̱‑la̱ kjo̱binachon ra̱kìi̱; jé ska̱nè‑la̱ kjo̱hiꞌin ra jè Nainá tsjá skanda tà mé ni̱chjin‑nioo̱.
Jñà xi̱ta̱ fariseo kiíꞌnchré‑ní nga isa̱á‑ró kjìn ma‑ni xi̱ta̱ ra batíndá Jesús, mì ꞌkoa̱‑ni koni jè Juan.
(Ni̱ꞌsín mì tsa jè kjòn‑ni Jesús jè ra batíndá xi̱ta̱; jñà xi̱ta̱ ra kotáꞌyáꞌta‑la̱ ra batíndá xi̱ta̱.)
Jè Jesús, ꞌkia̱ nga kisijin‑la̱ nga jñà xi̱ta̱ fariseo, ijyeé kiíꞌnchré ꞌén kìi̱, itjokàjin nangi Judea, a̱kjòn kijì india‑ni ján nangi Galilea.
ꞌKia̱ nga kijì, tjínè‑la̱ nga ko̱ꞌsín ko̱tojin ya̱ nangi Samaria.
Ijchò jngo na̱xi̱ndá ra ꞌmì Sicar ra ya̱ chja̱‑ni Samaria, ya̱ chrañaꞌta‑la̱ nangi ra kitsjà kjo̱tjò‑la̱ Jacob iꞌndí‑la̱ ra tsiꞌkìn José nga ꞌsa̱ kjotseé.
Ijyeé‑la ijchò tsa masen ni̱chjin nga tsáꞌbaya ndi̱yá jè Jesús, ko̱ ijyeé itsiꞌon‑la̱. Ko̱ ya̱á tsikijnakjáya ya̱ ñánda̱ tíjna jngo nga̱jo̱ nandá ra ꞌtse̱ Jacob kjomà.
\v 7‑8 Ko̱ jñà xi̱ta̱ ra kotáꞌyáꞌta‑la̱ ya̱á kijì ya̱ a̱jin na̱xi̱ndá ján nga ikatse tsajmì ra ski̱ne̱. ꞌKia̱á chi̱ba̱‑la̱ ꞌji jngo chjo̱ón ra ya̱ i̱ꞌnde‑la̱ Samaria, nga ꞌji káchrje nandá. ꞌKia̱á kitsó‑la̱ Jesús:
―I̱tsé nandá ꞌki̱‑ná ra skꞌia̱a.
Jñà xi̱ta̱ judío mì kì nda fìko̱ jñà xi̱ta̱ ra ya̱ Samaria i̱ꞌnde‑la̱. ꞌKoa̱á ma‑ni nga jè chjo̱ón kitsó‑la̱:
―¿Kóꞌsín ma‑ni nga nandá níjé‑ná? Ngaji̱ xi̱ta̱ judío‑ní, ko̱ ꞌa̱n chjo̱ón Samaria‑ná.
Kiìchja̱ Jesús, kitsò‑la̱:
―Tsa ꞌyaá‑li jè kjo̱tjò ra tsjá Nainá, ko̱ tsa ꞌyaxkoón‑li yá‑ni ra tísíjé‑li nandá, tsa ji̱í‑la ra si̱jé‑la nandá, ra jè, jé tsjá‑li nandá ra síkíjnakon‑ná.
Jè chjo̱ón kitsó‑ní:
―Ji̱ Na̱ꞌìn, ni̱mé ra kiꞌchìi̱ ra ma ki̱náchrje‑ni nandá, ko̱ jè nga̱jo̱ ꞌñó na̱nga̱. ¿Ñánda̱ kíjchꞌii̱ jè nandá ra ma síkíjnakon‑ná nga ꞌki̱‑ná?
Jesús kiìchja̱á kitsó‑la̱:
―Ngaꞌtsì ra ꞌbi nandá ra̱kìi̱, maxándá india‑ila̱;
tanga jè xi̱ta̱ ra skꞌí nandá ra ꞌa̱n tsja‑la̱, ni̱ì‑ti̱‑kjiá ko̱xándá india‑ila̱, nga jè nandá ra ꞌa̱n tsja‑la̱, ꞌkoa̱á ꞌsín ko̱ma ya̱ a̱ya inìma̱‑la̱ koni ñánda̱ nga títjo nandá, ko̱ jè nandá ra̱kìi̱, si̱ìkíjnakon‑ní skanda ta kjiá‑nioo̱.
Jè chjo̱ón kitsó‑ní:
―Na̱ꞌìn, ꞌti̱‑ná nandá ra ko̱ꞌmì‑la ji̱, mé‑ni mì kì ti̱ ko̱xándá‑na ko̱ mì ti̱ i̱ kjíꞌi̱ kàchrjé‑na nandá.
Jesús kitsó‑la̱:
―Ti̱nákjoa̱‑la̱ ꞌxi̱n‑li, a̱kjòn ta̱áfa india‑ni i̱jndíi̱.
Kitsó jè chjo̱ón:
―Tsìn‑na ꞌxi̱n.
Jesús kitsó‑la̱:
―Kjo̱hixi̱‑ní koni ꞌsín sii̱, nga tsìn‑li ꞌxi̱n;
nga̱ kjo ꞌòn ꞌxi̱n ꞌse‑li, ko̱ jè xi̱ta̱ ra tijnaki̱i ꞌndi̱ ꞌndi̱, mì tsa ngi ꞌxi̱n‑li ma. Kixi̱í kjoa̱ koni ꞌsín tjisi.
Jè chjo̱ón ra̱kìi̱, ꞌkia̱ nga kiíꞌnchré ꞌén kìi̱, kitsó‑ní:
―Na̱ꞌìn, ꞌkoa̱á ꞌsín tímachi̱ya‑na nga ji̱í‑li xi̱ta̱ ra chja̱ ngajo‑la̱ Nainá.
Jñà xi̱ta̱ jchínga‑na̱ji̱n, ra Samaria tsa̱ji̱n‑ji̱n, i̱í kijtsexkón Nainá, jè nindo ra̱kìi̱; tanga jiòn ra xi̱ta̱ judío ꞌmì‑no, bixó‑nó jiòn nga ta ya̱á Jerusalén ko̱ma jcha̱xkón Nainá.
Jesús kitsó‑la̱:
―Ji̱ ndí chjo̱ón, katakjiín‑li koni ꞌsín xin‑la, ijyeé nchrabá ni̱chjin ꞌkia̱ nga mì ti̱ i̱‑ni nindo ra̱kìi̱, ko̱ mì ti̱ ján‑ni Jerusalén nga ma jcha̱xkón Nainá.
Jiòn, ra xi̱ta̱ Samaria ꞌmì‑no, mì kì ꞌya jiòn yá‑ni ra ꞌyaxkón; tanga ji̱n ra xi̱ta̱ judío ꞌmì‑naji̱n, ꞌya‑náji̱n yá‑ni ra ꞌyaxkón‑ji̱n, nga̱ ya̱á ki̱tjokajin jngo‑ni ꞌtse̱ xi̱ta̱ judío ra ko̱chrjekàjin kjo̱hiꞌin xi̱ta̱.
Tanga ijyeé tíma chraña ni̱chjin, ko̱ ꞌndi̱í‑ni nga ngi kjo̱hixi̱ ko̱ nga ngi ko̱ó inìma̱‑la̱ nga ske̱xkón Na̱ꞌín‑ná ngaꞌtsì jñà ra ngi kixi̱ kjoa̱ nga bexkón Nainá. Nga̱ jè Na̱ꞌín‑ná, ꞌkoa̱á ꞌsín mejèn‑la̱ nga ko̱ꞌsín kataꞌsín jñà ra jè bexkón.
Nainá, Inìma̱ Tsje‑ní. ꞌKoa̱á ma‑ni nga jñà xi̱ta̱ ra bexkón, machjeén‑ní nga ngi ko̱ó kjo̱hixi̱‑la̱ ko̱ ngi ko̱ó inìma̱‑la̱ nga katabexkón.
Jè chjo̱ón ra̱kìi̱ kitsó‑ní:
―Be‑ná nga kjꞌi̱í jè Mesías (jè ra xá si̱ìkasén‑ni Nainá, ra Cristo tsò‑ni); ko̱ ꞌkia̱ nga kjꞌi̱í ra jè, jè ꞌke̱èna̱jmíya ijye‑ná ngaꞌtsì kjoa̱ kìi̱.
Jesús kitsó‑la̱:
―ꞌA̱n‑ná ra tíbakó‑la.
Ti̱jé‑ni hora ra̱kìi̱, ꞌji‑ni xi̱ta̱ ra kotáꞌyáꞌta‑la̱ Jesús. Ta ꞌkoa̱á kjomà‑la̱ nga jè Jesús, jngo chjo̱ón tíbáko̱. Tanga ni̱jngo ra kitsò ikon nga iskonangi‑la̱ mé ra mejèn‑la̱ ko̱ mé ꞌén ra i̱nchijo̱óna̱jmí.
Jè chjo̱ón kitsjiín jè nisa nandá‑la̱; a̱kjòn kijí ya̱ a̱jin na̱xi̱ndá ján, nga kiì ꞌkéna̱jmí‑la̱ xi̱ta̱, kitsò‑la̱:
―Nchrabá chítsijen‑la jngo xi̱ta̱ ra ko̱ꞌsín kàtsò ijye‑na koni ꞌsín tjín kjoa̱ ra ijye kíꞌsiaa̱n. Tsa jé jèe̱, ra Cristo [jè ra xá isìkasén‑ni Nainá].
Jñà xi̱ta̱ ꞌkia̱á itjojin na̱xi̱ndá nga kiìkatsíjen‑la̱ ñánda̱ nga tíjna Jesús.
ꞌKoa̱à‑la chi̱ba̱‑la̱ nga jñà xi̱ta̱ ra kotáꞌyáꞌta‑la̱ Jesús i̱nchibítsaꞌba‑la̱ nga i̱nchitsò‑la̱:
Tanga Jesús kitsó‑la̱:
―ꞌA̱n, tjín‑na tsajmì ra bákje̱n ra mì kì ꞌyaxkon jiòn.
Jñà xi̱ta̱ ra kotáꞌyáꞌta‑la̱ kitsó‑la̱ xákjén:
―¿A tjín ra kàꞌfiìkó‑la̱ tsajmì ra kabakjèn tsa ꞌkoa̱?
Jesús kitsó‑la̱:
―Jñà tsajmì ra bákje̱n ra ꞌa̱n, jè‑ní nga sìhitjásòo̱n koni ꞌsín mejèn‑la̱ jè ra isìkasén‑na ko̱ nga ti̱ꞌkoa̱ sikjéheꞌta xá‑la̱.
Jiòn, ꞌkoa̱á ꞌsín bixó nga ngi ijòn sá chija‑isa nga ko̱xkó tsajmì ra ijye ko̱jchá; tanga ꞌa̱n xin‑náa̱: Chítsijen‑la̱ ya̱ ñánda̱ nga tjítje̱ tsajmì, ijyeé kjójchá‑ní, ijyeé ma si̱ncháxkó.
Jè xi̱ta̱ ra bíxkó tsajmì ra ijye kjójchá, machjí‑la̱; ko̱ jñà tsajmì ra mincháxkó, ꞌtse̱ kjo̱binachon‑ní, mé‑ni ngásòn ꞌse̱‑la̱ kjo̱tsja jè ra bítje̱ tsajmì ko̱ jè ra bíxkó.
ꞌÉn kixi̱í jè ꞌén ra tsò: “Kjꞌií‑ní ra bítje̱ tsajmì ko̱ kjꞌií‑ní ra bíxkó.”
ꞌA̱án isìkasén‑no nga kíxkó tsajmì ya̱ ñánda̱ nga mì tsa jiòn iníxá; kjꞌií‑ní ra isíxá, tanga jiòn i̱nchibako̱‑no nga i̱nchibíxkó tsajmì tjé‑la̱.
Taxki̱ kjín xi̱ta̱ Samaria ra ya̱ tjíhijyo ya̱ na̱xi̱ndá ra̱kiòo̱ kjokjiín‑la̱ a̱ꞌta ꞌtse̱ Jesús ꞌkia̱ nga kiíꞌnchré ꞌén ra kitsjà chjo̱ón nga kitsò: “ꞌKoa̱á kàtsò ijye‑na ngaꞌtsì kjoa̱ ra kíꞌsiaa̱n.”
ꞌKia̱ nga ijchò jñà xi̱ta̱ Samaria ñánda̱ nga tíjna Jesús, tsikítsaꞌbaá‑la̱ nga ya̱ katijnako̱. Ko̱ jò ni̱chjin ya̱ tsikijnako̱.
Ko̱ kjín xi̱ta̱ kjokjiín‑isa‑la̱ a̱ꞌta ꞌtse̱ Jesús ꞌkia̱ nga kiíꞌnchré ꞌén ra jè sabà tsiꞌkéna̱jmí.
Jñà xi̱ta̱ kitsó‑la̱ jè chjo̱ón:
―ꞌNdi̱ ꞌndi̱‑ni̱ mì tsa ta ki makjiín‑naji̱n koni tsò ꞌén ra ji̱ tsiꞌkèna̱jmí‑náji̱n; ji̱n sabá i̱nchinaꞌyá‑la̱ji̱n, ko̱ ꞌya‑náji̱n nga kixi̱í kjoa̱ nga jé ra ko̱chrjekàjin kjo̱hiꞌin kjoa̱ ꞌtse̱ jé‑la̱ xi̱ta̱ i̱sàꞌnde, jè Cristo [ra xá isìkasén‑ni Nainá].
Ra kjomà jò ni̱chjin, itjojin‑ní ya̱ Samaria nga kijì ján nangi Galilea.
Koni ꞌsín kitsò saba Jesús: Ni̱jngo xi̱ta̱ ra síchjeén Nainá nga chja̱ ngajo‑la̱, ꞌyaxkón ya̱ nangi‑la̱.
ꞌKia̱ nga ijchò ya̱ Galilea, jñà xi̱ta̱ ra ya̱ i̱ꞌnde‑la̱, nda iskábétjò, nga̱ ijyeé kijtse kjoa̱ ra kiꞌsìn ya̱ Jerusalén ꞌkia̱ nga itjo ꞌsí paxko̱; nga̱ jñà xi̱ta̱ kìi̱, kií‑te ꞌsí.
Jesús ijchó india‑ni ján Caná, nangi ra chja̱‑ni Galilea, ya̱ ñánda̱ isìkaatjìya‑la̱ nandá nga nandá xán ꞌtse̱ uva kiꞌsìn. Ya̱ na̱xi̱ndá Capernaum tíjna jngo xi̱ta̱ ra xá tjín‑te‑la̱ a̱ꞌta ꞌtse̱ xi̱ta̱xá ítjòn ꞌtse̱ Galilea, ko̱ ꞌñó kiya jè ndí ti‑la̱.
Jè xi̱ta̱ ra̱kìi̱ ꞌkia̱ nga kiíꞌnchré nga jè Jesús ya̱á inchrabà‑ni Judea nga ꞌji ya̱ Galilea, kiìjkoón Jesús nga kiì kítsaꞌba‑la̱ nga katafì ya̱ niꞌya‑la̱, nga katasínda‑ni jè ndí ti‑la̱ ra ijye tíbiya.
Jesús kitsó‑la̱:
―Jiòn, tsa mì kì jcha̱a kjo̱xkón ko̱ kjoa̱ ra bakón kjoa̱jeya‑la̱ Nainá, mì kì ko̱kjiín‑no.
Jè xi̱ta̱ ra kiya iꞌndí‑la̱ kitsò‑la̱ Jesús:
―Ji̱ na̱ꞌìn, ꞌti̱ìn kjo̱nda ndi̱to̱n tjahijtako̱‑ná ꞌkia̱ nga ti̱kjè biya jè ndí iꞌndí‑na̱.
ꞌKia̱á kitsò‑la̱ Jesús:
―ꞌTin‑ni niꞌya‑li; jè iꞌndí‑li ijyeé ndaá tíjna‑ni.
Xi̱ta̱ ra̱kìi̱ kjokjiín‑la̱ jè ꞌén ra ko̱kitsò‑la̱ Jesús; kijí‑ni niꞌya‑la̱.
ꞌKia̱ nga ijye ijchò chraña‑ni niꞌya‑la̱, jñà xi̱ta̱ chi̱ꞌnda‑la̱ itjotji̱ngi‑la̱ nga kitsò‑la̱:
―Jè iꞌndí‑li, ijyeé nda tíjna‑ni, tíjnakon‑ní.
―Ngojña̱ tsa la una itjahíxìn‑la̱ ꞌchin ꞌndi̱.
Jè na̱ꞌìn‑la̱ ndí ti ra kiya, ítsjen‑la̱ nga ti̱jè‑ni hora ꞌkia̱ nga kitsò‑la̱ Jesús: “Jè iꞌndí‑li, ijyeé nda tíjna‑ni.” Xi̱ta̱ ra̱kìi̱, ko̱ ngaꞌtsì xi̱ta̱ ra tjítsa̱jna ya̱ niꞌya‑la̱, ꞌkoa̱á ꞌsín jè Jesús tsakáꞌta ikon.
Jé kjo̱xkón ra̱kìi̱ ra ma‑nì jò ra kiꞌsìn Jesús, ꞌkia̱ nga inchrabà‑ni nangi Judea nga ꞌji ya̱ nangi Galilea.
ꞌKia̱ nga ijye kjomà a̱skan‑nioo̱, jngo ꞌsí‑la̱ xi̱ta̱ judío tíbitjo, ko̱ jè Jesús kijí ꞌsí ya̱ ján Jerusalén.
Ya̱ Jerusalén tíjna jngo chrjó nandá ra ꞌmì Betesda; ꞌòn ma‑ni ngitjo̱ba̱‑la̱; ya̱á tíjnaꞌta chraña‑la̱ xo̱tjo̱ba̱ ñánda̱ bitjo ko̱ ꞌfahaꞌsen‑ni forrè.
ꞌÑó kjìn ma‑ni xi̱ta̱ ra kiya kjihijyongí ya̱ ngitjo̱ba̱‑la̱, ra xi̱ta̱ xka̱, ko̱ xi̱ta̱ tsáꞌyá ko̱ xi̱ta̱ ra mì kì ma síjtiya ijo‑la̱, nga i̱nchikoñá‑la̱ ꞌkia̱ nga máfangi nandá ra tjíya ya̱ chrjó nandá.
Nga̱ jngo‑ró ìkja̱li̱ ra ta kjiá ta kjiá bitjojen nga síkáfangi nandá, ko̱ jè xi̱ta̱ ra ꞌfahaꞌsen‑jin ítjòn ya̱ nandá ꞌkia̱ nga máfangi, manda‑ró‑ni ni̱ꞌsín ta mé ꞌchin ra tjín‑la̱.
Ko̱ ya̱á kjijna jngo xi̱ta̱ ra ijye kjo kan chrjoꞌòn jàn nó tjín‑la̱ nga kiya.
Jesús, ꞌkia̱ nga kijtse nga ya̱ kjijna, ko̱ nga kiíꞌnchré nga ijye ꞌñó kjotseé kiya, kitsó‑la̱:
―¿A mején‑li nga ko̱nda‑ni?
Jè xi̱ta̱ ra kiya kitsó‑ní:
―Ji̱ Na̱ꞌìn, mì tsa yá tjín‑na ra basìko̱‑na nga ma ꞌfáha̱ꞌse̱n‑jiaa̱n ya̱ chrjó nandá ꞌkia̱ nga máfangi. ꞌKia̱ nga mejèn‑na nga ꞌfáha̱ꞌse̱n‑jiaa̱n, kjꞌií síkijne‑na nga ꞌfahaꞌsen‑jin ítjòn.
Jesús kitsó‑la̱:
―Ti̱sítji̱in, chjíbí na̱chan‑yá‑li, ko̱ ti̱tjájme‑ni.
Xi̱ta̱ ra̱kìi̱ ndi̱to̱ón kjonda‑ni, ko̱ iskábé‑ni na̱chan‑yá‑la̱ ko̱ maá tsajme‑ni. Jè ni̱chjin ꞌkia̱, ni̱chjin níkjáya‑ní.
Jñà xi̱ta̱ judío kitsó‑la̱ jè xi̱ta̱ ra kjonda‑ni:
―ꞌNdi̱ ꞌndi̱, ni̱chjin níkjáya‑ní, mì kì tjíꞌnde‑li nga kíko̱‑ni jè ra kitsjajnanì.
Xi̱ta̱ ra̱kìi̱ kitsó‑ní:
―Jè xi̱ta̱ ra kásínda‑na, jè sabá ko̱kàtsò‑na: “Tíxkó‑ni ra titsjajnasìn ko̱ ti̱tjájme‑ni.”
Jñà xi̱ta̱ kìi̱ ꞌkia̱á iskonangi‑la̱:
―¿Yá xi̱ta̱‑ni ra ko̱ꞌsín kàtsò‑li: “Tíxkó‑ni ra titsjajnanì ko̱ ti̱tjájme‑ni”?
Tanga jè xi̱ta̱ ra ijye kjonda‑ni mì kì be yá xi̱ta̱‑ni ra isinda‑ni, nga̱ jè Jesús itjokàjiín‑la̱ ya̱ ñánda̱ tjíhijyo jñà xi̱ta̱ kìi̱.
A̱skan‑nioo̱, ya̱á iskajin india‑ni Jesús, ya̱ a̱ya i̱ngo̱ ítjòn, kitsò‑la̱:
―Ijyeé kamanda‑ni, tanga kì ti̱ tsja fatsji-jé‑ni, mé‑ni nga mì isa̱ ꞌñó ꞌcho tjín kjoa̱ ra ko̱maꞌtin‑ni.
Jè xi̱ta̱ ra̱kìi̱, kiì ꞌkéna̱jmí‑la̱ jñà xi̱ta̱ judío nga jè Jesús ra isinda‑ni.
Ta nga̱tjì‑la̱ kjoa̱ ra ꞌsín ꞌkia̱ nga ni̱chjin níkjáya, kií kjoa̱‑ni nga jñà xi̱ta̱ judío isìjtike Jesús nga tsikimatji̱ngi‑la̱ nga mejèn‑la̱ si̱ìꞌken.
Tanga Jesús kitsó‑la̱:
―Jè Na̱ꞌìn‑na̱ ꞌkoa̱á ꞌsín tjín xá ra tíꞌsín kiꞌta, ꞌkoa̱á ma‑ni nga ko̱ꞌsín tíꞌsiaa̱n.
ꞌKoa̱á ꞌsín kjomà‑ni nga jñà xi̱ta̱ judío isa̱á ꞌñó mejèn‑la̱ nga si̱ìꞌken Jesús, mì tsa tà ki‑ni nga mì bexkón jè ni̱chjin níkjáya, kií‑ní nga̱ ti̱ꞌkoa̱á tsò‑te nga jè sabá‑ró Na̱ꞌìn‑la̱ jè Nainá, ko̱ Nainá ꞌsín‑te ijo‑la̱.
―Ngi ꞌén kixi̱í ra xin‑no, jè ti, ni̱ ta mé ra ma ꞌsín ra ta kinda̱ ꞌtse̱, tà jé‑ní ra tsijen‑la̱ koni ꞌsín ꞌsín na̱ꞌìn‑la̱; ngaꞌtsì ra ꞌsín jè ra na̱ꞌìn ꞌmiòo̱, ꞌkoa̱á ti̱ꞌsín ꞌsín kjòn jè ti.
ꞌKoa̱á ti̱ꞌsín jè Na̱ꞌìn‑na̱, ꞌñó tsjake‑na ra Iꞌndí‑la̱ ma, ko̱ bakón ijye‑na ngaꞌtsì kjoa̱ ra ꞌsín ra jè; ko̱ isa̱á tse kjo̱xkón ko̱kòn ñánda̱ nga tà ꞌkoa̱á ko̱ma‑no ra jiòn ꞌkia̱ nga jcha̱a.
Koni ꞌsín ꞌsín jè Na̱ꞌìn‑na̱ nga síkjaáya‑ila̱ jñà ra ꞌken, nga síkítsa̱jnakon‑ni inìma̱‑la̱, ꞌkoa̱á ti̱ꞌsín ꞌsin‑te ra Iꞌndí‑la̱ ꞌmì‑na nga ꞌa̱án tsja‑te‑la̱ kjo̱binachon jè ra ꞌa̱n mejèn‑na nga tsja‑la̱.
Jè Na̱ꞌìn‑na̱ mì kì ti̱ yá ra bíndajín‑la̱; ꞌa̱n ra Iꞌndí‑la̱ ma, ꞌa̱án isìnga̱tsja ijye‑na kjo̱hixi̱‑la̱ mé‑ni nga ꞌa̱n kindájín‑na,
ko̱ mé‑ni ꞌkoa̱ ti̱ꞌsín kataꞌyaxkón‑na ꞌa̱n ra Iꞌndí‑la̱ ma koni ꞌsín nga ꞌyaxkón jè Na̱ꞌìn‑na̱. Jè ra mì kì bexkón‑na nga Iꞌndí‑la̱ Nainá ma, ti̱ꞌkoa̱á mì kì bexkón jè Na̱ꞌìn‑na̱ ra isìkasén‑na.
’Ngi kixi̱í kjoa̱ ra ko̱xin‑no: Jè ra ꞌnchré‑na koni ꞌsín nga xiaa̱n, ko̱ makjiín‑la̱ a̱ꞌta ꞌtse̱ ra isìkasén‑na, tjín‑la̱ kjo̱binachon ra mì feheꞌta; ko̱ mì tsa ti̱ kjo̱hiꞌin ska̱nè‑la̱, nga̱ mì ti̱ ya̱ tíjna‑ni ñánda̱ tjín ra kjo̱biya, ijyeé ya̱ tíjna ñánda̱ tjín ra kjo̱binachon.
Ngi kjo̱hixi̱í ra xin‑no: Nchrabá ni̱chjin, ko̱ ꞌndi̱í‑ni, ꞌkia̱ nga jñà miꞌken kji̱ꞌnchré ꞌén‑na̱ ra Iꞌndí‑la̱ Nainá ꞌmì‑na; ko̱ jñà ra kji̱ꞌnchré, kítsa̱jnakon‑ní.
Jè Na̱ꞌìn‑na̱, ti̱jé‑ni ra kjo̱binachon; ko̱ ꞌa̱n ra Iꞌndí‑la̱ ma, ꞌkoa̱á ti̱ꞌsín kitsjà‑te‑na nga ti̱ꞌa̱án‑te‑na ra kjo̱binachon;
ko̱ ꞌa̱án kitsjà‑naa̱ kjo̱téxoma‑la̱ nga ꞌa̱n kindájín‑la̱ xi̱ta̱, nga̱ ꞌa̱n‑ná ra Iꞌndí‑la̱ Xi̱ta̱ xin‑la̱ ijo‑na̱.
Kì tà chjàn maxkón‑no kjoa̱ kìi̱, nga̱ ki̱jchò ni̱chjin nga kji̱ꞌnchré ꞌén‑na̱ ngaꞌtsì miꞌken ra kjihijyoyá ya̱ ꞌnchó miꞌken.
Ko̱ jñà ra nda kiꞌsìn ki̱tjo iꞌnde‑ní nga ꞌki̱‑la̱ kjo̱binachon; tanga jñà ra ꞌcho kiꞌsiòo̱n ki̱tjo iꞌndeé‑te‑ni nga tjábé‑la̱ kjo̱hiꞌin.
’Mì kì mé ra ma ꞌsiaa̱n ra ta kinda̱ tsa̱ꞌa̱n. ꞌKoa̱á ꞌsín bindájiáa̱n koni ꞌsín tsò‑na jè Na̱ꞌìn‑na̱. Jè kjoa̱ ra ꞌa̱n bindájiáa̱n, kixi̱í tjín, nga̱ mì tsa ko̱ꞌsín ꞌsiaa̱n koni ꞌsín mejèn‑na; jé tísíhitjasòn koni ꞌsín mejèn‑la̱ jè Na̱ꞌìn‑na̱ ra isìkasén‑na.
Tsa ti̱ꞌa̱án tsja‑na ꞌén ra a̱ꞌta tsa̱ꞌa̱n nga nda sìkíjnaa̱ ijo‑na̱, jè ꞌén ra chjàa̱, mì kì ko̱kjiín‑no tsa ꞌén kixi̱.
Tanga tíjna ìjngo‑isa ra tsjá ꞌén ra a̱ꞌta tsa̱ꞌa̱n, ko̱ beé‑ná nga jè ꞌén ra tsjá, ngi ꞌén kixi̱‑ní.
Jión inikasén xi̱ta̱ ra ikjonangi‑la̱ Juan, ko̱ jè Juan kitsjá ꞌén‑la̱ ra a̱ꞌta ꞌtse̱ kjoa̱kixi̱.
Tanga mì tsa kjo̱ꞌñó tjínè‑la̱ nga kjꞌií xi̱ta̱ tsjá ꞌén ra a̱ꞌta tsa̱ꞌa̱n. Ta kií ko̱xin‑najiòn ꞌén kìi̱ mé‑ni nga kítjo̱kajion kjo̱hiꞌin ra a̱ꞌta ꞌtse̱ jé‑no.
Jè ꞌén ra kiìchja̱ Juan, ꞌkoa̱á ꞌsín ngoya‑la̱ koni tsa jngo niꞌí ra títì ko̱ ra tísíhisen; jiòn, ta chibaá ni̱chjin initsjako̱o jè ꞌén ra kiìchja̱ nga isìhisen‑no.
Jè xá ra ꞌsiaa̱n isa̱á ꞌñó chjí‑la̱ koni jñà ꞌén ra kitsjà Juan. Nga̱ jè xá ra isìnga̱tsja‑na jè Na̱ꞌìn‑na̱ nga sìhitjásòo̱n, ti̱jé xá ra̱kìi̱ tsjá‑ni kjo̱hixi̱ ra a̱ꞌta tsa̱ꞌa̱n nga kixi̱í kjoa̱ nga jè Nainá isìkasén‑na.
Ti̱ꞌkoa̱á jé Na̱ꞌìn‑na̱ ra isìkasén‑na, tsjá‑te ꞌén ra a̱ꞌta tsa̱ꞌa̱n, ni̱ꞌsín jiòn, kjè kì naꞌyá‑la̱ jè jta̱‑la̱, ti̱ꞌkoa̱ kjè kì ꞌyaxkon jiòn kóꞌki;
ko̱ ni̱ mì tsa ya̱ tíjnajin ꞌén‑la̱ ya̱ inìma̱‑no, nga̱ mì kì makjiín‑no a̱ꞌta ꞌtse̱ ra isìkasén.
Jiòn, ndaá chitáꞌyá jè Xa̱jo̱n ra tjíꞌta ꞌén‑la̱ Nainá, nga̱ ꞌkoa̱á ꞌsín níkítsjen jiòn nga ya̱á sa̱kò‑no kjo̱binachon ra mì kì feheꞌta. Jè xa̱jo̱n ra̱kìi̱, ya̱á tsjá ꞌén ra a̱ꞌta tsa̱ꞌa̱n,
ko̱ mì kì nchrabátji̱ngi‑ná jiòn nga ko̱ma ꞌse̱‑no kjo̱binachon ra̱kìi̱.
’Mì tsa jè ra mejèn‑na nga jñà xi̱ta̱ ꞌnga si̱ìkíjna‑na;
nga̱ bexkoón‑no nga mì tsa ngi kixi̱ kjoa̱ nga tsjacha Nainá.
A̱ꞌta ꞌtse̱é Na̱ꞌìn‑na̱ inchrabà‑na, ko̱ mì kì ma‑najiòn nga chjíbétjò‑ná; tanga tsa yá ra ta jè ki̱ìꞌtin‑la̱ ijo‑la̱ nga kjꞌi̱í, ta isa̱á jè chjíbétjò jiòn.
¿Kóꞌsín ko̱ma‑ni nga ko̱kjiín‑najiòn? Nga̱ tà jé fatsjio nga nda kítjo̱ngio ya̱ ngixko̱n xi̱ta̱, ko̱ mì tsa jè fatsjio nga nda ki̱tsa̱jna ya̱ ngixko̱n Nainá ra ta jè ta̱ jngo ma‑nioo̱.
Kì tà chjàn ko̱ꞌsín níkítsjen nga ꞌa̱án kongí‑no ya̱ ngixko̱n Nainá; ti̱jé‑ni Moisés ra faꞌta ikon jiòn ra koa̱àngi‑no.
Nga̱, tsa kixi̱í‑la kjoa̱ nga makjiín‑najiòn jè ꞌén ra tsikínda Moisés, ti̱ꞌkoa̱á ko̱kjiín‑te‑najiòn ra a̱ꞌta tsa̱ꞌa̱n; nga̱ jè Moisés ꞌkia̱ nga tsikínda xa̱jo̱n, a̱ꞌta tsa̱ꞌa̱án kiìchja̱ koni ꞌsín nga tsikínda xa̱jo̱n.
Tanga tsa mì kì makjiín‑no koni ꞌsín tíchja̱ jè xa̱jo̱n ra tsikínda Moisés, ¿kóꞌsín ko̱kjiín‑najiòn ꞌén ra ꞌa̱n ko̱xín‑no?
ꞌKia̱ nga kijtse xi̱ta̱ kjo̱xkón ra ꞌsín Jesús nga ma‑la̱ sínda‑ni xi̱ta̱ ra kiya, ꞌñó kjìn xi̱ta̱ kijìtji̱ngi-isa‑la̱.
ꞌKia̱á tsihijin jngo i̱ꞌnde ñánda̱ a̱sònꞌnga chon; ya̱á tsikijna ko̱ xi̱ta̱ ra kotáꞌyáꞌta‑la̱.
Ko̱ ijyeé tímachraña ꞌsí paxko̱ jè ꞌsí‑la̱ xi̱ta̱ judío.
ꞌKia̱ nga iskotsíjen Jesús, ko̱ nga kijtse nga ꞌñó kjìn ma‑ni xi̱ta̱ ra tji̱ngi‑la̱, kitsò‑la̱ jè Felipe:
―¿Ñánda̱ ki̱ndá‑lá tsajmì ra ko̱kje̱n jñà xi̱ta̱ kìi̱?
Tanga ta ꞌkoa̱á kitsò‑la̱, ta jè ra mejèn‑la̱ nga ske̱ kó ki̱tso̱ jè Felipe. Nga̱ jè Jesús, ijyeé be‑ní mé ra ꞌsi̱in.
Jè Felipe kitsó‑ní:
―Ni̱ꞌsín‑la jñà chjí‑la̱ xi̱ta̱ ra jò sindo̱ ni̱chjin tjín‑ni ki̱ndá‑ilá ni̱ño̱ nchra̱jín jñà xi̱ta̱ kìi̱, nda mí‑la ki̱chóya‑la̱ nga i̱tsé i̱tsé ski̱ne̱ ngaꞌtsiòo̱.
ꞌKia̱á kiìchja̱ jè Andrés, ra ti̱ꞌkoa̱á ya̱ kotáꞌyáꞌta‑la̱ Jesús, ra ꞌndse̱ ma Simón Pedro, kitsò:
―Jngo ti tíjna i̱jndíi̱ ra ꞌya ꞌòn ni̱ño̱ nchra̱jín ꞌtse̱ cebada ko̱ jò ti̱; tanga ñánda̱ ki̱chóya‑la̱ ra ko̱tjióo̱n.
Jesús kitsó‑la̱:
―Ko̱ꞌtìn‑la ngaꞌtsì xi̱ta̱ nga katitsa̱jna.
Ko̱ taxki̱ ꞌñó tjín xka̱ ijñá ya̱ i̱ꞌnde ra̱kìi̱, ko̱ ya̱á tsikitsa̱jnajin. Nga̱ maá‑la tsa ꞌòn jmi ra ta xi̱ta̱ ꞌxi̱n.
Jesús iskábé jñà ni̱ño̱ nchra̱jín kìi̱, ꞌkia̱ nga ijye kitsjá‑la̱ kjo̱nda Nainá, a̱kjòn kitsjá‑la̱ jñà xi̱ta̱ ra kotáꞌyáꞌta‑la̱, mé‑ni nga isìkaꞌbí‑la̱ jñà xi̱ta̱ ra tjítsa̱jna. Jñà ti̱ ra jò ma‑nioo̱, ꞌkoa̱á ti̱ꞌsín isìko̱, kitsjá‑la̱ jñà xi̱ta̱ ta kó ꞌki mejèn‑la̱.
ꞌKia̱ nga ijye kjoski ngaꞌtsì xi̱ta̱, Jesús kitsó‑la̱ xi̱ta̱ ra kotáꞌyáꞌta‑la̱:
―Tíxkó‑no ngaꞌtsì ra kajnengi‑ni, mé‑ni nga ni̱mé ra kji̱tsón‑ni.
Jñà xi̱ta̱, ꞌkia̱ nga tsikíxkó‑ni jñà ni̱ño̱ nchra̱jín ra tsijnengi‑nioo̱, ngi tejò ndi̱si̱yá kjomà‑isa.
Jñà xi̱ta̱, ꞌkia̱ nga kijtse kjo̱xkón ra ꞌñó nda tjín ra ko̱kiꞌsìn Jesús kitsó‑la̱ xákjén:
―Kixi̱ kitií‑la̱ kjoa̱, jé‑la xi̱ta̱ ra̱kìi̱ ra chja̱ ngajo‑la̱ Nainá, ra xá tjínè‑la̱ nga kjꞌi̱í i̱ i̱sàꞌnde.
Tanga Jesús kjòchi̱yaá‑la̱ nga jñà xi̱ta̱ kìi̱ mejèn‑la̱ nga kjo̱ꞌñó i̱ko̱ nga xi̱ta̱xá ítjòn si̱ìkíjna, ꞌkia̱á tsihijin india‑ni ján nindo ján, nga ya̱ tsikijna ta̱jngo.
ꞌKia̱ nga ijye tímajñò, jñà xi̱ta̱ ra kotáꞌyáꞌta‑la̱ Jesús ijchòjeén india‑ni ya̱ ñánda̱ kjijna jè ndáchikon,
ya̱á ꞌjahaꞌsen jngo chitso ko̱ tsatojin jè ndáchikon nga kijì ya̱ na̱xi̱ndá Capernaum. Ijyeé ꞌñó kjòjñò, ko̱ jè Jesús kjè kì tsijen bijchótji̱ngi‑la̱.
Ya̱ a̱sòn ndáchikon ꞌji jngo tjo̱xkón ra ꞌñó ꞌtsa, ko̱ jè nandá tsikíꞌtsia̱ nga tsáfangi.
Ijyeé‑la tsa kjo ꞌòn ko̱ tsa kjo jon jmi metro fì nga tjímasòn ya̱ a̱sòn ndáchikon, ꞌkia̱ nga kijtse nga jè Jesús tsáꞌbasòn ya̱ nandá ko̱ tínchrabáꞌta‑la̱ ya̱ chitso, jñà xi̱ta̱‑la̱ ta itsakjón‑ní.
ꞌKia̱á kiìchja̱ Jesús, kitsò‑la̱:
―ꞌA̱án‑náa̱, kì tà chjàn skon jiòn.
Jñà xi̱ta̱‑la̱ ꞌñó tsja kiꞌse‑la̱, isìkjahaꞌsen ya̱ chitso; ko̱ ndi̱to̱ón ijchò ya̱ i̱ꞌnde ñánda̱ i̱nchifì.
Nga ma nchijòn, jñà xi̱ta̱ ra tsikitsa̱jna ya̱ ra ijngoa ndáchikon ján kijtse‑ní nga ta jè‑ni chitso ra kjijna ra iko̱ xi̱ta̱, ko̱ nga jè Jesús mì kì tsijen ꞌjahaꞌsen, ta jñá xi̱ta̱ ra kotáꞌyáꞌta‑la̱ kijcha‑la̱ nga ꞌjahaꞌsen.
Tanga ijchó iꞌka chitso ra kjꞌi̱í ra ya̱ inchrabà‑ni na̱xi̱ndá Tiberias ra tsinchaꞌta chraña‑la̱ ya̱ i̱ꞌnde ñánda̱ nga tsakjèn ni̱ño̱ nchra̱jín xi̱ta̱ ra ꞌòn jmi ma‑nioo̱, ꞌkia̱ nga ijye kiìchja̱ꞌta‑la̱ Nainá Jesús nga kitsò‑la̱: “Nainá ra katíchjí‑li.”
Jñà xi̱ta̱ kìi̱, ꞌkia̱ nga ijye ijchò ya̱ ra ijngoa ndáchikon ján, ya̱á isakò‑la̱ Jesús, kitsò‑la̱:
―Maestro, ¿kó chon kàꞌfìi̱ i̱jndíi̱?
Kiìchja̱ Jesús, kitsó‑la̱:
―Ngi kjo̱hixi̱í ra xin‑no, mì tsa ki fatsji‑nájiòn nga kjòchi̱ya‑no jè kjo̱xkón ra kíꞌsiaa̱n; ta kií fatsji‑nájiòn nga ísikjén‑no skanda kóꞌsín tje̱n nga kjoskioò.
Kì tà chjàn jè ꞌñó níkájno tsajmì ra ma chine ra ta ndi̱to̱n feheꞌta, jè isa̱ ꞌñó ti̱kájno jè tsajmì ra tíjna kiꞌta nga̱ jè‑ní ra tsjá‑no kjo̱binachon ra mì kì feheꞌta. ꞌA̱án tsja‑no tsajmì kìi̱ ꞌa̱n ra Iꞌndí‑la̱ Xi̱ta̱ xian‑la̱ ijo‑na̱. Nga̱ jè Na̱ꞌìn‑na̱ ra Nainá, ꞌkoa̱á ꞌsín kitsjá kjo̱hixi̱ ra a̱ꞌta tsa̱ꞌa̱n.
Xi̱ta̱ kìi̱ ꞌkia̱á iskonangi kitsò:
―¿Mé ra ꞌsia̱n‑ji̱n nga ma si̱xá‑la̱ji̱n Nainá koni ꞌsín nga mejèn‑la̱?
Kiìchja̱ Jesús, kitsó‑la̱:
―Jè xá ra mejèn‑la̱ Nainá nga ꞌsia̱an jiòn, jè‑ní nga katamakjiín‑no a̱ꞌta ꞌtse̱ ra jè isìkasén.
Jñà xi̱ta̱ kìi̱, kitsò‑la̱ Jesús:
―¿Mé kjoa̱xkón ra bakon‑náji̱n, mé‑ni ꞌkia̱ nga jcha̱‑ji̱n, ko̱ma ko̱kjiín‑naji̱n? ¿Mé ra ma‑li ꞌnì?
Jñà xi̱ta̱ jchínga‑na̱ji̱n, jñá iskine ni̱ño̱ nchra̱jín ra ꞌmì maná ya̱ i̱ꞌnde kixì ñánda̱ ni̱mé tjín, koni ꞌsín tsò xa̱jo̱n tsje ra tjíꞌta ꞌén‑la̱ Nainá, nga tsò: “Ngajmi inchrabà‑ni ni̱ño̱ nchra̱jín ra kitsjà‑la̱ nga isìkjèn.”
Kiìchja̱ Jesús, kitsó‑la̱:
―Ngi kjo̱hixi̱í ra xin‑no, mì tsa jè Moisés ra kitsjà ni̱ño̱ nchra̱jín ra ngajmi inchrabà‑ni; jè Na̱ꞌìn‑na̱ ra ma‑la̱ tsjá‑no ra ngi jè sabà ni̱ño̱ nchra̱jín ra ngajmi nchrabá‑nì.
Nga̱ jè ni̱ño̱ nchra̱jín ra tsjá Nainá, jè‑ní ra ijye itjojen‑ni ngajmi nga tsjá‑la̱ kjo̱binachon xi̱ta̱ ra tjín i̱sàꞌnde.
Xi̱ta̱ kìi̱ kitsó‑ni:
―Na̱ꞌìn, ꞌti̱ kiꞌta‑náji̱n jè ni̱ño̱ nchra̱jín ra ko̱ꞌmì‑la̱ ji̱.
Jesús kitsó‑la̱:
―ꞌA̱n‑ná jè ni̱ño̱ nchra̱jín ra ma si̱ìkíjnakon‑no; jè ra ꞌa̱n kji̱nchrabàꞌtà‑na, skií ꞌse̱ kiꞌta ya̱ inìma̱‑la̱, ko̱ jè ra ko̱kjiín‑la̱ ra a̱ꞌta tsa̱ꞌa̱n, ni̱ì‑ti̱‑kjiá ko̱xándá‑ila̱ ta kjiá‑nioo̱.
Ijyeé ko̱kíxian‑no, ni̱ꞌsín ijye kijcha‑nájiòn takó mì kì makjiín‑no ra a̱ꞌta tsa̱ꞌa̱n.
Ngaꞌtsì xi̱ta̱ ra Na̱ꞌìn‑na̱ tsjá‑na, ya̱á nchrabáꞌta‑na; ko̱ jñà ra ꞌa̱n nchrabáꞌta‑na mì tsa bachrjengi jiàa̱n.
Nga̱ mì tsa ki xá inchrabàjen‑na ján ngajmi nga ꞌa̱n ko̱ꞌsín ꞌsiaa̱n koni ꞌsín mejèn‑na; kií xá ꞌjíi̱‑na nga ko̱ꞌsín sìhitjásòo̱n koni ꞌsín mejèn‑la̱ jè Na̱ꞌìn‑na̱ ra isìkasén‑na.
Jè ra mejèn‑la̱ jè Na̱ꞌìn‑na̱ ra isìkasén‑na, jè‑ní nga ngaꞌtsì xi̱ta̱ ra jè isìnga̱tsja‑na, ni̱jngo katachija, ta isa̱á ꞌa̱n sikjaáya‑ila̱ ꞌkia̱ nga kje̱heꞌtà ni̱chjin.
Nga̱ jè ra mejèn‑la̱ jè ra isìkasén‑na, nga ngaꞌtsì xi̱ta̱ ra ske̱xkon‑na ꞌa̱n ra Iꞌndí‑la̱ Nainá ꞌmì‑na ko̱ ra ko̱kjiín‑la̱ a̱ꞌta tsa̱ꞌa̱n, kataꞌseé‑la̱ kjo̱binachon ra mì feheꞌta ni̱ ta kjiá‑nioo̱; ko̱ ꞌa̱án sikjaáya‑ila̱ ꞌkia̱ nga ijye kje̱heꞌtà ni̱chjin.
Jñà xi̱ta̱ judío tsikíꞌtsia̱ nga kiìchja̱jno‑la̱ Jesús, ta ki‑ró nga kitsò: “ꞌA̱án‑ná ni̱ño̱ nchra̱jín ra ngajmi inchrabà‑ni.”
Ko̱ kitsó‑la̱ xákjén:
―¿A mí tsa jè xi̱ta̱ ra̱kìi̱ ra ꞌmì Jesús, jè ra ti‑la̱ José? Jién, ndaá ꞌyaxkeén jè na̱ꞌìn‑la̱ ko̱ na̱‑la̱. ¿Kóꞌsín ma‑ni nga tsò nga ngajmi inchrabà‑ni?
Jesús ꞌkia̱á kitsò‑la̱:
―Kì ko̱ꞌsín nakjoájno‑ná.
ꞌKoa̱á ꞌsín tsò xa̱jo̱n ra tsikínda xi̱ta̱ ra kiìchja̱ ngajo‑la̱ Nainá nga tsò: “Nainá sabá ko̱kòn‑ya‑la̱ ngaꞌtsì xi̱ta̱.” ꞌKoa̱á ꞌsín ma‑ni nga ngaꞌtsì ra ꞌnchré‑la̱ Na̱ꞌìn‑na̱ ko̱ machi̱ya‑la̱ ra a̱ꞌta ꞌtse̱, ꞌa̱án nchrabáꞌta‑na.
’Mì tsa ki‑ni nga tjín iꞌka xi̱ta̱ ra ijye kijtse Nainá ra Na̱ꞌìn‑na̱ ma; ta̱ jngoó jè ra a̱ꞌta ꞌtse̱ Nainá inchrabà‑ni ra ijye kijtse.
Ngi kjo̱hixi̱í ra xin‑no: jè ra ko̱kjiín‑la̱ ra a̱ꞌta tsa̱ꞌa̱n, ꞌse̱é‑la̱ kjo̱binachon ra mì kì feheꞌta ni̱ ta kjiá‑nioo̱.
ꞌA̱án‑ná ni̱ño̱ nchra̱jín ra síkíjnakon‑no.
Jñà xi̱ta̱ jchínga‑najiòn, ni̱ꞌsín jñà tsakjèn ni̱ño̱ nchra̱jín ra maná ꞌmì ya̱ i̱ꞌnde kixì ñánda̱ nga ni̱mé tjín, takó ꞌken‑ní.
Jè ni̱ño̱ nchra̱jín ra ko̱xin‑no, jè‑ní ra ngajmi inchrabà‑ni, mé‑ni jè ra ski̱ne̱ mì kì ki̱yá.
ꞌA̱án‑ná jè ni̱ño̱ nchra̱jín ra tíjnakon ra ya̱ itjojen‑ni ján ngajmi; tsa yá ra ski̱ne̱ ni̱ño̱ nchra̱jín ra̱kìi̱, kíjnakon kiꞌta‑ní ni̱ ta kjiá‑nioo̱. Jè ni̱ño̱ nchra̱jín ra ꞌa̱n tsja, jè ijo‑na̱ ra ko̱xin‑la̱. Tsja‑ná ijo‑na̱ nga ki̱yátjì‑la̱ ꞌa̱n jñà xi̱ta̱ i̱sàꞌnde mé‑ni nga kítsa̱jnakon‑ni.
Jñà xi̱ta̱ judío tsikíꞌtsia̱ nga tsakátiya‑ni, kitsò‑la̱ xákjén:
―¿Kóꞌsín si̱ìko̱‑la̱ ra̱kìi̱ nga ma tsjá‑ná ijo‑la̱ nga ma chji̱ne̱é?
Jesús kitsó‑la̱:
―Ngi ꞌén kixi̱í ra xin‑no, tsa mì kì chji̱ne̱e ijo‑na̱ ko̱ mì kì ꞌsio̱ò jní‑na̱ ꞌa̱n ra Iꞌndí‑la̱ Xi̱ta̱ xin‑la̱ ijo‑na̱, mì kì ꞌse̱‑no kjo̱binachon.
Jè ra kjine ijo‑na̱ ko̱ ra ꞌbi jní‑na̱ tjín‑la̱ kjo̱binachon ra mì kì feheꞌta; ko̱ ꞌa̱án sikjaáya‑ila̱ ꞌkia̱ nga ijye kje̱heꞌtà ni̱chjin.
Nga̱ jè ijo‑na̱ ngi jè‑ní tsajmì ra ma chine ra ngi nda síski‑ná, ko̱ jè jní‑na̱ ngi jè sabá‑ní nandá ra ma ꞌyò.
Jè ra ski̱ne̱ ijo‑na̱ ko̱ skꞌí jní‑na̱, ya̱á kíjnako̱ kiꞌta‑na, ko̱ ꞌa̱n, ya̱á tíjna̱ko̱ kiꞌta‑te.
Jè Na̱ꞌìn‑na̱, ra isìkasén‑na tíjnakon‑ní, ko̱ a̱ꞌta ꞌtse̱‑ní nga tíjna̱kon; ꞌkoa̱á ꞌsín tjín‑te jè ra ski̱ne̱‑na, a̱ꞌta tsa̱ꞌa̱án kíjnakon‑ni.
Jè ni̱ño̱ nchra̱jín ra ko̱xin‑la̱ jè ra inchrabàjen‑ni ngajmi. Jè ni̱ño̱ nchra̱jín ra̱kìi̱, mì tsa ꞌkoa̱á‑ni koni jè maná ra iskine xi̱ta̱ jchínga‑najiòn, ko̱ takó ꞌken‑ní; nga̱ jè ra ski̱ne̱ ni̱ño̱ nchra̱jín ra ko̱xin‑la̱, ꞌse̱é‑la̱ kjo̱binachon ni̱ ta kjiá‑nioo̱.
Jñá kjoa̱ kìi̱ ra tsakón‑ya ya̱ Capernaum ya̱ niꞌya sinagoga ñánda̱ nga maxkóya xi̱ta̱ Judío.
ꞌKia̱ nga kiíꞌnchré jñà ꞌén kìi̱ koni ꞌsín nga tsakón‑ya Jesús, ꞌñó kjìn xi̱ta̱ ra kotáꞌyáꞌta‑la̱ kitsò:
―Jñà ꞌén kìi̱ ra ko̱tsò‑la̱, ꞌñó iꞌin tjín, ¿yá ra ma ko̱kjiín‑la̱?
Jesús, ꞌkia̱ nga kjòchi̱ya‑la̱ nga ꞌcho i̱nchichja̱jno‑la̱ ꞌén ra tsakón‑ya, iskonangií‑la̱, kitsò‑la̱:
―¿Jñà ꞌén kìi̱ a ꞌchoó sasén‑no?
¿Kóꞌsín ki̱ya‑najiòn, tsa jcha̱‑ná jiòn ꞌa̱n ra Iꞌndí‑la̱ Xi̱ta̱ xian‑la̱ ijo‑na̱ nga kjímijìn india‑na ñánda̱ nga tíjna̱ nga ti̱ꞌsa̱ ítjòn?
Jé Inìma̱ Tsje‑la̱ Nainá ra síkíjnakon‑ná; jè ra ta ijo‑ná, ni̱mé chjí‑la̱. Jè ꞌén ra bakon‑yá‑najiòn, [mì tsa kjoa̱ ꞌtse̱ i̱sàꞌnde‑jìn], kjoa̱ ꞌtse̱ Inìma̱ Tsje‑la̱ Nainá‑ní jè ra ma si̱ìkíjnakon‑ni inìma̱‑no.
Tanga tjítsa̱jnajiín-isa‑najiòn ra kjè kì makjiín‑la̱.
Nga̱ jè Jesús, ta̱ꞌkoa̱ ijyeé tjíjiín‑la̱ nga ti̱ꞌsa̱‑ni yá‑ni ra mì kì ko̱kjiín‑la̱ ra a̱ꞌta ꞌtse̱, ko̱ yá‑ni ra si̱ìnga̱tsja jñà xi̱ta̱ kondra̱‑la̱.
Ko̱ kitsò‑isa:
―Kií ko̱ꞌsín tíxin‑no, ni̱yá ra ma kji̱nchrabàꞌtà‑na tsa mì jè sabà Na̱ꞌìn‑na̱ tsjáꞌnde‑la̱.
Skanda ꞌkia̱‑ni nga ko̱kitsò Jesús, kjín jchán xi̱ta̱ ra kotáꞌyáꞌta‑la̱ mì kì ti̱ ya̱ tsikimako̱‑ni, kiì‑ni íꞌtsi̱n.
Jesús ꞌkia̱á iskonangi‑la̱ xi̱ta̱ chi̱ꞌnda‑la̱ ra tejò ma‑nioo̱, kitsò‑la̱:
Kitsó jè Simón Pedro:
―Na̱ꞌìn, ¿yá ra ma kongítji̱ngi-isa‑la̱ji̱n? Ji̱í‑ní ra tjín‑li ꞌén ra tsjá‑ná kjo̱binachon.
Ji̱n ijyeé ko̱ꞌsín makjiín‑naji̱n, ko̱ ꞌya‑náji̱n nga ji̱í‑ní ra Cristo jè Iꞌndí Tsje‑la̱ Nainá ra tíjnakon.
Jesús kitsó‑la̱:
―Tejò ma‑najiòn ra ítsjahíjin‑no, tanga jngo tíjnajin‑najiòn ra xi̱ta̱‑ni̱í tíbíxá‑la̱.
Jesús, jè ꞌén ra ko̱kitsò‑la̱, jè kiìchja̱ a̱ꞌta ꞌtse̱ Judas, iꞌndí‑la̱ Simón Iscariote, nga̱ ni̱ꞌsín ya̱ tíjnajin‑la̱ ra tejò ma‑nioo̱, jè Judas si̱ìnga̱tsja Jesús jñà xi̱ta̱ kondra̱‑la̱.
ꞌKia̱ nga ijye kjomà kjoa̱ kìi̱, Jesús ya̱á tsajme nangi ꞌtse̱ Galilea. Majìn‑la̱ nga ya̱ ko̱jme ya̱ nangi Judea, nga̱ jñà xi̱ta̱ judío i̱nchibátsji‑ni nga mejèn‑la̱ si̱ìꞌken.
Ijyeé tímachraña ꞌsí‑la̱ Niꞌya Xka̱, jngo ꞌsí ra jñà xi̱ta̱ judío bachrje.
Jñà ꞌndse̱ kitsó‑la̱:
―Kì tà chjàn ta i̱ bijni i̱jndíi̱; ꞌtin‑ti ya̱ ján Judea mé‑ni katabe‑te‑ni jñà kjoa̱ ra ꞌnì xi̱ta̱ ra kotáꞌyáꞌta‑li ra ya̱ tjítsa̱jna ján.
ꞌKia̱ nga mejèn‑ná ske̱xkon‑ná xi̱ta̱, mì tsa kjo̱ꞌma ꞌsie̱én jngo kjoa̱ ra ma‑ná. Tsa ꞌkoa̱á tjín kjoa̱ ra ma‑li ꞌnì, ko̱ꞌti̱in ya̱ ngixko̱n xi̱ta̱ i̱sàꞌnde.
Nga̱ skanda jñà ꞌndse̱ Jesús mì kì kjokjiín‑la̱ ra a̱ꞌta ꞌtse̱.
Kiìchja̱á Jesús, kitsò‑la̱:
―ꞌA̱n kjè kì bijchó ni̱chjin‑na̱, tanga ra a̱ꞌta tsa̱jiòn‑jiòn nda‑ní ta mé ni̱chjin‑nioo̱ nga kongió.
Jiòn mì kì ma si̱ìjtike‑no jñà xi̱ta̱ i̱sàꞌnde; tanga ꞌa̱n jtikeé‑na, ta nga̱tjì‑la̱ ꞌkoa̱á ꞌsín xin kixi̱‑la̱ nga ꞌchoó tjín kjoa̱ ra ꞌsín ra jñà.
Tangió ra jiòn ꞌsí; ꞌa̱n mì kì kjín jiàa̱n, nga̱ kjè kì bijchó ni̱chjin‑na̱.
ꞌKia̱ nga ijye ko̱kitsò‑la̱ ꞌén kìi̱, jè, ya̱á tsikijna ya̱ i̱ꞌnde Galilea.
Tanga ꞌkia̱ nga ijye kijì jñà ꞌndse̱, Jesús takó ti̱ꞌkoa̱á kijì‑te‑ni ꞌsí, tanga mì tsa ikòn ijo‑la̱; koni ta kijìꞌma‑ní.
Jñà xi̱ta̱ judío i̱nchibátsjií ya̱ a̱jin ꞌsí, tsò‑la̱ xákjién:
―¿Ñánda̱ tíjna xi̱ta̱ ra̱kìi̱?
Ngaꞌtsì xi̱ta̱ ra ijchò ꞌsí, jndíi̱ ra ján jo̱óya‑ni a̱ꞌta ꞌtse̱ Jesús. Tjín ra tsò: “Xi̱ta̱ nda‑ní”, ti̱ꞌkoa̱á tjín ra tsò: “Majìn, xi̱ta̱ na̱xi̱ndá konda̱cha̱‑la̱.”
Tanga ni̱yá ra kiìchja̱ tsijen a̱ꞌta ꞌtse̱. Jñà xi̱ta̱, jñà itsakjòn‑la̱ xi̱ta̱xá ítjòn‑la̱ xi̱ta̱ judío.
ꞌKia̱ nga ijye ijchò masen‑la̱ ꞌsí, ꞌjahaꞌseén Jesús ya̱ i̱ngo̱ ítjòn nga tsakón‑ya‑la̱ xi̱ta̱.
Ko̱ ta kjóxkón‑la̱ jñà xi̱ta̱ judío koni ꞌsín nga ikòn‑ya‑la̱ xi̱ta̱, kitsò‑la̱ xákjién:
―¿Kóꞌsín ma‑ni nga ta̱ nda bakón‑ya xi̱ta̱ ra̱kìi̱ nga̱ mì tsa tsijen iskotáꞌyá‑jìn?
Jesús kitsó‑la̱:
―Jñà ꞌén ra ꞌa̱n bakon‑yáa̱, mì tsa tsa̱ꞌa̱n jiàa̱n; ꞌtse̱é‑ní jè ra isìkasén‑na.
Tsa yá ra mejèn‑la̱ nga si̱hitjasòn koni ꞌsín nga mejèn‑la̱ Nainá, ya̱á ske̱‑ni a a̱ꞌta ꞌtse̱é Nainá nchrabá‑ni jè ꞌén ra ꞌa̱n bakon‑yáa̱, o̱ ra ta ꞌa̱án biꞌtín‑la̱ ijo‑na̱ koni ꞌsín xiaa̱n.
Jngo xi̱ta̱ ra ta jè bíꞌtin‑la̱ ijo‑la̱ nga chja̱, jè ra mejèn‑la̱ nga jè ꞌnga si̱ìkíjna ijo‑la̱; tanga jè xi̱ta̱ ra jè ꞌnga síkíjna jè ra isìkasén, jè xi̱ta̱ ra̱kìi̱, ngi ꞌén kixi̱í ra tsjá, ko̱ mì tsa ꞌén ndiso ra chja̱.
Jñà xi̱ta̱ kitsó‑ní:
―Ni̱í‑la tíjnajin ya̱ inìma̱‑li. ¿Yá ra ko̱tsò‑li nga mejèn si̱ꞌken‑laji̱n?
Jesús kiìchja̱ kitsó‑la̱:
―Jiòn, ꞌñó maxkón‑no nga ta jngo‑ni kjoa̱ ra kíꞌsiaa̱n ꞌkia̱ nga ni̱chjin níkjáya.
Kixi̱í kjoa̱, Moisés tsikíꞌtiín‑no nga si̱itjasòn kjoa̱ ꞌtse̱ circuncisión nga si̱ꞌta chi̱ba̱ ijo‑la̱ xi̱ta̱ ꞌxi̱n (ni̱ꞌsín mì tsa a̱ꞌta ꞌtse̱ kjòn‑ni Moisés; nga̱ ya̱á inchrabà‑nì a̱ꞌta ꞌtse̱ xi̱ta̱ jchínga ra tsikihijyo ítjòn kjotseé). Ko̱ biꞌta chi̱ba̱‑najiòn ijo‑la̱ xi̱ta̱ ꞌxi̱n ni̱ꞌsín ni̱chjin níkjáya.
Tsa ko̱ꞌsín ꞌnià jiòn nga mejèn‑no mì kì jchi̱ja kjo̱téxoma ra tsikíjna Moisés, ¿mé‑ni nga majti‑najiòn nga jngo xi̱ta̱ nda kjón ísindá‑na ꞌkia̱ nga ni̱chjin níkjáya?
Kì tà ko̱ꞌsín chosòn‑la koni ꞌsín jiòn tsijen‑no. ꞌKoa̱á ꞌsín jchósòn‑la koni ꞌsín nga kixi̱ tjín kjòn ra kjo̱hixi̱.
Tjín iꞌka xi̱ta̱ ra Jerusalén ꞌtse̱ ra kitsò:
―¿A mí tsa jè xi̱ta̱ ra̱kìi̱ ra i̱nchibátsji jñà xi̱ta̱ judío nga mejèn‑la̱ nga si̱ìꞌken?
Chítsijen‑la‑ni̱ kóꞌsín tíchja̱jin masen‑la̱ xi̱ta̱, ko̱ ni̱ ta yá ra kótsò‑la̱. ¿A ꞌkoa̱á ꞌsín i̱nchimakjiín‑la̱ xi̱ta̱xá tsa ꞌkoa̱, nga jè xi̱ta̱ ra̱kìi̱, jé‑ní ra Cristo [ra xá Nainá isìkasén‑ni]?
Tanga jién ꞌya‑ná ñánda̱ nchrabá‑ni ra̱kìi̱. Tanga ꞌkia̱ nga kjꞌi̱í jè ra Cristo, mì kì jcha̱‑la̱ ñánda̱ kjꞌi̱í‑ni.
Jesús, ꞌkia̱ nga tíbakón‑ya ya̱ ndi̱tsin i̱ngo̱ ítjòn, kiíꞌnchré‑ní koni ꞌsín kitsò jñà xi̱ta̱; ꞌkia̱á ꞌñó kiìchja̱ kitsò:
―Ndaá ꞌyaxkon‑nájiòn ko̱ ndaá ꞌya jiòn ñánda̱‑ni tsa̱ꞌa̱n; tanga mì tsa tà a̱ꞌta tsa̱ꞌa̱n ꞌjíi̱‑na; ngi jè sabá Nainá ra isìkasén‑na, jè ra mì ꞌyaxkon jiòn.
ꞌA̱n, ndaá bexkon nga ya̱á inchrabà‑na a̱ꞌta ꞌtse̱; ko̱ jé isìkasén‑na.
Jñà xi̱ta̱ sí mején‑la̱ nga jtsa̱ba̱ꞌñó kjòn, tanga ni̱jngo ra kitsò ikon nga itsabáꞌñó nga̱ kjè kì bijchó ni̱chjin‑la̱ nga ki̱yá.
ꞌÑó kjìn xi̱ta̱ kjokjiín‑la̱ koni ꞌsín kitsò Jesús, kitsò‑la̱ xákjién:
―¿A isa̱á kjìn kjo̱xkón ꞌsi̱in Cristo ꞌkia̱ nga jè ra kjꞌi̱í koni ꞌsín tjín ra tíꞌsín jè xi̱ta̱ ra̱kìi̱? Jé‑la ra̱kìi̱ ra Cristo.
Jñà xi̱ta̱ fariseo ꞌkia̱ nga kiíꞌnchré koni ꞌsín i̱nchitsò xi̱ta̱ ra a̱ꞌta ꞌtse̱ Jesús; jñà xi̱ta̱ ítjòn‑la̱ na̱ꞌmì ko̱ xi̱ta̱ fariseo isìkasén xi̱ta̱ ra síkinda̱ ya̱ i̱ngo̱ mé‑ni nga katatsaba‑ni Jesús tsiki.
Jesús kitsó‑la̱:
―ꞌA̱n, ta chibaá ni̱chjin kóti̱jnako̱o‑no, a̱kjòn kjín india‑na ya̱ ñánda̱ nga tíjna ra isìkasén‑na.
Jiòn ni̱ꞌsín kjótsji‑nájiòn tanga mì kì sa̱kò‑no, nga̱ mì kì ko̱ma kongí jiòn ya̱ ñánda̱ nga kóti̱jna ra ꞌa̱n.
Jñà xi̱ta̱ judío ꞌkia̱á tsikíꞌtsia̱ nga iskonangi‑la̱ xákjién, kitsò:
―¿Ñánda̱ ki̱ji̱ xi̱ta̱ ra̱kìi̱? ¿Mé‑ni nga mì kì ko̱ma sa̱kó‑ná? ¿A ya̱á ikijnajin‑la̱ xi̱ta̱ judío jñà ra jndíi̱ ra ján xìn tjítsa̱jna ko̱ nga ko̱kòn‑ya‑la̱ ra taxki̱ kjꞌií xi̱ta̱?
¿Kó tsò‑ni ra ko̱tsò‑la̱, nga tsó‑ná: “Jiòn, ni̱ꞌsín takó kjótsji‑nájiòn, tanga mì kì sa̱kò‑no, nga̱ mì kì ko̱ma kongió jiòn ya̱ ñánda̱ kóti̱jna ra ꞌa̱n”?
Jè ni̱chjin ra feheꞌta‑ni ꞌkia̱ nga je ꞌsí, tsasijna kixi̱í Jesús ko̱ ꞌñó kiìchja̱, nga kitsò:
―Tsa yá ra xándá‑la̱ katanchrabáꞌta‑na ko̱ kataꞌbi.
Koni ꞌsín tíchja̱ xa̱jo̱n ra tjíꞌta ꞌén‑la̱ Nainá nga tsò: Jè ra ko̱kjiín‑la̱ ra a̱ꞌta tsa̱ꞌa̱n, ya̱ a̱jin inìma̱‑la̱, ꞌkoa̱á ꞌsín ko̱ma koni jngo i̱ꞌnde ñánda̱ tíbitjo nandá ra mì kì xìya ra síkítsa̱kon‑ni xi̱ta̱.
ꞌKia̱ nga ko̱ꞌsín kitsò Jesús, jé kiìchja̱ a̱ꞌta ꞌtse̱ Inìma̱ Tsje‑la̱ Nainá ra tjábé‑la̱ jñà xi̱ta̱ ra ko̱ꞌsín ko̱kjiín‑la̱ ra a̱ꞌta ꞌtse̱, ta nga̱tjì‑la̱ nga takó kjè kì bitjojen jè Inìma̱ Tsje‑la̱ Nainá ꞌkia̱ nga ko̱ꞌsín kitsò Jesús; nga̱ ki, jè Jesús, takó kjè fì‑ni ján ngajmi nga ma jeya kíjna.
Jñà xi̱ta̱ ꞌkia̱ nga kiíꞌnchré jñà ꞌén kìi̱, tjín iꞌka ra kitsò:
Ti̱ꞌkoa̱á jñà xi̱ta̱ ra iꞌka kitsó‑ní:
―Xá jè kiti‑ni xi̱ta̱ ra̱kìi̱ ra Cristo [ra xá isìkasén‑ni Nainá].
Tanga tjín‑te iꞌka ra kitsò:
―Majìn, jè ra Cristo, mì tsa Galilea kjꞌi̱í‑ni.
Jè Xa̱jo̱n ra tjíꞌta ꞌÉn‑la̱ Nainá, ꞌkoa̱á ꞌsín tíchja̱ nga jè ra Cristo, tjíné‑la̱ nga ya̱ kji̱nchrabà‑ni ya̱ tje̱‑la̱ David, ko̱ ya̱á kjꞌi̱í‑ni ya̱ na̱xi̱ndá Belén ti̱ya̱‑ni ñánda̱ na̱xi̱ndá‑la̱ David kjomà.
ꞌKoa̱á ꞌsín kjomà‑ni nga kjojòya xi̱ta̱ ra tà nga̱tjì ꞌtse̱ Jesús.
Tjín iꞌka ra mejèn‑la̱ nga jtsa̱ba̱ꞌñó nga i̱ko̱ nda̱yá, tanga ni̱jngo ra kitsò ikon nga itsabáꞌñó.
ꞌKia̱ nga tsáfa‑ni jñà xi̱ta̱ ra síkinda̱ i̱ngo̱ ya̱ ñánda̱ nga tjítsa̱jna jñà xi̱ta̱ fariseo ko̱ xi̱ta̱ ítjòn‑la̱ na̱ꞌmì, iskonangií‑la̱ nga kitsò‑la̱:
―¿Mé‑ni mì kì kanchrabáko̱‑no jè xi̱ta̱ ra̱kìi̱?
ꞌKia̱á kitsò xi̱ta̱ kìi̱:
―Kjè tsa jngo xi̱ta̱ ra ko̱ꞌsín naꞌyá‑laji̱n koni ꞌsín tsò xi̱ta̱ ra̱kìi̱.
ꞌKia̱á kiìchja̱ jñà xi̱ta̱ fariseo, kitsò‑la̱:
―¿A ti̱ꞌkoa̱á kàmakjiín‑te‑najiòn ꞌén ndiso ra chja̱?
¿A ya̱á i̱nchimakjiín‑la̱ jñà xi̱ta̱ ítjòn‑ná ko̱ xi̱ta̱ fariseo?
Tanga jñà xi̱ta̱ kìi̱ ra mì kì be kjo̱téxoma, jè Nainá katatsjá iꞌin‑la̱.
Jè Nicodemo, jè xi̱ta̱ fariseo ra ijye a̱sa tsakáko̱ Jesús, kitsó‑la̱:
―Jè kjo̱téxoma tsa̱jién mì kì tsjáꞌnde nga jngo xi̱ta̱ taxki̱ ꞌki̱‑lá kjo̱hiꞌin, tsa ti̱kjè nda naꞌyá‑la̱ mé ra kiꞌsìn kjòn‑ni.
Jñà xi̱ta̱, kitsò‑la̱:
―¿A ti̱ꞌkoa̱á Galilea‑te i̱ꞌnde‑li? Nda chjítáꞌyí jè xa̱jo̱n ra tjíꞌta ꞌén‑la̱ Nainá; ya̱á jcha̱‑ni nga kjè sa jngo xi̱ta̱ ra síchjeén Nainá nga chja̱ ngajo‑la̱ ya̱ nchrabá‑ni ya̱ Galilea.
Ngaꞌtsì xi̱ta̱ kja̱ kijì kja̱ kijì‑ni niꞌya‑la̱ nga jngó jngóo̱.
Tanga jè Jesús ya̱á kijì ya̱ nindo Yá Olivo.
ꞌKia̱ nga ma nchijòn, ta̱jñó ꞌji ya̱ i̱ngo̱ ítjòn. Ngaꞌtsì jñà xi̱ta̱ ya̱á ꞌji tjíngi‑la̱. ꞌKia̱á tsikijna Jesús nga tsakón‑ya‑la̱.
Jñà xi̱ta̱ ra bakón‑ya kjo̱téxoma‑la̱ Nainá ra tsikínda Moisés ko̱ jñà xi̱ta̱ fariseo, ijchòko̱ó jngo‑la̱ chjo̱ón ra kijchaꞌtín‑la̱ ꞌkia̱ nga tíꞌsín kjoa̱chijngi. Tsasíjnajin masen ñánda̱ nga tjín xi̱ta̱.
Ko̱ a̱kjòn kitsò‑la̱ Jesús:
―Maestro, jè chjo̱ón ra̱kìi̱, nda kjón kaꞌyaꞌtín‑la̱ ꞌkia̱ nga tíꞌsín kjoa̱chijngi.
Moisés, ꞌkoa̱á ꞌsín tsikíꞌtin‑ná a̱ꞌta ꞌtse̱ kjo̱téxoma‑la̱ nga na̱jo̱‑ró ki̱yá‑ni jñà íchjín ra ko̱ꞌsín ꞌsín. ¿Kóꞌsín sii̱ ra ji̱?
Jñà xi̱ta̱ kìi̱, kií ko̱ꞌsín kitsò‑la̱ Jesús ta mejèn‑la̱ nga sko̱óꞌta, mé‑ni nga ko̱ma sa̱kò‑ila̱ kjoa̱ ra koa̱ànè‑la̱ nga koa̱àngi ra a̱ꞌta ꞌtse̱ xi̱ta̱xá. Tanga Jesús tsikijna-niña‑ní ya̱ a̱ꞌta nangi, a̱kjòn ko̱ó na̱jmá‑tsja tsikínda‑ni letra ya̱ a̱ꞌta nangi.
Xi̱ta̱ kìi̱, sií kiꞌsìn‑la̱ Jesús nga iskonangi‑la̱. ꞌKia̱á tsasijna kixi̱ Jesús, kitsò‑la̱:
―Tsa tíjnajin jngo‑no xi̱ta̱ ra ni̱mé jé tjín‑la̱, jè kataꞌbé ítjòn‑la̱ na̱jo̱ jè chjo̱ón ra̱kìi̱.
Jñà xi̱ta̱ kìi̱, ꞌkia̱ nga kiíꞌnchré ꞌén kìi̱, jngó jngó kijì‑ni nga kjòchi̱ya‑la̱ nga ꞌchoó tjítsa̱jna kjo̱bítsjen‑la̱. Jñà kjòn tsikíꞌtsia̱ ítjòn‑ni nga itjo jñà ra isa̱ jchínga. Ta jé Jesús ko̱ chjo̱ón isìhijyo‑isa.
ꞌKia̱á tsasèn kixi̱‑ni Jesús; kijtse‑ní nga mì kì ti̱ yá tjín‑ni; tà jé chjo̱ón isijna ta̱jngo‑isa, ꞌkia̱á kitsò‑la̱:
―¿Ñánda̱ tjíhijyo‑ni jñà xi̱ta̱ ra bángi‑li? ¿A ni̱jngo ra kàtsò ikon nga kátsjá‑li kjo̱hiꞌin?
Kitsó jè chjo̱ón:
―Mì tsa yá‑jìn Na̱ꞌìn.
ꞌKia̱á kitsò‑la̱ Jesús:
―Ti̱ꞌkoa̱á ꞌa̱n, nì mé jé koné‑la, ꞌtin‑ni; tanga kì ti̱ tsja fatsji-jé‑ni.
Jesús, ꞌkia̱á kiìchja̱ india‑ni nga kitsò:
―ꞌA̱án‑ná niꞌí ra síhisen‑la̱ i̱sàꞌnde; jè ra ꞌa̱n fìꞌta‑na ꞌse̱é‑la̱ niꞌí ra tsjá kjo̱binachon, ko̱ mì ti̱ kjoa̱jñò ko̱jmejín‑ni.
Jñà xi̱ta̱ fariseo kitsó‑la̱:
―Ti̱ji̱í tjiꞌbi‑ni ꞌén ra a̱ꞌta tsa̱ji, ko̱ jè ꞌén ra nakjíi̱, ni̱mé chjí‑la̱.
Jesús kitsó‑la̱:
―Jè ꞌén ra chjàa̱, chjí‑la̱ ni̱ꞌsín ti̱ꞌa̱n tsja‑na ꞌén ra a̱ꞌta tsa̱ꞌa̱n; nga̱ be‑ná ñánda̱ nga ꞌjíi̱‑na, ko̱ be‑náa̱ ñánda̱ nga tífiàa̱; tanga mì kì ꞌya jiòn ñánda̱ ꞌjíi̱‑na ko̱ ñánda̱ nga tífiàa̱.
Tanga jiòn, kjo̱bítsjen ꞌtse̱ xi̱ta̱á nichjeén jiòn ꞌkia̱ nga fanè jé‑ná jiòn, tanga ꞌa̱n mì tsa yá ra taxki̱ bané jé‑la̱;
ꞌa̱n, tsa yá ra koné jé‑la̱, ꞌkoa̱á ꞌsín kindájín‑la̱ koni ꞌsín tjín jè kjo̱hixi̱; nga̱ mì tsa ta ꞌa̱n ta̱jngo bindájiáa̱n; ti̱ꞌkoa̱á bíndajín‑ko̱ó‑na jè Na̱ꞌìn‑na̱ ra isìkasén‑na.
Jè kjo̱téxoma‑najiòn, ꞌkoa̱á ꞌsín tíchja̱, nga tsò: Tsa ꞌkia̱ jò ma‑ni xi̱ta̱ nga ngásòn tsò ꞌén ra tsjá, chjí‑la̱.
Ti̱ꞌa̱án‑tse‑na ra tsja ꞌén ra a̱ꞌta tsa̱ꞌa̱n, ko̱ ti̱ꞌkoa̱á jè Na̱ꞌìn‑na̱ ra isìkasén‑na tsjá‑tse ꞌén ra a̱ꞌta tsa̱ꞌa̱n.
ꞌKia̱á jñà xi̱ta̱ iskonangi‑la̱:
―¿Ñánda̱ tíjna jè Na̱ꞌìn‑li?
ꞌKia̱á kitsò Jesús:
―ꞌA̱n, nda mí ꞌyaxkon‑nájiòn, ti̱ꞌkoa̱ mì kì ꞌyaxkon jè Na̱ꞌìn‑na̱. Tsa ijyeé‑la ꞌyaxkon‑nájiòn tsiki, ti̱ꞌkoa̱á jcha̱xkoón‑la‑te jè Na̱ꞌìn‑na̱.
ꞌKia̱á kiìchja̱ jñà ꞌén kìi̱ ꞌkia̱ nga tíjna ya̱ a̱ya i̱ngo̱ ítjòn ya̱ chrañaꞌta‑la̱ i̱ꞌnde ñánda̱ nga kjijna kàxa̱ to̱n limosna. Ni̱yá ra kitsò ikon nga itsabáꞌñó ta nga̱tjì‑la̱ kjè kì bijchó ni̱chjin‑la̱ nga ki̱yá.
Jesús india ko̱kitsò‑ila̱ xi̱ta̱:
―ꞌA̱n, tífi‑ná, ko̱ kjótsji‑nájiòn, tanga ya̱á ki̱yá jiòn jé‑no. Nga̱ ya̱ ñánda̱ nga tífia ra ꞌa̱n, mì kì ko̱ma kongí jiòn.
ꞌKia̱á kitsò‑la̱ xákjién jñà xi̱ta̱ judío:
―¿A tà ya̱á si̱ìꞌken ijo‑la̱ tsa ꞌkoa̱? ¿Mé‑ni tsò‑ni nga mì kì ko̱ma kongié ra jién, ya̱ ñánda̱ tífì ra jè?
Jesús kitsó‑la̱:
―Jiòn ta i̱í a̱ꞌta nangi tsa̱jiòn, tanga ra ꞌa̱n ya̱á ján iꞌngaá tsa̱ꞌa̱n; jiòn i̱í i̱sàꞌnde tsa̱jiòn, tanga mì tsa i̱ i̱sàꞌnde tsa̱ꞌa̱n.
Kií ko̱ꞌsín tíxian‑najiòn, nga̱ ya̱á ki̱yájiòn jé‑no; tsa mì kì ko̱kjiín‑najiòn nga ꞌA̱n‑ná, ya̱á ki̱yá jiòn jè jé ra tjín‑no.
―¿Yá nì ra ji̱?
Jesús kitsó‑la̱:
―Ijyeé ꞌkoa̱á ꞌsín kíxin‑najiòn ꞌkia̱ nga ti̱ꞌsa̱ ítjòn, yá‑na ra ꞌa̱n.
Tjín jchán‑isa‑na mé ꞌén ra ꞌkenájmí‑najiòn ko̱ mé kjoa̱ ra koné jé‑no. Tanga jè ra isìkasén‑na, ngi ꞌén kixi̱í ra chja̱ ko̱ jè ꞌén ra ꞌa̱n tíꞌbènájmí‑la̱ jñà xi̱ta̱ i̱sàꞌnde, jñà ꞌén ra kíꞌnchre‑la̱ ra a̱ꞌta ꞌtse̱.
Tanga jñà xi̱ta̱ judío mì kì kjòchi̱ya‑la̱ tsa jè‑ni Nainá ra Na̱ꞌín‑ná ma ra ko̱títsò‑la̱ Jesús.
Kií kitsò‑isa‑ila̱ Jesús:
―ꞌKia̱ nga chjíhiꞌnga‑nájiòn ꞌa̱n ra Iꞌndí‑la̱ Xi̱ta̱ xin‑la̱ ijo‑na̱, ꞌkia̱á ko̱chi̱ya‑najiòn nga ꞌA̱án‑ná, ko̱ nga mì tsa ta ꞌa̱n tíbiꞌtín‑la̱ ijo‑na̱ koni ꞌsín nga tíchjà, ta ꞌkoa̱á ꞌsín tíchjàa̱ koni ꞌsín nga ikon‑ya‑na jè Nainá ra Na̱ꞌìn ma.
Nga̱ jè ra isìkasén‑na i̱í tíjnako̱‑na; Na̱ꞌìn‑na̱ mì kì síkíjna ta̱jngo‑na, nga̱ ki, ni̱chjin nchijón sìhitjásòo̱n koni ꞌsín nga sasén‑la̱ ra jè.
ꞌKia̱ nga kiìchja̱ Jesús jñà ꞌén kìi̱, kjín jchán xi̱ta̱ kjokjiín‑la̱ ra a̱ꞌta ꞌtse̱.
Jesús kitsó‑la̱ jñà xi̱ta̱ judío ra kjokjiín‑la̱ a̱ꞌta ꞌtse̱:
―Tsa ko̱ꞌsín nda si̱hitjasòn kiti jiòn jñà ꞌén‑na̱, jión‑nájiòn ra ngi kixi̱ kjoa̱ nga ya̱ kotáꞌyáꞌta‑na.
Jcha̱xkon‑nájiòn ra ngi kjo̱hixi̱, ko̱ jé kjo̱hixi̱ si̱ìkítsa̱hijyondi̱í‑no.
Kiìchja̱á jñà xi̱ta̱ judío, kitsò:
―Ngaji̱n xi̱ta̱ tje̱‑la̱ Abraham‑náji̱n; kjè tsa yá ra bìtsa̱hijyoꞌñó‑naji̱n; ko̱, ¿mé‑ni si‑ni nga ki̱tsa̱jnandi̱í‑naji̱n?
Jesús kitsó‑la̱:
―Ngi ꞌén kixi̱í ra ko̱xin‑no, ngaꞌtsì jñà xi̱ta̱ ra bátsji‑jé, ya̱á títsa̱jnajinꞌñó jè jé‑la̱, koni jngo chi̱ꞌnda ra tíjnaꞌñó.
Jngo xi̱ta̱ ra ta chi̱ꞌnda tíjna, mì tsa ta ya̱ ko̱ma kiꞌta niꞌya‑la̱ ya̱ ñánda̱ nga tísíxá, tanga jè ra iꞌndí, ya̱á kíjna kiꞌta ya̱ niꞌya‑la̱ na̱ꞌìn‑la̱.
Tsa ꞌkia̱ jè Iꞌndí‑la̱ Nainá si̱ìkítsa̱jnandi̱í‑no, ngi ndaá ki̱tsa̱jnandi̱í kiti‑no.
ꞌA̱n ijyeé be‑ná nga tje̱‑la̱ Abraham‑nájiòn, tanga mejèn nìꞌken‑nájiòn, ta nga̱tjì‑la̱ mì kì makjiín‑no jè ꞌén ra ꞌbenájmí‑no.
ꞌKoa̱á ꞌsín chjàa̱ koni ꞌsín tjín kjoa̱ ra kíjtsee̱ ꞌkia̱ nga tsakáti̱jnaꞌta chraña‑la̱ Na̱ꞌìn‑na̱; ko̱ ꞌkoa̱á ꞌsín ꞌnià jiòn koni ꞌsín tjín kjoa̱ ra kinaꞌyá‑la jè na̱ꞌìn‑no.
Jñà xi̱ta̱ judío kitsó‑ní:
―Jè tje̱‑na̱ji̱n, ya̱ inchrabàꞌta‑ni ꞌtse̱ Abraham jè ra na̱ꞌìn jchá‑na̱ji̱n ma.
Tanga Jesús kitsó‑la̱:
―Tsa kixi̱í‑la kjoa̱ nga i̱xti‑la̱ Abraham ma jiòn, ꞌkoa̱à‑la ꞌsín ꞌsia̱an jiòn koni ꞌsín kiꞌsìn ra jè.
Ni̱ꞌsín ijye ko̱ꞌsín tíꞌbènájmí kixi̱í‑najiòn nga Nainá kitsjà‑na jñà ꞌén ra chjàa̱, takó mejèn nìꞌken‑nájiòn. Tanga jè Abraham ni̱kjiá ko̱ꞌsín kiꞌsìn.
ꞌKoa̱á ti̱ꞌsín ꞌnià jiòn koni ꞌsín ꞌsín jè ra ma na̱ꞌìn‑no.
Jñà xi̱ta̱ judío kitsó‑ní:
―Ji̱n, mì tsa taxki̱ kitsin‑ji̱n; ta jngoó‑ní jè Nainá ra na̱ꞌìn‑na̱ji̱n ma.
Jesús kiìchja̱ kitsò‑la̱:
Kií mì kì machi̱ya‑najiòn jñà ꞌén ra tíbakó‑no, nga̱ mì kì ma‑najiòn nga nda naꞌyá.
Jè xi̱ta̱‑ni̱í‑ní ra ma jè na̱ꞌìn‑najiòn; ya̱á nakjoá‑najiòn ko̱ ꞌkoa̱á ꞌsín mejèn‑najiòn ꞌsia̱an koni ꞌsín mejèn‑la̱ ra jè. Jé xi̱ta̱‑ni̱í ra síꞌken xi̱ta̱ skanda ti̱ꞌsa̱‑ni kjotseé. Ko̱ mì tsa ꞌén kixi̱ ra chja̱, nga̱ ki, mì tsa xi̱ta̱ kixi̱‑jìn ra jè. ꞌKia̱ nga chja̱ ꞌén ndiso, ꞌkoa̱á ꞌsín chja̱ koni ꞌsín tíjna inìma̱‑la̱. Nga̱ xi̱ta̱ ndiso‑ní, ngi jè sabá ma na̱ꞌìn‑la̱ ra ꞌén ndiso.
Tanga ꞌa̱n, ra ꞌén kixi̱ ko̱tíxian‑no, mì kì makjiín‑no.
¿Ra jiòn, yá ra ma‑la̱ koa̱ànè-jé‑na? Tsa ngi ꞌén kixi̱í ra ko̱tíxian‑najiòn. ¿Mé‑ni mì kì makjiín‑no?
Jè ra xi̱ta̱‑la̱ Nainá, ꞌnchré jè ꞌén‑la̱ Nainá. Kií mì kì naꞌyá‑najiòn, nga̱ mì tsa xi̱ta̱‑la̱ Nainá ꞌmì‑no.
Jñà xi̱ta̱ judío ꞌkia̱á kitsò‑la̱:
―Kixi̱ kitií‑naji̱n ꞌkia̱ nga ko̱ꞌsín bixó‑ji̱n nga xi̱ta̱ Samaria‑ní ko̱ inìma̱ ꞌcho‑la̱ ni̱í tjíjin ya̱ inìma̱‑li.
Jesús kitsó‑la̱:
―ꞌA̱n, mì tsa inìma̱ ꞌcho‑la̱ ni̱í tjíjin ya̱ inìma̱‑na̱. Jè kjoa̱ ra tíꞌsiaa̱n jè‑ní nga tíbexkóo̱n jè Na̱ꞌìn‑na̱; ko̱ mì kì ma‑no nga ꞌyaxkón‑ná, tà isa̱á jnchro nakjoájno‑nájiòn.
Mì tsa jè tíbatsjía̱ nga jeya sìkíjnaa̱ ijo‑na̱, tanga tíjnaá jngo ra mejèn‑la̱ nga jeya kóti̱jnaa̱, ko̱ jè‑ní ra tíkosòn‑la̱.
Ngi ꞌén kixi̱í ra ko̱xin‑no, jè ra si̱hitjasòn ꞌén‑na̱ mì kì ki̱yá.
Jñà xi̱ta̱ judío kitsó‑la̱:
―Kixi̱ kitií‑la̱ kjoa̱ nga inìma̱ ꞌcho‑la̱ ni̱í tjíjin ya̱ inìma̱‑li. Jè Abraham ko̱ ngaꞌtsì jñà xi̱ta̱ ra isìchjeén Nainá nga kiìchja̱ ngajo‑la̱ kjotseé, ꞌken‑ní, ko̱ ji̱ si‑ní: “Jè ra si̱hitjasòn ꞌén‑na̱ koni ꞌsín nga chjàa̱, mì kì ki̱yá.”
Ji̱, ¿a isa̱á ꞌñó tijni ra ji̱ koni jè xi̱ta̱ jchínga‑na̱ji̱n Abraham? ꞌKeén ra jè, ko̱ ti̱ꞌkoa̱á ꞌkeén‑te ngaꞌtsì xi̱ta̱ ra isìchjeén Nainá nga kiìchja̱ ngajo‑la̱. ¿Kóꞌsín tjinachrjengi ijo‑li ꞌkia̱ nga ko̱ꞌsín tjisi?
Jesús kitsó‑la̱:
―Tsa ti̱ꞌa̱án jeya síkíjna‑na ijo‑na̱ ni̱mé chjí‑la̱. Tanga jé Na̱ꞌìn‑na̱ ra jeya síkíjna‑na, jè ra ꞌmì‑la jiòn nga jè ma Nainá‑no.
Tanga mì kì ꞌyaxkon jiòn. ꞌA̱n bexkon‑náa̱; tsa xiáa̱n, mì kì bexkoo̱n, ti̱ꞌkoa̱á xi̱ta̱ ndisoó ko̱ma‑te koni ꞌsín nga ndiso jiòn ra jiòn. Tanga bexkon‑náa̱, ko̱ sìhitjásón‑náa̱ koni ꞌsín tsò jè ꞌén‑la̱.
Abraham, jè xi̱ta̱ jchínga‑najiòn tsjaá kiꞌse‑la̱ nga mejèn‑la̱ ske̱ jè ni̱chjin ꞌkia̱ nga kjíꞌia̱; ko̱ kijtse‑ní, ko̱ ꞌñó tsja kiꞌse‑la̱.
Jñà xi̱ta̱ judío kitsó‑la̱ Jesús:
―Nda kjè tjín‑li icháte nó. ¿Kóꞌsín ma‑ni nga kijchaxkin jè Abraham?
Kiìchja̱ Jesús, kitsò‑la̱:
―Ngi ꞌén kixi̱í ra xin‑no, ꞌA̱n‑ná ra ta̱ꞌkoa̱ tíjna̱ ꞌkia̱ nga ti̱kjè tsìn ra jè Abraham.
Jñà xi̱ta̱ kìi̱, ꞌkia̱á iskábé na̱jo̱ nga mejèn‑la̱ ko̱sèn‑la̱ Jesús; tanga tsikijnaꞌmaá Jesús; a̱kjòn ꞌjahajin masen‑la̱ xi̱ta̱; itjo‑ni ndi̱tsin i̱ngo̱ nga kijì.
ꞌKia̱ nga tífì Jesús kijtseé jngo xi̱ta̱ xka̱ ra xá ko̱ꞌsín kitsin‑ni nga mì kì tsijen‑la̱.
Jñà xi̱ta̱ ra kotáꞌyáꞌta‑la̱ Jesús iskonangií‑la̱, kitsò‑la̱:
―Maestro, ¿mé‑ni ko̱ꞌsín xka̱ kji ndí xi̱ta̱ ra̱kìi̱? ¿Yá ra tsakátsji‑jé, a jñà xi̱ta̱ jchínga‑la̱, o̱ ra jè tsakátsji-jé‑la̱ ijo‑la̱?
Jesús kitsó‑la̱:
―Mì tsa jè tsakátsji-jé‑la̱ ijo‑la̱ ko̱ mì tsa jñà xi̱ta̱ jchínga‑la̱ tsakátsji‑jé. Ta kií ko̱ꞌsín kitsin‑ni mé‑ni nga jcha̱‑la̱ kjo̱xkón ra ꞌsi̱in Nainá ra a̱ꞌta ꞌtse̱.
ꞌKia̱ nga ni̱chjin‑isa, machjeén‑ní nga kokoo̱n kjo̱xkón ra ꞌsín jè ra isìkasén‑na; machraña‑ní nga ko̱jñò ko̱ mì ti̱ ma ko̱xá‑ni.
ꞌKia̱ nga ijye ko̱kitsò, tsikíchrá ya̱ a̱ꞌta nangi, tsikínda i̱tsé ndási nga isíkójin ndána̱chrá‑la̱, a̱kjòn isìngaàngi ya̱ xko̱n jè ndí xi̱ta̱ xka̱.
Ko̱ a̱kjòn kitsò‑la̱:
―ꞌTin, ya̱ tiki̱níjni xkìn ñánda̱ tíjna chrjó nandá ra ꞌmì Siloé. (Siloé, jè ra nikasén tsò‑ni.)
Jè ndí xi̱ta̱ xka̱ kijí‑ní, ko̱ tsiníjnoó xko̱n, ꞌkia̱ nga ijye tsáfa‑ni ijyeé tsijen‑ila̱.
Jñà xi̱ta̱ ra tjítsa̱hijyo ya̱ chraña niꞌya‑la̱ ko̱ xi̱ta̱ ra ijye kjotseé bexkon nga to̱n síjé kjo̱tjò, kitsó‑la̱ xákjién:
―¿A mí tsa jè xi̱ta̱ ra̱kìi̱ ra ta ko̱ꞌsín bijna nga síjé kjo̱tjò to̱n?
Tjín ra tsò:
―Kja̱ jé‑ní.
Ti̱ꞌkoa̱á kitsó iꞌka:
―Ni̱ꞌsín kja̱meé ko̱ꞌki, tanga mí‑la tsa jè‑jìn.
Ko̱ jè xi̱ta̱ ra̱kìi̱ kitsó‑ní:
―Kja̱ ꞌa̱án‑ná.
Jñà xi̱ta̱ iskonangií‑la̱, kitsò‑la̱:
―¿Kóꞌsín ma‑ni nga itjáꞌxa̱ngi‑ni xkìi̱n?
Jè xi̱ta̱ ra̱kìi̱ kitsó‑ní:
―Jè xi̱ta̱ ra ꞌmì Jesús, tsikínda ndási nga isìngaàngi xkoàa̱n, a̱kjòn kitsò‑na: “ꞌTin, ya̱ tiki̱níjno‑ni xkìn ya̱ ñánda̱ tíjna chrjó nandá ra ꞌmì Siloé.” ꞌA̱n kijí‑ná, ko̱ ꞌkia̱ nga ijye tsiníjnoo̱ xkoàa̱n, maá tsatsíjen‑na.
Jñà xi̱ta̱ ꞌkia̱á iskonangi‑la̱:
―¿Ñánda̱ tíjna xi̱ta̱ ra ko̱ꞌmì‑la̱ ji̱?
Jè xi̱ta̱ ra kjonda‑ni, kitsó‑ní:
―Mì kì be jiàa̱n.
Ko̱ ꞌkia̱á kiìko̱ jè xi̱ta̱ ra ijye itjáꞌxa̱ngi‑ni xko̱n ya̱ ñánda̱ tjítsa̱jna jñà xi̱ta̱ fariseo,
tà nga̱tjì‑la̱ nga ni̱chjin níkjáya‑ní ꞌkia̱ nga tsikínda ndási jè Jesús nga iskíꞌxa̱ngi‑ni xko̱n jè xi̱ta̱ ra xka̱ tsiki.
Jñà xi̱ta̱ fariseo ìjngo ꞌká iskonangi‑ila̱ jè xi̱ta̱ ra ijye kjonda‑ni, kitsò‑la̱:
―¿Kóꞌsín kjomà‑ni nga itjáꞌxa̱ngi‑ni xkìi̱n?
Xi̱ta̱ ra̱kìi̱ kitsó‑ní:
―Ndásií tsjahíngi xkoàn; ꞌa̱n ikiníjnò‑ná; ko̱ ꞌndi̱, ijyeé tsijen‑ina.
Tjín iꞌka jñà xi̱ta̱ fariseo ra kitsò:
―Xi̱ta̱ ra ko̱ꞌsín kiꞌsiòo̱n, mì‑la tsa ꞌtse̱ Nainá nchrabá‑ni, nga̱ mì kì bexkón jè ni̱chjin níkjáya.
Ko̱ tjín iꞌka ra kitsò:
Kjòjòyaá jñà xi̱ta̱ kìi̱ nga mì kì kjóngásòn kjo̱bítsjen‑la̱.
India iskonangi‑ila̱ jè xi̱ta̱ ra xka̱ tsiki:
―¿Kósii̱ ra ji̱, yá xi̱ta̱‑ni ra iskíꞌxa̱ngi‑ni xkìn?
Jè xi̱ta̱ ra̱kìi̱ kitsó‑ní:
―Jngoó xi̱ta̱ ra chja̱ ngajo‑la̱ Nainá.
Tanga jñà xi̱ta̱ judío mì kì kjokjiín‑la̱ tsa xka̱á xi̱ta̱ ra̱kìi̱ tsiki, ko̱ nga ijyeé tsijen‑ila̱ ꞌndi̱‑ni̱. ꞌKia̱á kiìchja̱‑la̱ jñà xi̱ta̱ jchínga‑la̱
nga iskonangi‑la̱, kitsò‑la̱:
―¿A jè ra̱kìi̱, ra iꞌndí‑no ma? ¿A ꞌkoa̱á ꞌsín bixó jiòn nga xka̱á ꞌki ꞌkia̱ nga ti̱ꞌsa̱ kitsin? ¿Ko̱ kóꞌsín ma‑ni ꞌndi̱‑ni̱ nga ijye tsijen‑ila̱?
Jñà xi̱ta̱ jchínga‑la̱ xi̱ta̱ ra̱kìi̱, kitsò‑nì:
―ꞌYa‑náji̱n nga jè ra̱kìi̱ ra iꞌndí‑na̱ji̱n, ko̱ kixi̱í kjoa̱, xka̱á ꞌki ꞌkia̱ nga ti̱ꞌsa̱ kitsin.
Tanga mì kì ꞌya‑ji̱n kóꞌsín ma‑ni nga ma tsijen‑ila̱ ꞌndi̱, ko̱ yá ra iskíꞌxa̱ngi‑ni xko̱n. Jè chji̱nangi sabà‑la, nga̱ ijyeé xi̱ta̱ jchínga‑ní; jè ra ma ko̱ki̱tso̱‑no.
Kií ko̱ kitsò‑ni jñà xi̱ta̱ jchínga‑la̱, nga̱ jñá kitsakjòn‑la̱ jñà xi̱ta̱ judío, nga̱ jñà xi̱ta̱ judío ijyeé tsajo̱óya‑ni nga jngo kjá ki̱tjokajiín ya̱ niꞌya sinagoga ñánda̱ nga maxkóya xi̱ta̱ Judío tsa yá ra ko̱ ꞌsín ki̱tso̱ nga jè Jesús, jè‑ní ra Cristo [ra xá Nainá isìkasén‑ni].
Kií ko̱ kitsò‑ni, nga kitsò: “Jè chji̱nangi sabà‑la nga̱ ijyeé xi̱ta̱ jchínga‑ní.”
Ko̱ jñà xi̱ta̱ judío kiìchja̱ india‑ila̱ jè xi̱ta̱ ra xka̱ tsiki. Kitsò‑la̱:
―Ko̱ꞌtìn kixi̱‑náji̱n ya̱ ngixko̱n Nainá. Ngaji̱n, ijyeé ꞌya‑náji̱n nga jè xi̱ta̱ ra̱kìi̱, xi̱ta̱ jé‑ní.
Jè xi̱ta̱ ra ijye kjonda‑ni, kitsó‑ní:
―Mì kì be ra ꞌa̱n a xi̱ta̱ jé‑ní. Ta jé‑ní ra be nga xi̱ta̱ xka̱á‑ná tsiki, ko̱ ꞌndi̱, maá kotsíjen‑ina.
India iskonangi‑ila̱, nga kitsò‑la̱:
―¿Mé ra isìko̱ kjòn‑li? ¿Kóꞌsín kiꞌsìn nga ma iskíꞌxa̱ngi‑ni xkìn?
Jè xi̱ta̱ ra̱kìi̱ kitsò‑la̱:
―Ijyeé kjokjìn ꞌka̱ ko̱xin‑najiòn, tanga mì kì makjiín‑no. ¿Mé‑ni nga mejèn‑najiòn ko̱xin india‑no? ¿A ti̱ꞌkoa̱á mejèn‑no ya̱ chitáꞌyáꞌta‑te‑la?
Jñà xi̱ta̱ judío, kiìchja̱jno‑la̱ jè ndí xi̱ta̱ ra̱kìi̱, kitsò‑la̱:
―Ji̱í‑li ra ya̱ chitáꞌyáꞌta‑la̱, tanga ra ji̱n, kjo̱téxoma‑la̱ Moisés chitáꞌyá‑ji̱n.
ꞌYa‑náji̱n nga jè sabà Nainá kiìchja̱‑la̱ Moisés, tanga jè xi̱ta̱ ra̱kìi̱ nda mí ꞌya‑ji̱n ñánda̱ ꞌji‑ni.
Jè xi̱ta̱ ra̱kìi̱ kitsó‑la̱:
―Jè ra̱kìi̱ ra tà maxkón‑ná. Jiòn, mì kì ꞌya ñánda̱ ꞌji‑ni, tanga ꞌa̱n iskíꞌxa̱ngi‑ni xkoàa̱n.
Ndaá ꞌyeé, nga jè Nainá mì kì ꞌnchré‑la̱ jñà xi̱ta̱ ra jé tjín‑la̱; ta jñá ꞌnchré‑la̱ jñà xi̱ta̱ ra bexkón ko̱ síhitjasòn koni ꞌsín mejèn‑la̱ ra jè.
Skanda ti̱ꞌsa̱ kjotseé, kjè sa jngo na̱ꞌya‑la̱ xi̱ta̱ ra ma‑la̱ kjíꞌxa̱ngi‑ni xko̱n, jngo xi̱ta̱ ra xka̱ skanda nga ti̱ꞌsa̱ kitsin.
Tsa mí‑la tsa Nainá isìkasén xi̱ta̱ ra̱kìi̱, ni̱mé‑la ra ko̱ma‑la̱ ko̱ꞌsín ꞌsi̱in.
―Ji̱ ra ꞌñó tse jé kitsin‑jíi̱n, ¿a ji̱í mejèn‑li nga ko̱kón‑ya‑náji̱n?
A̱kjòn tsachrje ya̱ i̱ngo̱ sinagoga.
Jè Jesús kiíꞌnchré‑ní nga jngó kjá inachrjekàjin xi̱ta̱ ra̱kìi̱ ya̱ niꞌya sinagoga ñánda̱ nga maxkóya xi̱ta̱ Judío ko̱ ꞌkia̱ nga kiskàjin india‑ni kitsó‑la̱:
―Ji̱, ¿a makjiín‑li ra a̱ꞌta ꞌtse̱ jè ra Iꞌndí‑la̱ Xi̱ta̱ tsò‑la̱ ijo‑la̱?
Xi̱ta̱ ra̱kìi̱ kitsó‑ní:
―Na̱ꞌìn, ko̱ꞌtín‑ná yá‑ni, mé‑ni nga ma ko̱kjiín‑na nga̱ꞌta ꞌtse̱.
Jesús kitsó‑la̱:
―Ijye tjiꞌya‑ní, ko̱ ꞌa̱án jnchro ra tíbakóna̱jmí‑la.
Jè xi̱ta̱ ra̱kìi̱ ꞌkia̱á tsasèn-xkóꞌnchiꞌta‑la̱ Jesús nga kijtsexkón, kitsò‑la̱:
―Ji̱ Na̱ꞌìn, makjiín‑na ra a̱ꞌta tsa̱ji.
Jesús a̱kjòn kitsò‑la̱:
―ꞌA̱n kií xá ꞌjíi̱‑na i̱ i̱sàꞌnde nga ꞌa̱n skosòn‑la̱ kóꞌsín katama, mé‑ni nga jñà xi̱ta̱ ra xka̱ tjáꞌxa̱ngií‑ni xko̱n, ko̱ nga kataxka̱ jñà xi̱ta̱ ra tsijen‑la̱.
Jñà xi̱ta̱ fariseo ra ya̱ tjítsa̱jnako̱ iꞌka Jesús, ꞌkia̱ nga kiíꞌnchré jñà ꞌén kìi̱, iskonangi‑ní nga kitsò:
―Ngàji̱n, ¿a ti̱ꞌkoa̱á xka̱á‑te kjòn‑ji̱n?
Jesús kitsó‑la̱:
―Tsa xka̱á‑la kjòn jiòn mí‑la tsa mé ska̱nè jé‑no a̱ꞌta ꞌtse̱ jé ra tjín‑no. Tanga ꞌkia̱ nga bixó jiòn: “Tsijeén‑naji̱n”, ꞌkoa̱á ꞌsín ma‑ni nga ya̱ kjìnè‑no jé ra tjín‑no.
’Ngi ꞌén kixi̱í ra xian‑no, jè xi̱ta̱ ra mì ya̱ ꞌfahaꞌsen‑ni ya̱ xo̱tjo̱ba̱ ínchíꞌbá‑la̱ forrè, jè ra ta xìn ꞌfahaꞌsen‑kjá‑ni, xi̱ta̱ chijé‑ní; jè ra fìko̱ chijé cho̱.
Tanga jè ra ya̱ ꞌfahaꞌsen‑ni ya̱ xo̱tjo̱ba̱ ínchíꞌbá, jè‑ní ra chji̱ngo̱ ra síkinda̱ jñà forrè.
Jè ra síkinda̱ xo̱tjo̱ba̱ ínchíꞌbá‑la̱ forrè kjíꞌxa̱á‑la̱, ko̱ jè chji̱ngo̱ cho̱ chja̱ ꞌí‑la̱ nga jngo jngo forrè‑la̱, ko̱ jñà forrè ꞌnchréjtaá‑la̱ jè ni‑la̱; a̱kjòn bachrje ínchíꞌbá‑la̱.
ꞌKia̱ nga ijye bachrje ijye forrè‑la̱, jè fì ítjòn‑la̱, ko̱ jñà forrè fìtji̱ngi‑la̱ nga̱ ꞌnchréjta‑la̱ nga jè ni‑la̱.
Tanga jngo xi̱ta̱ ra mì kì bexkon mì kì ki̱ji̱tji̱ngi‑la̱, ta kjoa̱achingaá‑la nga mì kì ꞌnchré jta‑la̱ jngo xi̱ta̱ ra kjꞌií.
Jesús, ꞌkoa̱ ꞌsín tsiꞌkéna̱jmí jngo‑la̱ kjoa̱ ra mangásòn, tanga mì kì kjòchi̱ya‑la̱ kóꞌsín tsò‑ni.
Jesús india ko̱ kitsò‑ila̱:
―Ngi ꞌén kixi̱í ra ko̱xin‑no. ꞌA̱án‑ná xo̱tjo̱ba̱ ínchíꞌbá ñánda̱ nga ꞌfahaꞌsen‑ni forrè.
Ngaꞌtsì jñà ra ꞌji ítjòn‑na, xi̱ta̱ chijé‑ní, jñà ra fìko̱ chijé cho̱; ko̱ jñà forrè mì kì kiíꞌnchréhijon‑la̱.
ꞌA̱n‑ná jè xo̱tjo̱ba̱; jè ra a̱ꞌta tsa̱ꞌa̱n kjoa̱haꞌsen‑ni ko̱tojiín ta mé kjo̱hiꞌin‑nioo̱. ꞌKoa̱á ꞌsín ko̱ma koni jngo forrè ra ko̱ꞌki ꞌfahaꞌsen ko̱ ko̱ꞌki bitjo ínchíꞌbá‑la̱ ko̱ sakó‑la̱ xka̱ ijñá ra bakjèn.
’Jè ra chijé, ta kií xá ꞌfiì‑ni nga síchijé, nga ꞌfiì síꞌken ko̱ nga ꞌfiì síkitsóñà; tanga ꞌa̱n, kií xá ꞌjíi̱‑na nga kataꞌse‑najiòn kjo̱binachon ra mì feheꞌta; mé‑ni nga nda si̱tsjako̱‑no jè kjo̱binachon ra ꞌa̱n tsja‑no.
ꞌA̱n‑ná jè chji̱ngo̱ ra nda kjòn koꞌndá forrè. Jè chji̱ngo̱ ra nda kjòn koꞌndá forrè, chi̱ba̱‑lá síꞌken‑tjì‑la̱ ijo‑la̱ jñà forrè‑la̱.
Jè xi̱ta̱ ra ta tímachjí‑la̱ nga koꞌndá forrè, ꞌkia̱ nga be nga nchrabá jè tsi̱jén tà isa̱á tsjin jnchro jñà forrè ko̱ a̱kjòn fahachinga, nga̱ ki, mì tsa ngi chji̱ngo̱ cho̱‑jìn ko̱ mì tsa ꞌtse̱‑jìn jñà forrè. Ko̱ jè tsi̱jén, a̱kjòn tsabáꞌñó jñà ndí forrè, jndíi̱ ra ján síkjahachinga.
\v 14‑15 ’Koni ꞌsín jè Nainá ra Na̱ꞌìn‑na̱ bexkon‑na ti̱ꞌkoa̱á bexkon‑te ra jè, ko̱ ꞌkoa̱á ti̱ꞌsín bexkon‑te forrè‑na̱ ko̱ bexkon‑te‑na ra jñà. ꞌA̱án‑ná chji̱ngo̱ ra nda síkinda̱ ko̱ tíjna̱nda‑na nga si̱ꞌkén‑tjì‑la̱ ijo‑na̱ a̱ꞌta ꞌtse̱ forrè‑na̱.
Tjín‑isa‑na forrè ra mì tsa i̱ ínchíꞌbá‑la̱; ti̱ꞌkoa̱á machjeén‑ní nga kji̱nchrabàko̱‑tse. Jñà, kji̱ꞌnchréhijon‑na, jngoó ínchíꞌbá ko̱ma‑ni ko̱ jngoó chji̱ngo̱ ꞌse̱‑la̱ ra si̱ìkinda̱.
’Jè Na̱ꞌìn‑na̱ tsjakeé‑na ta nga̱tjì‑la̱ nga̱ tsja‑ná ijo‑na̱ nga ki̱yáa̱, ko̱ maá india kóti̱jnakon‑na a̱skan ꞌkia̱ nga kjoa̱áya‑na.
Mì tsa yá ra kjo̱ꞌñó tíꞌsín‑na nga títsja ijo‑na̱, nga̱ ta kjo̱nda tsa̱ꞌa̱n‑ná nga títsja. Tjíꞌnde‑na nga ma tsja jè ijo‑na̱, ti̱ꞌkoa̱ tjíꞌnde‑na nga ma kjoa̱áya india‑na. ꞌKoa̱á ꞌsín tjín jè kjo̱téxoma ra kitsjà‑na jè Na̱ꞌìn‑na̱.
Jñà xi̱ta̱ judío, ꞌkia̱ nga kiíꞌnchré jñà ꞌén kìi̱, india ti̱jñà tsakátikjo‑ni.
Kjìn ma‑ni ra kitsò:
―¿Mé‑ni ko̱ꞌki xi̱ta̱ ra naꞌyá‑la? Inìma̱ ꞌcho‑la̱ ni̱í tjíjin ya̱ inìma̱‑la̱ ko̱ ská‑la̱.
Tanga jñà xi̱ta̱ ra iꞌka kitsó‑ní:
―Ni̱jngo xi̱ta̱ ma‑la̱ ko̱ꞌsín ki̱chja̱ tsa inìma̱ ꞌcho‑la̱ ni̱í tjíjin inìma̱‑la̱. ¿A maá‑la̱ xi̱ta̱‑ni̱í ski̱íꞌxa̱ngi‑ni xko̱n xi̱ta̱ ra xka̱?
ꞌKia̱ nga ni̱chjin‑la̱ ꞌnchán, jngo ꞌsí bitjo ya̱ na̱xi̱ndá Jerusalén nga jngo nó síkjehe‑isa ꞌkia̱ nga isindayá‑ni i̱ngo̱.
Jesús ya̱á tíjna ya̱ i̱ngo̱ ítjòn, ko̱ ya̱á tsáꞌbangi ya̱ a̱ngi tjo̱ba̱ ra ꞌmì Salomón.
Jñà xi̱ta̱ judío tsincha jngo tjindi‑la̱ nga kitsò‑la̱:
―¿Skanda kjiá jcha̱ kjòn‑ji̱n yá kjòn‑ni ra ji̱? Ko̱ꞌtìn kjòn‑náji̱n, ¿a ji̱‑ní ra Cristo [ra xá Nainá isìkasén‑ni]?
Jesús kitsó‑la̱:
―Ijyeé ko̱ꞌsín kíxian‑no, tanga mì kì makjiín‑no. Jñá‑ní kjoa̱ ra ꞌsiaa̱n koni ꞌsín nga tsatéxoma‑na jè Na̱ꞌìn‑na̱, jñá‑ní ra nda síkixi̱ya kjoa̱;
tanga ra jiòn mì kì makjiín‑no, ta nga̱tjì‑la̱ mì tsa ndí forrè‑na̱ ma jiòn.
Jñà ra ndí forrè tsa̱ꞌa̱n, ꞌnchréjta‑na, ko̱ ꞌa̱n bexkon‑ná ko̱ ya̱á fìtji̱ngi‑na.
ꞌA̱án tsja‑la̱ kjo̱binachon ra mì kì feheꞌta ni̱ ta kjiá‑nioo̱; ko̱ ni̱kjiá jchi̱ja ni̱ ta mé ni̱chjin‑nioo̱; ko̱ ti̱ꞌkoa̱á ni̱yá ra ma kjoa̱áꞌan‑na.
Jè Na̱ꞌìn‑na̱ ra isìnga̱tsja‑na, jè tíjna ítjòn‑la̱ ta yá‑isa‑nioo̱, ko̱ ni̱yá ra ma kjoa̱áꞌan‑ya a̱ya tsja Na̱ꞌìn‑na̱.
Jè Na̱ꞌìn‑na̱ ko̱ ra ꞌa̱n jngoó ma‑naji̱n.
Jñà xi̱ta̱ judío iskábé na̱jo̱ nga mejèn‑la̱ ko̱sèn‑la̱ Jesús.
Tanga Jesús kitsó‑la̱:
―Taxki̱ kjokjìn tjín‑ni kjoa̱ ra nda tjín ra tíꞌsiaa̱n ya̱ ngixkòn jiòn ra a̱ꞌta ꞌtse̱ Na̱ꞌìn‑na̱ nchrabá‑ni. ¿Ñáa̱‑ni kjoa̱ ra nga̱tjì‑la̱ nga ko̱ꞌsín na̱jo̱ mejèn binè‑nájiòn?
Kiìchja̱á jñà xi̱ta̱ judío, kitsò:
―Mì tsa ki na̱jo̱ kínè‑laji̱n nga nda tjín kjoa̱ ra ꞌnì. Ta ki‑ní nga jñà ꞌén ra nakjí, jè Nainá tjinakjoájno‑la̱. Ji̱, kì taxki̱ xi̱ta̱‑ní, ko̱ mé‑ni Nainá tjiꞌmi‑la̱ ijo‑li.
Jesús kitsó‑la̱:
―Jè xa̱jo̱n‑la̱ Nainá ra chitáꞌyá jiòn, ꞌkoa̱á ꞌsín tíchja̱ ñánda̱ nga tsò Nainá: “ꞌA̱n, ꞌkoa̱á ꞌsín xiaa̱n, nainá‑nájiòn.”
Koni ꞌsín tíchja̱ jè xa̱jo̱n ra tjíꞌta ꞌén‑la̱ Nainá, mì kì ko̱ma ki̱náchrjengieé; nga̱ ki, ya̱á tíchja̱ nga jè Na̱ꞌín‑ná, nainá kitsò‑la̱ jñà xi̱ta̱ ra itjábé‑la̱ ꞌén‑la̱.
Tsa ꞌkoa̱á ꞌsín tsiꞌkìn‑la̱ xi̱ta̱ kìi̱, ¿mé‑ni bixó‑najiòn nga Nainá tíchjàjno‑la̱ ꞌkia̱ nga xiaa̱n nga Iꞌndí‑la̱ Nainá‑ná ra ꞌa̱n, nga ꞌa̱án kitsjà xá‑na̱ jè Na̱ꞌìn‑na̱ nga isìkasén‑na i̱ i̱sàꞌnde?
Tanga tsa ꞌkoa̱á ꞌsín tíꞌsiaa̱n, katakjiín‑no a̱ꞌta ꞌtse̱ kjoa̱ ra ꞌsiaa̱n, ni̱ꞌsín mì kì makjiín‑no ra a̱ꞌta tsa̱ꞌa̱n, mé‑ni nga katamachi̱ya‑no ko̱ ti̱ꞌkoa̱á katakjiín‑no nga jè Na̱ꞌìn‑na̱ ko̱ ra ꞌa̱n ta jngoó ma‑naji̱n.
Jñà xi̱ta̱ judío mején‑la̱ nga itsabáꞌñó india‑ni Jesús, tanga i̱ꞌkoa̱á ra itjangátsja, a̱kjòn kijì Jesús.
Ya̱á kijì india‑ni ya̱ ra ijngoa ndáje̱ Jordán, ya̱ ñánda̱ tsatíndá ítjòn xi̱ta̱ jè Juan, ko̱ ya̱á tsikijna.
ꞌÑó kjìn xi̱ta̱ ijchòtji̱ngi‑la̱. Jñà xi̱ta̱ kìi̱ kitsó‑ní:
―Kixi̱í kjoa̱, jè Juan, ni̱jngo kjo̱xkón ra nda tjióo̱n kiꞌsìn, tanga ngaꞌtsì ꞌén ra ko̱ꞌsín kiìchja̱ a̱ꞌta ꞌtse̱ xi̱ta̱ ra kìi̱, ꞌén kixi̱‑ní koni ꞌsín kitsò.
Ko̱ taxki̱ kjín xi̱ta̱ kjokjiín‑la̱ ra a̱ꞌta ꞌtse̱, ya̱ i̱ꞌnde ra̱kìi̱.
Jngo xi̱ta̱ ra ꞌmì Lázaro kjijna kiya‑ní ra ya̱ i̱ꞌnde‑la̱ ñánda̱ ꞌmì Betania ya̱ na̱xi̱ndá ꞌtse̱ María ko̱ ndichja ra ꞌmì Marta.
(Jè María ra ndichja ma Lázaro, jè‑ní chjo̱ón ra̱kìi̱ ra tsikíxten‑jnó sihìti̱ ixi ra ꞌñó nda jne̱ ya̱ ndsa̱ko̱ Jesús, ko̱ nga tsja̱sko̱ isìxìjno‑ni.)
Jñà íchjín ndichja Lázaro isìkasén ꞌén‑la̱ Jesús nga kitsò‑la̱:
―Na̱ꞌìn, jè amigo‑li ra ꞌñó tsjachi kjijna kiya‑ní.
Jesús ꞌkia̱ nga kiíꞌnchré, kitsó‑ní:
―Jè ꞌchin ra tjín‑la̱ mì tsa kjo̱biya kjiꞌta‑la̱; ta ꞌkoa̱á ꞌsín ko̱chjeén nga jcha̱‑la̱ jè kjoa̱jeya‑la̱ Nainá, ko̱ mé‑ni jeya katijna‑te‑ni jè Iꞌndí‑la̱ Nainá a̱ꞌta ꞌtse̱ ꞌchin ra̱kìi̱.
Jesús ni̱ꞌsín ꞌñó tsjake jè Marta ko̱ ndichja ko̱ ꞌndse̱ Lázaro,
ꞌkia̱ nga kiíꞌnchré nga kiyaá jè Lázaro, takó jò ni̱chjin tsikijna‑isa ya̱ i̱ꞌnde ñánda̱ tíjna ꞌkia̱.
Ra ijye kjomà kitsó‑la̱ xi̱ta̱ ra kotáꞌyáꞌta‑la̱:
―Tjian india‑ná ya̱ ján nangi Judea.
Jñà xi̱ta̱ ra kotáꞌyáꞌta‑la̱ kitsó‑ní:
―Ji̱ Maestro, kjè tsa kjokjìn ni̱chjin tjín‑ni ꞌkia̱ nga kja̱meé na̱jo̱ tsikínè‑li jñà xi̱ta̱ judío nga mejèn‑la̱ si̱ìꞌken‑li. ¿A ti̱ya̱á mejèn‑li ꞌkín indiaá‑ni?
Jesús kitsò:
―¿A mí tsa tejò hora tjín‑la̱ nga jngo ni̱chjin? Jè ra tsáꞌba ni̱chjin mì kì saténgi‑jìn, nga̱ jè niꞌí ra tíjna i̱ i̱sàꞌnde síhisen‑la̱;
tanga jè ra tsáꞌba ni̱tje̱n, saténgi‑ní nga̱ tsìn‑la̱ niꞌí ra síhisen‑la̱.
A̱kjòn kitsò‑isa‑la̱:
―Jè amigo‑ná Lázaro ijyeé kjijnafé‑ní, ko̱ kií xá fì‑na nga ꞌa̱n síꞌká‑la̱.
Jñà xi̱ta̱ ra kotáꞌyáꞌta‑la̱ Jesús kitsó‑ní:
―Na̱ꞌìn, tsa ta kjijnafé‑ní, ko̱ndàa‑ni.
Tanga jè ra ko̱kitsò‑la̱ Jesús, jè‑ní nga ijyeé ꞌken jè Lázaro, ko̱ jñà xi̱ta̱‑la̱ Jesús, ꞌkoa̱á ꞌsín kiìya‑la̱ tsa ta tísíkjáya‑ní nga kjijnafè.
ꞌKia̱á nda kjón ko̱kitsò‑la̱:
―Jè Lázaro ijyeé ꞌken‑ní.
Matsjaá‑na nga mì tsa ya̱ tíjna̱ ꞌkia̱ nga ko̱ꞌsín kjamà; ra a̱ꞌta tsa̱jiòn isa̱á nda tjín‑ni, mé‑ni nga katakjiín‑no. Tanga tíkjieén, tjahítsíjen‑lá.
―Tjian‑teé mé‑ni nga ya̱ katabiyako̱‑te‑ná.
ꞌKia̱ nga ijchò Jesús, kiíꞌnchré‑ní nga kjo ijòn ni̱chjin tjín‑ni nga isìhijin jè Lázaro.
Jè na̱xi̱ndá Betania ya̱á kjijnaꞌta chraña‑la̱ Jerusalén, tjín‑la̱ tsa jàn jmi metro jè ndi̱yá nga mangié.
Kjín xi̱ta̱ judío ijchòjkon jè Marta ko̱ María, ra ijchò síje ikon nga ꞌken jè ꞌndse̱.
Jè Marta ꞌkia̱ nga kiíꞌnchré nga ijyeé tínchrabá chraña jè Jesús, kiíꞌká india‑ní, tanga jè María tsikijna ra jè.
Jè Marta kitsó‑la̱ Jesús:
―Na̱ꞌìn, tsa i̱í‑la tijni, mí‑la kì ꞌken‑jìn jè ꞌndsè.
Tanga be‑ná, tsa mé ra si̱jé‑la̱ ji̱ Nainá ꞌndi̱ ꞌndi̱, tsjá‑li.
Jesús kitsó‑la̱:
―Jè ꞌndsì kjoa̱áya‑ila̱.
Jè Marta kitsò‑la̱:
―Ijyeé be‑náa̱ nga kíjnakoón india‑ni, ꞌkia̱ nga kjoa̱áya india‑ila̱ ngaꞌtsì miꞌken ꞌkia̱ nga kje̱heꞌtà ni̱chjin.
ꞌKia̱á kitsò‑la̱ Jesús:
―ꞌA̱án‑ná ra sikjaáya‑ila̱ xi̱ta̱ ko̱ ꞌa̱n‑ná jè ra tsja‑la̱ kjo̱binachon. Jè ra makjiín‑la̱ a̱ꞌta tsa̱ꞌa̱n, ni̱ꞌsín ki̱yá takó kíjnakoón india‑ni.
Ko̱ ngaꞌtsì xi̱ta̱ ra tjítsa̱jnakon nga makjiín‑la̱ ra a̱ꞌta tsa̱ꞌa̱n, mì tsa ngi ki̱yá‑jìn. ¿Ji̱, a makjiín‑li jñà ꞌén kìi̱?
Jè Marta kitsó‑ní:
―Makjiín‑na Na̱ꞌìn nga ji̱‑ní ra Cristo, jè Iꞌndí‑la̱ Nainá, jè ra xá ꞌkoa̱ ꞌsín tjínè‑la̱ nga kjꞌi̱í i̱ i̱sàꞌnde.
ꞌKia̱ nga ijye ko̱kitsò jñà ꞌén kìi̱ jè Marta, kijì‑ní nga isíkjíꞌnchré jè ndichja María, kiìchja̱ ꞌtaxìn‑la̱ kitsò‑la̱:
―I̱í tíjna jè Maestro, ya̱‑ró chja̱‑li.
Jè María, ꞌkia̱ nga kiíꞌnchré ndi̱to̱ón tsasítje̱n, kijì ya̱ ñánda̱ tíjna Jesús.
Jesús kjè tsa bijchó kjòn ya̱ ñánda̱ nga tíjna na̱xi̱ndá, takó ya̱á tíjna ya̱ ñánda̱ ijchòꞌká india jè Marta.
Jñà xi̱ta̱ judío ra ya̱ tjítsa̱jnako̱ nga i̱nchisíje ikon, ꞌkia̱ nga kijtse jè María nga tsasítje̱n nga xátí‑la̱ itjo niꞌya, kijìtji̱ngií‑la̱; ꞌkoa̱á ꞌsín isíkítsjen tsa ya̱á tífì kjindáya ya̱ ñánda̱ nga isìhijin jè Lázaro.
ꞌKia̱ nga ijchò jè María ya̱ ñánda̱ tíjna Jesús, ꞌkia̱ nga kijtse, tsasèn-xkóꞌnchiꞌtá‑la̱, kitsò‑la̱:
―Na̱ꞌìn, tsa i̱í‑la tijni, jè ꞌndsè mí‑la kì ꞌken‑jìn.
Jesús ꞌkia̱ nga kijtse nga iskindayaá jè María ko̱ iskindayaá‑te jñà xi̱ta̱ judío ra tji̱ko̱, baá kiꞌse‑la̱ ko̱ ajò kjomà‑la̱ ya̱ a̱jin inìma̱‑la̱.
ꞌKia̱á iskonangi‑la̱, kitsò:
―¿Ñánda̱ tsikihìjion?
ꞌKia̱á kitsò‑la̱:
―Na̱ꞌìn, nchrabí ko̱ chítsijen‑la̱.
Jñà xi̱ta̱ judío ꞌkia̱á kitsò‑la̱ xákjién:
―Chítsijen‑la, ꞌñó kitií‑la tsjake kjomà jè Lázaro.
Tjín iꞌka jñà xi̱ta̱ ra kitsò:
―Xi̱ta̱ ra̱kìi̱ kjomá‑la̱ iskíꞌxa̱ngi‑ni xko̱n xi̱ta̱ ra mì kì tsijen‑la̱. ¿A mí ma‑te‑la̱ tsa ko̱ꞌsín kiꞌsìn, tsa mì kì kitsjáꞌnde nga ꞌken jè Lázaro?
Jesús ꞌñó ꞌon kjomà india‑ila̱ jè inìma̱‑la̱, ikasijnaꞌtà chraña‑la̱ ñánda̱ isìhijin jè Lázaro. Jngo nga̱jo̱ ra ti̱ꞌxángi ko̱ jngo na̱jo̱ ra ꞌñó tse tjíchjàjto‑ila̱.
Jesús kitsó‑ní:
―Chjíixiòn jè na̱jo̱.
Jè Marta, ndichja ndí miꞌken kitsó‑la̱:
―Ji̱ Na̱ꞌìn, ijyeé‑la ꞌñó jne̱‑jta nga̱ ijyeé fì ijòn ni̱chjin nga kisihijin.
Kiìchja̱á Jesús kitsò‑la̱:
―¿A mí tsa ijye ko̱ kíxin‑la, tsa ko̱kjiín‑li, jcha̱‑ní jè kjoa̱jeya‑la̱ Nainá?
Jñà xi̱ta̱ ꞌkia̱á jahíxìn jè na̱jo̱ ra tjíchjàjto‑ila̱ ñánda̱ kjijna jè ndí miꞌken. Jè Jesús iskotsíjen ján iꞌngaá, kitsò:
―Tse kjo̱nda kataꞌse‑li Na̱ꞌìn nga kànaꞌyá‑ná.
Be‑ná nga ji̱, ꞌkoa̱á ꞌsín naꞌyá kiꞌtá‑ná; ta kií ko̱xin‑na nga̱ kjín ma‑ni xi̱ta̱ tjítsa̱jna i̱jndíi̱, mé‑ni nga katakjiín‑la̱ nga ngi ꞌén kixi̱‑ní nga ji̱í inikasén‑ná.
ꞌKia̱ nga ijye ko̱kitsò, ꞌñó kiìchja̱ nga kitsò:
―¡Lázaro, títji̱i ndi̱tsiaán!
Ko̱ jè ra ꞌken itjoó‑ni nga̱jo̱; tjìkótjìjno jngo naꞌñó nikje nga tíjngo ndsa̱ko̱ ko̱ tsja; ko̱ jngo nikje chraba tjìkótjìjno ya̱ i̱sén‑la̱. Jesús kitsó‑la̱ jñà xi̱ta̱:
―Chjíjnda̱jnò‑no jè naꞌñó nikje, ko̱ katafì‑ni.
Jñà xi̱ta̱ judío ra tsakáhijtako̱ jè María, kjìn ma‑ni ra kjokjiín‑la̱ a̱ꞌta ꞌtse̱ Jesús, ꞌkia̱ nga kijtse jè kjoa̱ ra kiꞌsìn.
Tanga tjín iꞌka ra ijkon jñà xi̱ta̱ fariseo, nga tsiꞌkéna̱jmí‑la̱ jè kjoa̱ ra kiꞌsìn Jesús.
Jñà na̱ꞌmì ítjòn ko̱ jñà xi̱ta̱ fariseo, ꞌkia̱á tsikíxkóya xákjén ko̱ ngaꞌtsì jñà xi̱ta̱ ítjòn‑la̱ xi̱ta̱ judío nga tsajo̱óya‑ni; kitsò‑la̱ xákjén:
―¿Mé ra ꞌsie̱én? Jè xi̱ta̱ ra kìi̱ batoó kjìn kjo̱xkón ra nda tjín tíꞌsín.
Tsa ta ki̱ꞌnde‑lá, ngaꞌtsì xi̱ta̱ ya̱á ko̱kjiín‑la̱ a̱ꞌta ꞌtse̱, ko̱ a̱kjòn kjꞌi̱í jñà xi̱ta̱ romano nga si̱ìkitsóñà jè i̱ꞌnde tsje‑ná ko̱ jè na̱xi̱ndá‑ná.
ꞌKia̱á kiìchja̱ jngo xi̱ta̱ ꞌtse̱, jè ra ꞌmì Caifás, jè ra na̱ꞌmì ítjòn tíjna jè nó ꞌkia̱, nga kitsò:
―Mì kì mé ra tjíjin‑no ra jiòn,
ko̱ nda mí ꞌya‑najiòn, tsa isa̱á nda jnchro‑ni nga ta jngo xi̱ta̱ katiyatjì‑la̱ jè na̱xi̱ndá, ko̱ mì ꞌkoa̱‑ni tsa jñà xi̱ta̱ katabiya ijye.
Tanga mì tsa kjo̱bítsjen ꞌtse̱‑jìn Caifás nga ko̱ꞌsín kitsò. Jè Nainá kisìchi̱ya‑la̱ koni nga na̱ꞌmì ítjòn tíjna jè nó ꞌkia̱; ta tje̱n ꞌkoa̱á ꞌsín kitsò nga jè Jesús jè ki̱yátjì ngajo‑ila̱ jè na̱xi̱ndá;
ko̱ mì tsa ta jè na̱xi̱ndá ki̱yátjì‑la̱, ti̱ꞌkoa̱á ki̱íxkóya tsje‑ni nga jngó jtín ꞌsi̱in‑ni jñà i̱xti‑la̱ Nainá ra jndíi̱ ra ján tjíma.
ꞌKoa̱á ꞌsín tsajo̱óya‑ni jè ni̱chjin ra̱kiòo̱ nga si̱ìꞌken jè Jesús.
Ta chibaá ni̱chjin chija‑isa ꞌsí paxko̱ ꞌtse̱ xi̱ta̱ judío, ko̱ kjìn xi̱ta̱ na̱xi̱ndá kijì ya̱ Jerusalén ꞌkia̱ nga ti̱kje bitjo ꞌsí, nga kiì sítsje ijo‑la̱ koni ꞌsín tjín kjo̱téxoma‑la̱.
Ko̱ i̱nchibátsjií jè Jesús, jndíi̱ ra ján kjonangi‑la̱ xákjén nga tjítsa̱jnaya ya̱ ndi̱tsin i̱ngo̱ ítjòn, nga tsò:
―¿Kóꞌsín níkítsjen jiòn? ¿A mí kjꞌi̱í ꞌsí tsa ꞌkoa̱?
Jñà na̱ꞌmì ítjòn ko̱ jñà xi̱ta̱ fariseo, ꞌkoa̱á ꞌsín ijye kitsjà kjo̱hixi̱, nga tsa yá ra ske̱ ñánda̱ tíjna káꞌténa̱jmí‑ní mé‑ni nga ma ki̱nda̱ba̱ꞌñó‑ni.
ꞌKia̱ nga ta jon ni̱chjin chija‑isa nga ki̱tjo ꞌsí paxko̱, ya̱á kijì Jesús ya̱ na̱xi̱ndá Betania, ya̱ ñánda̱ i̱ꞌnde‑la̱ Lázaro jè ra jè Jesús isikjaáya‑ila̱.
Ya̱á isinda‑la̱ tsajmì ra tsakjèn ꞌkia̱ nga kjòjñò; jè Marta tsikíya‑la̱ tsajmì kìi̱, ko̱ jè Lázaro ya̱á tíjnajin‑te‑la̱ nga tíjnaꞌta ímixa̱ nga tíbakjèn ko̱ Jesús.
ꞌKia̱á jè María ꞌjiìkó jngo namìta̱ ra tjíya sihìti̱ ixi ra ꞌñó nda jne̱ ra bato ꞌñó chjí‑la̱ nga tsikíxten‑jnó ya̱ ndsa̱ko̱ Jesús ko̱ ti̱jè tsja̱sko̱ isìxìjno‑ni. Ko̱ ꞌñó nda tsijne̱ ya̱ a̱ya niꞌya.
Jngo xi̱ta̱ ra kotáꞌyáꞌta‑la̱ Jesús ra ꞌmì Judas Iscariote, ti‑la̱ Simón, jè ra si̱ìnga̱tsja xi̱ta̱ kondra̱‑la̱ Jesús, kitsó‑ní:
―¿Mé‑ni mì tsa jàn sindo̱ ni̱chjin chjí‑la̱ xi̱ta̱ chi̱ꞌnda kasatína‑ni jè sihìti̱ ixi ra kìi̱, ko̱ jè to̱n‑la̱ tsa ya̱ kaꞌbì‑la̱ jñà xi̱ta̱ i̱ma̱?
Tanga jè Judas, mì tsa ki ko̱kitsò‑ni nga jñà makájno‑la̱ jñà ra xi̱ta̱ i̱ma̱, ta kií ko̱kitsò‑ni nga síchijé‑ní. Nga̱ jè tsáꞌya jè xijtsa to̱n, ko̱ jè to̱n ra ya̱ siya jè xijtsa, jè saꞌkoa̱ kjábé chijé.
Jesús kitsó‑la̱:
―Kì ko̱ꞌsín ꞌmì‑la; kií xá tsikíjnatjò‑ni nga ko̱ꞌsín si̱ìchjeén ꞌkia̱ nga ꞌa̱n ra si̱ijiaa̱n.
Jñà ra xi̱ta̱ i̱ma̱, ya̱á títsa̱jnako̱ kiꞌta‑najiòn, tanga ꞌa̱n, mì tsa ta kjiꞌtà ni̱chjin i̱ kóti̱jnako̱‑no.
Taxki̱ kjìn xi̱ta̱ judío kijì ján Betania ꞌkia̱ nga kiíꞌnchré nga ya̱á tíjna Jesús; tanga mì tsa ta ki xá kijì‑ni nga mejèn‑la̱ ske̱ Jesús, kií xá kijì‑te‑ni nga mejèn‑la̱ ske̱ jè Lázaro, jè ra jè Jesús kisikjaáya‑ila̱.
Jñà ra tjíhijyo na̱ꞌmì ítjòn, ꞌkia̱á tsajo̱óya‑ni nga ti̱ꞌkoa̱á si̱ìꞌken‑te jè Lázaro,
nga̱ tà jé‑ni nga̱tjì‑la̱ nga kjìn xi̱ta̱ judío itjoꞌtaxìn nga kjokjiín‑la̱ a̱ꞌta ꞌtse̱ Jesús.
Ra ma nchijòn, ꞌñó kjìn ma‑ni xi̱ta̱ ra tjítsa̱jna ya̱ ján Jerusalén ra ijchò ꞌsí paxko̱; ꞌkia̱ nga kiíꞌnchré nga ya̱á ki̱jchò Jesús,
ꞌkia̱á tsate xka̱‑la̱ íxka̱jén nga kiì koñá‑la̱ ya̱ a̱ya ndi̱yáa̱. Ko̱ ꞌñó chja̱ ko̱ sa̱a‑ni nga tsò:
―¡Jeya katijna Nainá! ¡Mé ta̱ nda‑la̱ jè xi̱ta̱ ra nchrabá ngajo‑la̱ Nainá, jè ra xi̱ta̱xá ítjòn‑la̱ na̱xi̱ndá Israel!
Jesús isakò jngo‑la̱ ndí búrró iꞌndí ra tsikijnakjá‑la̱, koni ꞌsín ijye tíchja̱ jè xa̱jo̱n ra tjíꞌta ꞌén‑la̱ Nainá, nga tsò:
Ji̱ na̱xi̱ndá Sión kì tà chjàn skon‑jìn,
chítsijen‑la̱ jè Xi̱ta̱xá ítjòn‑li nga tínchrabá,
tíjnakjá jngo‑la̱ ndí búrró iꞌndí.
Jñà xi̱ta̱ ra kotáꞌyáꞌta‑la̱ mì kì kjòchi̱ya‑la̱ jñà kjoa̱ kìi̱ ꞌkia̱ nga ti̱ꞌsa̱‑ni; tanga a̱skan‑nioo̱ ꞌkia̱ nga ijye ꞌken Jesús ko̱ jaáya‑ila̱, ꞌkia̱á ítsjen‑la̱ nga ya̱á tíchja̱ xa̱jo̱n ra tjíꞌta ꞌén‑la̱ Nainá ngaꞌtsì kjoa̱ kìi̱, ko̱ nga a̱ꞌta ꞌtse̱‑ní nga ko̱ꞌsín kitsò.
Jñà xi̱ta̱ ra ya̱ tjítsa̱jnako̱ Jesús ꞌkia̱ nga kiìchja̱‑la̱ jè Lázaro nga kjijna miꞌken ya̱ a̱ya nga̱jo̱, ko̱ nga isikjaáya‑ila̱, tsiꞌkéna̱jmí‑la̱ jñà xi̱ta̱ ra kjꞌií jè kjo̱xkón ra kijtse.
Kií kijì‑ni jñà xi̱ta̱ nga kiíꞌká india‑ni Jesús nga̱ ijyeé kiíꞌnchré jè kjo̱xkón ra kiꞌsìn.
Jñà xi̱ta̱ fariseo kitsò‑la̱ xákjén nga jngó jngó:
―Chítsijeén‑la‑ni̱, ni̱mé ra ma ꞌsie̱én ra jién. Ngaꞌtsì xi̱ta̱ saba ya̱á fìtji̱ngi ijye‑la̱.
Jñà xi̱ta̱ ra kijì ꞌsí ján Jerusalén nga ya̱ kijtsexkón Nainá ꞌkia̱ nga tíbitjo ꞌsí, ya̱á títsa̱jin iꞌka‑la̱ xi̱ta̱ griego.
―Nàmi̱, jé mejèn‑naji̱n nga jcha̱xkon‑ji̱n jè Jesús.
Jè Felipe kiì ꞌkéna̱jmí‑la̱ jè Andrés, a̱kjòn kijì ngajòo̱ nga kiì ꞌkéna̱jmí‑la̱ jè Jesús.
ꞌKia̱á kitsò‑la̱ Jesús:
―Ijyeé ijchó ni̱chjin nga jè Iꞌndí‑la̱ Xi̱ta̱ ki̱ji̱ india‑ni ján ngajmi mé‑ni nga jeya kíjna‑ni.
Ngi ꞌén kixi̱í ra ko̱xin‑no, tsa jngo ni̱jmé ska̱tje̱n‑jin nangi ko̱ mì kì tjóki̱yá, ta jngoó ko̱ma kiꞌta; tanga tsa tjóki̱yá ꞌkia̱ nga ska̱tje̱n‑jin ya̱ nangi, ꞌñó kjìn‑ya ko̱ma.
Jè xi̱ta̱ ra tà jè tsjake nga nda kíjna kjo̱binachon‑la̱ i̱ a̱ꞌta nangi, si̱ìjchija‑ní; tanga jè xi̱ta̱ ra mì tsa jè ꞌñó báꞌta ikon kjo̱binachon ra tjín‑la̱ i̱ a̱ꞌta nangi, sakó‑la̱ kjo̱binachon ra mì feheꞌta tà mé ni̱chjin‑nioo̱.
Tsa yá ra mejèn‑la̱ nga ꞌa̱n si̱íxáꞌta‑na, katanchrabátji̱ngi‑na; ya̱ ñánda̱ nga kóti̱jna ra ꞌa̱n, ti̱ꞌkoa̱á ya̱á kíjna‑te jè ra si̱íxáꞌta‑na. Tsa yá ra ꞌa̱n si̱íxáꞌta‑na, jè Na̱ꞌìn‑na̱ ndaá ske̱xkón.
’¡ꞌNdi̱ ꞌndi̱ taxki̱ baá tíma‑la̱ jè inìma̱‑na̱! ¿Tanga kó xiáa̱n? ¿A xín‑ná: “Na̱ꞌìn chjíixìn‑ná jè kjo̱hiꞌin ra kìi̱”? Majìn‑jìn, ¡kií jnchro xá ꞌjíi̱‑na!
Na̱ꞌìn, jeya ti̱jni.
ꞌKia̱á inaꞌyá jngo‑la̱ ꞌén ra ngajmi inchrabà‑ni ra kitsò:
―Ijyeé kjo kjìn ꞌka̱ jeya báti̱jna, ꞌndi̱ ꞌndi̱ takó jeyaá kóti̱jna india‑na.
Jñà xi̱ta̱ ra ya̱ tjítsa̱jna nga kiíꞌnchré‑la̱, tjín ra kitsò:
―ꞌCho̱ón‑la ra ko̱kjamà.
Ko̱ tjín iꞌka ra kitsò:
―Majìn, ìkja̱li̱‑la̱ Nainá ra kàchja̱‑la̱.
Jesús kitsó‑la̱:
―Jè ꞌén ra kànaꞌyá jiòn, mì tsa ki kjòn‑ni nga ꞌa̱n kànakjoá‑na; a̱ꞌta tsa̱jión‑nó nga ko̱ꞌsín kànaꞌyá‑la̱.
Jé hora ra̱kìi̱ nga si̱ndajín jè kjoa̱ ra tjín i̱ i̱sàꞌnde; jè ra tíbatéxoma‑la̱ jè i̱sàꞌnde i̱ a̱ꞌta nangi, ki̱náchrjekàjin‑ní.
Tanga ꞌkia̱ ra ꞌa̱n tjáhitje̱n i̱ a̱ꞌta nangi, ꞌkoa̱á ꞌsín ꞌsiaa̱n nga ngaꞌtsì xi̱ta̱ ya̱ katanchrabátji̱ngi‑na.
ꞌKia̱ nga ko̱ kitsò, jè tje̱n isìchi̱ya kóꞌsín ka̱maꞌtin ꞌkia̱ nga ki̱yá.
ꞌKia̱á kitsò jñà xi̱ta̱:
―Ji̱n ꞌya‑náji̱n nga jè kjo̱téxoma ra tsikínda Moisés, ꞌkoa̱á ꞌsín tíchja̱, nga tsò: Jè Cristo kíjnakon‑ní ta kjiá‑nioo̱. ¿Mé‑ni ko̱ꞌsín si‑ni ra ji̱ nga jè Iꞌndí‑la̱ Xi̱ta̱ machjeén‑ní nga tjáhitje̱n? ¿Yá‑ni Iꞌndí‑la̱ Xi̱ta̱ ra ko̱ꞌmì‑la̱ ji̱?
ꞌKia̱á kitsò‑la̱ Jesús:
―Takó kíjnako̱ó chiba ni̱chjin-isa‑no jè niꞌí ra síhisen. Nda ti̱ma ꞌkia̱ nga tíjnajin-isa‑no jè niꞌí ra̱kìi̱, mé‑ni mì ko̱jñò‑no; nga̱ jè ra ya̱ tsáꞌba ñánda̱ jñò chon, mì kì tsijen‑la̱ kóꞌsín nga tífì.
ꞌKia̱ nga takó ya̱ tíjnajin‑no jè niꞌí ra̱kìi̱, katakjiín‑no a̱ꞌta ꞌtse̱, mé‑ni nga isen ki̱tsa̱jna kiꞌta‑no.
ꞌKia̱ nga ijye ko̱kitsò‑la̱ jñà ꞌén kìi̱, kijí‑ní, tsikijnaꞌmaá‑la̱ jñà xi̱ta̱.
Ni̱ꞌsín takó kjìn kjo̱xkón ra nda tjióo̱n kiꞌsìn Jesús, jñà xi̱ta̱ mì kì kjokjiín‑la̱ ra a̱ꞌta ꞌtse̱;
nga̱ tjíné‑la̱ nga ki̱tjasòn koni ꞌsín ijye kitsò Isaías jè xi̱ta̱ ra kiìchja̱ya ngajo‑la̱ Nainá, nga kitsò:
Ji̱ Na̱ꞌìn, ¿yá ra i̱nchimakjiín‑la̱ jè ꞌén ra i̱nchiꞌbèna̱jmíyeé?
Ko̱ ni̱yá ra i̱nchimachi̱ya‑la̱.
Kií mì kì makjiín‑te‑la̱, nga̱ jè Isaías, ꞌkoa̱á ti̱ꞌsín kitsò ya̱ xa̱jo̱n‑la̱, ñánda̱ tsò:
Jè Nainá tsikíchjàjin kjo̱bítsjen‑la̱ ko̱ isítájajín ya̱ inìma̱‑la̱;
mé‑ni mì kì ma katahisen‑la̱ kjo̱bítsjen‑la̱,
ko̱ mì kì katachi̱ya‑la̱ inìma̱‑la̱,
nga mì kì ya̱ katanchrabáꞌta‑na nga sindá‑na.
Kií ko̱kitsò‑ni jè Isaías nga̱ kijtse‑ní jè kjoa̱jeya‑la̱ Jesús, ko̱ a̱ꞌta ꞌtse̱‑ní nga ko̱ꞌsín tsikínda xa̱jo̱n.
Ni̱ꞌsín ko̱ꞌsín tsò jñà ꞌén kìi̱, takó kjìn jchán xi̱ta̱ judío kjokjiín‑la̱ a̱ꞌta ꞌtse̱, skanda kjokjiín iꞌka‑la̱ jñà ra tjíhijyo ítjòn‑la̱ na̱xi̱ndá; tanga mì tsa tsiꞌkéna̱jmí tsijen, nga̱ jñá kitsakjòn‑la̱ jñà xi̱ta̱ fariseo nga tsa ya̱ ko̱chrjejin ya̱ niꞌya sinagoga ñánda̱ nga maxkóya xi̱ta̱ Judío.
Isa̱á ꞌñó kjotsjake nga nda kítsa̱hijyo ya̱ ngixko̱n xi̱ta̱ mì ꞌkoa̱‑ni nga nda kítsa̱hijyo ya̱ ngixko̱n Nainá.
Jesús ꞌñó kiìchja̱ kitsò:
―Jè ra makjiín‑la̱ ra a̱ꞌta tsa̱ꞌa̱n, mì tsa ta a̱ꞌta tsa̱ꞌa̱n makjiín‑la̱, ya̱á makjiín‑te‑la̱ a̱ꞌta ꞌtse̱ Na̱ꞌìn‑na̱ ra isìkasén‑na.
Ko̱ jè ra bexkon‑na, bexkon‑te jè ra isìkasén‑na.
ꞌA̱n ra koni jngo niꞌí, ra ꞌjií síhisen‑la̱ xi̱ta̱ i̱sàꞌnde, ko̱ kií xá ꞌjíi̱‑na mé‑ni ngaꞌtsì xi̱ta̱ ra makjiín‑la̱ a̱ꞌta tsa̱ꞌa̱n mì ti̱ ya̱ kítsa̱jna‑ni ñánda̱ jñò chon.
Jè ra ꞌnchré jè ꞌén‑na̱ ko̱ mì kì síhitjasòn, mì tsa ꞌa̱n jiàa̱n ra kinè‑la̱ kjo̱hiꞌin; nga̱ mì tsa ki xá ꞌjíi̱‑na nga kjo̱hiꞌin kinè‑la̱ jñà xi̱ta̱ i̱sàꞌnde, kií xá ꞌjíi̱‑na nga kochrjékàjian kjo̱hiꞌin a̱ꞌta ꞌtse̱ jé‑la̱.
Jè ra bachrjengi‑na ko̱ mì síhitjasòn jè ꞌén‑na̱, ijyeé tjín ra ki̱ìnè‑la̱ kjo̱hiꞌin: jñá ꞌén ra ijye kíchjàa̱ tsjá‑la̱ kjo̱hiꞌin ꞌkia̱ nga ijye kje̱heꞌtà ni̱chjin.
Nga̱ mì tsa ta ꞌa̱n biꞌtín‑la̱ ijo‑na̱ kóꞌsín nga chjàa̱; jè Na̱ꞌìn‑na̱ ra isìkasén‑na kitsjá‑na kjo̱hixi̱ kóꞌsín nga kichjà ko̱ kóꞌsín nga kokon‑yá.
Be‑ná nga jè kjo̱téxoma‑la̱ Na̱ꞌìn‑na̱ jè ra tjín‑la̱ kjo̱binachon ra mì kì feheꞌta ni̱ ta kjiá‑nioo̱. ꞌKoa̱á ma‑ni, koni ꞌsín nga chjàa̱, ꞌkoa̱á ꞌsín tjín koni ꞌsín nga batéxoma‑na ra jè.
ꞌKia̱ nga ti̱kjè bitjo ꞌsí paxko̱, Jesús ijye be‑ní nga ijyeé ijchò ni̱chjin‑la̱ nga tsjín jè i̱sàꞌnde ra̱kìi̱, nga ya̱ kíjnako̱ jè Na̱ꞌìn‑la̱. Ngi ꞌkoa̱á ꞌsín ꞌñó kjotsjake kiꞌta jñà xi̱ta̱‑la̱ ra tjíhijyo i̱ a̱ꞌta nangi, ko̱ ꞌkoa̱á ꞌsín kjotsjake skanda ijyeheꞌtà ni̱chjin.
ꞌKia̱ i̱nchibakjèn‑ko̱ jñà xi̱ta̱‑la̱ nga kjòjñò, jè Judas Iscariote, ti‑la̱ Simón, ijyeé ko̱ꞌsín tsikíjin ya̱ inìma̱‑la̱ jè xi̱ta̱‑ni̱í nga jè si̱ìnga̱tsja jè Jesús xi̱ta̱ kondra̱‑la̱.
Beé jè Jesús nga jè Na̱ꞌìn‑la̱ kisìnga̱tsja tsje ngaꞌtsì kjoa̱ ꞌtse̱ kjo̱téxoma‑la̱, ko̱ a̱ꞌta ꞌtse̱é inchrabà‑ni ko̱ ya̱á tífì india‑ni.
Jesús tsasítje̱nꞌtá ímixa̱, tsachrje nikje ra kjiya sònꞌnga, iskábé jngo nikje ra ma nixìjno‑ni ko̱ tsikíkjá ndáyá.
A̱kjòn iskábé jngo chisá‑tji ra tsikíya nandá, tsikíꞌtsia̱ nga tsiníjno ndsa̱ko̱ xi̱ta̱ ra kotáꞌyáꞌta‑la̱, a̱kjòn isìxìjno‑ni ko̱ jè nikje ra tjíkjá‑la̱.
ꞌKia̱ nga ijchò ñánda̱ tíjna jè Simón Pedro nga ki̱níjno‑la̱ ndsa̱ko̱, jè Simón Pedro kitsó‑ní:
―Na̱ꞌìn, ¿a bakén‑na nga ji̱ ki̱níjno‑náa̱ ndsa̱koàa̱?
Kitsó Jesús:
―Mì kì machi̱ya‑li kjoa̱ ra tíꞌsiaa̱n ꞌndi̱, tanga a̱skaán ko̱chi̱ya‑li.
Kitsó Pedro:
―Xá mì kì tsjaꞌndé‑na nga ki̱níjno‑ná ndsa̱koàa̱.
Jesús kitsó‑la̱:
ꞌKia̱á kitsò jè Simón Pedro:
―Na̱ꞌìn, kì tà chjàn ta ndsa̱koàa̱ biníjno‑ná, ti̱ꞌkoa̱á ti̱níjno‑te‑ná jè ndsa̱ ko̱ skoàa̱.
Tanga Jesús kitsó‑la̱:
―Jè ra ijye isiníjno ya̱ ijo‑la̱, ta ndsa̱ko̱ó machjeén‑la̱ nga si̱níjno‑isa, nga̱ ijyeé tsjeé ꞌki nga tíjngo ijo‑la̱. Ko̱ jiòn‑jiòn, ijyeé tsjeé kjòn jiòn, ni̱ꞌsín mì tsa ngaꞌtsì‑no.
Jesús ijyeé be yá‑ni ra si̱ìnga̱tsja xi̱ta̱ kondra̱‑la̱, kií ko̱kitsò‑ni: “Mì tsa ngaꞌtsì‑najiòn nga tsje kjòn.”
ꞌKia̱ nga ijye tsiníjno‑la̱ ndsa̱ko̱ xi̱ta̱‑la̱, Jesús tsakjayaá india‑nì jè na̱chro̱-sònꞌnga‑la̱, a̱kjòn tsikijnaꞌta india‑ní ya̱ ímixa̱, kitsò‑la̱ jñà xi̱ta̱‑la̱:
―¿A machi̱yaá‑no jè kjoa̱ ra kasikó‑no?
Jiòn, ꞌkoa̱á ꞌsín bixó nga ꞌa̱n‑ná jè Maestro‑no ko̱ jè ra tíjna ítjòn‑no; kixi̱í kjoa̱ ra bixó nga ꞌa̱n kiti‑ná.
Tsa ꞌa̱n ra Maestro‑no ko̱ ra tíjna̱ ítjòn‑no kabiníjno‑no ndsa̱kò, jiòn, ꞌkoa̱á ti̱ꞌsín ti̱níjno‑te ndsa̱ko̱ xàngio̱o nga jngó jngó‑no.
Jngoó xkósòn kàbijná‑no, mé‑ni nga ko̱ꞌsín ti̱ko̱‑te xàngio̱o ra jiòn koni ꞌsín nga kasikó‑no.
Ngi ꞌén kixi̱í ra xin‑no, jngo chi̱ꞌnda, mì tsa jè tíjna ítjòn‑la̱ jè ni‑la̱ xá; ko̱ koni jè ra nikasén nga si̱hitjasòn jngo xá, mì tsa jè isa̱ ꞌñó be koni jè ra batéxá‑la̱.
Ko̱ ꞌndi̱‑ni̱ nga ijyeé ꞌya kjoa̱ kìi̱, ngi ndaá ki̱tsa̱jna‑no tsa ko̱ꞌsín ꞌsia̱an nga si̱hitjasòn.
’Mì tsa ta ngaꞌtsì‑no nga ko̱ꞌsín tíxin‑no, nga̱ bexkon‑ná ra ꞌa̱n yá‑ni jñà xi̱ta̱ ra ꞌa̱n tsjahíjia̱n. Tanga tjínè‑la̱ nga ki̱tjasòn koni ꞌsín tíchja̱ jè Xa̱jo̱n ra tjíꞌta ꞌÉn‑la̱ Nainá nga tsò: “Jè ra bakjèn‑ko̱‑na, ti̱jé tsáfaꞌta‑na.”
Ti̱ꞌndi̱í ko̱tíxin‑najiòn, mé‑ni ꞌkia̱ nga ijye ko̱ka̱ma katakjiín‑no nga ꞌA̱n‑ná [ra Nainá].
Ngi kjo̱hixi̱í ra xin‑no, jè ra ska̱ábétjò jè xi̱ta̱ ra ꞌa̱n sikásée̱n, ꞌa̱án‑ní ra ska̱ábétjò‑na; ko̱ jè ra ska̱ábétjò‑na, jé ska̱ábétjò jè ra isìkasén‑na.
Jesús, ꞌkia̱ nga ijye ko̱kitsò jñà ꞌén kìi̱, ꞌñó ꞌon kjomà‑la̱ inìma̱‑la̱, ꞌkia̱á kitsò:
―Ngi ꞌén kixi̱í ra xin‑no, ti̱jión jngo‑najiòn ra si̱ìnga̱tsja‑na xi̱ta̱ kondra̱‑na̱.
Jñà xi̱ta̱ ra kotáꞌyáꞌta‑la̱ Jesús, iskotsíjen‑jnó xákjén nga jngó jngó, nga̱ mì kì be yá‑ni ra ko̱kitsò‑la̱ Jesús.
Jngo xi̱ta̱ ra kotáꞌyáꞌta‑la̱ Jesús ra ya̱ tíjnaꞌta chraña‑la̱ ꞌkia̱ nga i̱nchibakjèn, jè ra ꞌñó tsjake Jesús.
Jè Simón Pedro isíkáꞌbi̱i‑la̱ tsja jè xi̱ta̱ xákjén ra̱kìi̱ ra ya̱ tíjnaꞌta chraña‑la̱ Jesús, mé‑ni nga katakjònangì‑la̱ Jesús yá‑ni ra ko̱tsò‑la̱.
Jè xi̱ta̱ ra̱kìi̱ isa̱á ꞌñó tsikijnaꞌtáꞌñó-isa‑la̱ Jesús nga iskonangi‑la̱, kitsò‑la̱:
―Ji̱ Na̱ꞌìn, ¿yá‑ni ra ko̱ꞌmiàa̱ ji̱?
Jesús kitsó‑la̱:
―Jngo‑yá ni̱ño̱ nchra̱jín sikáꞌnchia̱, ko̱ jè ra tsja‑la̱ ni̱ño̱ nchra̱jín ra̱kìi̱ jè ní.
A̱kjòn isikàꞌnchi̱ jngoyá ni̱ño̱ nchra̱jín ko̱ jé kitsjà‑la̱ jè Judas Iscariote, ti‑la̱ Simón.
ꞌKia̱ nga ijye iskábé ni̱ño̱ nchra̱jín jè Judas, ndi̱to̱ón ꞌjahaꞌsen‑jin jè xi̱ta̱‑ni̱í ya̱ inìma̱‑la̱. ꞌKia̱á kitsò Jesús:
―Jè kjoa̱ ra ko̱ꞌsi̱ìn, ndi̱to̱n kjòn ko̱ꞌti̱in.
Jñà xi̱ta̱ ra i̱nchibakjèn, ni̱jngo kjòchi̱ya‑la̱ mé‑ni ko̱ꞌsín kitsò‑la̱.
Ta ꞌkoa̱á ꞌsín isíkítsjen iꞌka tsa tsò‑la̱: “Ti̱ndá chibi tsajmì ra ko̱chjeén‑ná ꞌtse̱ ꞌsí.” O̱ tsa tsó‑la̱: “ꞌTi̱ chiba‑la̱ to̱n jñà xi̱ta̱ i̱ma̱.” Nga̱ jé Judas nga̱tsja jè xijtsa to̱n, kií ko̱ꞌsín isíkítsjen‑ni.
ꞌKia̱ nga ijye itjo jè Judas, Jesús kitsò:
―ꞌNdi̱‑ni̱ ijyeé tíꞌya‑la̱ jè kjoa̱jeya‑na̱ koni Iꞌndí‑la̱ Xi̱ta̱, ko̱ ti̱ꞌkoa̱á jè Nainá jeyaá tíjna a̱ꞌta ꞌtse̱ Iꞌndí‑la̱.
Tsa jè Nainá jeya tíjna a̱ꞌta ꞌtse̱ Iꞌndí‑la̱, ti̱ꞌkoa̱á jè Nainá jeyaá si̱ìkíjna ra jè; ko̱ ndi̱to̱ón jcha̱‑la̱ kjoa̱jeya‑la̱.
Jiòn ra ndí i̱xti‑na̱ xin‑no, mì tsa ti̱ tse kóti̱jnako̱‑no. Kjótsji‑nájiòn, tanga koni ꞌsín kíxin‑la̱ jñà xi̱ta̱ judío, ꞌkoa̱á ti̱ꞌsín xin‑najiòn ꞌndi̱ ꞌndi̱: Ya̱ ñánda̱ nga fia ra ꞌa̱n, mì kì ko̱ma kongió jiòn.
Jngo kjo̱téxoma xi̱tse̱ títsja‑no nga tsjacha ꞌtio̱òn xàngio̱o nga jngó jngó‑no. Koni ꞌsín nga tsjake̱‑najiòn, ꞌkoa̱á ti̱ꞌsín tsjacha ꞌtia̱àn xàngio̱o nga jngó jngó‑no.
Tsa ko̱ꞌsín tsjacha ꞌsia̱an xàngio̱o nga jngó jngó‑no, ꞌkoa̱á ꞌsín ske̱‑ní ngaꞌtsì xi̱ta̱ nga jiòn‑jiòn, ngi kixi̱í kjoa̱ nga ya̱ chitáꞌyáꞌta‑ná jiòn.
Jè Simón Pedro iskonangií‑la̱ Jesús, kitsò‑la̱:
―Ji̱ Na̱ꞌìn, ¿ñánda̱ tjiꞌmì?
Jesús kitsó‑la̱:
―Ya̱ ñánda̱ nga tífia ꞌndi̱ ꞌndi̱, mì kì ko̱ma ꞌkín‑tji̱ngi‑ná; tanga a̱skaán ꞌkín‑tji̱ngi‑ná.
Jè Pedro kitsò:
―Na̱ꞌìn, ¿mé‑ni nga mì ma kjín-tji̱ngi‑la̱ ꞌndi̱ ꞌndi̱? Tíjna̱nda‑ná nga ki̱yátjì‑la̱.
ꞌKia̱á kitsò Jesús:
―¿A kixi̱í kjoa̱ nga ꞌa̱n si̱ꞌken‑tjí‑ná ijo‑li? Ngi ꞌén kixi̱í ra ko̱xin‑la, ꞌkia̱ nga ti̱kjè kjindáya jè káxti̱, jàn ꞌka̱ ko̱síi̱ nga mì kì ꞌyaxkon‑ná.
’Kì tà chjàn maba‑la̱ jè inìma̱‑no. Katakjiín‑no a̱ꞌta ꞌtse̱ Nainá, ti̱ꞌkoa̱ katakjiín‑no a̱ꞌta tsa̱ꞌa̱n.
Ya̱ niꞌya‑la̱ Na̱ꞌìn‑na̱ tjín jchán i̱ꞌnde ñánda̱ ma níkjáyeé; tsa mí‑la tsa ꞌén kixi̱ nga tjín i̱ꞌnde, mí‑la tà chjàn ko̱xín‑no; nga̱ kií jnchro xá tífì‑na nga tífìkindá‑no jngo i̱ꞌnde ra tsa̱jiòn.
Koni ꞌsín nga tífia nga tífìkindá‑no i̱ꞌnde, ꞌkoa̱á ti̱ꞌsín kjíꞌi̱ india‑na, mé‑ni nga íko̱‑no nga ya̱ ki̱tsa̱jna‑te ya̱ ñánda̱ nga kóti̱jna ra ꞌa̱n.
Ijyeé ꞌya‑nájiòn jè ndi̱yá ra fì ñánda̱ tífia ra ꞌa̱n.
ꞌKia̱á kitsò jè Tomás:
―Na̱ꞌìn, mì kì ꞌya‑ji̱n ñánda̱ tjiꞌmì. ¿Kóꞌsín ko̱ma‑ni jcha̱‑ji̱n jè ndi̱yá?
ꞌKia̱á kitsò Jesús:
―ꞌA̱n‑ná jè ndi̱yá, ꞌa̱n‑ná jè ra kjo̱hixi̱ ko̱ ꞌa̱n‑ná jè kjo̱binachon. Ta̱jngoó a̱ꞌta tsa̱ꞌa̱n ma kijcho jiòn ñánda̱ tíjna jè Na̱ꞌìn‑na̱ ra Nainá.
Tsa ijye kijchaxkon‑nájiòn, ti̱ꞌkoa̱á jcha̱xkoón‑te jè Na̱ꞌìn‑na̱; ko̱ ijyeé ꞌyaxkon jiòn ꞌndi̱ ꞌndi̱, nga̱ ijyeé i̱nchichitsíjen‑la.
ꞌKia̱á kitsò jè Felipe:
―Ta̱kón‑náji̱n Na̱ꞌìn‑li, ko̱ ko̱jngoó takòn‑ji̱n.
Jesús kitsó‑la̱:
―Ji̱ Felipe, kjotseé jchán tíjna̱ko̱‑najiòn, ko̱, ¿a takó kjeé ꞌyaxkon‑nájiòn? Jè ra ijye kijtsexkon‑na ra ꞌa̱n, ti̱ꞌkoa̱á ijyeé bexkon‑te jè Na̱ꞌìn‑na̱. ¿Mé‑ni si‑ni: “Ta̱kón‑náji̱n jè Na̱ꞌìn‑li”?
¿A mí makjiín‑li nga ta jngoó ma‑naji̱n jè Na̱ꞌìn‑na̱ ko̱ ra ꞌa̱n? Jñà ꞌén ra ꞌa̱n bakó‑najiòn mì tsa ta ꞌa̱n biꞌtín‑la̱ ijo‑na̱. Jè Na̱ꞌìn‑na̱ ra ya̱ tjíjngo‑ji̱n, jè‑ní ra tísíhitjasòn jè xá‑la̱.
Katakjiín‑najiòn nga ta jngoó ma‑naji̱n jè Na̱ꞌìn‑na̱ ko̱ ra ꞌa̱n; ko̱ tsa majìn, ya̱ katakjiín‑no a̱ꞌta ꞌtse̱ xá ra tíꞌsiaa̱n.
Ko̱ ngaꞌtsì ra a̱ꞌta tsa̱ꞌa̱n si̱jé‑ná jiòn, ꞌkoa̱á ꞌsín sìhitjásòo̱n, mé‑ni nga jeya kíjna‑ni jè Na̱ꞌín‑ná a̱ꞌta ꞌtse̱ Iꞌndí‑la̱.
Ngaꞌtsì ra si̱jé jiòn ra a̱ꞌta tsa̱ꞌa̱n sìhitjásòn‑ná.
’Tsa tsjacha‑nájiòn, ti̱hitjasòn jiòn jñà kjo̱téxoma‑na̱.
ꞌA̱án kitsáꞌba‑la̱ jè Na̱ꞌìn‑na̱ nga katasíkasén jngo‑no jè ra ko̱si̱ko̱‑no, mé‑ni nga ya̱ katijnako̱ kiꞌta‑no nga ta mé ni̱chjin‑nioo̱,
jè ra ko̱xian‑la̱, jé Inìma̱ Tsje‑la̱ Nainá jè ra ko̱kòn‑no ra ngi kjo̱hixi̱. Jñà xi̱ta̱ i̱sàꞌnde mì kì ko̱kjiín‑la̱ a̱ꞌta ꞌtse̱ nga̱ mì kì tsijen‑la̱ kóꞌki ko̱ mì kì bexkon; tanga jiòn ꞌyaxkon‑no nga̱ ya̱á tíjnako̱‑no, ko̱ ya̱á kíjnajin kiꞌta‑no.
’Mì kì tsa síkítsa̱jna jchꞌa̱n‑no, kjíꞌi̱tji̱ngi india‑najiòn mé‑ni nga ya̱ kóti̱jnako̱‑no.
Ta chibaá ni̱chjin chija‑isa nga jñà xi̱ta̱ i̱sàꞌnde mì kì ti̱ ske̱‑na; tanga ra jiòn, takó maá chítsijen‑nájiòn, ko̱ ti̱ꞌkoa̱á ki̱tsa̱jnakon‑te jiòn, nga̱ tíjna̱kon‑ná ra ꞌa̱n.
ꞌKia̱ nga ki̱jchò jè ni̱chjin ra̱kìi̱, jcha̱‑nájiòn nga ya̱á tíjna̱jin‑la̱ jè Na̱ꞌìn‑na̱ ko̱ jiòn‑jiòn ya̱á titsa̱jnajin‑nájiòn, ko̱ ꞌa̱n ya̱á tíjna̱jin‑najiòn.
Jè ra ya̱ tsáꞌya jñà kjo̱téxoma‑na̱, ko̱ síhitjasòn koni ꞌsín tsò, jè‑ní ra ngi kixi̱ kjoa̱ nga tsjake‑na. Tsjakeé ko̱ma jè Na̱ꞌìn‑na̱ jè ra tsjake‑na ra ꞌa̱n; ko̱ ti̱ꞌkoa̱á tsjake̱é ko̱ma‑te ra ꞌa̱n ko̱ ꞌa̱n kokon tsijen‑la̱ ijo‑na̱.
ꞌKia̱á iskonangi jè Judas (mì tsa jè Judas Iscariote). Kitsò‑la̱:
―Ji̱ Na̱ꞌìn, ¿mé‑ni nga ta ji̱n ko̱kón‑náji̱n ijo‑li, ko̱ mì tsa jñà xi̱ta̱ i̱sàꞌnde ko̱kón‑la̱ ji̱?
Kiìchja̱á Jesús kitsò‑la̱:
―Jè ra tsjake‑na, tjínè‑la̱ nga si̱hitjasòn jè ꞌén‑na̱, ko̱ jè Na̱ꞌìn‑na̱ ko̱tsjake‑ní, ko̱ kji̱nchrabá‑náji̱n jè Na̱ꞌìn‑na̱ ko̱ ꞌa̱n nga ya̱ ki̱tsa̱jnako̱‑ji̱n.
Jè ra mì kì matsjake‑na, mì kì síhitjasòn koni ꞌsín tsò ꞌén‑na̱. Ko̱ jñà ꞌén ra i̱nchinaꞌyá jiòn mì tsa tsa̱ꞌa̱n jiàa̱n, ꞌtse̱é jè Na̱ꞌìn‑na̱ ra isìkasén‑na.
’ꞌKoa̱á ꞌsín tíꞌbènájmí‑no jñà ꞌén kìi̱ ꞌkia̱ nga tíjna̱ko̱-isa‑no.
Jè ra ko̱si̱ko̱‑no, jè Inìma̱ Tsje‑la̱ Nainá ra jè Na̱ꞌìn‑na̱ si̱ìkasén‑no ra a̱ꞌta tsa̱ꞌa̱n, jé ko̱kòn‑ya‑no ngaꞌtsì kjoa̱ ra mì kì fìya‑no ko̱ ti̱ꞌkoa̱á si̱íkítsjen‑no ngaꞌtsì ꞌén ra ko̱tíxian‑no.
’ꞌA̱án tsja‑no jè kjoa̱ꞌnchán. Ko̱ ya̱á síkíjnajin‑no, tanga mì tsa ko̱ꞌsín tsja koni ꞌsín tsjá jè i̱sàꞌnde. Kì tà chjàn síkájno jè inìma̱‑no ko̱ kì tà chjàn skon jiòn.
Ijyeé inaꞌyá‑nájiòn nga kíxin‑no nga tífì‑náa̱ ko̱ nga kjíꞌi̱tji̱ngi india‑najiòn nga ya̱ kóti̱jnako̱‑najiòn. Tsa kixi̱í‑la kjoa̱ nga tsjacha‑nájiòn, ꞌñó‑la i̱nchimatsja‑no, nga̱ tífì india‑na ya̱ ñánda̱ nga tíjna jè Na̱ꞌìn‑na̱, nga̱ jè Na̱ꞌìn‑na̱ isa̱á tíjna ítjòn koni ꞌa̱n.
Ti̱ꞌndi̱í ko̱tíxin‑najiòn, mé‑ni ꞌkia̱ nga ijye ko̱ꞌsín ko̱ma, ko̱kjiín‑no.
’Mì kì tsa ti̱ tse kokóna̱jmí‑no nga̱ ijyeé nchrabá jè ra batéxoma i̱ i̱sàꞌnde ra̱kìi̱. Tanga ni̱mé ngaꞌñó tjín‑la̱ nga mé ra si̱ìko̱‑na ra jè.
Tjínè‑la̱ nga ko̱ꞌsín ko̱ma, mé‑ni nga katabe‑ni jñà xi̱ta̱ i̱sàꞌnde nga tsjake̱‑ná jè Na̱ꞌìn‑na̱, ko̱ ꞌkoa̱á ꞌsín ꞌsiaa̱n koni ꞌsín jè Na̱ꞌìn‑na̱ tsikíꞌtin‑na.
’Ti̱sítje̱en, ko̱ tjiaán.
’ꞌA̱n‑náa̱ ra ngi naꞌñó je‑la̱ to uva, ko̱ jè Na̱ꞌìn‑na̱ ra síxáko̱.
Ngaꞌtsì naꞌñó chrja‑la̱ ra ya̱ nchrabáꞌta‑ni a̱ꞌta tsa̱ꞌa̱n ra mì kì bajà‑la̱ to, bateꞌtá‑ní; tanga jè ra bajà‑la̱ to batejno‑ní nga sítsje, mé‑ni nga isa̱ nda ko̱ja̱‑la̱ to.
Ijyeé tsje titsa̱jna‑no ra jiòn, nga̱ jñá ꞌén ra ijye ko̱kíxin‑no, jè kjotsje‑najiòn.
Machjeén‑ní nga ya̱ ti̱tsa̱jnako̱ kiꞌtá‑ná, ko̱ ꞌa̱n ya̱á kóti̱jnako̱ kiꞌtà‑no. Jngo chrja‑la̱ naꞌñó‑la̱ to uva, tsa mì ya̱ itsabaꞌtáꞌñó jè naꞌñó je‑la̱ mì kì ko̱ja̱‑la̱ to; ꞌkoa̱á ti̱ꞌsín tjín a̱ꞌta tsa̱jiòn‑jiòn, tsa mì ya̱ ki̱tsa̱jnako̱ kiꞌtá‑ná, ni̱mé ra ma ꞌsio̱on nga ta jiòn.
’ꞌA̱n‑ná jè naꞌñó je‑la̱ to uva ko̱ jión‑nájiòn jñà naꞌñó chrja‑la̱. Jñà ra ya̱ tjíhijyoko̱ kiꞌta‑na ko̱ ꞌa̱n ya̱ tíjna̱ko̱ kiꞌta, kjín jchán to ko̱ja̱‑la̱; tanga tsa kjiín titsa̱jnaꞌtaxìn‑nájiòn, ni̱mé ra ma ꞌsia̱an.
Jñà ra mì ya̱ tjíhijyoko̱ kiꞌta‑na, ꞌkoa̱á ꞌsín tjáhixìn koni jngo chrja‑la̱ yá ra mì kì bajà‑la̱ to. ꞌKia̱ nga ijye xì, maxkó‑ní nga tì ya̱ a̱jin niꞌí.
’Tsa ya̱ ki̱tsa̱jnako̱ kiꞌtà‑nájiòn ko̱ tsa kixi̱ ki̱tsa̱jna koni ꞌsín tsò ꞌén ra tsakon‑yá‑no, ti̱jé ta mé ra mejèn‑no, ꞌkoa̱á ꞌsín ki̱tjasòn‑no koni ꞌsín nga kixó.
Koni ꞌsín nga tsjake‑na jè Na̱ꞌìn‑na̱, ꞌkoa̱á ti̱ꞌsín tsjake̱‑najiòn; ko̱ꞌsín ya̱ ti̱tsa̱jnajion kiꞌta jè kjo̱tsjacha‑na̱.
Tsa si̱itjasòn koni ꞌsín tjín jñà kjo̱téxoma‑na̱, ya̱á kitsa̱jnajiòn kiꞌta jè kjoa̱tsjacha‑na̱, koni ꞌa̱n sìhitjásòn‑ná jñà kjo̱téxoma‑la̱ jè Na̱ꞌìn‑na̱ ko̱ ya̱á tíjna̱jin kiꞌtà jè kjoa̱tsjacha‑la̱.
’Kií ko̱ꞌsín tíxian‑no mé‑ni nga jè kjo̱tsja‑na̱ ya̱ katasijin inìma̱‑no, ko̱ mé‑nì mì ti̱ mé ra si̱ìjchija‑la̱ jè kjo̱tsja‑no.
Jè kjo̱téxoma ra tsja‑no, jè‑ní nga tsjachaá ꞌtio̱òn xàngio̱o nga jngó jngó‑no, koni ꞌsín ꞌa̱n tsjake̱‑no.
Tsìn jngo kjo̱tsjacha ra isa̱ ꞌñó chjí‑la̱ koni jngo kjo̱tsjacha‑la̱ xi̱ta̱ nga tsjá ijo‑la̱ nga ki̱yátjì ngajo‑la̱ xi̱ta̱ xákjién ra nda báko̱.
Tsa si̱itjasòn jiòn koni ꞌsín biꞌtín‑no, jión‑nájiòn xi̱ta̱ ra ꞌñó nda jchi̱bé.
Mì kì ti̱ chi̱ꞌnda‑na̱ xín‑no, nga̱ jngo xi̱ta̱ chi̱ꞌnda mì kì be‑jìn mé ra ꞌsín jè ni‑la̱. Kií ko̱ꞌsín ꞌñó nda chibà‑ná nga̱ ijyeé tsiꞌkènájmí ijyeé‑no ngaꞌtsì ꞌén ra kitsjà‑na jè Na̱ꞌìn‑na̱.
Mì tsa jiòn ichjaájin‑nájiòn, ꞌa̱án‑ná ra ítsjahíjin‑najiòn; ko̱ ꞌa̱án kítsja xá‑no nga tangió nga nda si̱xá, ko̱ jè xá ra ꞌsia̱an katijna kiꞌtá‑ní ta mé ni̱chjin‑nioo̱. ꞌKoa̱á ꞌsín ma‑ni nga tsjá ijye‑no jè Na̱ꞌìn‑na̱ ta mé ra si̱jé‑la̱ ra a̱ꞌta ꞌtse̱ ꞌí‑na̱.
Jè kjoa̱ ra ꞌñó tíbiꞌtín‑no: Jè‑ní nga tsjacha ꞌtio̱òn xàngio̱o nga jngó jngó‑no.
’Tsa jñà xi̱ta̱ i̱sàꞌnde si̱ìjtike‑najiòn, ꞌkoa̱á ꞌsín katasijin‑no nga isa̱á ta kjotseé jtike‑na ra ꞌa̱n.
Tsa takó jñà tsjacha jiòn jñà kjoa̱ ra tjín ya̱ i̱sàꞌnde, jñà xi̱ta̱ i̱sàꞌnde ko̱tsjakeé‑no koni ꞌsín tsjake ra ti̱jñà‑ni xi̱ta̱ xákjién. Tanga ꞌa̱án tsjahíjin‑najiòn nga tsachrjekàjin‑no kjoa̱ ra tjín ya̱ i̱sàꞌnde; kií majtike‑najiòn jñà xi̱ta̱ i̱sàꞌnde nga̱ mì tsa ti̱ ko̱ꞌsín nihitjasòn‑najiòn koni ꞌsín ꞌsín ra jñà.
Kì tà chjàn niìjchaàjion koni ꞌsín kíxin‑no: “Nga jngo chi̱ꞌnda mì tsa jè tíjna ítjòn‑la̱ jè ni‑la̱.” Tsa jtike‑na jñà xi̱ta̱ ko̱ ti̱ꞌkoa̱á mahatji̱ngi‑na, ꞌkoa̱á ti̱ꞌsín ko̱maꞌtin‑te ra jiòn; ko̱ tsa i̱nchisíhitjasòn jñà ꞌén‑na̱, ti̱ꞌkoa̱á si̱hitjasòn‑te jñà ꞌén ra ki̱nákjoa̱a jiòn.
Ta ꞌa̱án nga̱tjì‑na nga ko̱tjín kjoa̱ ko̱maꞌtin jiòn, kií‑ní nga mì kì bexkon jè ra isìkasén‑na.
’Tsa mí‑la ꞌa̱n ꞌjía̱ ko̱ tsa mí‑la tsakakóna̱jmía̱ jñà xi̱ta̱ kìi̱, mí‑la tsa mé jé tjín‑la̱. Tanga ꞌndi̱ ꞌndi̱, mì ti̱ kì ma‑ni kóꞌsín nga tsje ko̱chrjengi ijo‑la̱;
nga̱ jñà xi̱ta̱ ra jtike‑na ti̱ꞌkoa̱á jtikeé‑te jè Na̱ꞌìn‑na̱.
Ni̱mé‑la jé tjín‑la̱ jñà xi̱ta̱ kìi̱ tsa mí‑la kijtse jñà kjoa̱ ra kíꞌsiaa̱n, nga̱ jñà kjoa̱ ra kíꞌsiaa̱n ni̱ kjè sa jngo xi̱ta̱ ko̱ꞌsín ꞌsín; tanga kijtseé jñà kjoa̱ kìi̱ ko̱ ta isa̱á isìjtike‑na ko̱ isijtikeé‑te jè Na̱ꞌìn‑na̱.
Tanga tjínè‑la̱ nga ko̱ꞌsín ko̱ka̱ma mé‑ni nga ki̱tjasòn‑ni koni ꞌsín tíchja̱ Xa̱jo̱n‑la̱ Nainá ra kotáꞌyá xi̱ta̱ kìi̱, nga tsò: “Isijtikeé‑na ni̱ꞌsín ni̱mé ra isikóo̱.”
’Tanga ꞌkia̱ nga kjꞌi̱í jè ra ko̱si̱ko̱‑najiòn, jè Inìma̱ Tsje‑la̱ Nainá ra tjín‑la̱ kjo̱hixi̱ ra ꞌa̱n sikásée̱n ra ya̱ nchrabá‑ni a̱ꞌta ꞌtse̱ Na̱ꞌìn‑na̱, jè‑ní ra tsjá ꞌén ra a̱ꞌta tsa̱ꞌa̱n.
Ti̱ꞌkoa̱á ꞌki̱i‑te jiòn ꞌén ra a̱ꞌta tsa̱ꞌa̱n, nga ya̱á titsa̱hijyoko̱‑nájiòn skanda ꞌkia̱ nga ti̱ꞌsa̱ tsikiꞌtsiáa̱ jè xá‑na̱.
’Kií ko̱ꞌsín tíxin‑no mé‑ni nga ꞌa̱n tjaꞌtà ikon kiꞌtá‑ná.
Ko̱chrjekàjin‑nájiòn ya̱ niꞌya sinagoga ñánda̱ nga maxkóya xi̱ta̱ Judío; skanda ki̱jchó ni̱chjin ꞌkia̱ nga yá ra si̱ìꞌken‑najiòn, ꞌkoa̱á ꞌsín ki̱tso̱ nga xá ꞌtse̱ Nainá ra tíꞌsín.
Ko̱ kií ko̱ꞌsín ꞌsi̱in‑ni nga mì kì bexkon jè Na̱ꞌìn‑na̱, ko̱ mì kì bexkon‑te‑na ra ꞌa̱n.
ꞌKoa̱á ꞌsín tíxin‑no, mé‑ni ꞌkia̱ nga ijye ko̱ꞌsín ko̱kamaꞌtion, katabítsjen‑no koni ꞌsín tíxin‑no ꞌndi̱. Mì tsa ti̱ꞌkia̱ ko̱ kíxin‑no jñà kjoa̱ kìi̱ nga ti̱ꞌsa̱‑ni; nga̱ kií, ya̱á tíjna̱ko̱-isa‑no ꞌkia̱.
’ꞌNdi̱ ꞌndi̱ ya̱á tífì káti̱jnako̱ india‑na ya̱ ñánda̱ tíjna jè ra isìkasén‑na, ko̱ ni̱jngo ra chjinangi‑nájiòn ñánda̱ tífia;
ta isa̱á ta kjo̱baá tjíjin jè inìma̱‑no, ta nga̱tjì‑la̱ jñà kjoa̱ ra ko̱kàxin‑no.
Tanga ꞌén kixi̱í ra ko̱xin‑no: Isa̱á skén ndi̱yá‑no nga kjiáa̱n. Nga̱ tsa mì kì kjiáa̱n, mì kì kjꞌi̱í ra ko̱si̱ko̱‑najiòn; tanga tsa kjiáa̱n, ꞌa̱án sikásén‑no.
ꞌKia̱ nga kjꞌi̱í ra jè, jé si̱ichi̱ya‑la̱ jñà xi̱ta̱ i̱sàꞌnde jñà jé ra tjín‑la̱ ko̱ si̱ichi̱ya‑la̱ kjoa̱ ra kixi̱ tjín, ko̱ kóꞌsín nga si̱ndajín.
Jé si̱ichi̱ya‑la̱ jñà xi̱ta̱ i̱sàꞌnde jñà jé ra tjín‑la̱ ta nga̱tjì‑la̱ nga mì kì makjiín‑la̱ ra a̱ꞌta tsa̱ꞌa̱n.
Ti̱ꞌkoa̱á si̱ichi̱yaá‑la̱ nga ꞌa̱n‑ná ra xi̱ta̱ kixi̱, nga̱ ki, ya̱á tífia ñánda̱ nga tíjna jè Na̱ꞌìn‑na̱, ko̱ mì kì ti̱ jcha̱‑nájiòn;
’Taxki̱ tjín‑isa‑na mé ꞌén ra ko̱xín‑najiòn, tanga ꞌndi̱ ꞌndi̱ mì kì ko̱chi̱ya‑no ni̱ꞌsín ko̱xín‑no.
Tanga ꞌkia̱ nga kjꞌi̱í jè Inìma̱ Tsje‑la̱ Nainá ra ngi ra kjo̱hixi̱, jè ko̱ki̱tso̱‑najiòn kóꞌsín nga ꞌsia̱an jiòn nga ko̱hítji̱ngi‑la jè kjoa̱kixi̱; nga̱ mì tsa tà kjo̱bítsjen ꞌtse̱ si̱ìchjeén kóꞌsín nga ki̱chja̱, ta jé kjón ko̱ki̱tso̱ kótsò ꞌén ra kji̱ꞌnchré, ko̱ jè ꞌke̱èna̱jmí‑no mé kjoa̱ ra ko̱ma a̱skan‑nioo̱.
ꞌA̱án jeya si̱ìkíjna‑na ꞌkia̱ nga ska̱ábé kjo̱bítsjen‑na̱ nga ko̱kòn‑ya‑najiòn.
Ngaꞌtsì mé ra tjín‑la̱ jè Na̱ꞌìn‑na̱, ti̱ꞌkoa̱á tsa̱ꞌa̱án‑te; kií ko̱xin‑najiòn nga tsa̱ꞌa̱n‑ná kjo̱bítsjen ra ska̱ábé jè Inìma̱ Tsje‑la̱ Nainá nga ko̱kòn‑ya‑najiòn.
’Ta chibaá ni̱chjin chija‑isa ꞌkia̱ mì ti̱ kì jcha̱a‑najiòn, tanga mì tsa kjìn ni̱chjin ko̱to nga ma jcha̱a india‑nájiòn, nga̱ ya̱á tífia ñánda̱ tíjna jè Na̱ꞌìn‑na̱.
Jñà xi̱ta̱ ra kotáꞌyáꞌta‑la̱ ꞌkia̱á iskonangi‑la̱ xákjién nga jngó jngó; kitsò‑la̱:
―¿Kó tsò‑ni ꞌén ra ko̱tsò‑la̱ nga tsó‑ná: nga ta chibaá ni̱chjin chija‑isa nga mì ti̱ kì jcha̱‑ná, ko̱ nga mì tsa kjìn ni̱chjin ko̱to nga ma jcha̱á indiaá‑ná, ko̱ nga ya̱á tífì ya̱ ñánda̱ tíjna jè Na̱ꞌìn‑la̱?
¿Kó tsò‑ni ra ko̱tsò‑la̱ nga ta chibaá ni̱chjin chija‑isa? Mì kì machi̱ya‑ná mé ra ko̱tsò‑la̱.
Jesús ti̱ꞌkia̱á kijtse nga mejèn‑la̱ nga sko̱nangi‑la̱, ꞌkia̱á kitsò‑la̱:
―¿A jé chjinangi‑la̱ xàngio̱o jè ꞌén ra ko̱kàxin‑no: Ta chibaá chija‑isa, ꞌkia̱ nga mì ti̱ kì jcha̱‑nájiòn, ko̱ nga mì tsa kjìn ni̱chjin ko̱to nga india jcha̱xkon‑nájiòn?
Ngi ꞌén kixi̱í ra ko̱xin‑no, ko̱baá‑no ko̱ chjíndáya‑nó, ko̱ jñà xi̱ta̱ i̱sàꞌnde, ko̱tsjaá‑la̱ ra jñà. Tanga jè kjo̱ba‑najiòn, kjo̱tsja ko̱ma‑ni a̱skan‑nioo̱.
Jngo chjo̱ón, ꞌkia̱ nga ijye bijchó jè ni̱chjin‑la̱ nga kje̱heꞌtin‑la̱, tseé kjo̱hiꞌin síkjiín ꞌkia̱ nga tsin jè iꞌndí‑la̱; tanga ꞌkia̱ nga ijye feheꞌtin‑la̱, chaàjiín‑la̱ mé kjo̱hiꞌin ra batojin nga batoó tsja ꞌse̱‑ila̱ nga jngo xi̱ta̱ katsin i̱ i̱sàꞌnde.
ꞌKoa̱á ti̱ꞌsín tjín‑ni ra a̱ꞌta tsa̱jiòn, ꞌndi̱ ꞌndi̱ baá tjín‑la̱ inìma̱‑no; tanga ꞌa̱n skeé india‑no; ꞌkia̱ nga ko̱ꞌsín ko̱ma, tseé kjo̱tsja si̱jin ya̱ inìma̱‑no; jè kjo̱tsja ra̱kìi̱, ni̱yá ra ma kjo̱híxìn‑no.
’ꞌKia̱ nga ki̱jchò jè ni̱chjin ra̱kìi̱ mì ti̱ kì mé ra chji̱nangi‑nájiòn. Ngi ꞌén kixi̱í ra ko̱xin‑no, tsa mé ra si̱jé‑la̱ jè Na̱ꞌìn‑na̱ ra a̱ꞌta tsa̱ꞌa̱n, ꞌki̱i‑no.
Kjè tsa mé níjé jiòn skanda ꞌndi̱ ꞌndi̱ ra a̱ꞌta tsa̱ꞌa̱n; tanga ꞌkoa̱á xín‑no, ti̱jé, ko̱ ꞌki̱í‑no, mé‑ni nga mì ti̱ kì mé ra si̱ìjchija‑la̱ jè kjo̱tsja ra tíjnajin ya̱ inìma̱‑no.
’Jñà ꞌén ra tíbakó‑no ꞌndi̱‑ni̱ ta kjoa̱ mangásòn‑ní ra tísìchjée̱n; tanga ijyeé nchrabá ni̱chjin ꞌkia̱ nga nda kjón ꞌkenájmí‑nájiòn a̱ꞌta ꞌtse̱ Na̱ꞌìn‑na̱, nga mì tsa ti̱ kjoa̱ mangásòn sichjén‑na ꞌkia̱ nga kokó‑no.
Ko̱ jè ni̱chjin ra ꞌsa̱ nchrabá, a̱ꞌta tsa̱ꞌa̱n‑ní nga si̱jé‑la jiòn Na̱ꞌìn‑na̱ mé ra mejèn‑no; ko̱ mì tsa ti̱ ꞌa̱n kitsáꞌba‑la̱ Na̱ꞌìn‑na̱ nga síjétjì‑no,
nga̱ jè Na̱ꞌìn‑na̱ ti̱ꞌkoa̱á tsjakeé‑no. Kií tsjake ꞌsín‑najiòn, nga̱ ti̱ꞌkoa̱á tsjacha‑nájiòn ra ꞌa̱n, ko̱ nga̱ ti̱ꞌkoa̱á makjiín‑no nga a̱ꞌta ꞌtse̱ Nainá inchrabà‑na ra ꞌa̱n.
ꞌKia̱ nga ꞌjía̱ ya̱ i̱sàꞌnde ra̱kìi̱, ya̱á inchrabà‑na ya̱ ñánda̱ nga tíjna masen jè Nainá; ko̱ ꞌndi̱‑ni̱, tsjin‑náa̱ jè i̱sàꞌnde ra̱kìi̱, nga tífì india‑na ya̱ ñánda̱ tíjna jè Na̱ꞌìn‑na̱.
ꞌKia̱á kitsò jñà xi̱ta̱ ra kotáꞌyáꞌta‑la̱:
―Tjinakjoá kixi̱‑ní ꞌndi̱, mì tsa ti̱ kjoa̱ ra mangásòn‑ni tjinichjeén‑ni.
ꞌNdi̱ ꞌndi̱ ijyeé ꞌya‑náji̱n nga machi̱ya ijyeé‑li tà mé kjoa̱‑isa‑ni; ko̱ mì kì machjeén‑li tsa yá ra sko̱nangi‑li. Kií makjiín‑naji̱n nga a̱ꞌta ꞌtse̱ Nainá inchrabà‑ni ra ji̱.
ꞌKia̱á kitsò Jesús:
―¿A kja̱ ijyeé makjiín‑no ꞌndi̱‑ni̱?
Ijyeé ijchó chi̱ba̱‑la̱ ko̱ ꞌndi̱ kjón‑ni nga jiòn‑jiòn jndíi̱ ra ján kongió nga jngó jngó‑no, ko̱ ta ꞌa̱n ta̱jngoó si̱kíjna‑ná. Tanga mì tsa ta ꞌa̱n ta̱jngo tíjna̱, tíjnako̱ó‑na jè Na̱ꞌìn‑na̱.
Kií ko̱xin‑no jñà ꞌén kìi̱ mé‑ni nga katasakó‑no kjoa̱ꞌnchán ra a̱ꞌta tsa̱ꞌa̱n. Ya̱ i̱sàꞌnde, ꞌse̱é‑nájiòn kjo̱hiꞌin; tanga ꞌñó tjàꞌtà‑la takòn; ꞌa̱n, ijyeé ísikíjneé‑la̱ jñà kjoa̱ ra tjín i̱sàꞌnde.
Jesús, ꞌkia̱ nga ijye ko̱ꞌsín kiìchja̱, iskotsíjen ján ngajmi nga kitsò:
―Na̱ꞌìn, ijyeé ijchó ni̱chjin‑la̱, jeya ti̱kíjni jè Iꞌndí‑li, mé‑ni nga ti̱ꞌkoa̱á jeya si̱ìkíjna‑te‑li ra jè.
Nga̱ ji̱í ijye kiꞌtsì‑la̱ kjo̱téxoma jè Iꞌndí‑li nga jè kíjna ítjòn‑la̱ ngaꞌtsì xi̱ta̱, mé‑ni nga tsjá‑la̱ kjo̱binachon ra mì kì feheꞌta ngaꞌtsì xi̱ta̱ ra ji̱ kiꞌtsì‑la̱.
’ꞌA̱n jeyaá tísíkíjna‑la i̱ i̱sàꞌnde, nga̱ ijyeé ijyeheꞌtà‑na xá ra ji̱ inìnga̱tsja‑ná.
Na̱ꞌìn, ꞌkoa̱ ti̱ꞌsín jeya ti̱kíjna‑ná ꞌndi̱ ya̱ ngixkìn koni ꞌsín nga jeya tsakáti̱jnako̱‑la ꞌkia̱ nga ti̱kjè sinda jè i̱sàꞌnde.
’Jñà xi̱ta̱ ra ya̱ i̱sàꞌnde kiꞌtsí‑ná ijyeé tsiꞌkènájmí‑la̱ ra a̱ꞌta tsa̱ji. Xi̱ta̱ tsa̱ji‑ní ko̱ ji̱í kiꞌtsí‑ná ko̱ i̱nchisíhitjasòn‑ní koni ꞌsín tsò jè ꞌén‑li.
Jñà xi̱ta̱ kìi̱, ijyeé be ꞌndi̱ ꞌndi̱ nga ngaꞌtsì ra ji̱ inìnga̱tsja‑ná, ya̱á nchrabá kiti‑ni ya̱ a̱ꞌta tsa̱ji;
jñà ꞌén ra ji̱ kiꞌtsí‑ná, ijyeé tsiꞌkènájmí‑la̱ jñà xi̱ta̱ kìi̱; ko̱ ndaá ꞌjahaꞌsen‑jin‑la̱. Ko̱ ijyeé kijtseé‑te nga ngi kixi̱í kjoa̱ nga ya̱ inchrabà‑na a̱ꞌta tsa̱ji; ko̱ makjiín‑la̱ nga ji̱í inikasén‑ná.
’ꞌA̱n, tíbitsáꞌba‑la a̱ꞌta ꞌtse̱ jñà xi̱ta̱ kìi̱; mì tsa jñà xi̱ta̱ i̱sàꞌnde ra tíbitsáꞌbatjia, jñá‑ní xi̱ta̱ ra xá ji̱ tsiꞌkí‑náa̱, nga̱ tsa̱ji‑ní jñà xi̱ta̱ kìi̱.
Ngaꞌtsì ra xi̱ta̱ tsa̱ꞌa̱n, ti̱ꞌkoa̱á tsa̱jií‑ti, ko̱ ngaꞌtsì ra xi̱ta̱ tsa̱ji ti̱ꞌkoa̱á tsa̱ꞌa̱án‑te; ko̱ ꞌa̱án jeya tíbátijnaa̱ a̱ꞌta ꞌtse̱ jñà xi̱ta̱ kìi̱.
’ꞌA̱n mì tsa ti̱ i̱ kóti̱jna‑na i̱ i̱sàꞌnde; tanga jñà xi̱ta̱ kìi̱, i̱í kítsa̱jna i̱ i̱sàꞌnde; ko̱ ꞌa̱n, ya̱á tífi káti̱jnako̱ india‑la ya̱ ñánda̱ tijni ra ji̱. Na̱ꞌìn tsje, nda ti̱kindi̱i nga ko̱ ngaꞌñó ra tjín‑li, jè ngaꞌñó ra ji̱ kiꞌtsí‑ná, mé‑ni nga nda katìtsa̱jtín‑ni koni ꞌsín nga ji̱ ko̱ ꞌa̱n, nda titsa̱hijyokjeé.
ꞌKia̱ nga tsakáti̱jnako̱ ya̱ i̱sàꞌnde, ndaá ísikónda̱ nga ísichjée̱n jè ngaꞌñó ra ji̱ tsiꞌkí‑naa̱. Ko̱ ni̱jngo ichijà jñà xi̱ta̱ kìi̱, ta jé‑ní ra ijye ko̱ꞌsín tjínè‑la̱ nga ko̱ꞌsín ko̱maꞌtin, mé‑ni nga itjasòn‑ni koni ꞌsín nga tíchja̱ jè xa̱jo̱n ra tjíꞌta ꞌÉn‑li.
’ꞌNdi̱ ꞌndi̱ ya̱á tífia ya̱ ñánda̱ tijni ra ji̱; ko̱ kií ko̱ꞌsín tíchjà‑na jñà ꞌén kìi̱ ꞌkia̱ nga takó tíjna̱‑isa i̱ i̱sàꞌnde, mé‑ni nga ti̱ꞌkoa̱ nda katasijin‑ni ya̱ inìma̱‑la̱ jè kjo̱tsja ra tjín‑na ra ꞌa̱n.
ꞌA̱n ijyeé kítsja‑la̱ jñà ꞌén‑li, tanga jñà xi̱ta̱ i̱sàꞌnde síjtìkeé jñà xi̱ta̱‑na̱ ta nga̱tjì‑la̱ mì tsa ti̱ ya̱ chja̱‑ni i̱ i̱sàꞌnde koni ꞌsín ꞌa̱n mì tsa ti̱ ya̱ chjà‑na i̱ i̱sàꞌnde.
Mì tsa ko̱ꞌsín tíbitsáꞌba‑la nga náchrjekajin ya̱ i̱sàꞌnde, jè‑ní ra tísíjé‑la nga ti̱kondi̱i a̱ꞌta ꞌtse̱ xi̱ta̱‑ni̱í.
Koni ꞌsín mì tsa i̱ i̱sàꞌnde chjà‑na, ꞌkoa̱á ti̱ꞌsín mì tsa ti̱ ya̱ chja̱‑ni i̱ i̱sàꞌnde jñà xi̱ta̱‑na̱.
Ngi jè tsje ti̱kítsa̱jna‑ni ko̱ ꞌén kixi̱‑li nga ngi xi̱ta̱ tsa̱ji katama; nga̱ jè ꞌén‑li ngi ꞌén kixi̱ kiti‑ní.
Koni ꞌsín nga inikasén‑náa̱ ꞌa̱n ya̱ a̱jin‑la̱ xi̱ta̱ i̱sàꞌnde, jñà xi̱ta̱‑na̱, ꞌkoa̱á ti̱ꞌsín tísikásén‑te ya̱ a̱jin‑la̱ xi̱ta̱ i̱sàꞌnde.
Ji̱í tísingátsja‑la ijo‑na̱ nga tsje kóti̱jna ya̱ a̱ꞌta tsa̱ji mé‑ni nga jñà xi̱ta̱‑na̱ ti̱ꞌkoa̱á si̱ìnga̱tsja‑li ijo‑la̱ nga tsje kítsa̱jna ra a̱ꞌta ꞌtse̱ kjo̱hixi̱‑li.
’Mì tsa tà jñà tíbitsáꞌbatjìa̱ jñà xi̱ta̱‑na̱, ti̱ꞌkoa̱á tíbitsáꞌbatjí‑tee̱ jñà xi̱ta̱ ra ko̱kjiín‑la̱ ꞌén‑na̱ ꞌkia̱ nga ꞌke̱èna̱jmíya jñà xi̱ta̱‑na̱,
mé‑ni nga ngaꞌtsì jñà xi̱ta̱ kìi̱, jngoó katama‑ni, koni ꞌsín tijnako̱‑ná ra ji̱ Na̱ꞌìn, ko̱ ꞌa̱n, ya̱á tíjna̱ko̱‑la, ti̱ꞌkoa̱ ya̱ katitsa̱jnako̱‑náa̱ jñà xi̱ta̱ kìi̱, mé‑ni nga katakjiín‑la̱ jñà xi̱ta̱ i̱sàꞌnde nga ji̱í inikasén‑na.
Jè kjoa̱jeya ra ji̱ kiꞌtsí‑ná, ꞌa̱n, ꞌkoa̱á ti̱ꞌsín kítsja‑la̱ jñà xi̱ta̱‑na̱, mé‑ni nga ta jngo katama‑ni ngaꞌtsiòo̱, koni ꞌsín jngo ma‑ná ra jién.
Nga̱ jñà xi̱ta̱‑na̱ ya̱á tíjna̱ko̱ ko̱ ji̱í tijnako̱‑ná ra ꞌa̱n, mé‑ni nga ngi kixi̱í kjoa̱ nga jngo katama‑ná; ko̱ jñà xi̱ta̱ i̱sàꞌnde katabe nga ji̱í inikasén kiti‑ná, ko̱ katabe‑te nga tsjachaá‑ti jñà xi̱ta̱‑na̱ koni ꞌsín nga tsjacha‑ná ra ꞌa̱n.
’Na̱ꞌìn, ji̱í tsiꞌkí‑ná jñà xi̱ta̱‑na̱ ko̱ jè ra mejèn‑na nga ya̱ katitsa̱jna‑te ya̱ ñánda̱ kóti̱jna ra ꞌa̱n, mé‑ni nga katabe‑ni jè kjoa̱jeya‑na̱, jè kjoa̱jeya ra ji̱ tsiꞌkí‑ná; nga̱ ji̱ ndaá tsjacha‑náa̱ skanda ti̱ꞌkia̱‑ni nga ti̱kjè sinda jè i̱sàꞌnde.
Ji̱ Na̱ꞌìn ra xi̱ta̱ kixi̱ ꞌmì‑li, jñà xi̱ta̱ i̱sàꞌnde mì kì bexkon‑li, tanga ꞌa̱n bexkoón‑la; ko̱ ti̱ꞌkoa̱á jñà xi̱ta̱‑na̱ ijyeé beé‑te nga ji̱í inikasén‑náa̱ i̱ i̱sàꞌnde.
Jñà xi̱ta̱‑na̱ ijyeé tsiꞌkènájmí‑la̱ ra a̱ꞌta tsa̱ji, ko̱ takó ꞌsa̱á ꞌkenájmí-isa‑la̱, mé‑ni nga jè kjoa̱tsjacha ra tjín‑li a̱ꞌta tsa̱ꞌa̱n, ya̱á katasijnajin‑la̱, ko̱ mé‑ni nga ya̱ kóti̱jnajin‑na ya̱ inìma̱‑la̱ jñà xi̱ta̱ kìi̱.
ꞌKia̱ nga ijye ko̱ꞌsín kitsò Jesús, kijì‑ní, tji̱ko̱ jñà xi̱ta̱ ra kotáꞌyáꞌta‑la̱ nga kijì ya̱ ra ijngoa‑la̱ xa̱ngá ra ꞌmì Cedrón. Ya̱á tíjna jngo i̱ꞌnde ñánda̱ kjìn sko̱ya yá tjítje̱; ko̱ ya̱á ꞌjahaꞌsen‑jin Jesús ko̱ jñà xi̱ta̱‑la̱ ra kotáꞌyáꞌta‑la̱.
Ko̱ jè Judas, xi̱ta̱ ra si̱ìnga̱tsja Jesús jñà xi̱ta̱ kondra̱‑la̱, ndaá bexkon jè i̱ꞌnde ra̱kìi̱, nga̱ ki, kjín ꞌka̱ ya̱ kjóxkóya Jesús ko̱ jñà xi̱ta̱ ra kotáꞌyáꞌta‑la̱.
ꞌKoa̱á ꞌsín kjomà‑ni nga jè Judas ijchò ya̱ i̱ꞌnde ra̱kìi̱; jngo jtín ma chíchàn tji̱ko̱, ti̱ꞌkoa̱ tji̱ko̱ iꞌka jñà xi̱ta̱ ra síkinda̱ jè i̱ngo̱ ítjòn, jñà ra isìkasén jñà xi̱ta̱ ítjòn‑la̱ na̱ꞌmì ko̱ jñà xi̱ta̱ fariseo. ꞌYa ki̱cha̱ kjo̱jchán ko̱ ꞌya niꞌí isen ko̱ niꞌí ínicha.
Tanga jè Jesús, nga̱ ijyeé be mé kjoa̱ ra ko̱ka̱maꞌtin, jè tsasichjà ítjòn‑la̱ nga iskonangi‑la̱ jñà xi̱ta̱ kìi̱, kitsò‑la̱:
―¿Yá xi̱ta̱ ra fatsji jiòn?
Jñà xi̱ta̱ kìi̱ kiìchja̱ kitsò:
ꞌKia̱á kitsò‑la̱ Jesús:
―ꞌA̱n‑náa̱.
Ya̱á síjnajin‑la̱ jñà xi̱ta̱ kìi̱ jè Judas, jè ra kitsjà‑la̱ íꞌtsi̱n Jesús nga kisìnga̱tsja xi̱ta̱ kondra̱‑la̱.
ꞌKia̱ nga kitsò Jesús: “ꞌA̱n‑náa̱”, xi̱ta̱ kìi̱ ngi kijì‑ni íꞌtsi̱n, iskatsajoꞌtá ya̱ nangi.
Jesús india iskonangi‑la̱, kitsò‑la̱:
―¿Yá ra fatsji jiòn?
ꞌKia̱á kitsò xi̱ta̱ kìi̱:
―Jè fatsji‑ji̱n jè Jesús ra ya̱ Nazaret i̱ꞌnde‑la̱.
Jesús india kitsò‑ila̱ jñà xi̱ta̱ kìi̱:
―Ijyeé ko̱kàxin‑najiòn nga ꞌa̱n‑náa̱. Tsa ꞌa̱n‑ná ra fatsji‑nájiòn, ti̱ꞌnde‑la jñà xi̱ta̱ kìi̱ nga katafì‑ni.
Kií ko̱ꞌsín kjomà‑ni mé‑ni nga itjasòn‑ni jè ꞌén ra kiìchja̱ Jesús nga ti̱ꞌsa̱ ítjòn, ꞌkia̱ nga kitsò: “Na̱ꞌìn, jñà xi̱ta̱ ra ji̱ kiꞌtsí‑ná, ni̱jngo ichijà.”
Jè Simón Pedro ꞌyaá jngo ki̱cha̱ ndajò; tsachrje ki̱cha̱‑la̱ nga tsajá‑la̱ jè xi̱ta̱ chi̱ꞌnda‑la̱ na̱ꞌmì ítjòn, jè ra ꞌmì Malco; tsateꞌtà chíká nga kixi̱‑la̱.
Jè Jesús kitsò‑la̱ jè Pedro:
―Tjajnatjo‑ni ki̱cha̱‑li. Tsa jè Na̱ꞌìn‑na̱ ko̱ꞌsín mejèn‑la̱ nga ko̱tjín kjo̱hiꞌin ra ko̱to‑jiaa̱n, ¿a mí tsa tjínè‑la̱ nga sìhitjásòo̱n?
Jñà chíchàn ko̱ jè xi̱ta̱ ra tíjna ítjòn‑la̱, ko̱ jñà xi̱ta̱ ra síkinda̱ jè i̱ngo̱ ítjòn itsabáꞌñó jè Jesús ko̱ a̱kjòn inchà naꞌñó.
Ya̱á iko̱ ítjòn ya̱ niꞌya‑la̱ xi̱ta̱ ra ꞌmì Anás, ta nga̱tjì‑la̱ níxáyaá ma jè Caifás. Jè xi̱ta̱ ra ꞌmì Caifás, na̱ꞌmì ítjòn tíjna jè nó ꞌkia̱ nga ko̱ꞌsín kjomà kjoa̱ kìi̱.
Jè‑ní Caifás ra ijye a̱sa ko̱ kitsò‑la̱ jñà xi̱ta̱ judío nga isa̱á nda‑ni nga ta jngo xi̱ta̱ katiyatjì ngajo‑la̱ jè na̱xi̱ndá.
Jè Simón Pedro kijìtji̱ngií‑la̱ Jesús ko̱ ìjngo‑isa xi̱ta̱ ra ti̱ꞌkoa̱ ya̱ kotáꞌyáꞌta‑la̱. Jè xi̱ta̱ ra̱kìi̱, ndaá bexkon jè na̱ꞌmì ítjòn ko̱ ꞌjahaꞌsen‑ko̱ó Jesús ya̱ ndi̱tsin niꞌya‑la̱ na̱ꞌmì ítjòn.
Tanga jè Pedro ya̱á tsikijnaꞌta ya̱ xo̱tjo̱ba̱‑la̱ niꞌya ya̱ ndi̱tsiaán. Jè xi̱ta̱‑la̱ Jesús ra nda bexkon jè na̱ꞌmì ítjòn, itjo‑ní nga tsakáko̱ jè chjo̱ón ra síkinda̱ jè xo̱tjo̱ba̱ niꞌya a̱kjòn isìkjahaꞌsen jè Pedro.
Jè chjo̱ón ra síkinda̱ ya̱ xo̱tjo̱ba̱ niꞌya iskonangií‑la̱ jè Pedro, kitsò‑la̱:
―Ngaji̱, ¿a mí tsa ti̱ꞌkoa̱ ya̱ chitáꞌyáꞌta‑la̱ jè xi̱ta̱ ra̱kìi̱?
Jè Pedro kitsó‑ní:
―Majìn, mì tsa ya̱ fìtji̱ngi‑la̱ ra ꞌa̱n.
Jñà xi̱ta̱ chi̱ꞌnda ko̱ jñà xi̱ta̱ ra síkinda̱ ya̱ i̱ngo̱, niꞌí tsikítse; tjítsa̱ꞌngi‑ní nga̱ ni̱chjin ꞌnchán ꞌkia̱. Ti̱ꞌkoa̱á jè Pedro ya̱á tíjnaꞌngi‑te.
Jè na̱ꞌmì ítjòn tsikíꞌtsia̱ nga iskonangi‑la̱ Jesús a̱ꞌta ꞌtse̱ xi̱ta̱ ra kotáꞌyáꞌta‑la̱ ko̱ a̱ꞌta ꞌtse̱ ꞌén ra bakón‑ya.
ꞌKia̱á kiìchja̱ Jesús kitsò‑la̱:
―ꞌA̱n, tsáse̱n masen‑ná nga kíchjàa̱ ya̱ a̱jin‑la̱ ngaꞌtsì xi̱ta̱ i̱sàꞌnde; kjiꞌtá ni̱chjin tsakon‑yá ya̱ ndi̱tsin i̱ngo̱ ítjòn ko̱ ya̱ ñánda̱ nga maxkóya jñà xi̱ta̱ Judío, ko̱ ni̱jngo ꞌén ra kíchjàꞌma.
¿Mé‑ni ꞌa̱n chjinangi‑ná? Jñà chji̱nangi‑la̱ jñà xi̱ta̱ ra kiíꞌnchré; jñà ko̱katatsò kótsò ꞌén ra ꞌa̱n tsakon‑yá‑la̱; jñà xi̱ta̱ kìi̱, ijyeé ndaá tjíjin‑la̱.
ꞌKia̱ nga ko̱kitsò jñà ꞌén kìi̱ Jesús, jngo xi̱ta̱ ra síkinda̱ i̱ngo̱ ꞌja nga isìjtsinꞌá jè Jesús, kitsò‑la̱:
ꞌKia̱á kitsò Jesús:
―Tsa ꞌchoó tsò ꞌén ra kàchjà, ko̱ꞌtín‑ná mé‑ni nga ꞌcho tsò‑ni; ko̱ tsa ndaá tsò, ¿mé‑ni nga tjiꞌbé‑ná?
Jè Anás ꞌkia̱á isìkasén jè Jesús tjíꞌta‑la̱ naꞌñó, ya̱ ñánda̱ tíjna jè Caifás jè ra na̱ꞌmì ítjòn tíjna.
Jè Pedro takó ya̱á síjna nga síjnaꞌngi ya̱ ñánda̱ nga tjítse jè niꞌí. Jñà xi̱ta̱ iskonangií‑la̱ kitsò‑la̱:
―¿A mí tsa ti̱ꞌkoa̱ ya̱ chitáꞌyáꞌta‑la̱ jè xi̱ta̱ ra̱kìi̱?
Jè Pedro tsikíꞌma‑ní kitsò:
―Majìn‑jìn, mì tsa ꞌa̱n jiàa̱n.
ꞌKia̱á jngo xi̱ta̱ chi̱ꞌnda‑la̱ na̱ꞌmì ítjòn ra xákjién ma jè xi̱ta̱ ra tsateꞌtà chíká‑la̱ jè Pedro, iskonangií‑la̱ kitsò‑la̱:
―¿A mí tsa ji̱ ra kàbè‑la nga tje̱n‑ki̱ jè Jesús ya̱ a̱ngi yá ján?
Jè Pedro india tsakjaꞌma‑ni, ko̱ ti̱ꞌkia̱á‑ni nga iskindaya jè káxtí.
Jñà xi̱ta̱ kiìko̱ kjòn‑ni ya̱ niꞌya‑la̱ Caifás jè Jesús skanda ijchòko̱ ya̱ ñánda̱ tíjna niꞌya masen‑la̱ ꞌtse̱ xi̱ta̱xá ítjòn ꞌtse̱ Roma. Ijyeé tíꞌse i̱sén ko̱ jñà xi̱ta̱ judío mì kì ꞌjahaꞌsen ya̱ niꞌya masen, nga̱ kijtsexkón ijo‑la̱ mé‑ni nga ma ko̱kje̱n‑ni a̱ꞌta ꞌtse̱ ꞌsí paxko̱.
ꞌKoa̱á ꞌsín kjomà‑ni jè Pilato ra xi̱ta̱xá ítjòn tíjna, itjo nga kitsò‑la̱ jñà xi̱ta̱ kìi̱:
―¿Mé kjoa̱ ra fangi‑no jè xi̱ta̱ ra̱kìi̱?
Jñà xi̱ta̱ judío kiìchja̱‑ní kitsò:
―Mí‑la ta chjàn ji̱ i̱nchinìnga̱tsja‑laji̱n, tsa mì mé jé tjín‑la̱.
Jè Pilato kitsó‑la̱:
―Tahíko̱o, ko̱ jiòn tindajín‑la koni ꞌsín tíjna kjo̱téxoma tsa̱jiòn.
Tanga jñà xi̱ta̱ judío kitsó‑ní:
―Ngàji̱n‑ji̱n, mì kì tjíꞌnde‑naji̱n nga taxki̱ si̱ꞌken‑ji̱n jngo xi̱ta̱.
ꞌKoa̱á ꞌsín ma‑ni nga itjasòn jñà ꞌén ra ijye kiìchja̱ Jesús ꞌkia̱ nga tsiꞌkéna̱jmí kóꞌsín ko̱maꞌtin ꞌkia̱ nga ki̱yá.
Jè Pilato india ꞌjahaꞌsen‑ni ya̱ niꞌya masen, kiìchja̱‑la̱ Jesús kitsò‑la̱:
―¿A ji̱‑níi̱ jè xi̱ta̱xá ítjòn‑la̱ jñà xi̱ta̱ judío?
Jesús kitsó‑la̱:
―¿A ta kjo̱bítsjen tsa̱ji‑ní nga ko̱ꞌsín nga tjisi, o̱ ra kjꞌií xi̱ta̱ tsiꞌkéna̱jmí‑li ra a̱ꞌta tsa̱ꞌa̱n?
Jè Pilato kiìchja̱ kitsò:
―Mì tsa xi̱ta̱ judío‑jiàa̱n ra ꞌa̱n. Ti̱jñá‑ni xi̱ta̱ na̱xi̱ndá‑li ko̱ jñà xi̱ta̱ ítjòn‑la̱ na̱ꞌmì ra kàꞌfiìkó‑li nga ꞌa̱n kásínga̱tsja‑na ra ji̱. ¿Mé kjoa̱ ra kiꞌnì?
Kiìchja̱á Jesús kitsò:
―Mì tsa i̱ i̱sàꞌnde tjínè‑la̱ nga kotexóma. Tsa ꞌkoa̱à‑la ꞌsín tjín, ꞌse̱áa‑na xi̱ta̱ ra ska̱jàn‑tjì‑na mé‑ni nga mì ya̱ ko̱nga̱tsja‑na jñà xi̱ta̱ judío. Tanga mì tsa i̱ tjínè‑la̱ nga kotexóma.
Jè Pilato india iskonangií‑la̱ nga kitsò‑la̱:
ꞌKia̱á kitsò Jesús:
―Ji̱í ra ko̱si nga xi̱ta̱xá ítjòn‑ná. ꞌA̱n kií xá kitsin‑naa̱ ko̱ kií xá ꞌjíi̱‑na i̱ i̱sàꞌnde nga ko̱ꞌsín ꞌkena̱jmíya kóꞌsín nga tjín ra ngi kjo̱hixi̱. Ko̱ ngaꞌtsì jñà xi̱ta̱ ra a̱ꞌta ꞌtse̱ kjo̱hixi̱ fìꞌta‑la̱, ꞌnchré‑ní ngaꞌtsì jñà ꞌén ra ꞌa̱n chjàa̱.
Jè Pilato kitsó‑ní:
―¿Mé ra ꞌmì kjo̱hixi̱?
ꞌKia̱ nga ijye ko̱ꞌsín iskonangi jè Pilato, ꞌkia̱á itjo nga tsakáko̱ jñà xi̱ta̱ judío nga kitsò‑la̱:
―Ni̱mé jé ra sakó‑na nga a̱ꞌta ꞌtse̱ xi̱ta̱ ra̱kìi̱.
Tanga ꞌkoa̱á ꞌsín ꞌya jiòn ꞌkia̱ nga bitjo ꞌsí paxko̱ nga níkíjnandi̱í jngo‑no xi̱ta̱ ra tísíkjiín kjo̱hiꞌin nga tíjnaya nda̱yá. ¿ꞌNdi̱ ꞌndi̱ a mején‑nájiòn nga jè síkíjnandi̱í‑na jè Xi̱ta̱xá Ítjòn‑la̱ xi̱ta̱ judío?
Ngaꞌtsì jñà xi̱ta̱ ꞌñó kiìchja̱ india‑ni nga kitsò:
―Majìn‑naji̱n nga jé Jesús katijnandi̱í‑ni, jé mejèn‑naji̱n nga jè Barrabás katijnandi̱í‑ni.
Ko̱ jè xi̱ta̱ ra ꞌmì Barrabás xi̱ta̱ chijé‑ní.
Jè Pilato kitsjà‑la̱ kjo̱hixi̱ jñà xi̱ta̱ nga isikiꞌon jè Jesús nga tsajá‑la̱.
Jñà chíchàn kisìꞌya̱ jngo yá naꞌyá nga tsikíꞌa sko̱ koni ꞌsín siꞌa jngo‑la̱ koròna̱ xi̱ta̱xá ítjòn; a̱kjòn isíkáya jngo nikje ra chji̱ꞌndi̱ inì ꞌkioo̱.
Ijchò kinchaꞌta chraña‑la̱ kitsò‑la̱:
―¡Mé ta̱ nda‑la̱ jè Xi̱ta̱xá Ítjòn‑la̱ xi̱ta̱ judío!
Ko̱ a̱kjòn isìjtsinꞌá jngo ya̱ i̱sén‑la̱.
Jè Pilato itjoko̱ india‑ni jè Jesús ya̱ ndi̱tsiaán; ko̱ a̱kjòn kitsò‑la̱ jñà xi̱ta̱ na̱xi̱ndá:
―Chítsijen‑la, kosen masen‑no i̱jndíi̱, mé‑ni nga katasijin‑no nga ni̱mé jé sakó‑na nga a̱ꞌta ꞌtse̱ xi̱ta̱ ra̱kìi̱.
ꞌKia̱ nga itjo jè Jesús tjíꞌa ya̱ sko̱ jè corona ra yá naꞌyá ko̱ kjiya jè nikje ra ꞌñó chji̱ꞌndi̱ ꞌkioo̱. Jè Pilato kitsó‑la̱ xi̱ta̱ na̱xi̱ndá:
―Síjna i̱jndíi̱ jè xi̱ta̱ ra̱kìi̱.
ꞌKia̱ nga kijtse jñà xi̱ta̱ ítjòn‑la̱ na̱ꞌmì ko̱ jñà xi̱ta̱ ra síkinda̱ i̱ngo̱ tsikíꞌtsia̱ nga ꞌñó kiìchja̱‑isa nga kitsò:
―¡Krò katasiꞌta‑róoi̱! ¡Krò katasiꞌta‑róoi̱!
Jè Pilato kitsò:
―Jiòn sabà tahíko̱o nga tjàꞌtà krò; nga ꞌa̱n, ni̱mé jé sakó‑na nga̱ꞌta ꞌtse̱ xi̱ta̱ ra̱kìi̱.
ꞌKia̱á kiìchja̱ jñà xi̱ta̱xá‑la̱ xi̱ta̱ judío nga kitsò:
―Ji̱n, tjín jngo‑naji̱n kjo̱téxoma, ko̱ jè kjo̱téxoma ra̱kìi̱, ꞌkoa̱á ꞌsín tsò nga tjínè‑la̱ nga ki̱yá, ta nga̱tjì‑la̱ nga Iꞌndí‑la̱ Nainá tsò‑la̱ ijo‑la̱.
ꞌKia̱ nga kiíꞌnchré jñà ꞌén kìi̱, jè Pilato isa̱á ꞌñó itsakjòn‑isa.
ꞌKia̱á ꞌjahaꞌsen india‑ni ya̱ niꞌya masen nga iskonangi‑la̱ jè Jesús, kitsò‑la̱:
―¿Ñánda̱‑ni i̱ꞌnde‑li?
Tanga jè Jesús mì kì kiìchja̱.
―¿Mé‑ni mì kì nakjoá‑na? ¿A mí ꞌyi nga ꞌa̱án ra tjín‑na kjo̱téxoma nga ma koꞌtá‑la krò, ko̱ ti̱ꞌkoa̱á ꞌa̱án‑te ra ma síkíjnandi̱í‑la?
ꞌKia̱á kiìchja̱ Jesús kitsò:
―Ni̱jngoó‑la kjo̱téxoma ꞌse̱‑li ra ma ji̱ kíndajín‑ná tsa mí‑la jè Nainá kitsjá‑li kjo̱téxoma; kií jnchro isa̱á tse jé tjín‑la̱ jè ra isìnga̱tsja‑na koni ra ji̱.
ꞌKia̱ nga ko̱kitsò Jesús, ya̱á kjoꞌtsia̱‑ni nga jè Pilato tsakátsjiꞌnde‑la̱ kóꞌsín nga ma si̱ìkíjnandi̱í‑ni jè Jesús; tanga jñà xi̱ta̱ judío ꞌñó kiìchja̱ nga kitsò‑la̱:
―Tsa si̱kíjnandi̱í‑ni jè xi̱ta̱ ra̱kìi̱, mì‑la tsa ya̱ nda fahijtako̱‑ni jè xi̱ta̱xá ítjòn ra batéxoma‑ná jè ra ꞌmì César. Nga̱ ngaꞌtsì ra ta jè xi̱ta̱xá ítjòn tsò‑la̱ ijo‑la̱, kondra̱á fì‑la̱ jè xi̱ta̱xá ra tíbatéxoma‑ná.
Jè Pilato ꞌkia̱ nga kiíꞌnchré jñà ꞌén kìi̱, tsachrjeé ya̱ ndi̱tsiaán jè Jesús, a̱kjòn tsikijna ya̱ i̱ꞌnde ñánda̱ nga bíndajín kjoa̱ ya̱ ñánda̱ ꞌmì A̱sòn Chrjó Na̱jo̱, jè i̱ꞌnde ra Gabatá ꞌmì, ꞌkia̱ nga ꞌén hebreo.
Ijchó‑la tsa nchisen jè ni̱chjin ꞌkia̱ nga ijye títsa̱jnanda xi̱ta̱ nga ki̱tjo ꞌsí paxko̱ nga ta jngo ni̱chjin chija‑isa; kiìchja̱á jè Pilato nga kitsò:
―¡Síjna i̱jndíi̱ jè xi̱ta̱xá ítjòn‑no!
Tanga jñà xi̱ta̱ judío ꞌñó kiìchja̱ nga kitsò:
―¡Katabiya‑róoi̱! ¡Ya̱ tjàꞌtà krò!
ꞌKia̱á kitsò jè Pilato:
―¿A krò koꞌtá jè xi̱ta̱xá ítjòn‑najiòn?
Kitsó jñà xi̱ta̱ ítjòn‑la̱ na̱ꞌmì:
―Mì tsa ti̱ yá xi̱ta̱xá ítjòn tjín‑naji̱n, ta jé‑ní ra ꞌmì César ra batéxoma‑naji̱n.
Pilato ꞌkia̱á isìnga̱tsja jñà xi̱ta̱ kìi̱ jè Jesús mé‑ni nga katabáꞌta krò; ko̱ jñà xi̱ta̱ kìi̱ kiìko̱ó jè Jesús.
Jesús itjo, ꞌyamijìn jè krò‑la̱ nga kijì ya̱ i̱ꞌnde ra ꞌmì I̱ꞌnde Sko̱ Miꞌken (ꞌkia̱ nga ꞌén hebreo, Gólgota ꞌmì i̱ꞌnde ra̱kìi̱).
ꞌKia̱ nga ijchò ya̱ i̱ꞌnde ra̱kìi̱, ya̱á isiꞌta krò, ko̱ ngi jò‑isa xi̱ta̱, ta̱ña isiꞌtako̱ krò; jè Jesús isasiyá masen‑la̱.
Jè Pilato tsikíndaá jngo ꞌén ra tsò: “Jesús ra Nazaret i̱ꞌnde‑la̱, Xi̱ta̱xá Ítjòn‑la̱ xi̱ta̱ judío”, a̱kjòn tsakáꞌta ya̱ sko̱ krò.
ꞌÑó kjìn xi̱ta̱ judío kijtse nga iskotáꞌyá jñà ꞌén kìi̱, nga̱ ki, ya̱ ñánda̱ nga isiꞌta krò jè Jesús, ya̱á chrañaꞌtá‑la̱ na̱xi̱ndá. Jñà ꞌén kìi̱, jàn ndi̱yá‑la̱ jñà ꞌén ra tjíꞌta: nga ꞌén hebreo, ꞌén griego ko̱ ꞌén latín.
Jñà xi̱ta̱ ítjòn‑la̱ na̱ꞌmì ra ꞌtse̱ xi̱ta̱ judío kitsó‑la̱ jè Pilato:
―Kì tà chjàn ko̱ꞌsín bindi nga tsò: “Xi̱ta̱xá Ítjòn‑la̱ xi̱ta̱ judío”; ꞌkoa̱á ꞌsín tindi “Jè ra Xi̱ta̱xá Ítjòn‑la̱ xi̱ta̱ judío kitsò‑la̱ ijo‑la̱.”
Jè Pilato kitsó‑ní:
―Koni ꞌsín ijye kabindáa̱, ꞌkoa̱á ꞌsín katasijna.
Jñà chíchàn ꞌkia̱ nga ijye tsakáꞌta krò jè Jesús, iskábé jè nikje‑la̱; ijòn‑ya kiꞌsìn nga tsateya; a̱kjòn jngó jngó‑ya iskábé‑ni. Ti̱ꞌkoa̱á iskábé‑te jè nikje ndajò‑la̱ jè ra mì tsa itjahiña, tà nikje tíjngo‑ní;
kitsò‑la̱ xákjén jñà chíchàn:
―Mì kì tsa chjíchrja̱yeé; ta si̱skáko̱ jnchreé; ya̱á jcha̱‑la̱ yá ꞌtse̱ ki̱tso̱‑la̱.
ꞌKoa̱á ꞌsín itjasòn koni ꞌsín tjíꞌta jè Xa̱jo̱n‑la̱ Nainá nga tsò: “Jè nikje‑na̱ isìkaꞌbí‑la̱ xákjién ko̱ kisískáko̱‑ní nikje ndajò‑na̱.” Jñà kjoa̱ kìi̱, ꞌkoa̱á ꞌsín kiꞌsìn jñà chíchàn.
Ya̱á i̱jnchaꞌta chraña‑la̱ krò jè na̱‑la̱ Jesús, ko̱ ndichja, ko̱ María jè chjo̱ón‑la̱ xi̱ta̱ ra ꞌmì Cleofas ko̱ jè‑te María Magdalena.
Jesús ꞌkia̱ nga kijtse jè na̱‑la̱ ko̱ ti̱ꞌkoa̱á kijtse‑te jè xi̱ta̱ ra kotáꞌyáꞌta‑la̱ ra ꞌñó tsjake kjomà, kitsò‑la̱ jè na̱‑la̱:
A̱kjòn ꞌkia̱á kitsò‑la̱ jè xi̱ta̱‑la̱ ra ꞌñó tsjake:
―Ya̱á tíjna i̱jndáa̱ jè na̱‑li.
Skanda ꞌkia̱‑ni ni̱chjin, jè xi̱ta̱‑la̱ Jesús iskábétjò ya̱ niꞌya‑la̱ jè na̱‑la̱ Jesús.
ꞌKia̱ nga ijye kjomà, Jesús kijtse‑ní nga ijyeé itjasòn ijye‑la̱, kitsó‑ní:
―Xándá‑na.
Ko̱ ꞌkoa̱á ꞌsín itjasòn koni ꞌsín tíchja̱ jè Xa̱jo̱n ra tjíꞌta ꞌÉn‑la̱ Nainá.
Ya̱á tíjna jngo ti̱jí i̱tsé ra tjíya nandá binagre̱. Jñà xi̱ta̱ iskábé tsa̱nga̱, tsjahíjin ya̱ nandá binagre̱ nga isikàꞌnchi̱, a̱kjòn tsikísko jngo yá nga ikjaíꞌtà chraña‑la̱ ya̱ tsaꞌba Jesús.
ꞌKia̱ nga ijye kiꞌtsi jè nandá binagre̱ Jesús, kitsò:
―Ijyeé itjasòn ijye‑ní.
A̱kjòn tsikíjnajten jè sko̱ nga ꞌken.
Ni̱chjin ra̱kìi̱, ta jngo ni̱chjin chija‑isa nga ki̱tjo jè ꞌsí paxko̱, ko̱ jñà xi̱ta̱ judío majìn‑la̱ ꞌkia̱ nga ni̱chjin níkjáya ya̱ si̱ꞌta krò ijo‑la̱ ndí miꞌken, nga̱ jè ꞌsí paxko̱ ꞌñó xkón. ꞌKoa̱á ꞌsín kjomà‑ni nga jñà xi̱ta̱ tsikítsaꞌba‑la̱ jè Pilato nga katatsjá kjo̱hixi̱ mé‑ni nga katakján‑ni jñà ninda xkó‑la̱ jñà xi̱ta̱ ra kjiꞌta krò, ko̱ a̱kjòn katatjahíxìn jñà ijo‑la̱.
Jñà chíchàn kijí‑ní nga tsakján jñà ninda xkó‑la̱ jè xi̱ta̱ ra kjiꞌta ítjòn krò ko̱ ꞌkoa̱á ti̱ꞌsín isìko̱‑te jè ra ìjngo ra ya̱ kjiꞌta krò ya̱ chraña‑la̱ Jesús.
Tanga ꞌkia̱ nga ijchò kinchaꞌta chraña‑la̱ jè Jesús, kijtse‑ní nga ijyeé miꞌken. ꞌKoa̱á ꞌsín ma‑ni nga mì kì ti̱ tsakján‑ni jñà ninda xkó‑la̱.
Tanga jngo chíchàn tsikíꞌsen jngo ki̱cha̱ ra ijò‑sko ꞌki ya̱ ndi̱si̱n‑la̱ Jesús; ꞌkia̱ nga ko̱ꞌsín isìko̱, jní ko̱ nandá itjo.
Jè ra tíꞌbéna̱jmí jñà ꞌén kìi̱, jé kjón‑ní ra kijtse; ko̱ ngi ꞌén kixi̱í ra tíꞌbéna̱jmí; be‑ní nga ꞌén kixi̱í ra tíꞌbéna̱jmí mé‑ni nga ti̱ꞌkoa̱ katakjiín‑no ra jiòn.
Nga̱ kií ko̱ꞌsín ko̱kjamà‑ni jñà kjoa̱ kìi̱ mé‑ni nga itjasòn‑ni koni ꞌsín tjíꞌta jè Xa̱jo̱n ꞌÉn‑la̱ Nainá, nga tsò: “Ni̱jngo ninda‑la̱ ko̱kjàn.”
Ko̱ ꞌkoa̱á ti̱ꞌsín tíchja̱ ya̱ ñánda̱ xìn jè Xa̱jo̱n ra tjíꞌta ꞌén‑la̱ Nainá nga tsò: “Jñà xi̱ta̱ sko̱òtsíjeén‑la̱ jè ra itjáꞌxákjá ya̱ ndi̱si̱n‑la̱.”
ꞌKia̱ nga ijye kjomà ngaꞌtsì jñà kjoa̱ kìi̱, jè José ra ya̱ i̱ꞌnde‑la̱ ya̱ na̱xi̱ndá Arimatea, ra ti̱ꞌkoa̱ ya̱ kotáꞌyáꞌta‑la̱ Jesús, tanga mì tsa ngi tsakón ijo‑la̱ tsa xi̱ta̱‑la̱ Jesús, tà nga̱tjì‑la̱ nga xi̱ta̱xá ꞌtse̱ xi̱ta̱ judío tsakjón‑la̱. Jè xi̱ta̱ ra̱kìi̱, isíjéꞌndeé‑la̱ jè Pilato nga ko̱ma i̱ko̱ jè ijo‑la̱ Jesús, ko̱ jè Pilato kitsjáꞌnde‑la̱, a̱kjòn tsaje̱n‑ngi‑ni ya̱ krò jè ijo‑la̱ Jesús nga kiìko̱.
Ti̱ꞌkoa̱á ijchò‑te jè Nicodemo jè xi̱ta̱ ra ijchòjkon jngo ꞌká jè Jesús ꞌkia̱ nga jñò; maá‑la̱ tsa katé kilo chijo ra nda jne̱ ꞌya ra tjíkójin mirra ko̱ áloe.
José ko̱ Nicodemo kiìko̱ó jè ijo‑la̱ Jesús; isíkájté nikje chroba ra tjín‑la̱ jè chijo ra nda jne̱, koni ꞌsín ijye ngaà‑la̱ jñà xi̱ta̱ judío ꞌkia̱ nga sihijin jngo miꞌken.
Ya̱ i̱ꞌnde ñánda̱ nga isiꞌta krò jè Jesús, tíjna jngo i̱ꞌnde ñánda̱ sitje̱ tsajmì, ko̱ ya̱á tíjna jngo chrjó tjínda ra chrjó xi̱tse̱, ya̱ ñánda̱ ni̱ sa jngo miꞌken sijnaya.
Ya̱á isijnaya jè ijo‑la̱ Jesús nga̱ chrañaꞌtá‑ní, nga̱ ki, ijyeé tímaꞌtsia̱ jè ni̱chjin níkjáya ꞌtse̱ xi̱ta̱ judío.
Jè ni̱chjin ꞌkia̱ nga maꞌtsia̱‑ni jè xomàna̱, ꞌkia̱ nga jñò‑isa nga ta̱jñòya, kijì María Magdalena ya̱ nga̱jo̱‑la̱ chrjó miꞌken ñánda̱ nga isìhijin jè Jesús; ꞌkia̱ nga ijchò kijtse‑ní nga ijye itjahíxìn jè na̱jo̱ ra tjíchjàjto‑la̱ jè nga̱jo̱‑la̱ miꞌken.
ꞌKia̱á tsahachikon nga kijì ya̱ ñánda̱ tjíhijyo jè Simón Pedro ko̱ xi̱ta̱ ra ìjngo ra ti̱ꞌkoa̱ ya̱ kotáꞌyáꞌta‑la̱ Jesús, jè xi̱ta̱ ra ꞌñó tsjake Jesús nga kitsò‑la̱:
―Ijyeé kàfìko̱ jè ijo‑la̱ Na̱ꞌín‑ná jñà xi̱ta̱; mì kì ꞌyeé ñánda̱ kjijna‑la̱.
Jè Pedro ko̱ xi̱ta̱ ra ìjngo, kiì katsíjen‑la̱ ya̱ nga̱jo̱‑la̱ chrjó miꞌken ñánda̱ kisijnaya ijo‑la̱ Jesús.
ꞌKia̱á ꞌñó tsahachikon ngajòo̱, tanga isa̱á ꞌñó tsahachikon jè xi̱ta̱ ra ìjngo koni jè Pedro ko̱ jè ijchò ítjòn ya̱ ñánda̱ nga kjijna jè nga̱jo̱‑la̱ miꞌken.
ꞌKia̱á tsasèn-niña nga iskotsíjen‑yá ya̱ nga̱jo̱‑la̱ miꞌken ñánda̱ nga isijnaya ijo‑la̱ Jesús, ko̱ kijtseé jñà nikje chraba ra isijtéjin jè ijo‑la̱ Jesús tanga mì tsa ꞌjahaꞌsen‑ngi‑jìn ya̱ nga̱jo̱‑la̱ miꞌken.
A̱kjòn ꞌji tjíngi‑la̱ jè Pedro; ra jè, ꞌjahaꞌsen‑ngií ya̱ nga̱jo̱‑la̱ miꞌken ko̱ kijtseé‑te jñà nikje chraba nga ya̱ kjihijyo.
ꞌKia̱á ꞌjahaꞌsen jè xi̱ta̱ ra ìjngo jè ra ꞌji ítjòn; ꞌkia̱ nga kijtse jñà kjoa̱ ra kjomà, kjokjiín‑la̱.
Nga̱ kjè kì nda fìya‑la̱ koni ꞌsín tíchja̱ jè Xa̱jo̱n ra tjíꞌta ꞌén‑la̱ Nainá nga jè Jesús, ꞌkoa̱á ꞌsín tjínè‑la̱ nga kjoa̱áya‑ila̱ ya̱ a̱jin‑la̱ miꞌken.
Jñà xi̱ta̱ kìi̱, kijí‑ni ya̱ niꞌya‑la̱.
Tanga jè María Magdalena ya̱á tíjna ndi̱tsiaán ya̱ xo̱tjo̱ba̱‑la̱ chrjó miꞌken nga tíkjindáya; ko̱ ꞌkia̱ nga tíkjindáya tsasijna-niña‑ní nga iskotsíjen‑yá ya̱ chrjó miꞌken;
ko̱ jò ìkja̱li̱ kijtse ra nikje chroba kjiya; jngo tíjna ya̱ a̱ngi sko̱ ko̱ jngo tíjna ya̱ ndsa̱ko̱ ñánda̱ nga isijna jè ijo‑la̱ Jesús.
Jñà ìkja̱li̱ iskonangií‑la̱, kitsò‑la̱:
―Ji̱ ndí chjo̱ón, ¿mé‑ni nga chindáya‑ni?
Jè María kitsó‑ní:
―Kií kjindaya̱‑na nga̱ ijyeé kàfìko̱ jñà xi̱ta̱ jè ijo‑la̱ Na̱ꞌìn‑na̱, ko̱ mì kì be ñánda̱ kjijna‑la̱.
ꞌKia̱ nga ijye ko̱kitsò jè María, isìkjahatjií sko̱, ko̱ ya̱á kijtse jè Jesús; tanga mì kì kjòchi̱ya‑la̱ tsa jè Jesús.
Jè Jesús kitsó‑la̱:
―Ji̱ ndí chjo̱ón, ¿mé‑ni nga chindáya‑ni? ¿Yá ra fatsji?
Jè María, ꞌkoa̱á ꞌsín isíkítsjen tsa jè ra síkinda̱ jè i̱ꞌnde ra̱kìi̱, kitsó‑la̱:
―Ji̱ nàmi̱, tsa ji̱í kiìki̱i ijo‑la̱ Na̱ꞌìn‑na̱, ko̱ꞌtín‑ná ñánda̱ kjijna‑li mé‑ni nga ma íkatsíjen‑ila̱.
ꞌKia̱á kitsò‑la̱ jè Jesús:
―¡María!
Isíkáfa jè María kitsò:
―¡Raboni! (Ra ꞌén hebreo, Maestro tsò‑ni jè ꞌén ra̱kìi̱.)
Jè Jesús kitsó‑la̱:
―Kì tà chjàn ꞌa̱n chaájno‑ná nga̱ kjè tsa ya̱ fia ya̱ ñánda̱ nga tíjna jè Na̱ꞌìn‑na̱. Tanga tijchín jñà ꞌndsè ko̱ ko̱ꞌtìn‑la̱ nga ya̱á tífì káti̱jnako̱ india‑na jè ra Na̱ꞌìn‑na̱ ma ra ti̱ꞌkoa̱ Na̱ꞌìn‑no ma, jè ra Nainá‑na̱ ma ko̱ ra ti̱ꞌkoa̱ Nainá‑no ma.
ꞌKia̱á kijì María Magdalena nga kiì síkjíꞌnchré jñà xi̱ta̱ ra kotáꞌyáꞌta‑la̱ Jesús nga ijyeé kijtse jè Na̱ꞌín‑ná ko̱ tsiꞌkéna̱jmí‑la̱ koni ꞌsín nga kitsò‑la̱.
ꞌKia̱ nga ijye kjòjñò, ti̱jè‑ni ni̱chjin ꞌkia̱ nga maꞌtsia̱ xomàna̱, jñà xi̱ta̱ ra kotáꞌyáꞌta‑la̱ Jesús tjíchjàjtoó‑la̱ jè xo̱tjo̱ba̱‑la̱ niꞌya ya̱ ñánda̱ nga kjóxkóya, nga̱ jñá xi̱ta̱xá‑la̱ xi̱ta̱ judío tsakjón‑la̱; ꞌkia̱á ijchò jè Jesús nga tsasijnajin masen‑la̱ nga isíkjáya‑la̱, kitsò‑la̱:
―¡Ta ꞌkoa̱á nda kjòn‑ni! ¡Kataꞌse‑no kjoa̱ꞌnchán!
ꞌKia̱ nga ijye ko̱kitsò‑la̱, a̱kjòn tsakón‑la̱ tsja ko̱ jè ndi̱si̱n‑la̱. Jñà xi̱ta̱ ra kotáꞌyáꞌta‑la̱, taxki̱ tsjaá kiꞌse‑la̱ nga kijtse jè Jesús.
Jesús india ko̱kitsò-isa‑la̱:
―¡Kataꞌse‑no kjoa̱ꞌnchán! Koni ꞌsín nga isìkasén‑na jè Na̱ꞌìn‑na̱, ꞌkoa̱á ti̱ꞌsín sikásén‑no.
A̱kjòn iskijnómajin‑la̱ kitsò‑la̱:
―Chjíbé jè Inìma̱ Tsje‑la̱ Nainá.
Jñà xi̱ta̱ ra si̱jchaꞌtà‑la jé‑la̱, jè Nainá ti̱ꞌkoa̱á si̱hijchaꞌtá‑te‑la̱ jé‑la̱, tanga jñà xi̱ta̱ ra mì kì si̱jchaꞌtà‑la ra jiòn jè jé‑la̱, Nainá ti̱ꞌkoa̱á mì kì si̱hijchaꞌta‑la̱ jé‑la̱.
Jñà xi̱ta̱‑la̱ Jesús ra iꞌka tsiꞌkéna̱jmí‑la̱ jè Tomás nga ijyeé kijtse jè Jesús; kitsò‑la̱:
―Ijyeé kaꞌya‑náji̱n jè Na̱ꞌín‑ná.
Tanga jè Tomás kitsó‑ní:
―Tsa mì kì skee̱ jñà tsja ya̱ ñánda̱ nga iskíꞌxa̱ jñà xo nga ma kjohíꞌsee̱n na̱jmá‑ndsa̱ ko̱ ya̱ ndi̱si̱n‑la̱ ñánda̱ nga itjáꞌxa̱kjá, mì kì ko̱kjiín‑na.
Nga ijye kjomà jin ni̱chjin, jñà xi̱ta̱ ra kotáꞌyáꞌta‑la̱ Jesús india kjóxkóya‑ni ko̱ ya̱á tíjna jè Tomás ꞌkia̱. Ni̱ꞌsín tjíchjàjto‑la̱ jè xo̱tjo̱ba̱ niꞌya, ya̱á ijchò Jesús nga tsasijnajin masen‑la̱; kitsò‑la̱:
―¡Kataꞌse‑no kjoa̱ꞌnchán!
A̱kjòn kitsò‑la̱ jè Tomás:
―Jchi̱niꞌsin na̱jmá‑ndsi̱i i̱jndíi̱ ko̱ chítsijen‑la̱ jñà ndsa̱; nchrabáki̱i ndsi̱i ko̱ jchi̱niꞌsin ya̱ ndi̱si̱n‑na̱. Kì tà chjàn ko̱ꞌsín mì kì makjiín‑li, katakjiín‑li.
ꞌKia̱á kiìchja̱ jè Tomás nga kitsò‑la̱:
―Ji̱ Na̱ꞌìn, ji̱‑ní ra tijna ítjòn‑náa̱ ko̱ ji̱‑ní Nainá‑na̱.
Jesús kitsó‑la̱:
―Ji̱ Tomás, kií makjiín‑li nga kaꞌya‑ná. ¡Mé ta̱ nda‑la̱ jñà xi̱ta̱ ra makjiín‑la̱ ni̱ꞌsín mì kì bexkon‑na!
Taxki̱ kjín kjoa̱xkón ra nda tjín kiꞌsìn‑isa Jesús ya̱ ngixko̱n xi̱ta̱ ra kotáꞌyáꞌta‑la̱ ra mì kì tjíꞌta ya̱ xa̱jo̱n ra̱kìi̱.
Tanga jñà ꞌén kìi̱, kií xá isinda‑ni mé‑ni nga ko̱kjiín‑najiòn nga jè Jesús ra Cristo, [jè ra xá inikasén‑ni] ra Iꞌndí‑la̱ Nainá ko̱ mé‑ni nga ꞌkia̱ nga ko̱kjiín‑najiòn ꞌse̱é‑no jè kjo̱binachon ra a̱ꞌta ꞌtse̱.
ꞌKia̱ nga ijye kjomà, Jesús tsakón india‑ila̱ ijo‑la̱ jñà xi̱ta̱ ra kotáꞌyáꞌta‑la̱ ya̱ a̱ndi ndáchikon ra ꞌmì Tiberias. Ki̱í ꞌsín kjomà jñà kjoa̱ kìi̱.
Ya̱á ta̱ña títsa̱jnakjo jè Simón Pedro, ko̱ jè Tomás, jè ra ti̱ꞌkoa̱ Dídimo tsò‑la̱, ko̱ jè Natanael jè ra Caná i̱ꞌnde‑la̱ ra chja̱‑ni Galilea; ti̱ꞌkoa̱ tjítsa̱jna‑te jñà i̱xti‑la̱ Zebedeo ko̱ ngi jò‑isa xi̱ta̱ ra ya̱ kotáꞌyáꞌta‑la̱ Jesús.
Jè Simón Pedro kitsó‑la̱:
―Ti̱ kjòn‑la tífi siꞌkèe̱n.
Jñà xi̱ta̱ ra iꞌka kitsó‑ní:
―Ti̱ꞌkoa̱á kohíko̱ò‑te‑laji̱n.
Kijí‑ní, ꞌjahaꞌsen jngo chitso; tanga; jè ni̱tje̱n ra̱kiòo̱, ni̱mé ti̱ isakò‑la̱.
ꞌKia̱ nga ijye tíꞌse i̱sén, Jesús, ya̱á ijchò kasìjna ya̱ a̱ndi nandá, tanga jñà xi̱ta̱ ra kotáꞌyáꞌta‑la̱ mì kì kjòchi̱ya‑la̱ tsa jè Jesús.
Jè Jesús iskonangií‑la̱, kitsò‑la̱:
―Ndse, ¿a kjè sakó chiba‑no ti̱?
Jñà xi̱ta̱ kìi̱ kitsó‑ni:
―Ni̱mé tjín.
Jè Jesús kitsó‑la̱:
―Ti̱kàtje̱n-ngindá na̱ꞌya‑no ya̱ nga kixi̱‑la̱ chitso ko̱ sa̱kó‑no ti̱.
Xi̱ta̱ kìi̱, ꞌkoa̱á ꞌsín kiꞌsìn; isìkàtje̱n-ngindá na̱ꞌya‑la̱; ꞌkia̱ nga tsachrjekàjin‑ni, mì kì ti̱ ma itjáꞌndo̱‑ila̱, nga̱ ꞌñó kjìn ti̱ isincha.
―Jé Na̱ꞌín‑ná Jesús.
ꞌKia̱ nga kiíꞌnchré jè Pedro nga jè Jesús, ndi̱to̱ón tsakjaya jè na̱chro̱‑la̱, nga̱ kjijna líká‑ní tsiki; ko̱ a̱kjòn iskìjin ya̱ a̱jin nandá nga kiìtji̱ngi‑la̱ Jesús.
Jñà xi̱ta̱ ra iꞌka, kiìko̱ chitso skanda ya̱ a̱ndi nandá, ko̱ tjínga‑la̱ na̱ꞌya‑la̱ nga̱ ngi kitseé ti̱; tà nga̱tjì‑la̱ mì tsa ꞌñó kjin, ta kja̱meé‑la jngo sindo̱ metro tjín‑la̱ skanda ya̱ a̱ndi nandá.
ꞌKia̱ nga ijye itjojen ya̱ chitso ya̱ a̱ndi nandá, kijtse‑ní nga tjítse niꞌí ñánda̱ nga tíchján jngo ti̱ ko̱ ni̱ño̱ nchra̱jín.
Jè Jesús kitsó‑la̱:
―Nchrabáko̱ iꞌka ti̱ ra ꞌsa̱ kjòn inachrjejion nandá.
Jè Simón Pedro tsihijnoó ya̱ chitso nga tsachrje na̱ꞌya‑la̱; ngi taxki̱ iꞌií ti̱ ra i̱jncha; jngo sindo̱ ko̱ icháte‑jàn ma‑ni ti̱; ni̱ꞌsín bato kjìn ma‑ni, jè na̱ꞌya, mì kì itjajtsó‑jìn.
Jè Jesús kitsó‑la̱:
―Nchrabá, ti̱chioò.
Ni̱jngo xi̱ta̱ ra kotáꞌyáꞌta‑la̱ Jesús kitsò ikon nga iskonangi‑la̱ yá‑ni jè; nga̱ ijyeé tjíjin‑la̱ nga jè Na̱ꞌín‑ná Jesús.
ꞌKia̱á ꞌja Jesús nga iskábé ni̱ño̱ nchra̱jín ko̱ jñà ti̱ ko̱ a̱kjòn kitsjá‑la̱ xi̱ta̱‑la̱.
Ya̱á ma‑ni jàn ꞌka̱ nga tsakón‑la̱ ijo‑la̱ Jesús jñà xi̱ta̱ ra kotáꞌyáꞌta‑la̱ ꞌkia̱ nga ijye jaáya‑ila̱.
ꞌKia̱ nga ijye tsakjèn ngaꞌtsiòo̱, Jesús kitsó‑la̱ jè Simón Pedro:
―Ji̱ Simón ra ti‑la̱ Jonás, ¿a isa̱á ꞌñó tsjacha‑ná koni jñà kìi̱?
Kitsó jè Pedro:
―Jon Na̱ꞌìn, ꞌya‑ní nga tsjake̱é‑la.
Jesús kitsó‑la̱:
―Ti̱kondi̱i jñà ndí i̱xti forrè‑na̱.
Ra ma‑ni jò ꞌka̱, Jesús, india iskonangi‑la̱, nga kitsò‑la̱:
―Ji̱ Simón ra ti‑la̱ Jonás, ¿a tsjacha‑ná?
Jè Simón Pedro kitsó‑ní:
―Jon Na̱ꞌìn, ijyeé ꞌya‑ni nga tsjake̱é‑la.
Jesús kitsó‑la̱:
―Ti̱kondi̱i jñà ndí forrè‑na̱.
Ra ma‑ni jàn ꞌka̱ india iskonangi‑la̱ nga kitsò‑la̱:
―Ji̱ Simón ra ti‑la̱ Jonás, ¿a tsjacha‑ná?
Jè Pedro kjobaá‑la̱ nga sí jàn ꞌka̱ tjín‑ni nga iskonangi‑la̱, kitsò‑la̱:
―Ji̱ Na̱ꞌìn ijyeé ꞌya ijye‑níi̱; ko̱ ndaá ꞌyi nga tsjake̱‑la.
Jè Jesús kitsó‑la̱:
Ngi kjo̱hixi̱í ra xin‑la, ꞌkia̱ nga ti̱ꞌsa̱ ti ra ji̱, itsjaya‑ní nikje‑li ko̱ ꞌkiìn‑ní ta ñánda̱ nga kjomejèn‑li; tanga ꞌkia̱ nga ji̱ ra ijye ko̱jchíngi, ta kjén‑teé isi jñà ndsi̱i ko̱ kjꞌií xi̱ta̱á si̱ìkáya‑li jñà nikje‑li, ko̱ ya̱á i̱ko̱‑li ya̱ ñánda̱ nga mì tsa ji̱ ko̱mejèn‑li.
ꞌKia̱ nga ko̱ꞌsín kitsò jè Jesús, ꞌkoa̱á ꞌsín isìchi̱ya‑ni kóꞌsín ko̱maꞌtin jè Pedro ꞌkia̱ nga ki̱yá, mé‑ni nga jeya si̱ìkíjna‑ni jè Nainá ꞌkia̱ nga ki̱yá. A̱kjòn kitsò‑la̱:
―Nchrabátji̱ngi‑ná.
Jè Pedro ꞌkia̱ nga isíkáfa‑ni íꞌtsi̱n, kijtse‑ní nga ya̱á tínchrabátji̱ngi‑la̱ jè xi̱ta̱ ra ꞌñó tsjake Jesús, ra ti̱jè‑ni ra ta̱ña tsikijnaꞌtako̱ ímixa̱ jè Jesús ꞌkia̱ nga tsakjèn nga iskonangi‑la̱ nga kitsò‑la̱: “¿Yá‑ni ra ya̱ si̱ìnga̱tsja‑li xi̱ta̱ judío?”
ꞌKia̱ nga kijtse jè Pedro iskonangií‑la̱ jè Jesús, kitsò‑la̱:
―Jè xi̱ta̱ ra̱kìi̱, ¿kóꞌsín ka̱maꞌtin ra jè?
Kiìchja̱á Jesús, kitsò‑la̱:
―Tsa mejèn‑na nga kíjnakon skanda ꞌkia̱ ꞌa̱n ra kjíꞌi̱ india‑na, mì tsa ji̱ bako̱‑li nga ji̱ jchi̱i. Nchrabátji̱ngi‑ná ra ji̱.
ꞌKoa̱á ꞌsín kjomà‑ni nga kitsò ꞌén ya̱ a̱jin‑la̱ ꞌndse̱ nga mì‑ró kì ki̱yá jè xi̱ta̱ ra̱kìi̱. Tanga Jesús mì tsa kitsò‑jìn nga mì kì ki̱yá. Ta kitsó‑ní: “Tsa mejèn‑na nga kíjnakon skanda ꞌkia̱ ꞌa̱n ra kjíꞌi̱ india‑na, mì tsa ji̱ bako̱‑li nga ji̱ jchi̱i.”
Ti̱jé‑ni jè xi̱ta̱ ra̱kìi̱ ra kotáꞌyáꞌta‑la̱ Jesús ra tsjá ꞌén‑la̱ nga ꞌkoa̱ ꞌsín kjomà jñà kjoa̱ kìi̱; ko̱ jè tsikínda jè xa̱jo̱n ra̱kìi̱. ꞌKoa̱á ꞌsín makjiín‑ná nga ꞌén kixi̱í ra tíchja̱.
Taxki̱ kjín kjoa̱ ra kjꞌií kiꞌsìn‑isa Jesús; ni̱ꞌsín‑la si̱nda jngó jngó sko̱ya ta ngaꞌtsì kjoa̱ ra kiꞌsìn, jñà libro ra sinda, mí‑la kì ki̱chóya‑la̱ nga tíjngo i̱sàꞌnde.
Ji̱ Nàmi̱ Teófilo, jè xa̱jo̱n ra ꞌa̱n tsikindá ítjòn‑la, ꞌkoa̱á ꞌsín tsiꞌkènájmí‑la ngaꞌtsì kjoa̱ ra kiꞌsìn ko̱ ra tsakón‑ya Jesús skanda ꞌkia̱ ti̱ꞌsa̱ tsikíꞌtsia̱ nga kisíxá,
skanda jè ni̱chjin ꞌkia̱ nga Nainá iko̱ india‑ni ya̱ ján ngajmi. ꞌKia̱ nga ti̱kje fì‑ni ján ngajmi Jesús, jé ngaꞌñó‑la̱ Inìma̱ Tsje‑la̱ Nainá isìchjeén nga kitsjà xá‑la̱ jñà chi̱ꞌnda‑la̱ ra xá tsjahíjin‑ni.
ꞌKia̱ nga ijye tsatojin kjo̱biya, tsakón‑la̱ ijo‑la̱ ko̱ kjín sko̱ya kjoa̱ kiꞌsìn nga tsakón nga ngi kixi̱í kjoa̱ nga tíjnakon. Nga ichán ni̱chjin, kjín ꞌka̱ tsakón‑la̱ ijo‑la̱ ko̱ ti̱ꞌkoa̱á tsiꞌkéna̱jmí‑la̱ a̱ꞌta ꞌtse̱ kóꞌsín batéxoma Nainá.
ꞌKia̱ nga tíjnako̱‑isa jñà xi̱ta̱‑la̱, ꞌkoa̱á ꞌsín kitsjá‑la̱ kjo̱hixi̱ nga kitsò‑la̱:
―Kì tà chjàn bítjo̱jiòn ya̱ na̱xi̱ndá Jerusalén. Jchíña kjoa̱‑la skanda ꞌkia̱ nga ki̱tjojen kjo̱nda ra tsjá Na̱ꞌìn‑na̱ koni ꞌsín ijye kitsjà tsaꞌba. Ijyeé ko̱ꞌsín kíxin‑no ꞌkia̱ nga ti̱ꞌsa̱ ítjòn.
Kixi̱í kjoa̱, jè Juan, ta nandá tsatíndá‑ni xi̱ta̱. Tanga mì tsa ti̱ kjìn ni̱chjin chija‑ni nga ngi ko̱ó Inìma̱ Tsje‑la̱ Nainá sa̱tíndá‑no ra jiòn ―kitsò Jesús.
Jñà xi̱ta̱ ra ya̱ títsa̱jnako̱ Jesús iskonangií‑la̱, kitsò‑la̱:
―Na̱ꞌìn, ra tijna ítjòn‑náji̱n, jñà ni̱chjin kìi̱, ¿a si̱kíjnandi̱í india‑ni na̱xi̱ndá Israel mé‑ni nga ti̱jè ko̱tèxoma‑la̱ ijo‑la̱?
Jesús kitsó‑la̱:
―Mì tsa jiòn bako̱‑najiòn nga jcha̱a jè ni̱chjin; ta̱ jngó‑la jè Na̱ꞌín‑ná be mé ni̱chjin‑ni ko̱ mé hora‑ní koni ꞌsín nga ijye iskosòn‑la̱ ra jè.
Tanga ꞌkia̱ nga ki̱tjojen‑nè‑no jè Inìma̱ Tsje‑la̱ Nainá, ꞌkia̱á tjábé‑no ngaꞌñó. Jiòn ꞌkéna̱jmí‑la xi̱ta̱ ra a̱ꞌta tsa̱ꞌa̱n i̱ Jerusalén, ko̱ kóhoꞌki nga tíjngo nangi Judea ko̱ Samaria, skanda ñánda̱ feheꞌta jè i̱sàꞌnde.
ꞌKia̱ nga ijye ko̱ꞌsín kitsò Jesús, jñà xi̱ta̱‑la̱ i̱nchikotsíjeén‑la̱, a̱kjòn itjamíjìn iꞌngaá, nga̱ jè Nainá iko̱ india‑ni ján ngajmi ján. Ya̱á tsikíjtsaꞌma jngo ifi ko̱ mì kì ti̱ tsatsíjen‑ila̱ jñà xi̱ta̱‑la̱.
Jñà xi̱ta̱‑la̱, ꞌkia̱ nga i̱nchikotsíjen ján iꞌngaá nga tífìmijìn Jesús, tà ndi̱to̱ón ijchò kinchaꞌta chraña jò‑la̱ xi̱ta̱ ra kjiya nikje ra chraba kjòn.
Jñà xi̱ta̱ kìi̱ kitsó‑la̱:
―Jiòn ra xi̱ta̱ Galilea ꞌmì‑no, ¿mé‑ni ko̱ꞌsín ya̱ chitsíjen‑no ján ngajmi? Jè Jesús, koni ꞌsín kaꞌya jiòn nga kàfìmijìn india‑ni ya̱ ján ngajmi, ki̱jchó ni̱chjin nga ti̱ ko̱ꞌsín kjꞌi̱í india‑nì.
Jñà xi̱ta̱ ra tsikíxáya‑la̱ Jesús, ꞌkoa̱á ꞌsín inchrabà‑ni ya̱ nindo Yá Olivo nga kijì india‑ni ján Jerusalén. ꞌKoa̱á ꞌki chraña tíjna‑la̱ Jerusalén koni ꞌki tsjáꞌnde kjo̱téxoma nga ma fì xi̱ta̱ ꞌkia̱ nga ni̱chjin níkjáya.
ꞌKia̱ nga ijchò‑ni ya̱ na̱xi̱ndá Jerusalén, ya̱á kiìmijìn ya̱ niꞌya ra kjijnasònꞌnga iꞌngaá ya̱ ñánda̱ nga síkjáya‑ni jñà xi̱ta̱ kìi̱ ra ꞌmì Pedro, Jacobo, Juan, Andrés, Felipe, Tomás, Bartolomé, Mateo, Jacobo ti‑la̱ Alfeo, Simón Celote, Judas, ra ti‑la̱ Jacobo.
Ngaꞌtsì xi̱ta̱ kìi̱, kjiꞌtá ni̱chjin nga maxkóya nga jngo jta̱ ꞌsín kjo̱bítsjen‑la̱ nga chja̱ꞌta‑la̱ Nainá, ko̱ ti̱ꞌkoa̱ tjítsa̱jna iꞌka íchjín, ko̱ María ra na̱‑la̱ Jesús ko̱ jñà ꞌndse̱.
―ꞌNdsé, xá ꞌkoa̱á ꞌsín tjínè‑la̱ nga itjasòn koni ꞌsín ijye kiìchja̱ kjotseé jè Inìma̱ Tsje‑la̱ Nainá ꞌkia̱ nga jè David tsiꞌkéna̱jmíya ya̱ xa̱jo̱n ra tjíꞌta ꞌén‑la̱ Nainá mé ra ka̱maꞌtin jè Judas, jè ra kiskèn‑la̱ ndi̱yá jñà xi̱ta̱ ra kitsabáꞌñó jè Jesús.
Jè Judas, ti̱ꞌkoa̱á ko̱ó‑te ra tejò ma‑naji̱n. Ko̱ ti̱ꞌkoa̱á ti̱jé xá ꞌya‑te‑ni koni ngaji̱n tsiki.
Jè to̱n ra isikijne a̱ꞌta ꞌtse̱ kjoa̱ꞌcho ra kiꞌsìn, nangií tsatse jngo ꞌndé‑ni; a̱kjòn kijì, sko̱ó iskàtje̱nꞌta‑ni nangi, ngi itjoó náa̱ꞌye‑la̱ nga ichrjajndá i̱ndsi̱ꞌba̱.
ꞌKia̱ nga ijye kiíꞌnchré ijye xi̱ta̱ na̱xi̱ndá Jerusalén nga ijyeé ꞌken jè Judas, jè i̱ꞌnde ra̱kìi̱, Acéldama tsikíꞌta ꞌí‑la̱. ꞌÍ ra̱kìi̱, I̱ꞌnde Jní, tsò‑ni a̱ꞌta ꞌtse̱ ꞌén‑la̱.
Jè xa̱jo̱n ꞌtse̱ Salmo, ꞌkoa̱á ꞌsín tíchja̱ nga tsò:
Jè niꞌya‑la̱ katjajna tiya,
ko̱ kì ni̱yá ra bìtsa̱ya.
Ko̱ tjín jngo‑isa Salmo ñánda̱ nga tíchja̱ ra tsò:
Kjꞌií xi̱ta̱ katjahaꞌsen ngajo‑la̱ xá‑la̱.
’Machjeén‑ní nga ti̱jñà katjahíjin jngo‑ni ra ngajo‑la̱ Judas, jñà xi̱ta̱ ra tjítsa̱jna‑jin‑ná i̱jndíi̱ ra tjímako̱‑ná skanda kjotseé ꞌkia̱ nga tsajmekó‑ná Jesús,
maꞌtsia̱‑ni ꞌkia̱ nga tsatíndá xi̱ta̱ Juan, skanda ꞌkia̱ nga kijìmijìn india‑ni Jesús ján ngajmi, mé‑ni nga jè xi̱ta̱ ra tjáhijin kíjna ko̱‑ná, ti̱ꞌkoa̱á tsjá ꞌén nga jè Jesús ijyeé jaáya‑la̱ ―kitsò Pedro.
ꞌKia̱á tsjahíjin jò xi̱ta̱: jngo ra ꞌmì José, ti̱ꞌkoa̱á tjíꞌtasòn ꞌí‑la̱ nga Barsabás ꞌmì ko̱ nga Justo ꞌmì‑te; jè xi̱ta̱ ra ìjngo, Matías ꞌmì.
A̱kjòn kiìchja̱ꞌta‑la̱ Nainá, kitsò:
―Ngaji̱ Na̱ꞌìn, nga ꞌyaxkin inìma̱‑la̱ ngaꞌtsì xi̱ta̱, ko̱ꞌtín‑náji̱n ñáa̱‑ni ngajò xi̱ta̱ kìi̱ nga ijye kàchjaájin,
mé‑ni nga jè ska̱ábé‑ni jè xá ra isixáya‑la̱ jè Judas, jè ra isíkíjna ꞌkia̱ nga tsakátsji‑jé, nga kijì i̱ꞌnde ya̱ ñánda̱ bako̱‑la̱.
Tsajo̱ónda̱cha̱‑ní nga isíská‑kjo. Ko̱ jé Matías isikijne. Jé kjamà‑ni tejò xi̱ta̱ ra tsikíxáya‑la̱ Jesús jñà ra tejngo ma‑ni nga ti̱ꞌsa̱ ítjòn.
ꞌKia̱ nga ijchò ni̱chjin ꞌtse̱ ꞌsí Pentecostés, ngaꞌtsì xi̱ta̱ ra makjiín‑la̱ a̱ꞌta ꞌtse̱ Cristo jngoó jtín títsa̱jna ngaꞌtsiòo̱.
Tà ndi̱to̱ón inaꞌyá‑la̱, nga ꞌñó jane ra ngajmi inchrabà‑ni, koni jngo tjo̱ ra ꞌñó tíꞌba. Inaꞌyá‑la̱ kóhoꞌki ya̱ a̱ya niꞌya ñánda̱ nga títsa̱jna jñà xi̱ta̱ kìi̱.
Ko̱ tsatsíjen‑la̱ ni̱je̱n ra koni kjòn niꞌí kjòn; tsabíya‑la̱ nga jngó jngó xi̱ta̱, ko̱ ya̱á isijnasòn‑la̱.
Ngaꞌtsì xi̱ta̱, ngi ndaá isijin ya̱ inìma̱‑la̱ jè Inìma̱ Tsje‑la̱ Nainá, a̱kjòn tsikíꞌtsia̱ nga kiìchja̱ ꞌén‑la̱ xi̱ta̱ ra kjꞌií na̱xi̱ndá koni ꞌsín isìchi̱ya‑la̱ jè Inìma̱ Tsje‑la̱ Nainá nga ki̱chja̱.
Ni̱chjin kìi̱, ya̱á títsa̱jna ya̱ na̱xi̱ndá Jerusalén xi̱ta̱ judío ra bexkón Nainá ra kjìn tjín‑ni na̱xi̱ndá ñánda̱ nga inchrabà‑ni kótíjngo i̱sàꞌnde.
Jñà xi̱ta̱ ra ya̱ títsa̱jna ya̱ na̱xi̱ndá Jerusalén, kjóxkóya‑ní ngaꞌtsiòo̱ ꞌkia̱ nga kiíꞌnchré‑la̱ ra jane. Ko̱ ꞌkia̱ nga kiíꞌnchré‑la̱ xi̱ta̱‑la̱ Cristo nga ma‑la̱ chja̱ jngó jngó sko̱ya ꞌén‑la̱ xi̱ta̱ ra ya̱ títsa̱jna, mì kì kjòchi̱ya‑la̱ mé‑ni nga ko̱ kjamà‑ni.
Tà ꞌkoa̱á kjomà‑la̱, ti̱ꞌkoa̱á tà kjóxkón‑la̱, kitsó‑la̱ xákjén:
―¿A mí tsa xi̱ta̱ Galilea ngaꞌtsì xi̱ta̱ ra ko̱ꞌsín i̱nchichja̱?
¿Kóꞌsín ma‑ni naꞌyá‑lá ꞌén‑ná ra nakjé nga jngó jngó‑ná ra xìn na̱xi̱ndá tsa̱jién?
Ngaꞌtsì xi̱ta̱ ra i̱ titsa̱jneé, tjín ra xi̱ta̱ Partia, tjín xi̱ta̱ Media, xi̱ta̱ Elam, xi̱ta̱ Mesopotamia, xi̱ta̱ Judea, xi̱ta̱ Capadocia, xi̱ta̱ Ponto, xi̱ta̱ Asia,
xi̱ta̱ Frigia, xi̱ta̱ Panfilia, xi̱ta̱ Egipto, xi̱ta̱ Libia ra ya̱ chrañaꞌtá‑la̱ Cirene. Ti̱ꞌkoa̱ tjín xi̱ta̱ Roma ra i̱ títsa̱jna Jerusalén. Tjín ra ngi xi̱ta̱ judío. Ti̱ꞌkoa̱á tjín ra tà jahatjìya‑la̱ nga xi̱ta̱ judío kjomà.
Ti̱ꞌkoa̱á tjín xi̱ta̱ ra nchrabá‑ni Creta ko̱ Arabia. ¡Ngaꞌtsì‑ná kànaꞌyá‑lá kjo̱xkón ꞌtse̱ Nainá koni ꞌsín kàchja̱ nga jngó jngó sko̱ya ꞌén‑ná!
Ngaꞌtsì xi̱ta̱ tà isinchaxkón‑la̱, mì ti̱ kì machi̱ya‑ila̱, kitsò‑la̱ xákjén:
Tjín iꞌka ra tà tsijnòke‑ní, kitsò:
―¡Xi̱ta̱ ꞌchi̱í, jñà xi̱ta̱ kìi̱!
ꞌKia̱á tsasijna kixi̱ Pedro ko̱ xi̱ta̱ ra tejngo ma‑ni; ꞌñó kiìchja̱jin‑la̱ xi̱ta̱, nga kitsò:
―Jiòn, ngaꞌtsì‑niò ra xi̱ta̱ Judío ꞌmì‑ná, ko̱ ngaꞌtsì‑niò ra xìn na̱xi̱ndá‑no ra i̱ titsa̱jna Jerusalén, ndaá katasijin‑no, ndaá ti̱náꞌya ꞌén ra kichjàa̱.
Mì tsa ꞌchi̱‑jìn jñà xi̱ta̱ kìi̱ koni ꞌsín bixó jiòn. ¿Kóꞌsín ko̱ma‑ni nga ko̱ꞌchi̱? Ki ꞌsa̱á ijchò las nueve nga ta̱jñò.
Jñá tíbitjasòn ꞌén ra kiìchja̱ xi̱ta̱ ra tsiꞌkìn Joel, ra kiìchja̱ ngajo‑la̱ Nainá kjotseé nga kitsò:
ꞌKoa̱á ꞌsín tsò Nainá:
ꞌKia̱ nga tímachraña nga kje̱heꞌtà i̱sàꞌnde,
sikáꞌbí‑la̱ Inìma̱ Tsje‑na̱ ngaꞌtsì xi̱ta̱ ra tjín nga tjíjtsa i̱sàꞌnde;
jñà i̱xti ꞌxi̱n‑no ko̱ i̱xti íchjín‑no ꞌa̱án ki̱chja̱ ngajo‑na;
jñà i̱xti‑no ra ꞌsa̱ inchimajchá, ske̱é kjo̱xkón ra nda tjín a̱ꞌta ꞌtse̱ Nainá;
ko̱ jñà ra xi̱ta̱ jchínga, nijñá ꞌki̱‑la̱.
Ngi kjo̱hixi̱‑ní, jñà ni̱chjin kìi̱,
jñà xi̱ta̱ chi̱ꞌnda‑na̱ jñà ra xi̱ta̱ ꞌxi̱n ko̱ chi̱ꞌnda‑na̱ ra íchjín sikáꞌbí‑la̱ Inìma̱ Tsje‑na̱
mé‑ni nga ki̱chja̱ ngajo‑na.
Ján ngajmi kjín kjo̱xkón jcha̱‑la̱,
ti̱ꞌkoa̱á i̱ a̱ꞌta nangi jcha̱á‑la̱ kjo̱xkón
nga ꞌñó xa̱ájten ra jní,
ko̱ ra ngi niꞌí ko̱ tjó ni̱ꞌndi̱ tsjè ra ifi kjòn.
Jè tsáꞌbí, ko̱jñó‑ní,
ko̱ jè sá, koni ꞌki jní ꞌki ko̱ma,
ꞌkia̱ nga ti̱kjè ꞌfiì jè Na̱ꞌín‑ná
nga ki̱ìndajín‑la̱ jñà xi̱ta̱ i̱sàꞌnde,
jè ni̱chjin ra ꞌñó xkón ko̱ ra ꞌñó jeya.
Tanga ngaꞌtsì xi̱ta̱ ra ki̱chja̱ꞌta‑la̱ Nainá
ki̱tjokajiín jè kjo̱hiꞌin ꞌtse̱ jé‑la̱.
[Kií tsò ꞌén‑la̱ Nainá ra kitsjà Joel (2:28‑32).]
’Ti̱náꞌya ra xi̱ta̱ Israel ꞌmì‑no ꞌén ra ko̱xín‑no: Jiòn, nda tjíjin‑no, Nainá nda tsakón nga jè Jesús ra Nazaret ꞌtse̱, tjín‑la̱ kjo̱téxoma. Xkón kijcha‑no nga ko̱kiꞌsìn kjo̱xkón ra tse ngaꞌñó tjín‑la̱, ko̱ nga ko̱kiꞌsìn kjoa̱ ra bakón kjo̱xkón‑la̱ Nainá.
Tanga jè Nainá ijyeé ko̱ꞌsín tjínda‑la̱ ko̱ ijye tjíjin‑la̱ skanda ti̱ꞌsa̱‑ni nga kjoꞌtsia̱ nga kóꞌsín ko̱maꞌtin. ꞌKoa̱á ma‑ni nga jiòn tsako̱‑no nga indabáꞌñó ko̱ iniꞌken nga inìnga̱tsja xi̱ta̱ ra mì bexkón kjo̱téxoma nga tsakáꞌta krò.
Jè xi̱ta̱xá ítjòn ra tsiꞌkìn David, ki̱íꞌsín kitsò ra a̱ꞌta ꞌtse̱ Jesús:
Kíjtse‑náa̱ jè Na̱ꞌín‑ná kóꞌsín nga tíjna ítjòn kiꞌta‑na;
ꞌkia̱ nga ya̱ tíjnaꞌta‑na ya̱ nga kixi̱‑na̱, mì tsa mé kjoa̱ ra ska̱jiaa̱n.
ꞌKoa̱á ma‑ni nga matsja‑la̱ jè inìma̱‑na̱,
ti̱ꞌkoa̱á ꞌñó matsja‑la̱ jè ni̱je̱n‑na̱ nga se.
Ko̱ jè ijo‑na̱ ndaá si̱ìkjáya nga sko̱óña‑la̱ jè kjoa̱ tsa̱ji,
tà nga̱tjì‑la̱ nga̱ mì tsa ya̱ si̱kíjni inìma̱‑na̱ ya̱ i̱ꞌnde‑la̱ miꞌken
ti̱ꞌkoa̱á mì kì ki̱ꞌndi nga kji̱ꞌndo ijo‑na̱,
ꞌa̱n ra chi̱ꞌnda tsje‑li ma.
Ji̱í tsakon‑ná ndi̱yá ꞌtse̱ kjo̱binachon,
ko̱ ꞌkia̱ nga ya̱ kóti̱jnaꞌta‑la̱, tseé kjo̱tsja ꞌse̱‑na.
[Kií tsò ꞌén‑la̱ Nainá ra kitsjà David. (Salmo 16:8‑11)]
’Jè David, ꞌkoa̱á ꞌsín kiìchja̱ a̱ꞌta ꞌtse̱ Cristo. Ngi ꞌén kixi̱í ra ko̱xin‑no ꞌndsé: xi̱ta̱ jchínga‑ná David, ijyeé kjotseé ꞌken, ti̱ꞌkoa̱ isìhiꞌnde‑ní. Jè chrjó miꞌken‑la̱, takó tíjna skanda ni̱chjin ꞌndi̱ ꞌndi̱.
Tanga jè David, jngoó xi̱ta̱ ra kiìchja̱ ngajo‑la̱ Nainá. Ijyeé ko̱ꞌsín tjíjin‑la̱ koni ꞌsín kitsjà‑la̱ tsaꞌba Nainá nga ya̱ kji̱nchrabà‑ni a̱ꞌta ꞌtse̱ tje̱‑la̱ jè Cristo nga kíjna ngajo‑la̱ koni xi̱ta̱xá ítjòn.
Jè David, ꞌkoa̱á ꞌsín kiìchja̱ a̱ꞌta ꞌtse̱ Cristo nga kjoa̱áya india‑ila̱ nga kitsó: Mì kì tsa ya̱ si̱jna jè inìma̱‑la̱ ya̱ i̱ꞌnde‑la̱ miꞌken, ti̱ꞌkoa̱á mì kì kji̱ꞌndo jè ijo‑la̱.
Nainá, ijyeé isikjaáya‑ila̱ jè Jesús. Ngaꞌtsì‑naji̱n, kií ko̱ꞌsín i̱nchiꞌbèna̱jmí kixi̱‑naji̱n nga xkón kjón kijcha‑naji̱n ngaꞌtsì kjoa̱ ra kjomà.
Nainá jeya isíkíjna Jesús, isíkíjnaꞌta ya̱ nga kixi̱‑la̱; itjábé‑la̱ jè Inìma̱ Tsje‑la̱ Nainá koni ꞌsín ijye tsiꞌkìn‑la̱. Ko̱ jè Jesús isìkaꞌbísòn india‑ni jè Inìma̱ Tsje‑la̱ Nainá ra kiꞌtsì‑la̱. Kií ko̱ꞌsín i̱nchiꞌya‑najiòn ko̱ i̱nchinaꞌyá‑no.
Jè David, mì tsa ngajmi kiìmijìn tanga ꞌkoa̱á ꞌsín kitsò:
Jè Nainá kitsó‑la̱ jè ra Ni‑na̱ ma:
“I̱í ti̱jnaꞌtá‑ná ya̱ nga kixi̱‑na̱,
skanda ꞌkia̱ nga sikítsa̱jnangia jñà xi̱ta̱ kondra̱‑li ñánda̱ nga i̱jnchasòn jñà ndsa̱kì.”
’Ndaá katasijin‑no jiòn ra xi̱ta̱ na̱xi̱ndá Israel ꞌmì‑no, nga ꞌñó kixi̱ tjín kjoa̱ nga jè Jesús ra jiòn tsakaꞌta krò, ꞌkoa̱á ꞌsín isíkíjna Nainá nga jè‑ní ra tíjna ítjòn‑ná, ko̱ ti̱jè‑ni ra Cristo [xi̱ta̱ ra xá isìkasén‑ni Nainá] ―kitsó Pedro.
ꞌKia̱ nga kiíꞌnchré ꞌén ra ko̱tsò jñà xi̱ta̱ ra ya̱ títsa̱jna, isíkájno‑ni ya̱ a̱jin inìma̱‑la̱; ꞌkia̱á iskonangi‑la̱ Pedro ko̱ xi̱ta̱ xákjín ra iꞌka, jñà ra ti̱ꞌkoa̱ xá tsikíxáya‑la̱ Jesús. Kitsò‑la̱:
―Jiòn ꞌndsé, ¿mé ra ꞌsia̱n‑ji̱n?
Jè Pedro kitsó‑la̱:
―Ti̱kájno jé‑no, kì ti̱ tsja jé fatsji‑no. Ta̱ti̱ndá ijo‑no a̱ꞌta ꞌtse̱ Jesucristo nga jngó jngó‑no, mé‑ni nga si̱hijchaꞌta‑no jé‑no jè Nainá, ti̱ꞌkoa̱ tsjá‑no jè Inìma̱ Tsje‑la̱.
Koni ꞌsín ijye kitsjà ꞌén‑la̱ jè Nainá, jè ꞌén ra tsikíjna, tsa̱jión‑nó; ti̱ꞌkoa̱á ꞌtse̱é i̱xti‑no, ko̱ ꞌtse̱é ngaꞌtsì xi̱ta̱ ra kjin títsa̱jna, ko̱ ngaꞌtsì xi̱ta̱ ra jè sabá Nainá a̱skan ki̱chja̱‑la̱ ―kitsò Pedro.
Ko̱ kjín ꞌén kiìchja̱‑jin-isa‑la̱. ꞌÑó kiìchja̱ko̱. Kitsò‑la̱:
―¡Ti̱nchaꞌtàxìn‑la jè kjo̱hiꞌin ra tjábé‑la̱ jñà xi̱ta̱ ra ꞌcho ꞌsío̱n!
Kóhotjín xi̱ta̱, ngi kixi̱í kiìko̱ ꞌén ra kiíꞌnchré koni ꞌsín tsakón‑ya‑la̱ jñà xi̱ta̱ ra xá tsikíxáya‑la̱ Jesús, ti̱ꞌkoa̱á kjóxkóya kiꞌta‑ní ko̱ ta̱ñaá tsakjèn‑ko̱ xákjén ko̱ tsikítsaꞌba‑la̱ Nainá.
Ngaꞌtsì xi̱ta̱ ra ya̱ títsa̱jna, ta itsakjón‑ní ꞌkia̱ nga kijtse nga kjín sko̱ya kjo̱nda ko̱ kjo̱xkón kiꞌsìn jñà xi̱ta̱ ra tsikíxáya‑la̱ Jesús.
Ngaꞌtsì xi̱ta̱ ra ijye kjokjiín‑la̱ a̱ꞌta ꞌtse̱ Cristo ndaá tsikitsa̱jnajtín ko̱ síkaꞌbí‑la̱ xákjín ngaꞌtsì tsajmì ra tjín‑la̱ nga jngó jngó‑ni.
Jñà nangi‑la̱ ko̱ tsajmì ra tjín‑la̱ tsatína‑ní, a̱kjòn isìjòya‑ni to̱n‑la̱ mé ra chijaꞌta‑la̱ nga jngó jngó xi̱ta̱.
Ni̱chjin nchijón‑ní nga maxkóya ya̱ ndi̱tsin i̱ngo̱ ítjòn‑la̱ xi̱ta̱ judío, ko̱ ya̱ niꞌya‑la̱ xákjín nga síjòya ni̱ño̱ nchra̱jín, ko̱ ta̱ñaá bakjèn‑kjo; tjín‑la̱ kjo̱tsja ko̱ kjoa̱ indakjoa̱ ya̱ a̱jin inìma̱‑la̱.
Kjiꞌtá ni̱chjin jeya síkíjna Nainá; ko̱ jñà xi̱ta̱ na̱xi̱ndá ꞌñó tsjake kjomà. Ko̱ jè Na̱ꞌín‑ná ni̱chjin nchijón kisikjìn‑ya‑isa jñà xi̱ta̱ ya̱ a̱jin na̱xi̱ndá‑la̱ Cristo, jñà xi̱ta̱ ra jè Nainá mejèn‑la̱ nga ki̱tjokajin kjo̱hiꞌin ra kjoa̱ ꞌtse̱ jé‑la̱.
Jngo ni̱chjin, ijchó‑la tsa las tres nga ngixòn ꞌkia̱ nga chja̱ꞌta‑la̱ Nainá jñà xi̱ta̱, jè Pedro ko̱ Juan ya̱á kijì ya̱ a̱ya i̱ngo̱ ítjòn ꞌtse̱ xi̱ta̱ judío.
Ya̱ xo̱tjo̱ba̱‑la̱ i̱ngo̱ ítjòn, jñà xi̱ta̱, ni̱chjin nchijòn bijchó síkíjna jngo ndí xi̱ta̱ i̱ma̱ ra mì kì ma fì. Jè ndí xi̱ta̱ i̱ma̱ ra̱kìi̱, mì kì ma fì skanda nga ti̱ꞌsa̱ kitsin. Ya̱á bijnajto kiꞌtà ya̱ xo̱tjo̱ba̱‑la̱ i̱ngo̱, jè xo̱tjo̱ba̱ ra ꞌmì: Jè ra ꞌñó nda ꞌki. Jè ndí xi̱ta̱ i̱ma̱ ra̱kìi̱, to̱ón síjé kjo̱tjò‑la̱ jñà xi̱ta̱ ra ꞌfahaꞌsen ndi̱tsin i̱ngo̱.
Jè ndí xi̱ta̱ i̱ma̱ ra̱kìi̱, ꞌkia̱ nga kijtse jè Pedro ko̱ Juan nga i̱nchiꞌfahaꞌsen ndi̱tsin i̱ngo̱, isíjé kjo̱tjó‑la̱ to̱n.
Jè Pedro ko̱ Juan, iskoꞌán jè ndí xi̱ta̱ ra̱kìi̱; jè Pedro kitsó‑la̱:
―¡Chjíꞌan‑náji̱n!
Jè ndí xi̱ta̱ i̱ma̱ iskoꞌán‑ní; ko̱ ꞌkoa̱á ꞌsín kjomà‑la̱ koni tsa tjín ra tsjá‑la̱.
Tanga jè Pedro kitsó‑la̱:
―Ni̱mé to̱n tjín‑na; tsìn‑na to̱n jè ra chroba ko̱ ra sinè, tanga jè ra tjín‑na tsja‑la: ngi ko̱ó ngaꞌñó ra kitsjà‑na Jesucristo ra Nazaret i̱ꞌnde‑la̱, ꞌkoa̱á ꞌsín xin‑la, ti̱sítji̱in, ko̱ ti̱tjájme‑ni.
Jè Pedro, ꞌkia̱ nga ko̱ kitsò‑la̱, iskábé tsja nga kixi̱, iskimítje̱n; ndi̱to̱ón kiꞌse‑ila̱ ngaꞌñó jñà yá ndsa̱ko̱ ko̱ tsji ndsa̱ko̱.
Jngoó iskìꞌnga nga tsasítje̱n‑ni; a̱kjòn tsikíꞌtsia̱ nga ma tsajme‑ni; ꞌjahaꞌsen‑ko̱ ndi̱tsin i̱ngo̱ jè Pedro ko̱ Juan, kjiꞌnga kjitsiña nga isitsjako̱ Nainá nga jeya isíkíjna.
Ngaꞌtsì xi̱ta̱ na̱xi̱ndá kijtseé jè xi̱ta̱ ra̱kìi̱ nga ijye ma fì‑ni ko̱ nga jeya isíkíjna jè Nainá.
Ta kjóxkón‑la̱ xi̱ta̱, ti̱ꞌkoa̱á tà itsakjón‑ní koni ꞌsín nga kjomàꞌtin, nga̱ bexkon‑ní nga jé xi̱ta̱ ra̱kìi̱ ra bijnajto kiꞌta ya̱ xo̱tjo̱ba̱‑la̱ i̱ngo̱ nga síjé kjo̱tjò to̱n, xo̱tjo̱ba̱ ra ꞌmì: Jè ra ꞌñó nda ꞌki.
Jè xi̱ta̱ ra ijye kjonda‑ni, mì kì tsjin Pedro ko̱ Juan nga itsabáꞌñó. Ngaꞌtsì xi̱ta̱ na̱xi̱ndá tà ꞌkoa̱á kjomà‑la̱; ngi tsahachikon‑ní nga kijìtji̱ngi‑la̱ jñà xi̱ta̱ ya̱ ngitjo̱ba̱ ra ꞌmì Salomón.
Jè Pedro, ꞌkia̱ nga kijtse xi̱ta̱ na̱xi̱ndá, kitsó‑la̱:
―Ngaꞌtsì‑no ra xi̱ta̱ Israel ꞌmì‑ná, ¿mé‑ni nga maxkón‑no? ¿Mé‑ni ngaji̱n chiꞌán‑náji̱n? ¿A ꞌkoa̱á ꞌsín níkítsjen jiòn nga ngaꞌñó tsa̱ji̱n‑náji̱n ko̱ tsa kjo̱nda tsa̱ji̱n‑náji̱n ra kamanda‑ni ndí xi̱ta̱ i̱ma̱ ra̱kìi̱ jè ra mì kì ma fì tsiki?
Jè ra Nainá‑la̱ ma jè Abraham, ko̱ jè Isaac, ko̱ jè Jacob ra ti̱ꞌkoa̱ Nainá‑la̱ xi̱ta̱ jchínga‑ná, jé ra jeya kásíkíjna Jesús ra Iꞌndí‑la̱ ma; jè Jesús ra jiòn inìnga̱tsja xi̱ta̱xá, ꞌkia̱ nga jè Pilato mejèn‑la̱ isíkíjnandi̱í‑ni, tanga jiòn, mì kì kiꞌtsìꞌnde.
Jiòn, ta isa̱á inachrjengio jè ra Xi̱ta̱ Tsje ko̱ ra Xi̱ta̱ Kixi̱; ko̱ jé iníjé nga isijnandi̱í‑ni jè ra xi̱ta̱ isìꞌken.
Jión iniꞌken jè ra ma‑la̱ síkíjnakon‑ná tanga jè Nainá isikjaáya‑la̱. Ngaꞌtsì jñà kjoa̱ kìi̱, nda kjón kijcha‑ji̱n.
Jé Jesús kátsjá‑la̱ ngaꞌñó nga kamanda‑ni jè xi̱ta̱ ra i̱nchiꞌya jiòn ra ti̱ꞌkoa̱ ꞌyaxkon jiòn; tanga kií‑ní nga ꞌñó makjiín‑la̱ ra a̱ꞌta ꞌtse̱ Jesús. Kií‑te nga ti̱ꞌkoa̱ ꞌñó makjiín‑naji̱n nga kamanda‑ni jè xi̱ta̱ ra̱kìi̱; ko̱ ndaá kaꞌya jiòn ra i̱ titsa̱jna kóꞌsín koma.
’Jiòn ꞌndsé, be‑ná ꞌkia̱ nga ko̱ꞌsín kiꞌnià jiòn ko̱ xi̱ta̱xá‑no, nga iniꞌken jè Jesús, kií ko̱ꞌsín kiꞌnià‑no nga mì kì machi̱ya‑no kjoa̱ ra kiꞌnià.
Jè Nainá, ꞌkoa̱á ꞌsín isìhitjasòn koni ꞌsín ijye tsiꞌkéna̱jmíya ngaꞌtsì xi̱ta̱ ra kiìchja̱ ngajo‑la̱ kjotseé nga jè Cristo [jè ra xá isìkasén‑ni Nainá], ꞌkoa̱á ꞌsín tjínè‑la̱ nga ki̱yá.
Kií ko̱ꞌmì‑laji̱n, ti̱kájno jè jé‑no, kì ti̱ tsja jé fatsji‑no; jè Nainá tangíꞌta‑la mé‑ni nga si̱hijchaꞌta‑no jè jé ra tjín‑no ko̱ a̱kjòn tsjá‑no kjo̱ꞌnchán ra chija‑la̱ inìma̱‑no,
mé‑ni nga ma si̱ìkasén‑no jè Cristo ra ijye Nainá ko̱ꞌsín tsjahíjin nga ti̱ꞌsa̱‑ni, ra ti̱jè‑ni Jesús.
Jè Moisés, ꞌkoa̱á ꞌsín kitsò‑la̱ jñà xi̱ta̱ jchínga‑ná: “Jè Na̱ꞌín‑ná jè ra Nainá, ti̱ya̱á ko̱chrjekàjin jngo‑ni ra xi̱ta̱ xàngio̱o jè ra ki̱chja̱ ngajo‑la̱ Nainá koni ꞌa̱n. Jé ti̱hitjasòn‑la koni ꞌsín koa̱ako̱‑no ko̱ ngaꞌtsì kjoa̱ ra ꞌke̱èna̱jmí‑no.
Nga̱ ngaꞌtsì xi̱ta̱ ra mì kì kji̱ꞌnchréhijon‑la̱, jngo‑kjá tjáhixìn‑ní ya̱ a̱jin na̱xi̱ndá ꞌtse̱.”
’Ngaꞌtsì xi̱ta̱ ra kiìchja̱ ngajo‑la̱ Nainá, maꞌtsia̱ kjòn‑ni ꞌtse̱ Samuel skanda ꞌndi̱ ꞌndi̱, sabà kií ꞌén tsiꞌkéna̱jmí mé kjoa̱ ra tíma ni̱chjin ꞌndi̱.
A̱ꞌta tsa̱jión ki̱tjasòn‑ni jñà ꞌén ra ijye kitsjà‑la̱ Nainá jñà xi̱ta̱ ra isìchjeén nga kiìchja̱ ngajo‑la̱. Ti̱ꞌkoa̱á kjo̱nda tsa̱jión‑nó koni ꞌsín tsikíndajín jngo kjoa̱ Nainá ko̱ xi̱ta̱ jchínga‑ná ꞌkia̱ nga kitsò‑la̱ Abraham: “A̱ꞌta ꞌtse̱é tje̱‑li ko̱chikonꞌtin‑ni ngaꞌtsì xi̱ta̱ ra tjín nga tjíjtsa i̱sàꞌnde.”
Jè Nainá, ꞌkia̱ nga ijye isikjaáya‑ila̱ Iꞌndí‑la̱, jión isìkasén ítjòn‑no mé‑nì nga isìchikonꞌtin‑no nga ko̱ma kjoa̱atjìya‑no nga jngó jngó‑no ti̱ꞌkoa̱ mì ti̱ kì ꞌcho ꞌsia̱n‑no ―kitsò Pedro.
Pedro ko̱ Juan, ꞌkia̱ nga i̱nchibáko̱‑isa xi̱ta̱ na̱xi̱ndá, ijchó jñà na̱ꞌmì, tje̱n‑ko̱ jè xi̱ta̱ ítjòn‑la̱ polsìya̱ ra síkinda̱ i̱ngo̱ ítjòn ko̱ jñà xi̱ta̱ saduceo.
ꞌÑó jti kjomà‑la̱ nga ko̱ꞌsín tsakón‑ya‑la̱ xi̱ta̱ na̱xi̱ndá jè Pedro ko̱ Juan nga kjoa̱áya india‑ila̱ xi̱ta̱ ra ijye ꞌken koni ꞌsín nga jaáya‑la̱ Jesús.
Itsabáꞌñó‑ní, ko̱ a̱kjòn kiìko̱ nga isìkjahaꞌsen nda̱yá, nga̱ ijyeé kjòhixòn ꞌkia̱; skanda ma nchijón kisindajín‑la̱.
Tanga ꞌñó kjìn ma‑ni xi̱ta̱ ra kjokjiín‑la̱ ꞌkia̱ nga kiíꞌnchré ꞌén ra kiìchja̱. Skanda kjomá‑la tsa ꞌòn jmi xi̱ta̱‑la̱ Jesús ra ngi tà xi̱ta̱ ꞌxi̱n, ko̱ xìn ra íchjín.
Ra ma nchijòn, kjóxkóya‑ní ya̱ ján Jerusalén jñà xi̱ta̱ ítjòn‑la̱ xi̱ta̱ Judío ko̱ xi̱ta̱ jchínga ko̱ xi̱ta̱ ra bakón‑ya kjo̱téxoma‑la̱ Nainá ra tsikínda Moisés.
Ti̱ꞌkoa̱á ya̱á títsa̱jna Anás, ra na̱ꞌmì ítjòn, ko̱ Caifás, ko̱ Juan, ko̱ Alejandro, ko̱ ngaꞌtsì ra xi̱ta̱ xákjín jñà na̱ꞌmì ítjòn.
A̱kjòn ꞌkia̱á kiìjchꞌà jè Pedro ko̱ Juan, isikinchá masen nga iskonangi‑la̱, kitsò‑la̱:
―¿Yá ꞌtse̱ ngaꞌñó? Ko̱, ¿yá ra kátsjáꞌnde‑no nga ko̱tjín kjoa̱ ra ꞌnià?
Jè Pedro nda kjón tjíjin ya̱ inìma̱‑la̱ jè Inìma̱ Tsje‑la̱ Nainá; kitsò:
―Jiòn ra xi̱ta̱xá ítjòn ꞌmì‑no ko̱ ra xi̱ta̱ jchínga‑la̱ na̱xi̱ndá Israel:
¿A ta kií xá i̱nchichjinangi‑náji̱n nga mejèn‑no jcha̱a jè kjo̱nda ra kiꞌnià‑ji̱n, ko̱ kóꞌsín kjomà‑la̱ nga kjonda‑ni jè ndí xi̱ta̱ ra mì kì ma fì tsiki?
ꞌKoa̱á ꞌsín ki̱nákjoa̱ kixi̱‑ji̱n ya̱ ngixkòn jiòn mé‑ni nga kataꞌnchré ijye‑ni xi̱ta̱ na̱xi̱ndá Israel. Xi̱ta̱ ra̱kìi̱, ra tíjna ya̱ ngixkòn jiòn, a̱ꞌta ꞌtse̱é Jesucristo ra Nazaret i̱ꞌnde‑la̱ kjonda‑ni. Ti̱jé‑ni ra iniꞌken jiòn nga tsakjaꞌta krò tanga jè Nainá isikjaáya‑ila̱.
ꞌKoa̱á ngoya‑la̱ jiòn koni chji̱ne̱chrjó ra bínda niꞌya. Inachrjengi‑nó Jesús koni jngo na̱jo̱ ra ni̱mé chjí‑la̱. Tanga ꞌndi̱ ꞌndi̱, jè Nainá, ꞌkoa̱á ꞌsín isíkíjna koni jngo na̱jo̱ ra isa̱ ꞌñó chjí‑la̱ jè ra bíꞌñóya ya̱ nga chrja̱ngi̱‑la̱ niꞌya.
Jè Nainá, tà jngoó‑ni xi̱ta̱ ra isìkasén i̱ a̱ꞌta nangi ra ma ko̱chrjekàjin‑ná kjo̱hiꞌin ra kjoa̱ ꞌtse̱ jé‑ná, ta jè‑ni Jesucristo. Tsìn ìjngo‑isa xi̱ta̱ ra kjꞌií ―kitsó Pedro.
Jñà xi̱ta̱xá, ꞌkia̱ nga kijtse nga ꞌñó chja̱ jè Pedro ko̱ Juan nga mì kì tsakjón, ti̱ꞌkoa̱á kijtse nga taxki̱ ndí xi̱ta̱‑ní nga mì tsa tse xa̱jo̱n ma‑la̱, ta kjóxkón‑la̱; ꞌkia̱á kjòchi̱ya‑la̱ nga jñà xi̱ta̱ kìi̱, ya̱á tsikimako̱ kiti Jesús.
Ti̱ꞌkoa̱á kijtse‑te nga ya̱ síjna jè xi̱ta̱ ra ijye kjonda‑ni, ꞌkoa̱á ꞌsín ma‑ni nga mì ti̱ kì kó kitsò‑ila̱.
ꞌKia̱á ko̱kiꞌmì‑la̱ nga katitjo jngohíjta ya̱ ñánda̱ nga tjítsa̱hijyo jñà xi̱ta̱; a̱kjòn jñà xi̱ta̱ kìi̱ tsajo̱óya‑ni.
Kitsò‑la̱ xákjín:
―¿Mé ra si̱ke̱é jñà xi̱ta̱ kìi̱? Ngaꞌtsì jñà xi̱ta̱ na̱xi̱ndá Jerusalén, ijyeé tjíjin‑la̱ jè kjo̱xkón ra kiꞌsìn; ko̱ jién mì kì ko̱ma kíꞌmeé.
Tanga ki̱nchaxkón‑lá mé‑ni nga mì ti̱ kì ko̱bísòn‑ni jè kjoa̱ ra̱kìi̱, ko̱ mé‑ni nga ni̱ì‑ti̱‑jngo xi̱ta̱ ꞌke̱èna̱jmí-isa‑la̱ ra a̱ꞌta ꞌtse̱ Jesús.
ꞌKia̱á kiìchja̱ india‑ila̱ Pedro ko̱ Juan; kitsjá‑la̱ kjo̱hixi̱ nga jngo kjá mì kì ti̱ tjíꞌnde‑la̱ nga ꞌke̱èna̱jmí-isa‑la̱ xi̱ta̱, ko̱ nga ko̱kòn‑ya-isa‑la̱ ra a̱ꞌta ꞌtse̱ Jesús.
Jè Pedro ko̱ Juan kiìchja̱‑ní, nga kitsò:
―Nda ti̱kítsjen jiòn, ¿a ndaá tjín ya̱ ngixko̱n Nainá nga jiòn si̱kitjasòn‑laji̱n ko̱ mì tsa jè Nainá ki̱tjasòn‑la̱?
Nga̱ mì kì ko̱ma jyò ki̱tsa̱jna‑ji̱n, kjo̱ꞌñó ki̱nákjoa̱‑ji̱n a̱ꞌta ꞌtse̱ kjoa̱ ra nda kijcha‑ji̱n ko̱ ra nda kinaꞌyá‑ji̱n.
Nga̱ jè xi̱ta̱ ra kjonda‑ni, tsatoó ichán nó tjín‑la̱ ꞌkia̱ nga ko̱ꞌsín kjomàꞌtin jè kjo̱xkón ra̱kìi̱.
ꞌKia̱ nga ijye tsikìtsa̱jnandi̱í‑ni Pedro ko̱ Juan, kijí‑ni ya̱ ñánda̱ títsa̱jna jñà xi̱ta̱ xákjién; tsiꞌkéna̱jmí ijyeé‑la̱ kóꞌsín kitsò‑la̱ jñà na̱ꞌmì ítjòn ko̱ jñà xi̱ta̱ jchínga.
Jñà xi̱ta̱ xákjién, ꞌkia̱ nga ijye kiíꞌnchré koni ꞌsín kiꞌsena̱jmí‑la̱, jngoó jta̱ kiꞌsìn kjo̱bítsjen‑la̱ nga kiìchja̱ꞌta‑la̱ Nainá, kitsò:
―Na̱ꞌìn ji̱ ra Nainá ꞌmì‑li, ra tsikindi jè ngajmi, ko̱ jè nangi ko̱ jè ndáchikon, ko̱ ngaꞌtsì tsajmì ra tjín ya̱ i̱sàꞌnde,
ꞌkoa̱á ꞌsín kisi nga inichjiín tsaꞌba chi̱ꞌnda‑li David jè ra xi̱ta̱ jchínga‑na̱ji̱n kjomà, nga isìchi̱ya‑la̱ jè Inìma̱ Tsje‑li ꞌkia̱ nga kitsò:
¿Mé‑ni nga maꞌtse̱n‑ni jñà xi̱ta̱ i̱sàꞌnde?
Ko̱ jñà xi̱ta̱ na̱xi̱ndá, ¿mé‑ni jñà bínda‑ni kjoa̱ ra nì mé chjí‑la̱?
Kjóxkóyaá jñà xi̱ta̱xá ítjòn ra tjín ya̱ i̱sàꞌnde;
isìjngoó ijo‑la̱ jñà xi̱ta̱ ra i̱nchibatéxoma
nga kondra̱ kijì‑la̱ Nainá ko̱ jè Cristo [jè ra xá isìkasén‑ni Nainá].
’Kixi̱í kjoa̱, jè Herodes ko̱ Poncio Pilato, ko̱ ra mì tsa xi̱ta̱ Judío, ko̱ jñà xi̱ta̱ na̱xi̱ndá Israel, kií xá tsikíjtín‑ni ijo‑la̱ ya̱ na̱xi̱ndá ra̱kìi̱, nga kondra̱ kijì‑la̱ jè Iꞌndí‑li Jesús ra xi̱ta̱ tsje ra xá ji̱ ichjaájin‑ni nga inikasín nga jè ra Cristo.
Jñà xi̱ta̱ kìi̱, ꞌkoa̱á ꞌsín kiꞌsìn koni ꞌsín ijye ichosòn‑la̱ ji̱ kjotseé nga tjínè‑la̱ nga ko̱ꞌsín ko̱ka̱ma.
Na̱ꞌìn, chítsijen‑la̱ ji̱ xi̱ta̱ kìi̱ nga̱ mején‑la̱ ske̱ton‑naji̱n; ko̱ ti̱si̱ko̱‑náji̱n ra chi̱ꞌnda‑li ꞌmì‑náji̱n nga mì kì ki̱skón‑ji̱n ꞌkia̱ nga ki̱nákjoa̱ya ji̱n jñà ꞌén‑li.
Ta̱kín jè ngaꞌñó ra tjín‑li nga katanda‑nì jñà xi̱ta̱ ra kiya; ko̱ ꞌti̱ìn kjo̱xkón a̱ꞌta ꞌtse̱ Chi̱ꞌnda Tsje‑li Jesús, jñà kjo̱xkón ra bakón jè kjoa̱jeya‑li.
ꞌKia̱ nga ijye kiìchja̱ꞌta‑la̱ Nainá, chón ꞌtsa ya̱ i̱ꞌnde ñánda̱ nga títsa̱jna. Ngaꞌtsì xi̱ta̱ ra ya̱ títsa̱jna ngi ndaá isijin ya̱ inìma̱‑la̱ jè Inìma̱ Tsje‑la̱ Nainá; ko̱ mì ti̱ kì itsakjòn‑ni nga kiìchja̱ya ꞌén‑la̱ Nainá.
Ngaꞌtsì xi̱ta̱ ra ijye kjokjiín‑la̱, ngásòn ngáyaá tjín inìma̱‑la̱ ko̱ kjo̱bítsjen‑la̱; ko̱ ngaꞌtsì tsajmì ra tjín‑la̱ nga jngó jngó xi̱ta̱, ꞌtse̱ ijye‑ní kóhotjío̱n. Ni̱jngo ra kitsò: “Tsajmì ra tjín‑na, tsa̱ꞌa̱n ta̱jngo‑ná.”
Jñà xi̱ta̱ ra tsikíxáya‑la̱ Jesús ꞌñó tse ngaꞌñó kiꞌse‑la̱ nga kitsjà ꞌén a̱ꞌta ꞌtse̱ Jesús ra tíjna ítjòn‑ná, nga jè Jesús ijyeé jaáya‑ila̱ ra a̱ꞌta ꞌtse̱ kjo̱biya. Ko̱ ngaꞌtsì jñà xi̱ta̱ kìi̱, Nainá ꞌñó nda isìchikonꞌtin.
ꞌKoa̱á ꞌsín kjomà‑ni nga ngaꞌtsì xi̱ta̱ mì mé tsajmì isìjchijaꞌta‑la̱ ra machjeén‑la̱. Jñà xi̱ta̱ ra tjín‑la̱ nangi ko̱ ra tjín‑la̱ niꞌya, tsatína‑ní; a̱kjòn fìko̱ ijye jè to̱n‑la̱ tsajmì ra batína;
ya̱á sínga̱tsja jñà xi̱ta̱ ra tsikíxáya‑la̱ Jesús; a̱kjòn síkaꞌbí‑la̱ xákjién nga jngó jngó mé ra chijaꞌta‑la̱.
ꞌKoa̱á ꞌsín kiꞌsìn jngo xi̱ta̱ Levita ra José ꞌmì ra ya̱ i̱ꞌnde‑la̱ na̱xi̱ndá Chipre. Jñà xi̱ta̱ ra tsikíxáya‑la̱ Jesús, jngo ꞌí tsikíꞌta‑la̱ nga Bernabé kitsò‑la̱. (Xi̱ta̱ ra síꞌñó ikon‑ná, tsò‑ni jè ꞌí ra̱kìi̱.)
Xi̱ta̱ ra̱kìi̱, kjijnaá jngo ꞌndé‑la̱ nangi; tsatína‑ní; a̱kjòn ꞌjiìkó jè to̱n‑la̱; isìnga̱tsja jñà xi̱ta̱ ra tsikíxáya‑la̱ Jesús.
Tanga jngo xi̱ta̱ ꞌxi̱n ra ꞌmì Ananías ko̱ jè chjo̱ón‑la̱ Safira ꞌmì, ti̱ꞌkoa̱á tsatína jngo ꞌndé‑te nangi‑la̱.
Xi̱ta̱ ra̱kìi̱ tsajo̱óya‑ni ko̱ chjo̱ón‑la̱ nga tsikíꞌma chiba jè to̱n chjí nangi‑la̱. Ta chibaá ꞌjiìkó nga isìnga̱tsja jñà xi̱ta̱ ra tsikíxáya‑la̱ Jesucristo.
Jè Pedro kitsó‑la̱:
―Ji̱ Ananías, ¿mé‑ni kabiꞌnde‑ni nga jè xi̱ta̱‑ni̱í kaꞌfahaꞌsen‑jin ya̱ inìma̱‑li nga mejèn‑li kachìndo̱cha̱‑la̱ jè Inìma̱ Tsje‑la̱ Nainá? ¿Mé‑ni kabìꞌma chiba‑ni jè to̱n chjí nangi‑li?
¿A mí tsa tsa̱ji jè nangi? ꞌKia̱ nga ijye kabatini, ¿a mí tsa tsa̱ji‑ti jè to̱n‑la̱? ¿Mé‑ni ko̱ꞌsín kàníkítsjen‑ni ya̱ a̱jin inìma̱‑li? Mì tsa xi̱ta̱‑jìn ra mejèn‑li kabìndo̱cha̱‑la̱, jè sabà Nainá.
Jè Ananías, ꞌkia̱ nga kiíꞌnchré jñà ꞌén kìi̱, iskàtje̱nꞌtá ya̱ nangi; a̱kjòn ꞌken. Ngaꞌtsì xi̱ta̱ ra kiíꞌnchré nga ko̱ꞌsín kjomà, taxki̱ ꞌñó itsakjòn.
ꞌKia̱á ꞌji iꞌka i̱xti ꞌxi̱n ra ijye iskasòn nó‑la̱, isíkájté nikje ijo‑la̱ Ananías; a̱kjòn tsachrje ya̱ niꞌya, nga kiì kíhijin.
Ta̱ꞌkoa̱ ijyeé‑la tjín‑ni tsa jàn hora ꞌkia̱ nga ꞌji Safira jè chjo̱ón‑la̱ Ananías; ko̱ mì kì tjíjin‑la̱ tsa mé kjoa̱ ra kjomà.
―¿A ꞌkoa̱á tjín tsatina‑no jè nangi‑no koni tjín bixó?
Jè chjo̱ón ra̱kìi̱ kitsó‑ní:
―Jon, ꞌkoa̱á tjín tsatina‑nìji̱n.
ꞌKia̱á kitsò‑la̱ jè Pedro:
―ꞌKia̱ ko̱ꞌsín ichibàya‑no, ¿a ꞌkoa̱á ꞌsín ma‑no nga maá jchónda̱cha̱‑la̱ jè Inìma̱ Tsje‑la̱ Nainá? Chítsijen‑la̱ jñà xi̱ta̱ ra ya̱ i̱jnchajto xo̱tjo̱ba̱ niꞌya, jñà kàfì kíhijin jè ꞌxi̱n‑li; ti̱ꞌkoa̱á ngaji̱ jñà i̱ko̱‑te‑li.
Chjo̱ón ra̱kìi̱, ta ndi̱to̱ón iskàtje̱nꞌta nangi ya̱ a̱ngi ndsa̱ko̱ Pedro, a̱kjòn ꞌken. ꞌKia̱ nga ꞌjahaꞌsen niꞌya jñà i̱xti ꞌxi̱n, kijtse‑ní nga ijye ꞌken; ꞌkia̱á tsachrje niꞌya, nga kiì kíhijinꞌta‑la̱ ꞌxi̱n‑la̱.
Ngaꞌtsì xi̱ta̱ na̱xi̱ndá‑la̱ Cristo ko̱ ngaꞌtsì xi̱ta̱ ra kiíꞌnchré kjoa̱ kìi̱, taxki̱ ꞌñó itsakjòn.
Jñà xi̱ta̱ ra tsikíxáya‑la̱ Jesús, kjín kjo̱xkón kiꞌsìn ra bakón kjoa̱jeya‑la̱ Nainá ya̱ ngixko̱n xi̱ta̱ na̱xi̱ndá. Ngaꞌtsì xi̱ta̱‑la̱ Cristo sabà ya̱á kjóxkóya kiꞌta ya̱ ngitjo̱ba̱ ra ꞌmì Salomón.
Jñà ra kjꞌií xi̱ta̱, ni̱jngó ra kjóꞌñó ikon nga ya̱ tsakáhijtako̱ jñà xi̱ta̱‑la̱ Cristo. Tanga ra jñà xi̱ta̱ na̱xi̱ndá, ꞌñó nda kijtsexkón jñà xi̱ta̱‑la̱ Cristo.
Ko̱ jñà ra kjokjiín‑la̱ a̱ꞌta ꞌtse̱ Cristo, isa̱á ꞌñó kjìn kjomà‑isa, íchjín ko̱ íchjá kjokjiín‑la̱.
Skanda jñà xi̱ta̱ tsachrjeé xi̱ta̱ ra kiya ya̱ a̱ya ndi̱yá, isíkáhijyosòn na̱chan ko̱ nijñaa̱, mé‑ni ꞌkia̱ nga ꞌkoa̱ jè Pedro, ko̱ndaá‑ni ni̱ꞌsín tà jé ꞌngién‑la̱ ska̱ꞌta iꞌka‑la̱ jñà xi̱ta̱ ra kiya.
Ti̱ꞌkoa̱á kjín xi̱ta̱ ꞌji ya̱ Jerusalén ra inchrabà‑ni ya̱ na̱xi̱ndá ra tjín ya̱ chrañaꞌta‑la̱; ꞌjiìkó xi̱ta̱ ra kiya ko̱ ra inìma̱ ꞌcho‑la̱ ni̱í i̱nchibeton; ngaꞌtsì xi̱ta̱ kìi̱ kjonda ijyeé‑ni.
Jè na̱ꞌmì ítjòn ko̱ ngaꞌtsì xi̱ta̱ ra ya̱ báhijtako̱ ra ya̱ chja̱‑ni a̱ꞌta ꞌtse̱ xi̱ta̱ saduceo, kjòchi̱ni̱keé jñà xi̱ta̱ ra tsikíxáya‑la̱ Jesús.
A̱kjòn itsabáꞌñó; kiìko̱ nga isíkítsa̱jna nda̱yá ra ꞌtse̱ na̱xi̱ndá.
Tanga ꞌkia̱ nga ijye kjòjñò, jngo ìkja̱li̱‑la̱ Nainá ijchò kjíꞌxa̱‑la̱ nda̱yá. Tsachrje‑ni xi̱ta̱ kìi̱, kitsò‑la̱:
―Tangió, ti̱ncha kixio̱ò ya̱ a̱ya i̱ngo̱ ítjòn, ꞌtèna̱jmí ijye‑la xi̱ta̱ na̱xi̱ndá kóꞌsín tjín a̱ꞌta ꞌtse̱ kjo̱binachon xi̱tse̱ ra tsjá Cristo.
Koni ꞌsín nga kiíꞌnchré jñà ꞌén kìi̱, ra ma nchijòn, ta̱jñó kijì ya̱ i̱ngo̱ ítjòn nga tsakón‑ya‑la̱ xi̱ta̱.
Ti̱ꞌkia̱á‑ni ꞌji jè na̱ꞌmì ítjòn, ko̱ ngaꞌtsì xi̱ta̱‑la̱ ra ya̱ títsa̱jnako̱. Kiìchja̱‑la̱ ngaꞌtsì xi̱ta̱xá ko̱ xi̱ta̱ jchínga ꞌtse̱ na̱xi̱ndá Israel nga tsikíxkóya xákjén; a̱kjòn kitsjá kjo̱hixi̱ nga kiìjchꞌà jñà xi̱ta̱‑la̱ Cristo ra títsa̱jnaꞌya nda̱yá.
ꞌKia̱ nga ijchò jñà polsìya̱, mì kì isakò‑la̱ jñà xi̱ta̱ ra títsa̱ꞌya nda̱yá; ꞌkia̱á tsáfa‑ni; tsiꞌkéna̱jmí nga mì kì yá tjín ya̱ a̱ya nda̱yá.
Kitsò:
―ꞌKia̱ nga kabijcho‑ji̱n, ndaá tjíchjàjto xo̱tjo̱ba̱‑la̱ nda̱yá. Jñà chíchàn ra síkinda̱, ya̱á i̱jnchajto ya̱ xo̱tjo̱ba̱; tanga ꞌkia̱ nga kabitjáha̱ꞌse̱n‑ji̱n mì ti̱ yá xi̱ta̱ tjín‑ni ya̱ a̱ya nda̱yá.
ꞌKia̱ nga kiíꞌnchré ꞌén kìi̱, jè na̱ꞌmì ítjòn ko̱ jñà na̱ꞌmì ra iꞌkaa̱ ko̱ jè xi̱ta̱ ítjòn‑la̱ polsìya̱ ra síkinda̱ i̱ngo̱ ítjòn, ta ꞌkoa̱á kjomà‑la̱; mì kì kjòchi̱ya‑la̱ kóꞌsín kje̱heꞌtin‑la̱ jè kjoa̱ ra̱kìi̱.
Ti̱jé‑ni hora nga ꞌji jngo xi̱ta̱ ra ꞌjií ꞌkéna̱jmí, kitsò:
―Jñà xi̱ta̱ ra ichini jiòn nda̱yá, ya̱á títsa̱jna ya̱ a̱ya i̱ngo̱ ítjòn nga i̱nchibakón‑ya‑la̱ xi̱ta̱ na̱xi̱ndá.
ꞌKia̱á kijì jè xi̱ta̱ ítjòn‑la̱ polsìya̱ ra síkinda̱ i̱ngo̱ ko̱ jñà polsìya̱ ra iꞌka nga kiíꞌká. Ta inchrabàko̱ kjo̱nda‑ní; mì kì tsa mé ra isìko̱. Nga̱ jñá tsakjón‑la̱ jñà xi̱ta̱ na̱xi̱ndá tsa ya̱ na̱jo̱ ki̱ìnè nga si̱ìꞌken.
ꞌKia̱ nga ꞌjiìkó, isikinchá masen‑ní ya̱ ñánda̱ títsa̱jnajtín xi̱ta̱. Jè na̱ꞌmì ítjòn kitsó‑la̱:
―¿A mí tsa ko̱ꞌsín tsiꞌkìn‑laji̱n nga jngo kjá mì ti̱ kì ko̱tsò ꞌén ra ko̱kón‑ya‑no a̱ꞌta ꞌtse̱ Jesús? Ta isa̱á ijye iningasòn jè kjo̱téxoma‑no kóhoꞌki i̱ Jerusalén; ti̱ꞌkoa̱á ngaji̱ín chininè‑náji̱n nga ꞌken jè xi̱ta̱ ra̱kìi̱ ―kitsò jè na̱ꞌmì ítjòn.
Jè Pedro, ko̱ xi̱ta̱ xákjén ra jè Jesús tsikíxáya‑la̱, kitsó‑ní:
―Isa̱á chjí‑la̱ nga jè Nainá si̱itjasòn‑la̱ji̱n, ko̱ mì ꞌkoa̱‑ni jñà xi̱ta̱.
Nainá, ꞌñó jeya isíkíjnaꞌta ya̱ chrja nga kixi̱‑la̱. Xi̱ta̱xá ítjòn isíkíjna; ti̱ꞌkoa̱á jè isíkíjna nga jè ko̱chrjekàjin‑ná kjo̱hiꞌin, mé‑ni jè na̱xi̱ndá Israel si̱íkájno‑ni jé‑la̱ ko̱ mì ti̱ kì koa̱àtsji-jé‑ni, ti̱ꞌkoa̱á si̱hijchaꞌta‑la̱ jé‑la̱.
Xkón kijcha‑naji̱n kjoa̱ kìi̱ ko̱ ꞌkoa̱á ꞌsín ꞌbèna̱jmí‑laji̱n; ti̱ꞌkoa̱á ꞌbéna̱jmí‑te jè Inìma̱ Tsje‑la̱ Nainá, jè Inìma̱ Tsje ra ijye kitsjà‑la̱ Nainá jñà xi̱ta̱ ra síhitjasòn‑la̱ ―kitsó Pedro.
ꞌKia̱ nga kiíꞌnchré jñà ꞌén kìi̱, ꞌñó kjojti‑la̱; skanda mejèn‑la̱ si̱ìꞌken.
Tanga ya̱á tíjnajin jngo xi̱ta̱ fariseo ra ti̱ꞌkoa̱ xá tjín‑la̱ ra ꞌmì Gamaliel jè ra bakón‑ya kjo̱téxoma‑la̱ Nainá. Ngaꞌtsì jñà xi̱ta̱ na̱xi̱ndá ꞌñó nda bexkón xi̱ta̱ ra̱kìi̱. ꞌKia̱á tsasijna kixi̱; kitsjá kjo̱hixi̱ nga katitjo jngohíjta niꞌya jñà xi̱ta̱ ra tsikíxáya‑la̱ Jesús.
Jè Gamaliel kitsó‑la̱ xi̱ta̱xá xákjén:
―Jiòn, ngaꞌtsì‑no ra xi̱ta̱ Israel ꞌmì‑ná, ti̱kítsjen‑la nda nda mé kjoa̱ ra si̱ko̱o jñà xi̱ta̱ kìi̱.
Ti̱kítsjen jñà ni̱chjin ra ijye tsato a̱ꞌta ꞌtse̱ xi̱ta̱ ra kiꞌmì Teudas. Mejèn‑la̱ nga jè tsikijna ítjòn. ꞌKoa̱á ꞌsín kitsò nga xi̱ta̱ ítjòn‑ní. Kjomà‑la̱ tsa ijòn sindo̱ xi̱ta̱ ra kiìꞌta‑la̱. Tanga ꞌkia̱ nga isìꞌken xi̱ta̱, ngaꞌtsì xi̱ta̱ ra ya̱ kiìꞌta‑la̱, ta ya̱á itsajo‑ni ko̱ ijyeheꞌtà kjoa̱.
Ko̱ a̱skan‑nioo̱, jè ni̱chjin ꞌkia̱ nga kisiꞌta xa̱jo̱n xi̱ta̱ nga kjoxki̱ya, ìjngo‑isa xi̱ta̱ tsatsíjen ra tsiꞌkìn Judas ra xi̱ta̱ Galilea. Ti̱ꞌkoa̱á kjín xi̱ta̱ na̱xi̱ndá kiìꞌta‑la̱. Tanga ti̱ꞌkoa̱á ꞌkia̱ nga kinìꞌken xi̱ta̱ ra̱kìi̱, ti̱ꞌkoa̱á ngaꞌtsì ra ya̱ kiìꞌta‑la̱, tà ya̱á itsajo‑te‑ni.
Ko̱ ꞌkoa̱á ma‑ni nga ko̱ꞌsín tíxin‑no ꞌndi̱, ta katjaꞌbè‑no. Ti̱ꞌnde‑la jñà xi̱ta̱ kìi̱ nga katafì‑ni. Tsa ta xá ꞌtse̱ xi̱ta̱á ra i̱nchiꞌsín, chaán tà ya̱ kje̱heꞌtà‑ni jè kjoa̱ ra̱kìi̱.
Tanga tsa xá ꞌtse̱ Nainá‑ni ra i̱nchiꞌsín, mì kì jiòn chíkjoa̱‑no nga si̱kijne‑la; ti̱kinda̱a ijo‑no tsa kií ni̱chjin‑ni, tsa jè‑ni Nainá ra i̱nchibixkàn‑ko̱o ―kitsó Gamaliel.
Ngaꞌtsì xi̱ta̱ ra ya̱ títsa̱jnajtín, kjokjiín‑la̱ koni ꞌsín kitsò. ꞌKia̱á kiìchja̱ india‑ila̱ jñà xi̱ta̱ ra tsikíxáya‑la̱ Jesús. Tsajá‑la̱, isikiꞌon, ko̱ ꞌñó tsikínè‑la̱ nga mì ti̱ kì ko̱ꞌsín ꞌke̱èna̱jmíya‑ni ra a̱ꞌta ꞌtse̱ Jesús. A̱kjòn isíkítsa̱jnandi̱í‑ni.
Jñà xi̱ta̱ ra tsikíxáya‑la̱ Jesús, ꞌñó tsja tjín‑la̱ ꞌkia̱ nga itjo‑ni ya̱ ngixko̱n xi̱ta̱xá ra títsa̱jnajtín. Nga̱ Nainá nda iskotsíjen‑jnó nga kitsjáꞌnde nga ma isìkjiín kjo̱hiꞌin ra ta nga̱tjì ꞌtse̱ Jesús.
Mì kì jyò tsikitsa̱jna. Ni̱chjin nchijón tsakón‑ya ya̱ a̱ya i̱ngo̱ ítjòn ko̱ ra kjꞌií niꞌya; kiìchja̱ya ꞌén‑la̱ Nainá nga jé Jesús ra Cristo [nga̱ jé ra xá isìkasén‑ni Nainá].
Jñà ni̱chjin kìi̱, ꞌkia̱ nga ijye ꞌñó tímakjìn‑ya jñà xi̱ta̱ ra kotéꞌyáꞌta‑la̱ Jesús ra kjokjiín‑la̱ ra a̱ꞌta ꞌtse̱, jñà xi̱ta̱ ra chja̱ ꞌén griego tsikíꞌtsia̱‑ní nga tsakjajéꞌtin jñà xi̱ta̱ ra chja̱ ꞌén hebreo, nga jñà íchjín jchꞌa̱n ra ꞌken ꞌxi̱n‑la̱ ra ꞌtse̱ xi̱ta̱ griego, mì kì ko̱ꞌsín tíꞌbì‑la̱ tsajmì ra kjine koni ꞌsín tíꞌbì‑la̱ jñà íchjín jchꞌa̱n ꞌtse̱ xi̱ta̱ hebreo.
Jñà xi̱ta̱ ra tejò ma‑ni ra tsikíxáya‑la̱ Jesús, tsikíxkóyaá ngaꞌtsì xi̱ta̱ ra i̱nchikotáꞌyáꞌta‑la̱ Jesús, kitsò‑la̱:
―Mí‑la kì nda tjín tsa ki̱jmí‑ji̱n jè xá‑la̱ Nainá nga mì ti̱ kì ꞌkéna̱jmíya‑naji̱n jè ꞌén nda‑la̱, ko̱ tsa ta jñá chítsijen ji̱n mé ra chijaꞌta‑la̱ jñà xi̱ta̱ i̱ma̱.
ꞌNdsé, ito xi̱ta̱ ꞌxi̱n chjáajion mé‑ni nga jñà ko̱nga̱tsja‑ni xá kìi̱, jñà ra ꞌya nga nda i̱nchisíjchá ijo‑la̱ nga ndaá tjíjin inìma̱‑la̱ jè Inìma̱ Tsje‑la̱ Nainá nga ti̱ꞌkoa̱ tjín‑la̱ kjo̱bítsjen.
Ngaji̱n, kjiꞌtá ni̱chjin ki̱nákjoa̱ꞌta‑la̱ji̱n Nainá; ti̱ꞌkoa̱ ko̱kón‑ya‑ji̱n jè ꞌén‑la̱ Nainá.
Jñà ꞌén kìi̱, ndaá isasèn‑la̱ ngaꞌtsì xi̱ta̱. ꞌKia̱á jahíjin jè Esteban, jngo xi̱ta̱ ꞌxi̱n ra nda makjiín‑la̱ a̱ꞌta ꞌtse̱ Nainá ti̱ꞌkoa̱ nda tjíjin inìma̱‑la̱ jè Inìma̱ Tsje‑la̱ Nainá. Jahíjin‑te jè Felipe, Prócoro, Nicanor, Timón, Parmenas, ko̱ Nicolás ra Antioquía i̱ꞌnde‑la̱ ra jahatjìya‑la̱ nga ya̱ ꞌjahaꞌsen‑jin‑la̱ xi̱ta̱ judío.
Jñà xi̱ta̱ ra itjahájin, isinchá masen‑ní ya̱ ngixko̱n xi̱ta̱ ra tsikíxáya‑la̱ Jesús. Ko̱ jñà xi̱ta̱ ra tsikíxáya‑la̱ Jesús kiìchja̱ꞌta‑la̱ Nainá ko̱ tsakásòn‑la̱ tsja nga isìnga̱tsja xá.
Isa̱á ꞌñó tsabísòn‑isa ꞌén‑la̱ Nainá. Sa ꞌñó sa ꞌñó kjokjìn‑isa jñà xi̱ta̱ ra kotáꞌyáꞌta‑la̱ Jesús ya̱ na̱xi̱ndá Jerusalén. Skanda kjín ma‑ni na̱ꞌmì Judío ra kjokjiín‑la̱ ra a̱ꞌta ꞌtse̱ Jesús.
Jè Esteban, ꞌñó nda kiꞌse‑la̱ ngaꞌñó ko̱ kjo̱nda ra a̱ꞌta ꞌtse̱ Nainá. ꞌKoa̱á kjomà‑ni nga kjìn kjo̱xkón kiꞌsìn ra bakón kjoa̱jeya‑la̱ Nainá ya̱ a̱jin na̱xi̱ndá.
Tjín iꞌka xi̱ta̱ ra ya̱ chja̱‑ni niꞌya sinagoga ñánda̱ nga maxkóya xi̱ta̱ Judío ra ijye tjíhijyondi̱í‑ni ko̱ xi̱ta̱ ꞌtse̱ na̱xi̱ndá Cirene ko̱ ꞌtse̱ Alejandría, ko̱ xi̱ta̱ ra ya̱ i̱ꞌnde‑la̱ Cilicia ko̱ Asia. Tsikíꞌtsia̱ nga tsakátikjo‑ko̱ jè Esteban.
Tanga jñà xi̱ta̱ kìi̱, mì kì kjomà isikijne‑la̱, nga̱ ki, jè Esteban, ko̱ó kjo̱bítsjen ꞌtse̱ Inìma̱ Tsje‑la̱ Nainá kiìchja̱.
Jñà xi̱ta̱ kìi̱, ꞌkia̱á tsakátsji iꞌka xi̱ta̱ ra tsikíchjí‑la̱ nga kitsjà ꞌén ndiso; kitsò:
―Kànaꞌyá‑la̱ji̱n jè Esteban nga chja̱jno‑la̱ Moisés ko̱ Nainá.
ꞌKoa̱á ꞌsín kjomà‑ni nga kjojti‑la̱ jñà xi̱ta̱ na̱xi̱ndá ko̱ jñà xi̱ta̱ jchínga ko̱ jñà xi̱ta̱ ra bakón‑ya kjo̱téxoma‑la̱ Nainá ra tsikínda Moisés. ꞌKia̱á itsabáꞌñó jè Esteban, kiìko̱ ya̱ ñánda̱ nga títsa̱jnajtín jñà xi̱ta̱xá ítjòn‑la̱ xi̱ta̱ judío.
Ko̱ ijchòko̱ xi̱ta̱ ra kitsjà ꞌén ndiso, nga kitsò:
―Jè xi̱ta̱ ra̱kìi̱, mì kì jyò bijna; kjiꞌtá ni̱chjin chja̱jno‑la̱ jè I̱ngo̱ Tsje‑la̱ Nainá ra̱kìi̱, ko̱ kjo̱téxoma‑la̱ Moisés.
Ngaꞌtsì xi̱ta̱ ra ya̱ títsa̱jna junta, ꞌkia̱ nga iskoꞌán jè Esteban, ꞌkoa̱á ꞌsín tsatsíjen‑la̱ i̱sén‑la̱ koni tsa ꞌtse̱ ìkja̱li̱.
Jè xi̱ta̱ ítjòn‑la̱ na̱ꞌmì iskonangií‑la̱ jè Esteban kitsò‑la̱:
―¿A kixi̱í kjoa̱ nga ko̱tjín kjoa̱ ra kanínè‑li xi̱ta̱?
Jè Esteban kitsó‑ní:
―ꞌNdsé, ko̱ ra xi̱ta̱ jchínga ꞌmì‑no: tjín‑no kjoa̱jetakòn nga ti̱náꞌya i̱tsé‑ná. Jè Nainá ra ꞌñó jeya tíjna, tsatsíjen tsijeén‑la̱ jè xi̱ta̱ jchínga‑ná Abraham ꞌkia̱ nga ya̱ tíjna Mesopotamia, ꞌkia̱ nga ti̱kje bijchó kijna ján na̱xi̱ndá Harán;
nga kitsò‑la̱: “Títjo̱kàjin nangi‑li; ko̱ títjo̱kàjin‑la̱ xi̱ta̱ xàngi̱i; ko̱ ya̱ ꞌtin‑ki̱jni ya̱ nangi ñánda̱ nga ꞌa̱n kokon‑la.”
Jè Abraham, itjokàjin‑ní ya̱ nangi‑la̱ xi̱ta̱ Caldea, ya̱á kiì kijna ya̱ nangi Harán. ꞌKia̱ nga ijye ꞌken jè na̱ꞌìn‑la̱, jè Nainá ꞌjiìkó i̱ i̱ꞌnde ñánda̱ titsa̱jneé ꞌndi̱ ꞌndi̱.
Jè Nainá, ni̱mé i̱ꞌnde kitsjà kjo̱tjò‑la̱ ra ꞌtse̱ kjomà; skanda nda mí kiꞌtsì i̱tsé‑la̱ ya̱ ñánda̱ ma ko̱sìjnasòn jngo ndsa̱ko̱. Tanga ꞌkoa̱á ꞌsín kitsò‑la̱ nga jè i̱ꞌnde ra̱kìi̱, ꞌtse̱é ko̱ma, ko̱ ti̱ꞌkoa̱á ꞌtse̱é i̱xti‑la̱ ki̱tso̱ kiꞌta‑la̱ skanda ta mé ni̱chjin‑ni. Ni̱ꞌsín jè ni̱chjin ra̱kìi̱, kjè tsa i̱xti tjín‑la̱ Abraham.
Ko̱, ki̱íꞌsín kitsò‑la̱ Nainá: “Jñà tje̱‑li, xín na̱xi̱ndá si̱ìjchá ijo‑la̱; xi̱ta̱ chi̱ꞌndaá ko̱ma; ijòn sindo̱ nó si̱ìkjiín kjo̱hiꞌin nga ske̱ton xi̱ta̱.”
Tanga ti̱ꞌkoa̱á kitsó Nainá: “Tanga ꞌa̱án tsja‑la̱ kjo̱hiꞌin jè na̱xi̱ndá ñánda̱ nga xi̱ta̱ chi̱ꞌnda ꞌsi̱n‑no; ꞌkia̱ nga ko̱ma a̱skan‑nioo̱, jñà xi̱ta̱ tje̱‑li ki̱tjokajiín ya̱ na̱xi̱ndá ra̱kiòo̱, ko̱ kjꞌi̱í india‑ni i̱ i̱ꞌnde ra̱kìi̱, ko̱ i̱í i̱jndíi̱ ñánda̱ nga nda kjón ske̱xkón‑na.”
Jè Nainá jngo kjoa̱ tsikíndajín‑ko̱ jè Abraham ꞌkia̱ nga kitsjà‑la̱ kjo̱hixi̱ nga si̱ꞌta chi̱ba̱ ijo‑la̱ xi̱ta̱, kjoa̱ ꞌtse̱ circuncisión. Jè Abraham, kiꞌseé jngo‑la̱ iꞌndí ra Isaac kiꞌmì; ꞌkia̱ nga ijchò jin ni̱chjin nga kitsin, tsikíꞌta chi̱ba̱á ya̱ ijo‑la̱. Ko̱ jè Isaac kiꞌse‑la̱ iꞌndí ra kiꞌmì Jacob; ꞌkoa̱á ti̱ꞌsín isìko̱. Ko̱ jè Jacob, ꞌkoa̱á ti̱ꞌsín isìko̱ jñà i̱xti‑la̱ ra tejò kjomà, jñà ra xi̱ta̱ jchínga‑la̱ kjomà na̱xi̱ndá Israel.
’Jñà i̱xti‑la̱ Jacob, jñà ra xi̱ta̱ jchínga‑ná, kjoxìtakòn‑keé jngo ꞌndse̱ ra kiꞌmì José; a̱kjòn tsatína; ko̱ jñà xi̱ta̱ ra tsatse‑ni ya̱á kiìko̱ ján nangi Egipto. Tanga Nainá, ya̱á nda tíjnako̱ José.
Ko̱ jè Nainá tsasìko̱ó ta mé kjoa̱ ra kiꞌse‑la̱. Ti̱ꞌkoa̱á kitsjá‑la̱ kjo̱bítsjen ko̱ kitsjá‑la̱ kjo̱nda ya̱ ngixko̱n Faraón ra xi̱ta̱xá ítjòn tíjna ján na̱xi̱ndá Egipto. Jè faraón, kitsjá‑la̱ xá José nga jè tsatéxoma‑la̱ na̱xi̱ndá Egipto, ti̱ꞌkoa̱ xi̱ta̱ ítjòn tsikijna ya̱ niꞌya‑la̱ faraón.
’Jñà ni̱chjin kìi̱ kjinchrá kiꞌse kóhoꞌki nangi Egipto ko̱ ya̱ i̱ꞌnde Canaán; tseé kjo̱hiꞌin kiꞌse‑la̱ xi̱ta̱; jñà xi̱ta̱ jchínga‑ná mì ti̱ kì isakò‑ila̱ tsajmì ra iskine.
ꞌKia̱ nga kiíꞌnchré Jacob nga tjín tsajmì ra ma chine ján Egipto isìkasén i̱xti‑la̱ jñà ra xi̱ta̱ jchínga‑ná, nga kiíꞌká tsajmì. ꞌKoa̱á ꞌsín kjomà‑ni nga kjoꞌtsia̱ nga ijchòtjòn ján Egipto.
Ra ma‑ni jò ꞌka̱ nga kiíꞌká tsajmì, José tsakón‑la̱ ijo‑la̱ jñà ꞌndse̱. ꞌKoa̱á ꞌsín kjomà‑ni nga jè faraón kijtse ñánda̱ inchrabà‑ni jè tje̱‑la̱ José.
Jè José kitsjá kjo̱hixi̱ nga kiìjchꞌà Jacob ra na̱ꞌìn‑la̱ ma nga ya̱ ki̱ji̱tji̱ngi‑la̱ ján Egipto. Ta ngaꞌtsì xi̱ta̱ xákjién, jàn‑kan ko̱ chrjoꞌòn ma‑ni.
ꞌKoa̱á ꞌsín kjomà‑ni nga kijì Jacob ján Egipto; ya̱á ꞌken; ti̱ꞌkoa̱ ya̱á ꞌken ngaꞌtsì i̱xti‑la̱ ra xi̱ta̱ jchínga‑ná kjomà.
Ra kjomà a̱skan‑nioo̱, jñà ninda‑la̱ Jacob ko̱ ꞌtse̱ ti‑la̱ ya̱á kiìko̱ nga kiì kíhijin ya̱ ngatsjó‑la̱ ján Siquem, jngo nga̱jo̱ ra kjijna ya̱ i̱ꞌnde ñánda̱ to̱n tsatse‑ni Abraham jè i̱ꞌnde ra itìna i̱xti‑la̱ Hamor.
’ꞌKia̱ nga ijye kjochraña ni̱chjin nga ki̱tjasòn ꞌén ra ijye ko̱kitsò‑la̱ Nainá jè Abraham, jè na̱xi̱ndá Israel, ꞌñó kjokjìn‑ya ján na̱xi̱ndá Egipto.
Ijchó ni̱chjin ya̱ Egipto nga kjꞌií xi̱ta̱xá ítjòn tsikijna ra mì kì kijtsexkon José.
Jè xi̱ta̱xá ítjòn ra̱kìi̱, tsikíꞌtsia̱‑ní nga iskonda̱cha̱‑la̱ ko̱ kijtseton jñà xi̱ta̱ jchínga‑ná ko̱ ngaꞌtsì xi̱ta̱ na̱xi̱ndá‑ná; kjo̱ꞌñó kiꞌsìn‑la̱ nga katatsjin‑tákon ngaꞌtsì ndí i̱xti‑xó‑la̱ nga katiya mé‑ni nga katachija tje̱‑ni.
Ti̱jé‑ni ni̱chjin nga kitsin jè Moisés. Iꞌndí ra̱kìi̱, ꞌñó nda ꞌki ra a̱ꞌta ꞌtse̱ Nainá. Jàn sá tsikijna ya̱ niꞌya‑la̱ nga isíjchá xi̱ta̱ jchínga‑la̱.
ꞌKia̱ nga ta ya̱ isijnajin i̱sén, jè tsati‑la̱ faraón iskábétjò, isíjchá koni tsa iꞌndí ꞌtse̱.
Jè Moisés ya̱á iskotáꞌyá ngaꞌtsì kjoa̱chji̱ne̱ ra tjín Egipto. ꞌÑó kiꞌse‑la̱ ngaꞌñó kóꞌsín nga kiìchja̱ ko̱ ngaꞌtsì kjoa̱ ra kiꞌsìn.
’ꞌKia̱ nga ijye tjín‑la̱ ichán nó Moisés, ꞌkoa̱á ꞌsín tsiꞌké‑la̱ ikon nga ikatsíjen‑la̱ xi̱ta̱ xákjién ra na̱xi̱ndá Israel.
ꞌKia̱ nga kijtse jè Moisés nga ꞌcho tínìko̱ jngo xi̱ta̱ xákjién ra xi̱ta̱ Israel, tsasìko̱‑ní, isìꞌkeén jè xi̱ta̱ Egipto ra tíbeton xákjién ko̱ ꞌkoa̱á ꞌsín kisìjndà‑ni.
ꞌKoa̱á ꞌsín tísíkítsjen Moisés, tsa i̱nchimachi̱yaá‑la̱ jñà xi̱ta̱ Israel nga jè si̱ìchjeén Nainá nga si̱ìkítsa̱jnandi̱í‑ni; tanga jñà xi̱ta̱ Israel mì kì ko̱ꞌsín kjòchi̱ya‑la̱.
ꞌKia̱ nga kjomà ma nchijòn, kijtse‑ní nga jò xi̱ta̱ Israel i̱nchikjaán‑kjo, ko̱ jè Moisés mején‑la̱ nga si̱íkítsa̱jyo‑ni, kitsò‑la̱: “Jiòn ra ꞌndsè chibà, ¿mé‑ni nga ti̱jiòn bixkàn‑kjo‑no?”
¿A ti̱ꞌkoa̱á mejèn‑li nga si̱ꞌken‑ná koni ꞌsín iniꞌkin ngojña̱ jè xi̱ta̱ Egipto?”
Moisés, ꞌkia̱ nga kiíꞌnchré ꞌén kìi̱ tsanga‑ní; ya̱á kiì kijna i̱ꞌnde ra ꞌmì Madián. ꞌKoa̱á ꞌsín tsikijna koni jngo xi̱ta̱ ra mì tsa ya̱ i̱ꞌnde‑la̱; ya̱á ixan ko̱ jò i̱xti kiꞌse‑la̱.
’ꞌKia̱ nga ijye ijchò ichán nó nga tíjna ján Madián jè Moisés, jngo ìkja̱li̱‑la̱ Nainá tsatsíjen‑la̱ ya̱ i̱ꞌndeꞌtaxìn ya̱ chrañaꞌtá‑la̱ nindo Sinaí ñánda̱ nga i̱ꞌnde kixì. Jè ìkja̱li̱ ya̱á síjnajin niꞌí ñánda̱ jngo yá naꞌyá títì.
ꞌKia̱ nga jè Moisés tíkotsíjen‑la̱ jè yá naꞌyá ra títìo̱, tà kjóxkón‑la̱ koni ꞌsín nga tíma; ikasijna chrañaꞌtá-isa‑la̱ nga mejèn‑la̱ isa̱ nda ske̱; ꞌkia̱á kiíꞌnchré jè jta̱‑la̱ Nainá nga kiìchja̱jin i̱sén, nga kitsò:
“ꞌA̱n‑ná ra Nainá‑la̱ jñà ra xi̱ta̱ jchínga‑li, Nainá‑la̱ Abraham, Nainá‑la̱ Isaac, ko̱ Nainá‑la̱ Jacob.” Jè Moisés tà jatsé‑ní nga̱ ꞌñó itsakjòn, ko̱ mì kì kitsò ikon nga iskotsíjen‑la̱.
Jè Nainá kitsó‑la̱: “Ti̱náchrji xa̱jté ra kjiya‑li; nga̱ jè i̱ꞌnde ñánda̱ tisìjnasìn, i̱ꞌnde tsje‑ní.
Tíbe‑ná, kóꞌki kjo̱hiꞌin i̱nchisíkjiín xi̱ta̱‑na̱ ra títsa̱jna ya̱ Egipto. Ko̱ ijyeé kíꞌnchre‑la̱ nga i̱nchifajéꞌta‑na; ko̱ kií xá kábítjo̱je̱en‑na nga síkítsa̱jnandi̱í‑na. Kií ko̱ꞌsín tíchjà‑la, nchrabí, ya̱á sikásén‑la ján Egipto.”
’Jñà xi̱ta̱ Israel, ni̱ꞌsín tsachrjengi jè Moisés ꞌkia̱ nga kitsò‑la̱: “¿Yá ra xi̱ta̱xá isíkíjna‑li ko̱ yá ra ko̱kitsò‑li nga ji̱ kíndajín‑náji̱n?”, tanga jè sabá Nainá isìkasén ján na̱xi̱ndá Egipto koni jngo xi̱ta̱xá ítjòn, ko̱ koni jngo xi̱ta̱ ra ma‑la̱ síkíjnandi̱í‑ná. Nga̱ jè Nainá isìkasén jè ìkja̱li̱ ra tsikíꞌtin Moisés.
Ko̱ jé Moisés ra tsachrjekàjin xi̱ta̱ Israel ya̱ na̱xi̱ndá Egipto. Nainá kitsjá‑la̱ ngaꞌñó nga kjìn kjo̱xkón kiꞌsìn kóhoꞌki i̱ꞌnde ya̱ Egipto ko̱ ya̱ a̱jin ndáchikon ra ꞌmì Ndáchikon Inì, ko̱ kóhoꞌki ya̱ i̱ꞌnde a̱ꞌta xìn ra nangi kixì ñánda̱ ichán nó tsikimaya ndi̱yá.
Ti̱jé‑ni Moisés ra ko̱ꞌsín kitsò‑la̱ jñà xi̱ta̱ Israel: “Nainá, ti̱ya̱á ko̱chrjekàjin jngo‑ni xi̱ta̱ xàngio̱o jè ra ki̱chja̱ ngajo‑la̱ koni ꞌa̱n.”
Ti̱ꞌkoa̱á ti̱jé‑ni Moisés ra tsikijnako̱ xi̱ta̱ na̱xi̱ndá Israel ya̱ i̱ꞌndeꞌtaxìn ñánda̱ nga nangi kixì, ti̱jé‑te‑ni ra kiìchja̱‑la̱ ìkja̱li̱ ya̱ nindo Sinaí, ko̱ ti̱jé‑te‑ni ra tsajmekó jñà xi̱ta̱ jchínga‑ná, ti̱ꞌkoa̱á ti̱jé‑te‑ni ra itjábé‑la̱ ꞌén‑la̱ Nainá ra síkíjnakon‑ná mé‑ni nga ma si̱ikatoya‑ná ra jién.
’Tanga jñà xi̱ta̱ jchínga‑ná mì kì kiíꞌnchréhijon‑la̱; ta tsachrjengi‑ní. Ta isa̱á, ya̱ a̱jin inìma̱‑la̱ isíkítsjen nga mején‑la̱ koa̱áfa india‑ni ján Egipto.
Kitsò‑la̱ jè Aarón: “Tinda iꞌki nainá xkósòn ra ki̱ji̱ ítjòn‑ná. Jè Moisés ra tsachrjekàjin‑ná ya̱ nangi Egipto, mì kì ꞌyeé mé ra kjomà‑la̱.”
ꞌKia̱á tsikínda jngo xkósòn ra nainá kitsò‑la̱ ra i̱sén‑la̱ nchra̱ja̱ iꞌndí ꞌki; isìꞌken‑la̱ cho̱, kitsjá‑la̱ kjo̱tjò jè i̱sén‑la̱ nchra̱ja̱ nga kijtsexkón, a̱kjòn tsikíjna jngo ꞌsí a̱ꞌta ꞌtse̱ nainá xkósòn ra ti̱jñà tsikínda‑ni.
ꞌKoa̱á ꞌsín ma‑ni nga jè Nainá kitsjin-tákon jñà xi̱ta̱ Israel. Kitsjáꞌndeé‑la̱ nga jñà kijtsexkón ijye ngaꞌtsì jñà nitse ra tjín ján ngajmi. Nga̱ ꞌkoa̱á ꞌsín tíchja̱ xa̱jo̱n ra tsikínda jñà xi̱ta̱ ra kiìchja̱ ngajo‑la̱ Nainá nga tsò:
Jiòn ra xi̱ta̱ na̱xi̱ndá Israel,
ra ichán nó tsinchimaya jiòn ndi̱yá ya̱ i̱ꞌndeꞌtaxìn ñánda̱ nga nangi kixì.
¿A ꞌa̱án iniꞌken‑nájiòn cho̱, ko̱ a kiꞌtsí‑ná jiòn jè kjo̱tjò‑no?
Ki ta isa̱á jè kiꞌchàmijiòn niꞌya nikje‑la̱ nainá xkósòn ꞌtse̱ Moloc,
ko̱ nitse‑la̱ ꞌtse̱ nainá xkósòn‑no ra ꞌmì Refán;
jñà i̱sén ra jiòn tsikìnda nga kijchaxkón.
Kií nga̱tjì‑la̱ nga kochrjékajin‑no ya̱ i̱ꞌnde tsa̱jiòn.
Isa̱á kjin sikásén‑no koni ñánda̱ nga tíjna Babilonia,
kitsò jñà xi̱ta̱ ra kiìchja̱ ngajo‑la̱ Nainá.
’Ya̱ i̱ꞌndeꞌtaxìn ñánda̱ nangi kixì, jñà xi̱ta̱ jchínga‑ná kiꞌse jngo‑la̱ Niꞌya Tsje ra ꞌtse̱ nikje ra bakón nga ya̱ kjihijyoyá kjo̱téxoma tsje‑la̱ Nainá. ꞌKoa̱á ꞌsín isinda niꞌya ra̱kìi̱ koni ꞌsín tsatéxoma‑la̱ Nainá jè Moisés ꞌkia̱ nga kitsò‑la̱ nga ꞌkoa̱á ꞌsín kátínda jngo niꞌya koni ꞌki i̱sén‑la̱ niꞌya ra ijye kijtse.
Niꞌya tsje ra̱kìi̱ ra nikje, jñá xi̱ta̱ jchínga‑ná kjonga̱tsja; jñà ꞌjiìkó xi̱ta̱ ra tje̱n‑ko̱ Josué, ꞌkia̱ nga ꞌjahaꞌsen i̱jndíi̱ ya̱ i̱ꞌnde ñánda̱ nga jè sabà Nainá tsachrjekàjin jñà xi̱ta̱ ra ya̱ na̱xi̱ndá‑la̱. Niꞌya ra̱kìi̱, ya̱á isijna skanda jè ni̱chjin ꞌtse̱ David.
Jè Nainá, ꞌñó nda isasèn‑la̱ David. Ko̱ jè David kisíjéꞌnde‑la̱ Nainá nga mejèn‑la̱ ki̱ìnda jngo‑la̱ niꞌya ñánda̱ kíjna Nainá ra bexkón ngaꞌtsì xi̱ta̱ tje̱‑la̱ Jacob.
Tanga jé Salomón ra tsikínda jngo‑la̱ niꞌya Nainá.
Tsa nda kjòn‑ni, jè Nainá ra ꞌñó ꞌnga tíjna, mì tsa ya̱ bijnaya niꞌya ra xi̱ta̱ bínda. Koni ꞌsín kitsò nga kitsjà‑la̱ ꞌén jè xi̱ta̱ ra kiìchja̱ ngajo‑la̱, nga kitsò:
ko̱ jè nangi, ꞌkoa̱á ꞌsín ngoya‑la̱ koni jngo ískoo̱n ya̱ ñánda̱ nga minchasòo̱n jñà ndsa̱koàa̱.
¿Kóꞌki jè niꞌya ra kínda‑nájiòn?
¿A ko̱maá‑no kínda jngo i̱ꞌnde ñánda̱ nga síkjáya?, kitsó Na̱ꞌín‑ná.
¿A mí tsa ꞌa̱n sabà tsikindá ijye tsajmì kìi̱?
Jè Esteban kitsó‑isa‑la̱:
―Jiòn, kjiꞌtá ni̱chjin, ꞌñó tájajín tjín inìma̱‑no; ko̱ mì kì kaya‑no ꞌén ra naꞌyá; jè inìma̱ ra tjín‑no mì kì bexkón Nainá. Kjiꞌtá ni̱chjin tájajín ꞌnià‑la, mì kì naꞌyá‑la jè Inìma̱ Tsje‑la̱ Nainá; ngásòn ꞌnià koni ꞌsín nga kiꞌsìn‑te jñà xi̱ta̱ jchínga‑no.
Ni̱jngo‑la xi̱ta̱ ra kiìchja̱ya ngájo‑la̱ Nainá kjotseé, mì tsahatji̱ngi‑la̱ jñà xi̱ta̱ jchínga‑no; ti̱ꞌkoa̱á isìꞌken‑te jñà ra ꞌjií ꞌkéna̱jmí a̱ꞌta ꞌtse̱ jngo xi̱ta̱ kixi̱, jè ra tjínè‑la̱ nga kjꞌi̱í. ꞌKia̱ nga ꞌji jè xi̱ta̱ kixi̱ ra̱kìi̱, jión inìnga̱tsja nga ko̱ꞌsín isìꞌken xi̱ta̱.
Ngaꞌtsì‑no ra jiòn, ra a̱ꞌta ꞌtse̱ ìkja̱li̱ kiꞌtsì‑no kjo̱téxoma, ta isa̱á mì kì nihitjasòn ―kitsó Esteban.
Jñà xi̱ta̱ kìi̱ ꞌkia̱ nga kiíꞌnchré ꞌén ra kiìchja̱ Esteban, ꞌñó jti kjomà‑la̱ ya̱ a̱jin inìma̱‑la̱, ngi iskinenè ni̱ꞌño̱ nga kondra̱ kijì‑la̱ ꞌkia̱ nga ko̱ꞌsín kitsò Esteban.
Tanga jè Esteban, ꞌñó nda tjíjin ya̱ inìma̱‑la̱ jè Inìma̱ Tsje‑la̱ Nainá. Iskotsíjen ján ngajmi; kijtse jè kjoa̱jeya‑la̱ Nainá; ko̱ kijtse Jesús nga síjnaꞌta ya̱ nga kixi̱‑la̱ Nainá.
Kitsò:
―Tíbe‑ná ján ngajmi nga ti̱ꞌxá; ko̱ jè ra Iꞌndí‑la̱ Xi̱ta̱ tsò‑la̱ ijo‑la̱, ya̱á síjnaꞌta ya̱ nga kixi̱‑la̱ Nainá.
Ngaꞌtsì xi̱ta̱ kìi̱, tsikíchjàjtoó chíká‑la̱; a̱kjòn ꞌñó iskindayaꞌtin; indiaá kjójtín‑nè ijye jè Esteban;
tsachrjekàjin ya̱ a̱jin na̱xi̱ndá; a̱kjòn tsikínè na̱jo̱. Jñà xi̱ta̱ ndiso ra ko̱ꞌsín kitsjà ꞌén, tsachrje nikje‑la̱ [mé‑ni nga mì si̱ìjti‑la̱ nga ska̱ábé na̱jo̱], ko̱ ya̱á tsakáhijyongi ya̱ ndsa̱ko̱ xi̱ta̱ ti ra ꞌmì Saulo.
ꞌKia̱ nga tísinè na̱jo̱ jè Esteban, kiìchja̱ꞌtá‑la̱ Nainá nga kitsò:
―Na̱ꞌìn Jesús, chjíbétjì jè inìma̱‑na̱.
A̱kjòn tsasijna-xkóꞌnchi, ꞌñó kiìchja̱ nga kitsò:
―¡Na̱ꞌìn, kì tà chjàn kinda̱ ꞌnì, jé‑la̱ jñà xi̱ta̱ kìi̱!
ꞌKia̱ nga ijye ko̱kitsò, a̱kjòn ꞌken.
Jè Saulo nga ya̱ síjna, ti̱ꞌkoa̱á isìjngoó ikon nga kinìꞌken jè Esteban.
Ya̱á kjoꞌtsia̱‑ni jè ni̱chjin ra̱kìi̱ nga ꞌñó kiꞌse‑la̱ kondra̱ ko̱ nga tsihitji̱ngi‑la̱ ngaꞌtsì xi̱ta̱ na̱xi̱ndá‑la̱ Cristo ra tjíhijyo ján Jerusalén. Kóhotjín xi̱ta̱, jndíi̱ ra ján tsanga kóhoꞌki nangi Judea ko̱ Samaria. Ta jñà isìhijyo‑isa xi̱ta̱ ra tsikíxáya‑la̱ Jesús.
Tjín iꞌka jñà xi̱ta̱ ꞌxi̱n ra nda bexkón Nainá; jñá tsikíhijin jè ijo‑la̱ Esteban. Ko̱ taxki̱ ꞌñó iskindayake.
Jè Saulo, taxki̱ ꞌñó tsahatji̱ngi‑la̱ xi̱ta̱ na̱xi̱ndá‑la̱ Cristo. Jndíi̱ ra ján ꞌfahaꞌsen niꞌya nga kjo̱ꞌñó bachrje íchjín ko̱ íchjá, a̱kjòn síkjahaꞌsen nda̱yá.
Jñà xi̱ta̱ ra jahachinga, jndíi̱ ra ján kijì nga isìkaꞌbísòn ꞌén xi̱tse̱ ra nda tsò ra a̱ꞌta ꞌtse̱ Cristo.
Jè Felipe, ꞌkia̱ nga ijchò ya̱ na̱xi̱ndá Samaria, tsiꞌkéna̱jmíyaá‑la̱ xi̱ta̱ ra a̱ꞌta ꞌtse̱ Cristo [xi̱ta̱ ra xá isìkasén‑ni Nainá].
Kjín xi̱ta̱ ꞌtse̱ Samaria, ꞌkia̱ nga kiíꞌnchré‑la̱ jè Felipe ko̱ nga kijtse jñà kjo̱xkón ra ꞌñó nda kiꞌsìn, jngoó kjo̱bítsjen kijì ngaꞌtsiòo̱ nga isa̱ nda kiíꞌnchré-isa‑la̱.
Kjín xi̱ta̱ ra inìma̱ ꞌcho‑la̱ ni̱í tjíjin inìma̱‑la̱ kjonda‑ni. Jè inìma̱ ꞌcho‑la̱ ni̱í, ꞌñó kjindáya ko̱ a̱kjòn bitjojin‑ni ya̱ inìma̱‑la̱ xi̱ta̱. Ti̱ꞌkoa̱á kjín xi̱ta̱ kiya ra mì kì ma síjtiya ijo‑la̱ ko̱ ra tsáꞌyá, kjonda‑ni.
ꞌKoa̱á ꞌsín kjomà‑ni nga ya̱ na̱xi̱ndá ra̱kìi̱, jñà xi̱ta̱ ꞌñó tsja kiꞌse‑la̱.
Ya̱ na̱xi̱ndá Samaria, tíjnaá jngo xi̱ta̱ ra ꞌmì Simón, ra xi̱ta̱ tjꞌee̱ nga ti̱ꞌsa̱ ítjòn. Ta kjóxkón‑la̱ xi̱ta̱ ra ya̱ i̱ꞌnde‑la̱ ꞌkia̱ nga ko̱ꞌsín iskonda̱cha̱‑la̱ nga kitsò:
Ngaꞌtsì xi̱ta̱ ra i̱xti ko̱ ra xi̱ta̱ jchínga, nda kiíꞌnchréhijon‑la̱, kitsò:
―Jé xi̱ta̱ ra̱kìi̱ ra ꞌñó tse ngaꞌñó‑la̱ Nainá tjín‑la̱.
ꞌÑó nda kiíꞌnchréhijon‑la̱ ta nga̱tjì‑la̱ nga ijyeé kjokjín nó tjín‑ni nga ko̱tjín kjo̱xkón ra bakón a̱ꞌta ꞌtse̱ kjoa̱tjꞌee̱ ra ma‑la̱.
Tanga jñà xi̱ta̱, ꞌkia̱ nga kjokjiín‑la̱ ꞌén ra tsiꞌkéna̱jmí jè Felipe a̱ꞌta ꞌtse̱ ꞌén xi̱tse̱ ra nda tsò kóꞌsín nga batéxoma Nainá ko̱ a̱ꞌta ꞌtse̱ Jesús nga jè ra Cristo, ko̱ íchjín ko̱ íchjá tsikíꞌtsia̱ nga isatíndá.
Skanda jè Simón ti̱ꞌkoa̱á kjokjiín‑la̱; a̱kjòn isatíndá‑te. Ya̱ ñánda̱ nga tsajme Felipe, ya̱á tsajmekó‑te. Ta kjóxkón‑la̱ ꞌkia̱ nga kijtse jñà kjo̱xkón ra tíꞌsín Felipe ko̱ kjoa̱ ra bakón kjoa̱jeya‑la̱ Nainá.
Jñà xi̱ta̱ ra tsikíxáya‑la̱ Jesús ra títsa̱jna ján Jerusalén, ꞌkia̱ nga kiíꞌnchré nga jñà xi̱ta̱ Samaria ijyeé kjokjiín‑la̱ ꞌén‑la̱ Nainá, isìkasén jè Pedro ko̱ Juan.
Jñà xi̱ta̱ kìi̱, ꞌkia̱ nga ijye ijchó ján Samaria, tsikítsaꞌbatjí jñà xi̱ta̱ ra ijye kjokjiín‑la̱ mé‑ni nga tjábé‑ila̱ jè Inìma̱ Tsje‑la̱ Nainá.
Nga̱, ni̱ kjè sa jngo xi̱ta̱ kìi̱ bitjojen‑nè jè Inìma̱ Tsje‑la̱ Nainá. Tà a̱ꞌta ꞌtse̱é Na̱ꞌín‑ná Jesús isatíndá.
Jè Pedro ko̱ Juan, ꞌkia̱á tsakásòn‑la̱ tsja, a̱kjòn itjábé‑la̱ jè Inìma̱ Tsje‑la̱ Nainá.
ꞌKia̱ nga kijtse jè Simón nga jñà xi̱ta̱ ra tsikíxáya‑la̱ Jesús, jñà básòn‑la̱ tsja nga tjábé‑la̱ jè Inìma̱ Tsje‑la̱ Nainá jñà xi̱ta̱, jè Simón to̱ón tsikíꞌta‑la̱ jñà xi̱ta̱‑la̱ Cristo nga
kitsò‑la̱:
―Ti̱ꞌkoa̱á ꞌti̱‑te‑ná jè ngaꞌñó ra̱kìi̱ mé‑ni nga ti̱ꞌkoa̱á ko̱ꞌsín ꞌsin‑te‑na ra ꞌa̱n, nga ni̱ꞌsín ta yá xi̱ta̱ ra kosòn‑la̱ ndsa̱, tjábé‑la̱ jè Inìma̱ Tsje‑la̱ Nainá.
Jè Pedro kitsó‑la̱:
―¡Ya̱ katiyaki̱i jè to̱n‑li! Ngaji̱, nga̱ ꞌkoa̱á ꞌsín kàníkítsjin tsa maá to̱n minda‑né jè kjo̱tjò ra tsjá Nainá.
Ngaji̱ mì kì tjíꞌnde‑li nga tjábé‑li, nga̱ jè inìma̱‑li mì kì tsa kixi̱ tíjna ya̱ ngixko̱n Nainá.
Ti̱kájno jé‑li, kì ti̱ tsja jé fatsji‑ni koni ꞌsín tjín kjoa̱ꞌcho ra tjíjin inìma̱‑li. ꞌÑó titsaꞌba‑la̱ Nainá tsa kií ni̱chjin si̱hijchaꞌta‑li koni ꞌsín nga kàníkítsjin.
Nga̱ be‑ná nga ꞌñó kitsejín kjoa̱xìtakòn ya̱ inìma̱‑li, ko̱ jé kjoa̱ ra ꞌcho tjióo̱n mì kì tsjáꞌnde‑li nga nda ꞌnì.
Jè Simón kitsó‑ní:
―Titsaꞌba‑la jiòn jè Nainá ra a̱ꞌta tsa̱ꞌa̱n, mé‑ni mì ko̱ꞌsín katamaꞌtin‑na koni ꞌsín nga i̱nchiꞌmì‑nájiòn.
Jè Pedro ko̱ Juan, ꞌkia̱ nga ijye tsiꞌkéna̱jmí ra a̱ꞌta ꞌtse̱ Jesús kóꞌsín nga kijtsexkon ko̱ nga ijye tsakón‑ya ꞌén nda‑la̱ Na̱ꞌín‑ná, ꞌkia̱á kijì india‑ni ján Jerusalén. Ko̱ kjín xi̱ta̱‑la̱ na̱xi̱ndá ra chja̱‑ni Samaria tsiꞌkéna̱jmí‑la̱ ꞌén xi̱tse̱ ra nda tsò ra a̱ꞌta ꞌtse̱ Cristo.
Ra ijye kjomà, jngo ìkja̱li̱‑la̱ Nainá kiìchja̱‑la̱ Felipe, kitsò‑la̱:
―Ti̱sítji̱in, ko̱ ko̱ꞌsín ꞌtin kixi̱i jè ndi̱yá ra bitjokaꞌta Jerusalén jè ra fìjen skanda bijchó Gaza.
Jè ndi̱yá ra̱kìi̱ ya̱á ꞌfahato ya̱ i̱ꞌndeꞌtaxìn ñánda̱ nangi kixì.
Jè Felipe, tsasítje̱n‑ní a̱kjòn kijì; ꞌkia̱ nga tífì ya̱ a̱ya ndi̱yá, jngo xi̱ta̱ iskajin ra ya̱ i̱ꞌnde‑la̱ Etiopía ra ꞌñó ꞌnga xá tjín‑la̱, jngo xi̱ta̱ ra ijye kjoxki‑la̱ nga mì ti̱ íchjín si̱ìsin‑ni; jè ra ma tesorero‑la̱ chjo̱ón ra tíjna koni xi̱ta̱xá ítjòn ya̱ Etiopía. Jè xi̱ta̱ ra̱kìi̱ ya̱á ꞌji‑ni Jerusalén nga jeya kijì síkíjna Nainá.
ꞌKia̱ nga tífì‑ni ya̱ nangi‑la̱ nga tíjnaya jè ki̱cha̱ na̱xítji‑la̱, tíkotáꞌyá jè xa̱jo̱n ra tsikínda jè Isaías, xi̱ta̱ ra isìchjeén Nainá nga kiìchja̱ ngajo‑la̱.
Jè Inìma̱ Tsje‑la̱ Nainá kitsò‑la̱ jè Felipe:
―ꞌTinꞌta chraña‑la̱ jè ki̱cha̱ na̱xítji ra̱kiòo̱, ko̱ ta̱ña tiki̱i jè xi̱ta̱ ra tíjnaya.
Jè Felipe ndi̱to̱ón kiìtji̱ngi‑la̱, kiíꞌnchré‑la̱ jè xi̱ta̱ nga tíkotáꞌyá jè xa̱jo̱n ra tsikínda Isaías; a̱kjòn iskonangi‑la̱ kitsò‑la̱:
―¿A tímachi̱yaá‑li kóꞌsín tsò‑ni jè xa̱jo̱n ra tjichitáꞌyí?
―¿Kóꞌsín ko̱ma‑ni nga ko̱chi̱ya‑na tsa ꞌkia̱ nga mì yá ra tíꞌbéna̱jmíya‑na?
ꞌKia̱á ko̱kitsò‑la̱ nga katamìhijin ya̱ ki̱cha̱ na̱xítji‑la̱ jè Felipe nga katijnaꞌta‑la̱.
Ya̱ ñánda̱ nga tíkotáꞌyá jè xa̱jo̱n‑la̱ Isaías, ya̱á‑ní ñánda̱ nga tsò:
ꞌKoa̱á ꞌsín kiìko̱ koni tsa jngo forrè nga kiì síꞌken;
ꞌkoa̱á jngoya‑la̱ koni jngo ndí forrè iꞌndí ra mì kì kjindáya ꞌkia̱ nga sijno‑la̱,
ꞌkoa̱á ti̱ꞌsín mì kì iskindaya.
ꞌÑó kijtseton xi̱ta̱, ko̱ mì kì yá ra tsikíndajín‑la̱.
Mì kì jcha̱‑la̱ tje̱‑la̱.
Nga̱ ra jè, iniꞌken‑ní i̱ a̱ꞌta nangi.
Jè xi̱ta̱ ra Etiopía i̱ꞌnde‑la̱ kitsó‑la̱ Felipe:
―ꞌTi̱ìn kjo̱nda. ꞌTèna̱jmíya‑ná, ¿yá‑ní ra ko̱ꞌsín títsò‑la̱ jè Isaías? ¿A kjꞌií xi̱ta̱‑ní, o̱ ra ti̱jé‑ni ijo‑la̱ ra ko̱ꞌsín títsò‑la̱?
Jè Felipe tsikíꞌtsia̱ kjòn‑ni jè xa̱jo̱n ñánda̱ nga tíkotáꞌyá jè xi̱ta̱ etiope; tsiꞌkéna̱jmí ijye‑la̱ ra a̱ꞌta ꞌtse̱ ꞌén xi̱tse̱ ra nda tsò ra a̱ꞌta ꞌtse̱ Jesús.
ꞌKia̱ nga i̱nchifì ya̱ a̱ya ndi̱yá, ijchó jngo i̱ꞌnde ya̱ ñánda̱ nga tjín nandá; kitsò jè xi̱ta̱ etiope:
―Ya̱ i̱jndíi̱ tjín nandá. ¿A mí nda ꞌse̱ tsa ko̱tíndá‑náa̱?
Jè Felipe kitsó‑la̱:
―Tsa ngi ko̱ó inìma̱‑li nga nda makjiín‑li, ko̱ma‑ní.
Jè xi̱ta̱ ra̱kìi̱ kitsó‑ní:
―ꞌKoa̱á ꞌsín makjiín‑na nga jè Jesús, jé ra Cristo ra Iꞌndí‑la̱ Nainá.
Kitsjá kjo̱hixi̱ nga katasasén jngohíjta jè ki̱cha̱ na̱xítji‑la̱, a̱kjòn itjojen ngajòo̱, ꞌjahaꞌsen‑jin ya̱ nandá; jè Felipe tsatíndá xi̱ta̱ ra̱kìi̱.
ꞌKia̱ nga ijye itjojin‑ni ngajòo̱ ya̱ a̱jin nandá, jè Felipe, ta ndi̱to̱ón ichijà; jé Inìma̱ Tsje‑la̱ Nainá kiìko̱; mì ti̱ kì kijtse‑ni xákjén; tanga jè xi̱ta̱ etiope, ꞌñó tsja tjín‑la̱ nga kijì‑ni.
Jè Felipe ꞌkia̱ nga kijtse ijo‑la̱ ijyeé ya̱ tíjna ya̱ na̱xi̱ndá ra ꞌmì Azoto; ko̱ xki̱ na̱xi̱ndá kijì nga tsiꞌkéna̱jmíya ꞌén xi̱tse̱ ra nda tsò ra a̱ꞌta ꞌtse̱ Cristo skanda nga ijchò na̱xi̱ndá ra ꞌmì Cesarea.
Jè Saulo, kjiꞌtá ni̱chjin mincháxkón‑la̱ jñà xi̱ta̱ ra kotáꞌyáꞌta‑la̱ Cristo nga mejèn‑la̱ si̱ìꞌken. ꞌKoa̱á ma‑ni nga kiìjkon jè na̱ꞌmì ítjòn,
nga isíjé‑la̱ xa̱jo̱n ra tsjá‑la̱ ngaꞌñó nga kijì ya̱ ngaꞌtsì niꞌya sinagoga ñánda̱ nga maxkóya xi̱ta̱ Judío ra tjín ján Damasco, mé‑ni nga ko̱ma jtsa̱ba̱ꞌñó‑ni jñà xi̱ta̱ ra fìꞌta‑la̱ jè ndi̱yá xi̱tse̱‑la̱ Cristo, tsa íchjín ko̱ tsa íchjá, a̱kjòn kji̱nchrabàko̱ ya̱ Jerusalén nga si̱ìkítsa̱jna nda̱yá.
ꞌKia̱ nga i̱nchifì ya̱ a̱ya ndi̱yá nga ijye ijchò chraña ya̱ na̱xi̱ndá Damasco, ta ndi̱to̱ón ꞌji jngo niꞌí ra kjohisen jngo tjandi‑la̱ ra inchrabà‑ni ján ngajmi.
Jè Saulo iskàtje̱nꞌtá ya̱ nangi, a̱kjòn kiíꞌnchréjta jngo‑la̱ ꞌén ra kiìchja̱jin i̱sén nga kitsò‑la̱:
―Ji̱ Saulo, ji̱ Saulo, ¿mé‑ni nga ko̱ꞌsín kondra̱ ꞌmì‑ná nga mihìtji̱ngi‑ná?
Jè Saulo kitsó‑ní:
―¿Yá‑ní ngaji̱, Na̱ꞌìn?
Jè ra tíchja̱ kitsó‑la̱:
Jè Saulo, sí jatsé‑ní; ꞌñó itsakjòn; ꞌkia̱á kitsò:
―Na̱ꞌìn, ¿mé ra mejèn‑li nga ꞌsiaa̱n?
Jè Na̱ꞌín‑ná kitsó‑la̱:]
―Ti̱sítji̱in, ꞌtin ya̱ a̱jin na̱xi̱ndá ján; ko̱ ya̱á ꞌse̱na̱jmí‑li mé ra ꞌsi̱in.
Jñà xi̱ta̱ ra tje̱n‑ko̱ Saulo, ta isinchajyó‑ní nga itsakjòn ꞌkia̱ nga kiíꞌnchré‑la̱ jè ra tíchja̱; tanga mì kì kijtse yá‑ni ra tíchja̱.
Jè Saulo, tsasítje̱nꞌtá‑ni ya̱ nangi, tanga ꞌkia̱ nga iskíꞌxa̱ xko̱n, mì ti̱ kì tsatsíjen‑ila̱. Ta jñà xi̱ta̱ ra tje̱n‑ko̱ itsabàꞌta, nga kiìko̱ ján Damasco.
Jàn ni̱chjin ta ko̱ꞌsín tsikijna nga mì ti̱ kì tsatsíjen‑ila̱, ko̱ ni̱mé ra iskine ti̱ꞌkoa̱á ni̱mé ra kiꞌtsi.
Ya̱ na̱xi̱ndá Damasco tíjnaá jngo xi̱ta̱ ra kotáꞌyáꞌta‑la̱ Jesús ra ꞌmì Ananías; tsatsíjen tsijeén‑la̱ nga kiìchja̱‑la̱ Nainá koni tsa tíꞌbì‑la̱ nijñá, nga kitsò‑la̱:
―¡Ananías!
Ko̱ kiìchja̱á jè Ananías, kitsò:
―Ko̱ꞌtín‑ná Na̱ꞌìn mé ra mejèn‑li.
Jè Na̱ꞌín‑ná kitsó‑la̱:
―Ti̱sítji̱in, ꞌtin jè ndi̱yá ra ꞌmì Ndi̱yá Kixi̱, ya̱ niꞌya‑la̱ Judas; tjatsji jngi xi̱ta̱ ra ꞌmì Saulo ra ya̱ i̱ꞌnde‑la̱ ya̱ na̱xi̱ndá Tarso. Nga̱ ꞌndi̱ ꞌndi̱, tíbítsaꞌba‑ní,
ko̱ ijyeé kàbatsíjen tsijen‑la̱ koni tsa tíꞌbì‑la̱ nijñá nga jngo xi̱ta̱ ra ꞌmì Ananías tíꞌfahaꞌsen niꞌya‑la̱ nga tíbásòn‑la̱ tsja nga kamanda‑ni ko̱ kátjáꞌxá india‑ni xko̱n.
Jè Ananías, ꞌkia̱ nga kiíꞌnchré, kitsó‑ní:
―Na̱ꞌìn, kjokjín xi̱ta̱ ꞌbéna̱jmí‑na a̱ꞌta ꞌtse̱ xi̱ta̱ ra̱kìi̱, nga ꞌñó tíbeton jñà xi̱ta̱ tsa̱ji ján Jerusalén.
Ko̱ kií xá ꞌji‑ni skanda i̱jndíi̱, nga̱ ijyeé tsachrje jngo xa̱jo̱n a̱ꞌta ꞌtse̱ na̱ꞌmì ítjòn nga jtsa̱ba̱ꞌñó ngaꞌtsì xi̱ta̱ ra makjiín‑la̱ a̱ꞌta tsa̱ji.
Jè Nainá kitsó‑la̱ Ananías:
―ꞌTin; jè xi̱ta̱ ra̱kìi̱, kií xá jahájin‑na nga̱ ꞌkoa̱á ꞌsín ko̱chjeén‑na nga jè ki̱chja̱ ngajo‑na nga tjíjtsa i̱sàꞌnde ya̱ ngixko̱n ngaꞌtsì ra mì tsa xi̱ta̱ judío ko̱ ya̱ ngixko̱n ra xi̱ta̱xá ítjòn títsa̱hijyo; ti̱ꞌkoa̱ ki̱chja̱‑la̱ jñà xi̱ta̱ na̱xi̱ndá Israel.
ꞌA̱án kokon ijye‑la̱ kjo̱hiꞌin ra ꞌñó tse si̱ìkjiín ra ta nga̱tjì‑la̱ nga a̱ꞌta tsa̱ꞌa̱n si̱íxá.
Jè Ananías kijí ñánda̱ nga tíjna Saulo; ꞌjahaꞌsen niꞌya. Tsakásòn‑la̱ tsja, kitsó‑la̱:
―Ji̱ ꞌndsé Saulo, jè Na̱ꞌín‑ná Jesús ra kiìchja̱‑li ya̱ a̱ya ndi̱yá ꞌkia̱ nga tjinchrabí i̱jndíi̱, jè kàsíkasén‑na nga ko̱tsíjen india‑li ti̱ꞌkoa̱ mé‑ni nga si̱jin‑ni ya̱ inìma̱‑li jè Inìma̱ Tsje‑la̱ Nainá.
Jè Saulo, ndi̱to̱ón itjahíxìn‑ila̱ xko̱n ra koni kjòn xo̱sken kjòn. A̱kjòn tsatsíjen india‑ila̱. ꞌKia̱á tsasítje̱n‑nì, ko̱ a̱kjòn isatíndá.
Jè Saulo, tsakjén‑ní; a̱kjòn kiꞌse india‑ila̱ ngaꞌñó ijo‑la̱. Kjín ni̱chjin tsikijna ya̱ Damasco. Ya̱á tsikijnako̱ jñà xi̱ta̱ ra kotáꞌyáꞌta‑la̱ Jesús.
Jè Saulo tsikíꞌtsia̱‑ní nga tsiꞌkéna̱jmíya ra a̱ꞌta ꞌtse̱ Jesús ya̱ ngaꞌtsì niꞌya sinagoga ñánda̱ nga maxkóya xi̱ta̱ Judío; ꞌkoa̱á ꞌsín kitsò nga jè Jesús, jé ra Iꞌndí‑la̱ Nainá.
Ngaꞌtsì xi̱ta̱ ra kiíꞌnchré‑la̱ tà kjóxkón‑la̱; kitsó‑la̱ xákjién:
―¿A mí tsa jè xi̱ta̱ ra̱kìi̱ ra mahatji̱ngi‑la̱ jñà xi̱ta̱ ra makjiín‑la̱ a̱ꞌta ꞌtse̱ Jesús ya̱ ján Jerusalén? Ko̱, ¿a mí tsa ti̱ꞌkoa̱ ki xá ꞌji‑ni i̱jndíi̱ nga nda̱yá i̱ko̱ ijye xi̱ta̱‑la̱ Jesús, a̱kjòn si̱ìnga̱tsja jè na̱ꞌmì ítjòn?
Tanga jè Saulo, isa̱á ꞌñó kiꞌse‑la̱ ngaꞌñó inìma̱‑la̱ nga tsiꞌkéna̱jmíya. Skanda jñà xi̱ta̱ judío ra títsa̱jna Damasco mì kì isakò‑la̱ kó ki̱tso̱ ꞌén ra koa̱ako̱ koni ꞌsín bakón‑ya nga ngi ꞌén kixi̱‑ní nga jè Jesús, jé‑ní ra Cristo [ra xá isìkasén‑ni Nainá].
ꞌKia̱ nga ijye kjìn ni̱chjin tsato, jñà xi̱ta̱ judío tsajo̱óya‑ni nga si̱ìꞌken jè Saulo.
Tanga jñà xi̱ta̱ ra kotáꞌyáꞌta‑la̱ Saulo, ꞌkia̱á kiìko̱ ꞌkia̱ nga ni̱tje̱n; jngo ndi̱si̱yá ra je ꞌkioo̱ isíkíjnaya; a̱kjòn kiskanìꞌsen‑kjá ñánda̱ nga ti̱ꞌxá chiba jè chrjó ra tjíchjàndi‑la̱ ya̱ na̱xi̱ndá ko̱ a̱kjòn ya̱á iskanijen‑jno‑ni, mé‑ni nga ma jahachinga.
Jè Saulo, ꞌkia̱ nga ijchò‑ni ján Jerusalén, mején‑la̱ nga ya̱ ko̱hijtako̱ jñà xi̱ta̱ ra kotáꞌyáꞌta‑la̱ Jesús, tanga ngaꞌtsiòo̱, ta itsakjón‑la̱; nga̱ mì kì kjokjiín‑la̱ tsa kixi̱í kjoa̱ nga ti̱ꞌkoa̱ ijye ya̱ kotáꞌyáꞌta‑la̱ Jesús.
Tanga jè Bernabé kiìko̱ ñánda̱ nga títsa̱jna xi̱ta̱ ra tsikíxáya‑la̱ Jesús. Tsiꞌkéna̱jmí‑la̱ nga ijyeé jahatjìya‑la̱ ꞌkia̱ nga kijtse Na̱ꞌín‑ná Jesús, ti̱ꞌkoa̱á kiìchja̱ sabá‑la̱ ya̱ a̱ya ndi̱yá ꞌkia̱ nga tífì ján Damasco; ti̱ꞌkoa̱á tsiꞌkéna̱jmí‑la̱ nga ján Damasco ꞌñó nda kiìchja̱ a̱ꞌta ꞌtse̱ Jesús, nga mì kì itsakjòn.
Saulo, ya̱á tsikijnako̱ jñà xi̱ta̱ ra tsikíxáya‑la̱ Jesús; ya̱á tsajmekó ya̱ Jerusalén. Mì kì itsakjòn nga kiìchja̱ya a̱ꞌta ꞌtse̱ Jesús.
ꞌÑó kiìchja̱ko̱ jñà xi̱ta̱ judío ra ꞌén griego chja̱ nga tsajo̱ókjo‑ko̱ xákjién; tanga jñà xi̱ta̱ kìi̱ mején‑la̱ nga si̱ìꞌken jè Saulo.
Jñà xi̱ta̱ ra makjiín‑la̱ a̱ꞌta ꞌtse̱ Jesús, ꞌkia̱ nga kiíꞌnchré ꞌén kìi̱, ya̱á kiìko̱ Saulo ján Cesarea, a̱kjòn isìkasén skanda ñánda̱ ꞌmì Tarso.
Ngaꞌtsì xi̱ta̱ na̱xi̱ndá‑la̱ Cristo, ꞌnchán tsikìtsa̱hijyo ya̱ ngaꞌtsì na̱xi̱ndá ra chja̱‑ni Judea, ya̱ Galilea ko̱ Samaria; mì ti̱ mé kjo̱si kiꞌse‑nì. Ko̱ isa̱á nda kiꞌse‑isa‑la̱ ngaꞌñó inìma̱‑la̱ ko̱ ndaá kijtsexkón Na̱ꞌín‑ná; jè Inìma̱ Tsje‑la̱ Nainá isa̱á nda tsasìko̱ nga kjokjìn‑ya‑isa xi̱ta̱‑la̱ Cristo.
Jè Pedro, ꞌkia̱ nga tsáꞌba ya̱ i̱ꞌnde ra̱kiòo̱, kiìjkoón‑te jñà xi̱ta̱‑la̱ Cristo ra títsa̱jna ya̱ na̱xi̱ndá Lida.
Ya̱á tíjna jngo xi̱ta̱ ra ꞌmì Eneas; ijyeé tjín‑la̱ jin nó nga kjijna kiya. Jè tjín‑la̱ ꞌchin ra mì kì ma síjtiya ijo‑la̱.
Pedro kitsò‑la̱:
―Eneas, jè Jesucristo tísínda‑ili. Ti̱sítji̱in, tíxkóyi jè nijña‑li.
Jè Eneas, ndi̱to̱ón tsasítje̱n‑ni.
Ngaꞌtsì xi̱ta̱ ra títsa̱jna ya̱ na̱xi̱ndá Lida ko̱ Sarón, kijtseé jè Eneas nga tsajme‑ni, ko̱ kjokjiín‑la̱ ra a̱ꞌta ꞌtse̱ Na̱ꞌín‑ná Jesús.
Ya̱ na̱xi̱ndá ra ꞌmì Jope tíjnaá jngo chjo̱ón ra ti̱ꞌkoa̱ tíkotáꞌyáꞌta‑la̱ Jesús; jè chjo̱ón ra̱kìi̱, Tabita ꞌmì. ꞌKia̱ nga ꞌén griego, Dorcas ꞌmì jè chjo̱ón ra̱kìi̱. ꞌÑó nda xi̱ta̱ ti̱ꞌkoa̱á nda basìko̱ jñà ndí xi̱ta̱ i̱ma̱ ra mì mé tjín‑la̱.
Jñà ni̱chjin kìi̱ jè chjo̱ón ra̱kìi̱, kjokiya‑ní ko̱ a̱kjòn ꞌken. ꞌKia̱ nga ijye isiníjno ijo‑la̱, jñà xi̱ta̱ ya̱á kisíkájnaya ya̱ a̱ya niꞌya ra ma‑ni jò nga kjijnasònꞌnga.
Jè na̱xi̱ndá Lida chrañaꞌtá kjijna‑la̱ ya̱ na̱xi̱ndá Jope. Jñà xi̱ta̱ ra kotáꞌyáꞌta‑la̱ Jesús kiíꞌnchré‑ní nga ya̱ tíjna jè Pedro ya̱ Lida. Isìkasén jò xi̱ta̱ ꞌxi̱n ra kiì kítsaꞌba‑la̱, nga kitsò‑la̱:
―Ndi̱to̱n nchrabí ñánda̱ nga titsa̱hijyo‑ji̱n. Kì tà chjàn ꞌñó fichjin‑li.
ꞌKia̱ nga iskaꞌta‑la̱ kjo̱hixi̱ jè Pedro, ndi̱to̱ón kiìko̱ nga tsakáhijtako̱ jñà xi̱ta̱ kìi̱; ꞌkia̱ nga ijchò ya̱ Jope, ya̱á kiìko̱ jñà xi̱ta̱ ya̱ niꞌya ñánda̱ nga kjijna jè ndí miꞌken chjo̱ón. Ngaꞌtsì ndí íchjín ra ijye ꞌken ꞌxi̱n‑la̱, tsincha jngo tjandi‑la̱ Pedro nga i̱nchikjindáyake ko̱ tsakón‑la̱ jñà jchꞌó ko̱ na̱chro̱ ra tsikínda Dorcas ꞌkia̱ nga tíjnakon‑isa.
Jè Pedro tsachrje ijyeé niꞌya jñà xi̱ta̱ ra ya̱ tjíhijyo; a̱kjòn tsasèn-xkóꞌnchi, kiìchja̱ꞌta‑la̱ Nainá; iskoꞌán jè ndí miꞌken chjo̱ón, kitsò‑la̱:
―¡Tabita, ti̱sítji̱in!
Jè ndí chjo̱ón ra kjijna miꞌken, iskíꞌxa̱ngií‑ni xko̱n. ꞌKia̱ nga kijtse Pedro, tsikijna kixi̱‑ni.
A̱kjòn jè Pedro kitsabáꞌñó tsja nga isìkasítje̱n; ꞌkia̱á kiìchja̱‑la̱ xi̱ta̱‑la̱ Cristo ko̱ jñà íchjín ra ijye ꞌken ꞌxi̱n‑la̱; tsakón‑la̱ Dorcas nga ijyeé tíjnakon‑ni.
Jè kjo̱xkón ra̱kìi̱ inaꞌyá ijyeé‑la̱ kó tíjngo ya̱ Jope; kjín xi̱ta̱ kjokjiín‑la̱ a̱ꞌta ꞌtse̱ Na̱ꞌín‑ná Jesús.
Jè Pedro, kjín ni̱chjin tsikijna ya̱ na̱xi̱ndá Jope ya̱ niꞌya‑la̱ xi̱ta̱ ra ꞌmì Simón ra síxáko̱ chrja̱ba̱ cho̱.
Ya̱ na̱xi̱ndá Cesarea tíjnaá jngo xi̱ta̱ ra ꞌmì Cornelio, jè ra xi̱ta̱ ítjòn‑la̱ ꞌtse̱ chíchàn ra jngo sindo̱ ma‑ni, jè ra ya̱ chja̱‑ni ra ꞌmì Italiano.
Jè Cornelio, ko̱ ngaꞌtsì xi̱ta̱ ra tjíhijyo ya̱ niꞌya‑la̱, ndaá bexkón ti̱ꞌkoa̱á tsakjón‑keé Nainá. ꞌÑó nda basìko̱ꞌta jñà ndí xi̱ta̱ i̱ma̱ ra mì mé tjín‑la̱. Ko̱ kjiꞌtá ni̱chjin bítsaꞌba‑la̱ Nainá.
Jngo ni̱chjin, ijchó‑la tsa las tres nga ngixòn; ngi ndaá kijtse jngo kjoa̱ koni tsa nijñá tíꞌbì jngo‑la̱ nga ꞌjahaꞌsen jngo ìkja̱li̱‑la̱ Nainá ya̱ niꞌya‑la̱ ñánda̱ tíjna; nga kitsò‑la̱:
―¡Cornelio!
Jè Cornelio, ꞌkia̱ nga iskoꞌán ìkja̱li̱, tà itsakjón‑la̱, kitsò‑la̱:
Jè ìkja̱li̱ kitsó‑la̱:
―Ijyeé ijchò kaꞌtá‑la̱ Nainá jè kjoa̱ bitsaꞌba‑li ko̱ nga kóꞌsín nga bisìki̱i jñà xi̱ta̱ i̱ma̱ ra mì mé tjín‑la̱. Nda isasèn‑la̱ Nainá.
Ti̱kasín xi̱ta̱‑li ján na̱xi̱ndá Jope; nga katafíꞌká jè xi̱ta̱ ra ꞌmì Simón ra ti̱ꞌkoa̱ Pedro ꞌmì‑te.
Ya̱á tíjna ya̱ niꞌya‑la̱ xi̱ta̱ ra ti̱ꞌkoa̱á Simón ꞌmì, jè ra chrja̱ba̱ cho̱ síxáko̱. Ya̱á kjijna niꞌya‑la̱ ya̱ a̱ndi ndáchikon.
ꞌKia̱ nga ijye kijì‑ni ìkja̱li̱‑la̱ Nainá ra tíbáko̱ Cornelio, kiìchja̱ jò‑la̱ chi̱ꞌnda‑la̱ ko̱ jngo chíchàn ra nda bexkón Nainá ra ya̱ síxáꞌta‑la̱.
ꞌKia̱ nga ijye tsiꞌkéna̱jmí ijye‑la̱ ngaꞌtsì ꞌén ra kiꞌsena̱jmí‑la̱, ya̱á isìkasén ya̱ na̱xi̱ndá Jope.
ꞌKia̱ ma nchijòn, ijchó‑la tsa nchisen, jñà xi̱ta̱ kìi̱ ijye i̱nchibijchó chraña ya̱ na̱xi̱ndá Jope. Ti̱jé‑ni hora, jè Pedro, itsjìmíjín ya̱ a̱sònꞌnga niꞌya nga kiì kítsaꞌba‑la̱ Nainá.
Jè Pedro, ijyeé ꞌñó kjòhojò‑la̱; ijyeé mejèn‑la̱ nga ko̱kje̱n; tanga ꞌkia̱ nga tísinda‑la̱ tsajmì ra ko̱kje̱n; tsatsíjeén jngo‑la̱ kjoa̱ koni tsa tíꞌbì jngo‑la̱ nijñá.
Kijtse‑ní nga ti̱ꞌxájin ngajmi; ko̱ inchrabàjen‑jin jngo nikje ra ꞌñó te ꞌki ra tjíꞌñó nga ijòn nga chrja̱ngi̱‑la̱; ya̱á inchrabàjen skanda ya̱ a̱ꞌta nangi.
Jè nikje ra̱kìi̱, ya̱á títsa̱jnaya ijye cho̱ ra tjín i̱ a̱ꞌta nangi ra ijòn ma ndsa̱ko̱, ko̱ cho̱ ra bífejno ijo‑la̱ ya̱ a̱ꞌta nangi, ko̱ ngaꞌtsì cho̱ ra tjín‑la̱ na̱jngá ra bima ya̱ a̱jin i̱sén.
Jè Pedro kiíꞌnchré jngo ꞌén ra kitsò‑la̱:
―Ji̱ Pedro, ti̱sítji̱in, chjíbí cho̱ kìi̱, ti̱ꞌkin ko̱ chji̱ni̱i.
ꞌKia̱á kiìchja̱ jè Pedro kitsò:
―Majìn‑jìn Na̱ꞌìn; nga̱ ni̱kje sa india taxki̱ kjíne̱ tsajmì ra tjé ko̱ ra xkón tjín a̱ꞌta ꞌtse̱ kjo̱téxoma.
Pedro, india kiíꞌnchré‑ni ꞌén ra kitsò‑la̱:
―Jè ra Nainá ijye kisìtsje nga ma chine, kì tà chjàn tsajmì tjé ꞌmì‑la̱.
Jàn ꞌka̱ ko̱ꞌsín kjomà. Ko̱ jè nikjee̱, a̱kjòn tsihijin india‑ni ján ngajmi.
Jè Pedro, tísíkítsjen‑ní kótsò‑ni jè kjoa̱ ra ko̱ꞌsín kijtse. Ti̱ꞌkia̱á‑ni nga tímakájno‑la̱, nga ijchò kinchajto ya̱ xo̱tjo̱ba̱ niꞌya jñà xi̱ta̱ ra isìkasén jè Cornelio, nga̱ ijyeé iskonangi ñánda̱‑ni niꞌya‑la̱ jè Simón.
Iskonangi‑ní, a ya̱á tíjna jngo xi̱ta̱ ra ꞌmì Simón, ra tjíꞌtasòn ꞌí‑la̱ nga Pedro ꞌmì.
ꞌKia̱ nga takó tísíkítsjen‑isa jè Pedro jñà kjoa̱ ra kijtse, jè Inìma̱ Tsje‑la̱ Nainá kitsó‑la̱:
―Jàn ma‑ni xi̱ta̱ ꞌxi̱n tíbátsji‑li.
Ti̱sítji̱in ko̱ títjo̱ji̱in, kì tà chjàn jò ꞌbé‑la̱ takìn nga tjahijtaki̱i xi̱ta̱ kìi̱ nga ꞌa̱án kasikáséen.
Jè Pedro inchrabàjen‑ní ñánda̱ nga títsa̱jna jñà xi̱ta̱ kìi̱ ra isìkasén Cornelio, kitsó‑la̱:
―ꞌA̱án jnchro jè xi̱ta̱ ra i̱nchifatsji jiòn. ¿Mé xá ra kàꞌfìi̱‑no?
Jñà xi̱ta̱ kìi̱ kitsó‑ní:
―Jé isìkasén‑naji̱n jè xi̱ta̱ ra ꞌmì Cornelio ra xi̱ta̱ ítjòn‑la̱ chíchàn, jngo xi̱ta̱ kixi̱ ra nda bexkón Nainá, jè xi̱ta̱ ra nda ꞌyaxkón ya̱ nga tíjngo na̱xi̱ndá Israel. Jngo‑ró ìkja̱li̱‑la̱ Nainá ko̱ꞌsín kitsò‑la̱ nga ngaji̱n‑ró ko̱híko̱‑laji̱n ya̱ niꞌya‑la̱ mé‑ni nga kji̱ꞌnchré‑ni jñà ꞌén‑li.
Jè Pedro isìkjahaꞌsen ya̱ niꞌya‑la̱ jñà xi̱ta̱ kìi̱; ya̱á isíkjáyako̱ jngo ni̱tje̱n. Ra kjomà nchijòn kiìko̱‑ní; ti̱ꞌkoa̱á tsakáhijtako̱ iꞌka xi̱ta̱ xákjién ra a̱ꞌta ꞌtse̱ Cristo makjiín‑te‑la̱ ra títsa̱jna ya̱ Jope.
Ra ma nchijòn, ijchó ya̱ na̱xi̱ndá Cesarea; ijyeé tíkoñá jè Cornelio; tsikíxkóya iꞌka xi̱ta̱ xákjién ko̱ jñà xi̱ta̱ ra nda báko̱.
ꞌKia̱ nga ijye ijchò jè Pedro, itjoó niꞌya jè Cornelio nga isíkjáya‑la̱; tsasèn-xkóꞌnchiꞌta‑la̱ nga kijtsexkón.
―Ti̱sítji̱in, ꞌa̱n, ti̱ꞌkoa̱á ta xi̱ta̱á‑te koni ngaji̱.
ꞌKia̱ nga tíbáko̱ Cornelio jè Pedro ꞌjahaꞌsen ya̱ niꞌya, ko̱ kijtse‑ní nga ꞌñó kjín ma‑ni xi̱ta̱ ra ya̱ kjóxkóya.
Pedro kitsó‑la̱:
―Jiòn, ꞌya‑nó nga jñà xi̱ta̱ judío mì kì tjíꞌnde‑la̱ nga jñà xi̱ta̱ ra xìn i̱ꞌnde‑la̱ si̱íngásòn‑ko̱, ko̱ mì kì ma ya̱ kjoa̱haꞌsen ya̱ niꞌya‑la̱ ra mì tsa xi̱ta̱ judío. Tanga Nainá ijyeé ko̱ꞌsín tsiꞌkéna̱jmíya‑na nga ni̱jngo xi̱ta̱ ma ko̱xín‑la̱ nga mì mé chjí‑la̱ ko̱ nga tjé kjòn ya̱ ngixko̱n Nainá.
ꞌKoa̱á ma‑ni ꞌkia̱ nga ijchò nakjoá‑na, mì tsa isítája jiàa̱n; ta ndi̱to̱ón inchrabà. Ko̱ jè ra kjonangiaa̱ ꞌndi̱ ꞌndi̱, ¿mé xá ra inakjoá‑ná?
Jè Cornelio kitsó‑ní:
―Ijyeé fì ijòn ni̱chjin, ko̱ ti̱jéa‑ni koni jè hora ra̱kìi̱ nga ijchò‑la tsa las tres nga ngixòn, ꞌkia̱ nga tíchjàꞌta‑la̱ Nainá i̱ niꞌya‑na̱, tà ndi̱to̱ón tsatsíjen jngo xi̱ta̱ ra tsasijna ya̱ ngixkoàa̱n ra ꞌñó fate ꞌki nikje‑la̱.
Kitsò‑na: “Cornelio, jè kjoa̱ bitsaꞌba‑li ijyeé inaꞌyá‑la̱ ko̱ ijyeé kiꞌya‑la̱ ya̱ ngixko̱n Nainá koni ꞌsín nga bisìki̱i jñà ndí xi̱ta̱ i̱ma̱ ra mì mé tjín‑la̱.
Kií ko̱ꞌsín tíxin‑la nga ti̱kasín xi̱ta̱‑li ján na̱xi̱ndá Jope nga katafíꞌká jè xi̱ta̱ ra ꞌmì Simón ra ti̱ꞌkoa̱ Pedro ꞌmì‑te. Ya̱á tíjna‑ni ya̱ niꞌya‑la̱ xi̱ta̱ ra tíjna ya̱ a̱ndi ndáchikon ra ti̱ꞌkoa̱á Simón ꞌmì, jè ra síxáko̱ chrja̱ba̱ cho̱.”
ꞌKoa̱á ꞌsín kjomà‑ni nga ndi̱to̱ón ísikásén jñà xi̱ta̱‑na̱ nga íꞌká‑li. Ko̱ ꞌñó nda kàꞌnià‑ni nga kanchrabí. Ngaꞌtsì‑naji̱n i̱í titsa̱jna‑ji̱n ya̱ ngixko̱n Nainá mé‑ni nga ki̱náꞌya ijye‑ji̱n mé kjo̱hixi̱ ra kitsjà‑li Nainá nga ꞌkéna̱jmí‑náji̱n.
Pedro tsikíꞌtsia̱ nga kiìchja̱, kitsò:
―Kixi̱í kjoa̱, ꞌndi̱ ꞌndi̱ tíbe‑ná nga jè Nainá, ta ngásòn ngáya tsjake ngaꞌtsì xi̱ta̱.
Kjábétjó‑ní ngaꞌtsì xi̱ta̱ ra bexkón Nainá ko̱ ra ngi kjo̱hixi̱ ꞌsín, ni̱ꞌsín ta̱ ñánda̱ i̱ꞌnde‑la̱.
Nainá kisìkasén ꞌén xi̱tse̱‑la̱ ya̱ na̱xi̱ndá Israel nga kiꞌsena̱jmí‑la̱ ꞌén nda‑la̱, nga a̱ꞌta ꞌtse̱ Cristo ꞌnchán ki̱tsa̱jneé ko̱ Nainá. Nga̱ jé Jesucristo ra batéxoma‑la̱ ngaꞌtsì xi̱ta̱ ra tjín i̱ i̱sàꞌnde.
Jiòn, nda tjíjin‑no koni ꞌsín kjomà kóhoꞌki nangi‑la̱ xi̱ta̱ judío, kjoꞌtsia̱‑ni ya̱ i̱ꞌnde Galilea ꞌkia̱ nga ijye tsiꞌkéna̱jmíya jè Juan a̱ꞌta ꞌtse̱ kjoa̱ ra satíndé.
Nga jè Jesús ra ya̱ Nazaret i̱ꞌnde‑la̱, ꞌkia̱ nga jè Nainá jahájin nga kitsjà xá‑la̱ ngi nda kisijin ya̱ inìma̱‑la̱ jè ngaꞌñó‑la̱ Nainá ko̱ Inìma̱ Tsje‑la̱. ꞌKia̱ nga tsajme Jesús ndaá tjín kjo̱nda ra kiꞌsìn; isindaá‑ni ngaꞌtsì xi̱ta̱ ra kjo̱hiꞌin i̱nchisíkjiín a̱ꞌta ꞌtse̱ xi̱ta̱‑ni̱í. Kií ko̱ꞌsín kiꞌsìn‑ni nga̱ jè Nainá ya̱á tíjnako̱.
Ji̱n, nda kjón kijcha‑ji̱n ngaꞌtsì kjoa̱ ra kiꞌsìn Jesús ya̱ nangi‑la̱ xi̱ta̱ judío ko̱ ya̱ Jerusalén, ra kjomà a̱skan a̱kjòn isìꞌken xi̱ta̱ nga tsikítja̱ꞌbáꞌta ya̱ krò
tanga Nainá isikjaáya‑ila̱ nga ijchò jàn ni̱chjin, ko̱ ꞌkoa̱á ꞌsín kiꞌsìn nga ma kijcha india‑ila̱.
Mì tsa ngaꞌtsì xi̱ta̱ na̱xi̱ndá kijtse; ta ji̱n‑náji̱n ra xá ko̱ꞌsín ti̱ngi itjahájin‑naji̱n nga ma ꞌkéna̱jmí‑ji̱n ra a̱ꞌta ꞌtse̱, ji̱n ra tsichiko̱‑ji̱n ti̱ꞌkoa̱ kiꞌyòko̱‑ji̱n ꞌkia̱ nga ijye jaáya‑ila̱.
Ko̱ ꞌkoa̱á ꞌsín tsikíꞌtin‑naji̱n nga ꞌkéna̱jmí kixi̱‑la̱ji̱n xi̱ta̱ na̱xi̱ndá ko̱ nga ko̱ꞌkín‑la̱ji̱n nga jé Jesús isíkíjna Nainá koni xi̱ta̱xá ítjòn ra ki̱ìndajín kjoa̱‑la̱ xi̱ta̱ ra títsa̱jnakon ko̱ ra ijye ꞌken.
Ngaꞌtsì xi̱ta̱ ra kiìchja̱ ngajo‑la̱ Nainá kjotseé, ꞌkoa̱á ꞌsín kitsjà ꞌén‑la̱ ꞌkia̱ nga kiìchja̱ ra a̱ꞌta ꞌtse̱ Jesús nga kitsò: “Ngaꞌtsì xi̱ta̱ ra ko̱kjiín‑la̱ a̱ꞌta ꞌtse̱, si̱hijchaꞌtá‑la̱ jé‑la̱ ta nga̱tjì‑la̱ koni ꞌsín nga ko̱maꞌtin ra jè.”
Takó ti̱ꞌkia̱á‑ni nga tíchja̱‑isa Pedro jñà ꞌén kìi̱, ngaꞌtsì xi̱ta̱ ra i̱nchiꞌnchré, ta ndi̱to̱ón itjojen‑nè jè Inìma̱ Tsje‑la̱ Nainá.
Jñà xi̱ta̱ judío ra tje̱n‑ko̱ Pedro [ra ti̱ꞌkoa̱ ijye makjiín‑la̱ a̱ꞌta ꞌtse̱ Cristo], tà ꞌkoa̱á kjomà‑la̱ ꞌkia̱ nga kijtse nga jñà ra taxki̱ xi̱ta̱ ra mì tsa xi̱ta̱ judío, ti̱ꞌkoa̱á ꞌñó nda itjojen‑nè‑te jè Inìma̱ Tsje‑la̱ Nainá.
Nga̱ kiíꞌnchré‑la̱ nga kiìchja̱ ra kjꞌií ꞌén, ti̱ꞌkoa̱ kiìchja̱ꞌta‑la̱ Nainá nga ꞌñó jeya kisíkíjna.
ꞌKia̱á kitsò Pedro:
―Mí‑la kì ma yá ra ki̱tso̱: “Mì kì ma sa̱tíndá xi̱ta̱ kìi̱.” Nga̱ ijyeé itjábé‑la̱ Inìma̱ Tsje‑la̱ Nainá koni ꞌsín ijye itjábé‑ná ra jién.
Jè Pedro kitsjá kjo̱hixi̱ nga isatíndá a̱ꞌta ꞌtse̱ Jesús ra tíjna ítjòn‑ná. A̱kjòn jñà xi̱ta̱ kìi̱, tsikítsaꞌba‑la̱ jè Pedro nga katijnako̱ chiba ni̱chjin‑isa.
Jñà xi̱ta̱ ra tsikíxáya‑la̱ Jesús ko̱ ra ijye ꞌndse̱ jo̱ó ra a̱ꞌta ꞌtse̱ Cristo ra títsa̱jna nangi Judea kiíꞌnchré‑ní nga jñà xi̱ta̱ ra mì tsa xi̱ta̱ judío ti̱ꞌkoa̱á ijyeé kjokjiín‑la̱ ꞌén‑la̱ Nainá.
Jñà xi̱ta̱ judío ra makjiín‑la̱ a̱ꞌta ꞌtse̱ Cristo tsakátiko̱ó Pedro, ꞌkia̱ nga ijchò‑ni ján Jerusalén.
―¿Mé‑ni ya̱ ꞌkiìn‑ni ya̱ niꞌya‑la̱ ra taxki̱ xi̱ta̱ ra mì tsa xi̱ta̱ judío, ko̱ mé‑ni ya̱ tsichiko̱‑ni?
Jè Pedro ꞌkia̱á tsikíꞌtsia̱ nga nda kjón tsiꞌkéna̱jmí ijye‑la̱ koni ꞌsín kjomàꞌtin; kitsò‑la̱:
―ꞌKia̱ nga tíjna̱ ján na̱xi̱ndá Jope, nga tíchjàꞌta‑la̱ Nainá, tsatsíjeén jngo‑na kjoa̱ koni tsa nijñá kiꞌtsì‑na, kíjtseé jngo ra koni ꞌki nikje ra ꞌñó te ꞌki ra tjíꞌñó nga ijòn chrja̱ngi̱‑la̱ ra inchrabàjen‑ni ján ngajmi, ꞌji skanda ñánda̱ tíjna̱.
ꞌKia̱ nga nda ískotsíjen‑la̱ kíjtse‑náa̱ nga títsa̱jnaya jñà cho̱ ra tjín i̱ a̱ꞌta nangi ra ijòn ma ndsa̱ko̱ ko̱ cho̱ ꞌtse̱n ra tjín ya̱ a̱jin ijñá, ko̱ cho̱ ra bífejno ijo‑la̱ ya̱ nangi ko̱ ngaꞌtsì cho̱ ra tjín‑la̱ na̱jngá ra bima ya̱ a̱jin i̱sén.
Kíꞌnchré jngo ꞌén ra kitsò‑na: “Pedro, ti̱sítji̱in, chjíbí cho̱ kìi̱, ti̱ꞌkin, ko̱ chji̱ni̱i.”
Ko̱ ꞌa̱n kíxin‑la̱: “Majìn‑jìn Na̱ꞌìn; nga̱ ni̱kje sa india taxki̱ kjíne̱ tsajmì ra tjé ko̱ ra xkón tjín a̱ꞌta ꞌtse̱ kjo̱téxoma.”
Ra ma‑ni jò ꞌka̱, ìjngo ꞌká kiìchja̱‑na ján ngajmi kitsò‑na: “Tsajmì ra ijye Nainá isìtsje nga ma chji̱ne̱, kì tà chjàn tsajmì tjé ꞌmì‑la̱.”
Jè kjoa̱ kìi̱, jàn ꞌka̱ ko̱ꞌsín kjomà. A̱kjòn tsihijin india‑ni ján ngajmi ngaꞌtsì tsajmì kìi̱.
Ti̱jé‑ni hora, jàn xi̱ta̱ ijchò kátsji‑na ya̱ niꞌya ñánda̱ tíjna̱ ra ján Cesarea inchrabà‑ni ra xá isatéxá‑la̱.
Jè Inìma̱ Tsje‑la̱ Nainá kitsó‑na: “Tiki̱i jñà xi̱ta̱ kìi̱; kì tà chjàn jò ꞌbé‑la̱ takìn nga tjahijtaki̱i”; ko̱ ti̱ꞌkoa̱á tsakáhijtako̱ó‑na jñà ꞌndsé kìi̱ ra jon ma‑ni; ꞌkia̱ nga ijchò‑ji̱n tsitjàha̱ꞌse̱n‑náji̱n ya̱ niꞌya‑la̱ jngo xi̱ta̱,
ra tsiꞌkéna̱jmí‑naji̱n nga jngo‑ró ìkja̱li̱ kijtse ya̱ niꞌya‑la̱ ra kitsò‑la̱: “Ti̱kasín xi̱ta̱ ján na̱xi̱ndá Jope, katafíꞌká xi̱ta̱ jè ra ꞌmì Simón ra ti̱ꞌkoa̱ Pedro ꞌmì.
Jè tsjá‑li ꞌén nga kóꞌsín kítjo̱kajion kjo̱hiꞌin kjoa̱ ꞌtse̱ jé‑no, ngaji̱ ko̱ ngaꞌtsì xi̱ta̱ ra ya̱ títsa̱jna niꞌya‑li.”
ꞌKia̱ nga ítsikiꞌtsiáa̱ nga tsiꞌkènájmí‑la̱, jè Inìma̱ Tsje‑la̱ Nainá, ndi̱to̱ón ꞌjiìkájin‑la̱ jñà xi̱ta̱ kìi̱ koni ꞌsín kjomaꞌtieén ra jién nga ti̱ꞌsa̱ ítjòn.
ꞌKia̱á ítsjen‑na koni ꞌsín kitsò Na̱ꞌín‑ná nga kitsò: “Jè Juan, ta nandá tsatíndá‑ni, tanga jiòn, ko̱ó Inìma̱ Tsje‑la̱ Nainá sa̱tíndá‑no.”
Tsa jè Nainá ko̱ꞌsín sasén‑la̱ nga ti̱ꞌkoa̱á tsjá kjo̱tjò‑te‑la̱ Inìma̱ Tsje‑la̱ koni ꞌsín nga kitsjà kjo̱tjò‑te‑ná ra jién ꞌkia̱ nga kjokjiín‑ná a̱ꞌta ꞌtse̱ Jesucristo ra tíjna ítjòn‑ná, ¿yá‑na ra ꞌa̱n nga ꞌa̱n kotechjà‑la̱ Nainá?
ꞌKia̱ nga kiíꞌnchré jñà ꞌén kìi̱, jyò tsikitsa̱jna. Jeyaá isíkíjna Nainá, kitsò:
―¡Kixi̱í‑la kjoa̱, jñà ra mì tsa xi̱ta̱ judío ti̱ꞌkoa̱á tsjá‑la̱ jñà kjo̱nda kìi̱ Nainá mé‑ni nga si̱íkájno‑ni jé‑la̱ ko̱ mì ti̱ kì jé koa̱àtsji‑ni mé‑ni nga ma ꞌse̱‑la̱ kjo̱binachon ni̱ta kjiá‑nioo̱!
ꞌKia̱ nga ijye ꞌken Esteban, ngaꞌtsì xi̱ta̱ ra makjiín‑la̱ a̱ꞌta ꞌtse̱ Jesús jndíi̱ ra ján kijì ta nga̱tjì‑la̱ nga tsahatji̱ngi‑la̱ xi̱ta̱. Tjín ra kijì ján nangi Fenicia ko̱ Chipre ko̱ na̱xi̱ndá Antioquía. Jñà xi̱ta̱ kìi̱, ꞌkia̱ nga ijchò jñà i̱ꞌnde kìi̱ tsiꞌkéna̱jmíya ꞌén nda‑la̱ Cristo; tanga ta jñá ra xi̱ta̱ judío ra ya̱ títsa̱jna tsiꞌkéna̱jmíya‑la̱.
Jñà xi̱ta̱ ra jndíi̱ ra ján kijì, tjín iꞌka ra ya̱ i̱ꞌnde‑la̱ nangi Chipre ko̱ ya̱ na̱xi̱ndá Cirene. ꞌKia̱ nga ijchò ya̱ na̱xi̱ndá Antioquía, ti̱ꞌkoa̱á tsiꞌkéna̱jmíya‑la̱ jñà ra mì tsa xi̱ta̱ judío ꞌén xi̱tse̱ ra nda tsò ra a̱ꞌta ꞌtse̱ Jesús ra tíjna ítjòn‑ná.
Nainá kitsjá‑la̱ ngaꞌñó; ko̱ kjín xi̱ta̱ kìi̱ kjokjiín‑la̱, ko̱ tsáfaꞌtá‑ila̱ Na̱ꞌín‑ná Jesús.
Jñà xi̱ta̱ na̱xi̱ndá‑la̱ Cristo ra títsa̱jna ya̱ Jerusalén kiíꞌnchré‑ní koni ꞌsín tíma ján Antioquía. ꞌKia̱á isìkasén jè Bernabé.
Bernabé, ꞌkia̱ nga ijchò ya̱ Antioquía, kijtse‑ní nga jè Nainá ndaá tísíchikonꞌtin jñà xi̱ta̱ kìi̱. ꞌÑó tsja kiꞌse‑la̱. ꞌKia̱á isa̱ nda tsikíꞌtin ngaꞌtsì jñà xi̱ta̱ nga isa̱ kixi̱ katasíkítsa̱jna inìma̱‑la̱ nga katafìꞌta‑la̱ Na̱ꞌín‑ná Jesús.
Jè Bernabé, ꞌñó nda xi̱ta̱; ko̱ nda tjíjin ya̱ inìma̱‑la̱ jè Inìma̱ Tsje‑la̱ Nainá; ti̱ꞌkoa̱á ndaá makjiín‑la̱ a̱ꞌta ꞌtse̱ Nainá. ꞌKoa̱á ꞌsín kjomà‑ni nga ꞌñó kjìn xi̱ta̱ kjokjiín‑la̱ nga ꞌjahaꞌsenꞌta‑la̱ Na̱ꞌín‑ná Jesús.
Ra ijye kjomà a̱skan‑nioo̱, ya̱á kijì ján Tarso nga íkátsji jè Saulo,
ꞌKia̱ nga ijye isakò‑la̱, ya̱á kiìko̱ ján Antioquía. Jngó nó tsikitsa̱jnako̱ jñà xi̱ta̱ na̱xi̱ndá‑la̱ Cristo; kií xá kiꞌsìn nga ꞌñó kjìn xi̱ta̱ tsakón‑ya‑la̱. Ya̱á Antioquía nga ko̱ꞌsín isiꞌta ꞌí ítjòn‑la̱ jñà xi̱ta̱ ra kotáꞌyáꞌta‑la̱ Cristo nga xi̱ta̱‑la̱ Cristo kiꞌmì.
Jñà ni̱chjin kìi̱, ijchó iꞌka xi̱ta̱ ra chja̱ ngajo‑la̱ Nainá ján Antioquía ra ya̱ inchrabà‑ni Jerusalén.
Jngo xi̱ta̱ ra ꞌmì Agabo, tsasijna kixi̱ nga kiìchja̱; ko̱ jé Inìma̱ Tsje‑la̱ Nainá isìchi̱ya‑la̱, kitsò:
―Nga tjíjtsa i̱sàꞌnde, jngo kjinchrá kjꞌi̱í ra ꞌñó iꞌin ko̱ma.
Jè ꞌén ra̱kìi̱, ꞌkoa̱á ꞌsín itjasòn ꞌkia̱ nga tíbatéxoma xi̱ta̱xá ítjòn ra ꞌmì Claudio ya̱ ján Roma.
Koni ꞌsín nga ijye iskosòn‑la̱, ꞌkoa̱á ꞌsín isìhitjasòn. Jè Bernabé ko̱ Saulo kiìko̱ jè kjo̱tjò ra̱kìi̱ ya̱ ján nangi Judea nga kisìnga̱tsja jñà xi̱ta̱ jchínga ra tjín‑la̱ xá a̱ꞌta ꞌtse̱ na̱xi̱ndá‑la̱ Cristo.
Ti̱jñá‑ni jñà ni̱chjin kìi̱, jè Herodes ra xi̱ta̱xá ítjòn tíjna, kitsjà kjo̱hixi̱ nga indabáꞌñó iꞌka xi̱ta̱ na̱xi̱ndá‑la̱ Cristo mé‑ni nga ko̱ma ske̱ton‑ni.
Ko̱ kitsjá‑te kjo̱hixi̱ nga ki̱cha̱ ndajò iniꞌken‑ni jè Jacobo, ra ꞌndse̱ ma Juan.
Jè Herodes, ꞌkia̱ nga kijtse nga ndaá kiꞌse‑la̱ jñà xi̱ta̱ judío nga ꞌken Jacobo, ti̱ꞌkoa̱á itsabáꞌñó‑te jè Pedro jè ni̱chjin ꞌkia̱ nga bitjo ꞌsí nga bakjèn jñà xi̱ta̱ ni̱ño̱ nchra̱jín ra tsìn‑la̱ na̱ꞌyo̱ san.
Nda̱yá isìkjahaꞌsen. Chrjoꞌòn jngo ma‑ni chíchàn ra isikìnda̱ ko̱ ijòn‑ijòn isikìnda̱‑ni nga india‑india ya̱ a̱ya nda̱yá. Jè kjo̱bítsjen‑la̱ Herodes, jè‑ní, nga ꞌkia̱á ko̱chrje‑ni nda̱yá ꞌkia̱ nga ijye kje̱heꞌtà ꞌsí paxko̱ mé‑ni nga jñà xi̱ta̱ na̱xi̱ndá si̱ìnga̱tsja nga katatsjá ꞌén nga si̱ìꞌken.
Jè Pedro, ꞌñó nda tímakinda̱ ya̱ a̱ya nda̱yá, tanga jñà xi̱ta̱ na̱xi̱ndá‑la̱ Cristo mì kì jyò títsa̱jna; ꞌñó nda i̱nchisíjéꞌta‑la̱ Nainá ra a̱ꞌta ꞌtse̱ Pedro.
Jè ni̱chjin ꞌkia̱ nga mejèn‑la̱ Herodes si̱ìnga̱tsja xi̱ta̱ na̱xi̱ndá Pedro, jè ni̱tje̱n ra̱kiòo̱, Pedro kjijnafé‑ní, ya̱á kjijnaꞌnchò masen‑la̱ jò chíchàn, ko̱ jò naꞌñó ki̱cha̱ cadena tjítéꞌñó‑ni; jñà chíchàn ra iꞌka ya̱á i̱nchisíkinda̱ ya̱ xo̱tjo̱ba̱‑la̱ nda̱yá.
Ta ndi̱to̱ón ꞌji kásen jngo ìkja̱li̱‑la̱ Nainá; ko̱ ya̱ a̱ya nda̱yá ꞌñó kjohisen ijye kóhoꞌkioo̱; jè ìkja̱li̱ isìjtiyaá‑la̱ Pedro nga isíꞌká‑la̱; kitsò‑la̱:
―¡Ndi̱to̱n ti̱sítji̱in!
Ko̱ jñà naꞌñó ki̱cha̱ cadena ra tjítéꞌñó‑ni ya̱ tsja Pedro sasa iskatsajoꞌtá ya̱ nangi.
Jè ìkja̱li̱ kitsó‑la̱:
―Tsjàna̱yì jè nikje‑li, ko̱ tjayi jñà xa̱jté‑li.
Jè Pedro, ꞌkoa̱á ꞌsín kiꞌsìn. A̱kjòn kitsò jè ìkja̱li̱:
―Tsjàna̱yì jè katò‑li, ko̱ nchrabátji̱ngi‑ná.
Pedro itjotji̱ngií‑la̱ jè ìkja̱li̱; ko̱ mì kì machi̱ya‑la̱ a kixi̱í kjoa̱ ra tíꞌsín jè ìkja̱li̱; jè Pedro, ꞌkoa̱á kjomà‑la̱ koni tsa ta nijñá tíꞌbì‑la̱.
ꞌJahaꞌtá‑la̱ jè chíchàn ra síjna ítjòn, ti̱ꞌkoa̱á ꞌjahaꞌtá‑la̱ jè ra ijchò jò‑ni; ꞌkia̱ nga ijchò ya̱ xo̱tjo̱ba̱‑la̱ nda̱yá ra ngi ki̱cha̱ ra ijye ma bítjo̱‑ná ya̱ ndi̱tsiaán, tà itjáꞌxa̱ ta̱jngo‑ní; itjoó jè Pedro; tsatoꞌnchò jngo calle, ko̱ tà ndi̱to̱ón ichijà jè ìkja̱li̱; ta jé isasíjna ta̱jngo.
Jè Pedro, ꞌkia̱á nda kjòchi̱ya‑la̱, kitsò:
―Ngi kixi̱ kitií kjoa̱, makjiín‑na nga jè Nainá kàsíkasén jè ìkja̱li̱‑la̱ nga kásíkíjnandi̱í‑na ra a̱ꞌta ꞌtse̱ Herodes ko̱ a̱ꞌta ꞌtse̱ ngaꞌtsì kjoa̱ꞌcho ra i̱nchikoñá‑la̱ jñà xi̱ta̱ judío nga si̱ìko̱‑na jè Herodes.
Jè Pedro, ꞌkia̱ nga ijye nda kjòchi̱ya‑ila̱ kjoa̱ kìi̱, ya̱á kijì ya̱ niꞌya‑la̱ María, ra na̱‑la̱ ma Juan ra ti̱ꞌkoa̱ Marcos ꞌmì, ya̱ ñánda̱ nga kjìn xi̱ta̱ títsa̱hijyo nga i̱nchibítsaꞌba‑la̱ Nainá.
ꞌKia̱ nga kiìchja̱ jè Pedro ya̱ xo̱tjo̱ba̱ niꞌya, itjo katsíjen jngo tsati ra ꞌmì Rode nga mejèn‑la̱ ske̱ yá‑ní ra tíchja̱.
ꞌKia̱ nga kiíꞌnchré‑la̱ nga jè Pedro ra tíchja̱, nda mí kì iskíꞌxa̱‑la̱ jè xo̱tjo̱ba̱ niꞌya nga batoó tsja kiꞌse‑la̱; ta isa̱á ya̱ tsahachikonꞌsen india‑ni ya̱ a̱ya niꞌya, nga isíkjíꞌnchré jñà xi̱ta̱ xákjién nga jè Pedro ya̱á síjnajto ya̱ xo̱tjo̱ba̱ niꞌya.
Jñà xi̱ta̱ xákjién kitsó‑la̱:
―¡Ta ꞌkoa̱à‑la sii̱!
Tanga jè tsati kiìchja̱ kixi̱‑ní nga ngi kixi̱í kjoa̱ nga jè Pedro ra tíchja̱. Tanga jñà xi̱ta̱ kìi̱ kitsó‑la̱:
―¡Ta jé‑la se̱n‑la̱!
Jè Pedro ꞌñó tíchja̱‑isa nga tísíkjane jè xo̱tjo̱ba̱‑la̱ niꞌya. ꞌKia̱ nga iskíꞌxa̱‑la̱, kijtse‑ní nga jé Pedro; jñà xi̱ta̱ xákjién, tà kjóxkón‑la̱.
Jè Pedro iskimítje̱én tsja nga kitsò‑la̱:
―Jyò ti̱tsa̱jna.
A̱kjòn tsiꞌkéna̱jmí‑la̱ kóꞌsín kjomàꞌtin nga tsachrje‑ni nda̱yá Nainá. Kitsò‑la̱:
A̱kjòn itjo niꞌya; xìn i̱ꞌnde kijì.
ꞌKia̱ nga kiꞌse i̱sén ngaꞌtsì chíchàn ra i̱nchisíkinda̱ nda̱yá taxki̱ kjo̱sií ra kiꞌse‑la̱ nga mì kì machi̱ya‑la̱ kóꞌsín kjomà nga itjo‑ni nda̱yá jè Pedro.
Jè Herodes kitsjá kjo̱hixi̱ nga isitsji jè Pedro, tanga mì kì isakò‑la̱. ꞌKia̱ nga ijye iskonangi‑la̱ jñà chíchàn ra isikìnda̱, jñá chíchàn iskanè-jé‑la̱ ko̱ a̱kjòn kitsjá kjo̱hixi̱ nga iniꞌken. Jè Herodes a̱kjòn itjokàjin ya̱ Judea ko̱ ya̱á kijì kijna ya̱ na̱xi̱ndá Cesarea.
Jè Herodes jtií tjín‑la̱ a̱ꞌta ꞌtse̱ jñà xi̱ta̱ na̱xi̱ndá Tiro ko̱ na̱xi̱ndá Sidón. Kií ko̱ꞌsín tsajo̱óya‑ni jñà xi̱ta̱ kìi̱ nga inchrabàjkon jè Herodes. Ndaá tsakáko̱na̱jmí jè xi̱ta̱ ra ꞌmì Blasto ra xá ítjòn tjín‑la̱ ya̱ niꞌya‑la̱ xi̱ta̱xá ítjòn ra ꞌmì Herodes, ko̱ jé Blasto kiìchja̱tjì xi̱ta̱ kìi̱ nga ma kiꞌse‑la̱ kjo̱ꞌnchán ko̱ Herodes. Kií ko̱ꞌsín kiꞌsìn‑ni jñà xi̱ta̱ kìi̱ nga ya̱á nangi‑la̱ Herodes batse tsajmì ra kjine.
Herodes, jngo ni̱chjin tsikíjna‑la̱ nga ma tsakáko̱ jñà xi̱ta̱ kìi̱. Jè ni̱chjin ꞌkia̱ nga tsakáko̱, jè Herodes, jé tsakjaya nikje‑la̱ ra ꞌtse̱ xi̱ta̱xá ítjòn; tsikijnasòn íxile̱‑la̱, a̱kjòn kiìchja̱jin‑la̱ xi̱ta̱ na̱xi̱ndá.
Jñà xi̱ta̱ na̱xi̱ndá, ꞌkia̱ nga kiíꞌnchré‑la̱, tsikíꞌtsia̱‑ni nga ꞌñó kiìchja̱, kitsò:
―¡Jè xi̱ta̱ ra tíchja̱, jngoó nainá, mì tsa taxki̱ xi̱ta̱‑jìn!
Ti̱ꞌkia̱á‑ni ꞌji jngo ìkja̱li̱‑la̱ Nainá ra kitsjà‑la̱ ꞌchin, nga kjokiya; chi̱ndoó iskinejno ijo‑la̱; ko̱ a̱kjòn ꞌken, ta nga̱tjì‑la̱ nga̱ mì kì tsa jè Nainá jeya isíkíjna.
Ko̱ jè ꞌén‑la̱ Nainá isa̱á nda tsabísòn‑isa ko̱ isa̱á nda kjokjìn‑isa xi̱ta̱ ra kjokjiín‑la̱.
Jè Bernabé ko̱ Saulo, ꞌkia̱ nga ijye itjasòn xá‑la̱ ya̱ Jerusalén, kijì india‑ni ya̱ ján Antioquía. Tje̱n‑ko̱ Juan ra ti̱ꞌkoa̱ Marcos ꞌmì.
Ya̱ a̱jin na̱xi̱ndá‑la̱ Cristo ra tíjna ya̱ na̱xi̱ndá Antioquía tjín xi̱ta̱ ra chja̱ ngajo‑la̱ Nainá, ko̱ ra ti̱ꞌkoa̱á bakón‑ya kjoa̱ ꞌtse̱ Nainá: Jè Bernabé, Simón (ra ti̱ꞌkoa̱ Niger ꞌmì), ko̱ Lucio (ra ya̱ Cirene i̱ꞌnde‑la̱), ko̱ jè Manaén, (jè ra ta̱ña kjójchákjoko̱ Herodes, jè ra tsatéxoma Galilea), ko̱ Saulo.
Jngo ni̱chjin ꞌkia̱ nga i̱nchibexkón Nainá ko̱ ti̱ꞌkoa̱ nga tjítsa̱jnachjan ra a̱ꞌta ꞌtse̱ Nainá, jè Inìma̱ Tsje‑la̱ Nainá kitsó‑la̱:
―Ti̱kítsa̱jnanda‑ná jè Bernabé ko̱ jè Saulo a̱ꞌta ꞌtse̱ xá ra xá kíchjà‑la̱.
ꞌKia̱ nga ijye tsikítsaꞌba‑la̱ Nainá ko̱ nga ijye tsikìtsa̱jnachjan, jñà xi̱ta̱‑la̱ Cristo tsakásòn‑la̱ tsja Bernabé ko̱ Saulo, a̱kjòn isìkasén [ra a̱ꞌta ꞌtse̱ xá‑la̱ Nainá].
Jè Inìma̱ Tsje‑la̱ Nainá isìkasén Bernabé ko̱ Saulo nga kijì ya̱ Seleucia; ya̱á ꞌjahaꞌsen chitso nga kijì nangi ra kjijnajin‑ndá ra ꞌmì Chipre.
ꞌKia̱ nga ijchò ya̱ na̱xi̱ndá Salamina, tsikíꞌtsia̱‑ní nga tsiꞌkéna̱jmí‑ya ꞌén‑la̱ Nainá ya̱ niꞌya sinagoga ñánda̱ nga maxkóya xi̱ta̱ Judío. Tje̱n‑ko̱ jè Juan Marcos ra ya̱ basìko̱ꞌta.
ꞌKia̱ nga ijye tsatojin jè nangi Chipre ra kjijnajin‑ndá, ya̱á ijchò skanda jè na̱xi̱ndá ra ꞌmì Pafos. Ya̱á iskajin jngo xi̱ta̱ judío ra ꞌmì Barjesús, jngo xi̱ta̱ chji̱ne̱ ra ma‑la̱ bínda, ra ti̱ꞌkoa̱á xi̱ta̱ ndiso, nga ꞌkoa̱á ꞌsín tsò nga jè Nainá chja̱ ngajo‑la̱.
Jè xi̱ta̱ chji̱ne̱ ra̱kìi̱, ya̱á nda báko̱ jè Sergio Paulo ra xá ítjòn tjín‑la̱ ra a̱ꞌta ꞌtse̱ nangi Chipre, jngo xi̱ta̱ ra ꞌñó nda fìya‑la̱. Kiìchja̱á‑la̱ jè Bernabé ko̱ Saulo nga̱ mejèn‑la̱ kji̱ꞌnchré ꞌén‑la̱ Nainá.
Tanga jè xi̱ta̱ chji̱ne̱ ra ꞌmì Barjesús ra Elimas tsò‑ni ꞌí‑la̱ ꞌkia̱ nga ꞌén griego, kondra̱á kijì‑la̱ Bernabé ko̱ Saulo. Mején tsatéchjà‑la̱ jè xi̱ta̱xá ítjòn ra̱kìi̱ nga ko̱ꞌsín ko̱kjiín‑la̱ ra a̱ꞌta ꞌtse̱ Jesús.
Tanga jè Saulo, ti̱jè‑ni ra ꞌmì Pablo, nda kjón tjíjin ya̱ inìma̱‑la̱, jè Inìma̱ Tsje‑la̱ Nainá; ꞌñó iskoꞌán,
kitsò‑la̱:
―¡Xi̱ta̱ ndiso ra ꞌcho tíjna kjo̱bítsjen‑li, ra iꞌndí‑la̱ xi̱ta̱‑ni̱í ꞌmì‑li! Ngaji̱, kondra̱á ꞌmì ijye‑la̱ ra kjoa̱kixi̱. ¡Kì ko̱ꞌsín nikitsín jè ndi̱yá kixi̱‑la̱ Nainá!
ꞌNdi̱ ꞌndi̱ jé Nainá tsjá‑li kjo̱hiꞌin; ko̱xka̱‑ní. Kjín ni̱chjin mì kì ti̱ jcha̱a‑ni jè ndabá‑la̱ tsáꞌbí.
Ti̱jé‑ni hora mì ti̱ kì ma tsatsíjen‑ila̱. Kjꞌií xi̱ta̱á tsakátsji ra itsabàꞌta.
Jè xi̱ta̱xá ítjòn, ꞌkia̱ nga kijtse kjoa̱ kìi̱, kjokjiín‑la̱. Ko̱ ta kjóxkón‑la̱ koni ꞌsín tsakón‑ya‑la̱ Pablo ko̱ Bernabé a̱ꞌta ꞌtse̱ Na̱ꞌín‑ná.
Pablo ko̱ xi̱ta̱ xákjién ra ta̱ña kjihijtako̱ ꞌjahaꞌsen jngo chitso ya̱ Pafos, kijì ján Perge i̱ꞌnde ra chja̱‑ni Panfilia. Tanga ꞌkia̱ nga ijchò ya̱ Perge, jè Juan Marcos tsasènꞌtaxín‑ní, tsáfaá‑ni ya̱ Jerusalén.
Jè Bernabé ko̱ Pablo ꞌjahato Perge, kijì ján Antioquía, na̱xi̱ndá ra chja̱‑ni Pisidia. Jè ni̱chjin níkjáya, ꞌjahaꞌsen ya̱ niꞌya sinagoga ñánda̱ nga maxkóya xi̱ta̱ Judío; ya̱á tsikitsa̱jna.
ꞌKia̱ nga ijye iskotáꞌyá jñà xi̱ta̱ kjo̱téxoma‑la̱ Moisés ko̱ xa̱jo̱n ra tsikínda xi̱ta̱ ra kiìchja̱ ngajo‑la̱ Nainá, jñà xi̱ta̱ ítjòn‑la̱ niꞌya sinagoga kiìchja̱á‑la̱ Pablo ko̱ Bernabé, nga kitsò‑la̱:
―ꞌNdsé, tsa tjín‑no mé ꞌén ra ꞌkéna̱jmí‑la̱ xi̱ta̱ na̱xi̱ndá mé‑ni nga kataꞌse‑la̱ ngaꞌñó inìma̱‑la̱, maá ti̱nákjoa̱a.
―Jiòn ra xi̱ta̱ Israel ꞌmì‑no, ko̱ ra mì tsa xi̱ta̱ Israel tanga tjín‑te‑no kjo̱skon ra a̱ꞌta ꞌtse̱ Nainá, nda ti̱náꞌya.
Jè Nainá ra ꞌtse̱ na̱xi̱ndá Israel ꞌjahajin xi̱ta̱ jchínga‑ná; ko̱ ꞌkoa̱á ꞌsín kiꞌsìn Nainá nga jngo na̱xi̱ndá ra ꞌñó je ꞌkioo̱ kjomà ꞌkia̱ nga ti̱ꞌsa̱ ya̱ títsa̱jna‑isa ya̱ Egipto, nga̱ mì tsa ya̱ i̱ꞌnde‑la̱. Ra kjomà a̱skan‑nioo̱, Nainá, ngi ko̱ó ngaꞌñó‑la̱ nga tsachrjekàjin ya̱ Egipto.
Kiꞌseé‑la̱ kjoa̱jetakòn Nainá nga ichán nó kisìkònda̱ jñà xi̱ta̱ Israel ya̱ i̱ꞌndeꞌtaxìn ñánda̱ nga i̱ꞌnde kixì.
Nainá, itoó na̱xi̱ndá isikjehesòn ya̱ nangi Canaán. A̱kjòn kitsjá kjo̱tjó‑la̱ jñà xi̱ta̱ Israel jñà nangi kìi̱.
Ngaꞌtsì kjoa̱ kìi̱, kja̱meé‑la ijòn sindo̱ masen nó nga ko̱ꞌsín kjomà.
’Ra kjomà a̱skan‑nioo̱, Nainá kitsjá‑la̱ xi̱ta̱ ra tsikíndajín‑la̱ jñà xi̱ta̱ Israel skanda ꞌkia̱ nga ꞌji jè Samuel, xi̱ta̱ ra kiìchja̱ya ngajo‑la̱ Nainá.
Xi̱ta̱ na̱xi̱ndá Israel, isíjé‑la̱ Nainá jngo xi̱ta̱xá ítjòn ra mejèn‑la̱ ko̱tèxoma‑la̱. Ko̱ jè Nainá kitsjá‑la̱ jè Saúl, iꞌndí‑la̱ xi̱ta̱ ra ꞌmì Cis ra tje̱‑la̱ Benjamín ma. Ichán nó tsatéxoma Saúl.
Ra kjomà a̱skan‑nioo̱, Nainá tsjahíxìn jè Saúl; jè David kitsjá‑la̱ xá nga tsikijna xi̱ta̱xá ítjòn. Nainá kitsò a̱ꞌta ꞌtse̱ David: “Ijyeé ndaá bexkoo̱n jè David jè iꞌndí‑la̱ xi̱ta̱ ra ꞌmì Isaí; xi̱ta̱ ra̱kìi̱, sasén‑la̱ inìma̱‑na̱; nga̱ ra jè, síhitjasòn ijye‑ní ra ꞌa̱n mejèn‑na.”
Nainá isìkasén‑la̱ xi̱ta̱ Israel jngo xi̱ta̱ ra tje̱‑la̱ David ra ꞌmì Jesús nga jè ko̱chrjekàjin kjo̱hiꞌin koni ꞌsín nga ijye kitsjà ꞌén‑la̱ nga ti̱ꞌsa̱‑ni.
ꞌKia̱ nga ti̱kje ꞌfiì Jesús, Juan kiìchja̱yajin‑la̱ xi̱ta̱ na̱xi̱ndá Israel nga katasíkájno‑ni jé‑la̱ nga kì ti̱ tsja jé bátsji‑ni ko̱ katasatíndá.
ꞌKia̱ nga ijye tífeheꞌta ni̱chjin‑la̱ Juan a̱ꞌta ꞌtse̱ jè xá ra ꞌji‑ni, kitsó‑ní: “¿Jiòn, kóꞌsín níkítsjen ra a̱ꞌta tsa̱ꞌa̱n? ¿A bixó‑nó: Jé‑la Cristo (ra xá Nainá isìkasén‑ni)? Majìn‑jìn. Tanga ꞌsa̱á nchrabá tje̱n‑ngi jngo‑na jè ra isa̱ ꞌñó xkón tíjna; ra ꞌa̱n, skanda mí bakèn‑na nga ꞌa̱n skíjnda̱ꞌñóo̱ jè xo̱xía̱n xa̱jté‑la̱ koni jngo chi̱ꞌnda”, kitsò Juan.
’Ngaꞌtsì‑no jiòn ꞌndsé ra tje̱‑la̱ Abraham nchrabáꞌta‑no, ko̱ jiòn ra mì tsa ya̱ nchrabáꞌta‑no tanga ꞌyaxkón‑no Nainá: jién ꞌji‑ná ꞌén ra̱kìi̱ a̱ꞌta ꞌtse̱ Cristo (ra xá Nainá isìkasén‑ni) nga jè ko̱chrjekàjin‑ná kjo̱hiꞌin.
Jñà xi̱ta̱ na̱xi̱ndá Jerusalén ko̱ xi̱ta̱ ra tjíhijyo ítjòn‑la̱, mì kì kijtsexkon tsa jè Jesús ra Cristo, ti̱ꞌkoa̱á mì kì kjòchi̱ya‑la̱ jñà ꞌén ra chitáꞌyá ꞌkia̱ nga xki̱ ni̱chjin níkjáya ya̱ niꞌya sinagoga ñánda̱ nga maxkóya xi̱ta̱ Judío koni ꞌsín tjíꞌta xa̱jo̱n ꞌtse̱ xi̱ta̱ ra kiìchja̱ ngajo‑la̱ Nainá. Jñà xi̱ta̱ kìi̱ kitsjá kjo̱hixi̱ nga iniꞌken Jesús; ꞌkoa̱á ꞌsín itjasòn koni ꞌsín tsò ꞌén kìi̱.
Ni̱ꞌsín mì kì mé jé isakò ra a̱ꞌta ꞌtse̱ Jesús nga bakèn‑la̱ nga ki̱yá, jñà xi̱ta̱ kìi̱, ta isa̱á ko̱ꞌsín isíjé‑la̱ Pilato nga katasíꞌken.
ꞌKia̱ nga ijye itjasòn ijye koni ꞌsín tíchja̱ xa̱jo̱n ra tjíꞌta ꞌén‑la̱ Nainá a̱ꞌta ꞌtse̱ Jesús, itjajénꞌta‑ni krò, a̱kjòn kisihijin.
Tanga Nainá isikjaáya‑ila̱ a̱ꞌta ꞌtse̱ kjo̱biya.
Jesús, ꞌkia̱ nga ijye jaáya‑ila̱, kjín ꞌka̱ tsakón‑la̱ ijo‑la̱ jñà xi̱ta̱ ra ta̱ña tsikimako̱ ꞌkia̱ nga inchrabà‑ni Galilea skanda Jerusalén; ni̱chjin ꞌndi̱ ꞌndi̱, jñá xi̱ta̱ kìi̱ ra ꞌbéna̱jmí kixi̱‑la̱ xi̱ta̱ na̱xi̱ndá ra a̱ꞌta ꞌtse̱ Jesús.
’Ti̱ꞌkoa̱á ngaji̱n, kií xá tima‑naji̱n nga i̱nchiꞌbèna̱jmí‑laji̱n ꞌén xi̱tse̱ ra nda tsò a̱ꞌta ꞌtse̱ Cristo koni ꞌsín Nainá kitsjà‑la̱ tsaꞌba jñà xi̱ta̱ jchínga‑na̱ji̱n.
Ko̱ ꞌndi̱‑ni̱, nga isikjaáya‑ila̱ Jesús, ꞌkoa̱á ꞌsín ijye isìhitjasòn ra a̱ꞌta tsa̱ji̱n, ji̱n ra i̱xti‑la̱ xi̱ta̱ jchínga‑na̱ji̱n ma‑ji̱n. ꞌKoa̱á ꞌsín tjíꞌta xa̱jo̱n ꞌtse̱ Salmo ra ma‑ni jò nga tsò: “ꞌNdi̱ ꞌndi̱, ji̱‑ní ra Iꞌndí‑na̱; ko̱ ꞌa̱án‑ná ra Na̱ꞌìn‑li ma.”
Koni ꞌsín kiꞌsìn Nainá nga kisikjaáya‑ila̱ Jesús a̱ꞌta ꞌtse̱ kjo̱biya nga mì ti̱ kì ki̱yá‑ni, ꞌkoa̱á ꞌsín itjasòn ꞌén ra tjíꞌta xa̱jo̱n‑la̱ Nainá nga tsò: “ꞌA̱án sichíkonꞌtin‑najiòn koni ꞌsín tsò ꞌén tsje‑na̱ ko̱ ꞌén kixi̱‑na̱ ra kítsja‑la̱ David.”
ꞌKoa̱á ti̱ꞌsín tjíꞌta xa̱jo̱n ꞌtse̱ Salmo ñánda̱ nga xìn‑isa nga tsò: “Mì kì ki̱ꞌndi nga kji̱ꞌndo ijo‑la̱ Xi̱ta̱ tsje‑li.”
Tanga jè David, ꞌkia̱ nga tsikijna i̱ i̱sàꞌnde, ꞌkia̱ nga ijye itjasòn ijye‑la̱ koni ꞌsín mejèn‑la̱ Nainá, a̱kjòn ꞌken; ꞌkoa̱á ti̱ꞌsín kisihijin koni ꞌsín kjomà jñà xi̱ta̱ jchínga‑la̱; ko̱ jè ijo‑la̱ iꞌndo‑ní.
Tanga jè Xi̱ta̱ Tsje ra Nainá isikjaáya‑la̱ mì kì tsa iꞌndo ijo‑la̱.
ꞌKoa̱á ꞌsín ma‑ni, jiòn ꞌndsé, ko̱ꞌsín nda katasijin‑no, jñà ꞌén ra nakjoáya‑ji̱n: jé‑ní nga a̱ꞌta ꞌtse̱é Jesús nga sa̱kò kjoa̱nìhijchaꞌta a̱ꞌta ꞌtse̱ jé ra tjín‑no.
Ngaꞌtsì jé, ra mì ma jahíxìn‑no kjo̱téxoma‑la̱ Moisés nga xi̱ta̱ kixi̱ kiꞌsìn‑no, a̱ꞌta ꞌtse̱é Jesús tjáhixìn‑no nga xi̱ta̱ kixi̱ ko̱ma ꞌkia̱ nga ko̱kjiín‑no a̱ꞌta ꞌtse̱.
Ti̱kinda̱a ijo‑no mé‑ni mì ko̱ꞌsín ko̱maꞌtin‑no koni ꞌsín tíchja̱ xa̱jo̱n‑la̱ jñà xi̱ta̱ ra kiìchja̱ ngajo‑la̱ Nainá nga tsò:
Chítsijen, jiòn ra nachrjengio ra kjo̱hixi̱,
kataxkón‑no, ko̱ ti̱jchija ijo‑no;
jngo xá ꞌsiaa̱n jè ni̱chjin tsa̱jiòn, ꞌkia̱ nga ti̱ꞌsa̱ titsa̱jnakon‑isa.
Jè Pablo ko̱ Bernabé ꞌkia̱ nga ijye itjo‑ni ya̱ niꞌya sinagoga, jñà xi̱ta̱, ꞌkoa̱á ꞌsín isíjé‑la̱ nga takó káꞌténa̱jmíya‑la̱ a̱ꞌta ꞌtse̱ jñà kjoa̱ kìi̱ jè ni̱chjin níkjáya ra ꞌsa̱ nchrabá ra ma‑ni jin ni̱chjin.
ꞌKia̱ nga ijye kijì‑ni jñà xi̱ta̱ ra ya̱ kjóxkóya, kjín ma‑ni xi̱ta̱ ra kijì tje̱n‑ngi‑la̱ Pablo ko̱ Bernabé. Tjín ra ngi xi̱ta̱ judío ko̱ tjín ra ta jahatjìya‑la̱ nga xi̱ta̱ judío kjomà ko̱ ti̱ꞌkoa̱á bexkón Nainá. A̱kjòn kiìchja̱‑la̱ nga ꞌñó tsikínè‑la̱ nga nda kátíjin ikon ya̱ inìma̱‑la̱ jñà ꞌén ra ijye kiíꞌnchré ra kjo̱nda ꞌtse̱ Nainá.
Jè ni̱chjin níkjáya ra ìjngo ra ma‑ni jin ni̱chjin, kja̱meé kjóxkó ijye xi̱ta̱ na̱xi̱ndá ra ijchó ꞌnchré ꞌén‑la̱ Nainá.
Tanga jñà xi̱ta̱ judío kjòchi̱ni̱keé Pablo ꞌkia̱ nga kijtse nga ꞌñó kjìn ma‑ni xi̱ta̱. A̱kjòn tsikíꞌtsia̱ nga kondra̱ kijì‑la̱ koni ꞌsín kiìchja̱, ti̱ꞌkoa̱á kiìchja̱jno‑la̱.
Pablo ko̱ Bernabé, ꞌñó tsiꞌké‑la̱ ikon; kitsò‑la̱:
―ꞌKoa̱á ꞌsín tjínè‑naji̱n nga jiòn tsiꞌkèna̱jmí ítjòn‑laji̱n jè ꞌén‑la̱ Nainá jiòn ra xi̱ta̱ judío ꞌmì‑no; tanga inachrjengi‑nájiòn; ko̱ ti̱jión ko̱ꞌsín i̱nchibinè‑la ijo‑no nga mì kì bakèn‑no nga kítsa̱jnakon inìma̱‑no skanda ta mé ni̱chjin‑nioo̱. ꞌKoa̱á ma‑ni nga ya̱á jnchro kongí ꞌkéna̱jmíya‑la̱ji̱n jñà ra mì tsa xi̱ta̱ judío.
Nga̱ ꞌkoa̱á ꞌsín kitsjà‑naji̱n kjo̱hixi̱ Nainá nga kitsò:
Ji̱í tsja xá‑la nga si̱hisen‑la̱
jñà ra mì tsa xi̱ta̱ judío,
kóhoꞌki nga tjíjtsa i̱sàꞌnde
mé‑ni ma ki̱tjokajin‑ni kjo̱hiꞌin ra a̱ꞌta ꞌtse̱ jé‑la̱.
ꞌKia̱ nga kiíꞌnchré ngaꞌtsì ra mì tsa xi̱ta̱ judío, kjotsjaá‑la̱; a̱kjòn tsikíꞌtsia̱ nga kitsò: Ndaá tjín ꞌén‑la̱ Nainá. Ko̱ kjokjiín‑la̱ ngaꞌtsì xi̱ta̱ ra xá ijye ko̱ꞌsín itjahájin‑ni nga ꞌse̱‑la̱ kjo̱binachon ni̱ ta̱ mé ni̱chjin‑nioo̱.
ꞌKoa̱á ꞌsín kjomà‑ni nga tsangasòn ꞌén‑la̱ Nainá kóhoꞌki ya̱ i̱ꞌnde ra̱kìi̱.
Tanga jñà xi̱ta̱ judío tsikíꞌtsia̱‑ní nga tsincháꞌa jñà íchjín ra i̱jncha ítjòn ra bexkón Nainá ko̱ xi̱ta̱ ítjòn‑la̱ na̱xi̱ndá. Ko̱ jñá tsikíꞌtsia̱ nga kisìkjàn‑la̱ kjoa̱ nga kondra̱ kijì‑la̱ jè Pablo ko̱ Bernabé nga tsahatji̱ngi‑la̱. Ko̱ tsachrjekàjin ya̱ i̱ꞌnde‑la̱ xi̱ta̱ kìi̱.
Jè Pablo ko̱ Bernabé tsikítsajneé chijo ndsa̱ko̱ ra kondra̱ ꞌtse̱ xi̱ta̱ kìi̱ [jè ra bakón nga kjo̱hiꞌin ꞌse̱‑la̱ ra a̱ꞌta ꞌtse̱ Nainá]; a̱kjòn kijì ján na̱xi̱ndá Iconio.
Tanga jñà xi̱ta̱ ra ya̱ kotáꞌyáꞌta‑la̱ Cristo, ꞌñó nda tjíjin inìma̱‑la̱ kjo̱tsjacha ko̱ Inìma̱ Tsje‑la̱ Nainá.
Ya̱ na̱xi̱ndá Iconio, jè Pablo ko̱ Bernabé, ꞌkoa̱á ti̱ꞌsín ꞌjahaꞌsen ya̱ niꞌya sinagoga ñánda̱ nga maxkóya xi̱ta̱ Judío; ꞌñó nda kiìchja̱ya, skanda batoó kjìn xi̱ta̱ judío kjokjiín‑la̱ ko̱ ra kjꞌií xi̱ta̱ ra mì tsa xi̱ta̱ judío.
Tanga jñà xi̱ta̱ judío ra mì kì makjiín‑la̱, tsincháꞌa jñà ra mì tsa xi̱ta̱ judío mé‑ni nga ꞌcho tsò kjo̱bítsjen katasíchjeén ra kondra̱ ꞌtse̱ xi̱ta̱‑la̱ Cristo.
Pablo ko̱ Bernabé, tseé tsikitsa̱jna ya̱ Iconio. Kiìchja̱ táhijín ꞌén‑la̱ Nainá, nga̱ jé maꞌñóꞌta takòn. Ko̱ jè Nainá isìkixi̱ya‑ní nga ngi kixi̱í kjoa̱ jñà ꞌén ra tsiꞌkéna̱jmí a̱ꞌta ꞌtse̱ kjo̱nda‑la̱, nga kitsjà‑la̱ ngaꞌñó nga ma kiꞌsìn kjo̱xkón ra bakón kjoa̱jeya‑la̱ Nainá.
Jñà xi̱ta̱ na̱xi̱ndá Iconio, jòya kjomà; masen kijìꞌta‑la̱ jñà xi̱ta̱ judío ko̱ masen kijìꞌta‑la̱ jñà Pablo ko̱ Bernabé, xi̱ta̱ ra tsikíxáya‑la̱ Jesús.
Jñà xi̱ta̱ judío ko̱ ra mì tsa xi̱ta̱ judío tsajo̱óya‑ni ko̱ xi̱ta̱xá ítjòn‑la̱ nga mejèn‑la̱ ska̱jàn‑ko̱, ko̱ ki̱ìnè na̱jo̱.
Pablo ko̱ Bernabé, ꞌkia̱ nga ijye kiíꞌnchré, tsanga‑ní; ya̱á kijì ya̱ ján Listra ko̱ Derbe, na̱xi̱ndá ra chja̱‑ni Licaonia, ko̱ kóhotjín i̱ꞌnde ra chja̱‑ni ya̱ jngo tjandi‑la̱.
Ya̱ i̱ꞌnde kìi̱, ti̱ꞌkoa̱á tsiꞌkéna̱jmíya ꞌén xi̱tse̱‑la̱ Cristo ra nda tsò.
Ya̱ Listra tíjna jngo xi̱ta̱ ꞌxi̱n ra mì kì ma fì skanda ti̱ꞌsa̱‑ni nga kitsin; ni̱ kjè sa jngo ni̱chjin ndsa̱ko̱ bajme‑ni. Ya̱á tíjna xi̱ta̱ ra̱kìi̱
nga tíꞌnchré‑la̱ Pablo nga tíꞌbéna̱jmíya. Jè Pablo, ꞌkia̱ nga iskoꞌán kijtse‑ní nga makjiín‑la̱ nga ma ko̱nda‑ni.
Pablo, ꞌñó kiìchja̱ kitsò‑la̱:
―¡Ti̱sítji̱in, ti̱si̱jna kixi̱‑ni ndsa̱kì!
Xi̱ta̱ ra̱kìi̱, ta jngo iskìꞌnga nga tsasèn kixi̱‑ni; tsikíꞌtsia̱ nga ma tsajme‑ni.
Jñà xi̱ta̱, ꞌkia̱ nga kijtse kjo̱xkón nda ra kiꞌsìn Pablo, ꞌñó kiìchja̱, kitsò nga ꞌén Licaonia:
Bernabé, Zeus kitsò‑la̱; ko̱ jè Pablo, Hermes kitsò‑la̱, nga̱ jè‑ní ra isa̱ ꞌñó chja̱.
Jè i̱ngo̱‑la̱ nainá xkósòn Zeus, ya̱á kjijna a̱ndi na̱xi̱ndá. Jè na̱ꞌmì‑la̱ ꞌjiìkó nchra̱ja̱ ko̱ ꞌjiìkó koròna̱; jè na̱ꞌmì ra̱kìi̱ ko̱ ngaꞌtsì xi̱ta̱ na̱xi̱ndá mején‑la̱ si̱ìꞌken‑la̱ jñà nchra̱ja̱ ko̱ tsjá‑la̱ kjo̱tjò mé‑ni nga ske̱xkón‑ni.
Jè Pablo ko̱ Bernabé ra jè Jesús tsikíxáya‑la̱, ꞌchoó kjomà‑la̱ ꞌkia̱ nga kijtse kjoa̱ ra i̱nchiꞌsín xi̱ta̱; iskíchrja̱yajno ijo‑la̱ jè nikje‑la̱, a̱kjòn ꞌjahaꞌsen‑jin‑la̱ xi̱ta̱. ꞌÑó kiìchja̱, kitsò:
―Nda ti̱náꞌya, ¿mé‑ni ko̱ꞌsín i̱nchiꞌnià‑no? Ngaji̱n, ti̱ꞌkoa̱á taxki̱ xi̱ta̱‑náji̱n koni jiòn. Kií xá kàꞌfìi̱ jnchro‑naji̱n nga ꞌkéna̱jmí‑laji̱n ꞌén xi̱tse̱‑la̱ Cristo ra nda tsò, mé‑ni mì kì ti̱ ko̱ꞌsín ꞌsia̱n‑no kjoa̱ kìi̱ ra ni̱mé chjí‑la̱; jè tangíꞌta‑la Nainá ra tíjnakoo̱n, jè ra tsikínda ngajmi ko̱ nangi; ti̱ꞌkoa̱ tsikínda ndáchikon, ko̱ ngaꞌtsì tsajmì ra tjín.
Jñà ni̱chjin ra ijye tsato, Nainá kitsjáꞌnde‑la̱ ngaꞌtsì na̱xi̱ndá ra tjín i̱ i̱sàꞌnde nga tsinchimaya ndi̱yá ra isasèn‑la̱.
Tanga Nainá, kjiꞌtá ni̱chjin nda tíꞌya tsijen‑la̱ yá‑ní ra jè, nga tíꞌya‑la̱ ngaꞌtsì kjo̱nda ra tíꞌsín; jè‑ní ra tísíkasén‑no jtsí ra ngajmi nchrabá‑ni; ko̱ títsjá‑no tsajmì ra tímajchá‑no ko̱ títsjá‑no ngaꞌtsì tsajmì ra machjeén‑no ra ma chine mé‑ni nga ꞌse̱ kiꞌta‑no kjo̱tsja ya̱ a̱jin inìma̱‑no.
Pablo ko̱ Bernabé, ni̱ꞌsín ko̱ꞌsín kitsò‑la̱ ngaꞌtsì kjoa̱ kìi̱, ꞌñó chjá kjomà‑la̱ nga tsatékjáya‑la̱ xi̱ta̱ na̱xi̱ndá nga kì tà chjà cho̱ síꞌken‑la̱ koni jngo kjo̱tjò ra tsjá‑la̱.
Ti̱ꞌkia̱á‑ni, ꞌjií iꞌka xi̱ta̱ judío ra inchrabà‑ni Antioquía ko̱ Iconio nga tsincháꞌa jñà xi̱ta̱ na̱xi̱ndá nga tsikínè na̱jo̱ jè Pablo. ꞌKia̱ nga ijye ko̱ꞌsín isìko̱, ꞌkoa̱á kjomà‑la̱ koni tsa ijyeé ꞌken; a̱kjòn tsikíꞌndo̱feꞌta ya̱ nangi, kiì síkàtje̱n ya̱ a̱ndi na̱xi̱ndá ján.
ꞌKia̱ nga jñà xi̱ta̱ ra kotáꞌyáꞌta‑la̱ Cristo kjóxkóꞌta‑la̱ Pablo ñánda̱ nga kjijna, Tsasítje̱én india‑ni; ꞌjahaꞌsen‑jin india‑ni ya̱ na̱xi̱ndá; ko̱ ra kjomà nchijòn kijì ko̱ Bernabé ján Derbe.
ꞌKia̱ nga ijye tsiꞌkéna̱jmíya ꞌén xi̱tse̱‑la̱ Cristo ra nda tsò ya̱ na̱xi̱ndá Derbe, ñánda̱ nga ꞌñó kjìn xi̱ta̱ kjokjiín‑la̱ nga kijìꞌta‑la̱ Jesús, kijì india‑ni ya̱ Listra, Iconio ko̱ ya̱ Antioquía.
Pablo ko̱ Bernabé kitsjá‑la̱ ꞌén nga ꞌñó kataꞌbé‑la̱ ikon jñà xi̱ta̱ ra kotáꞌyáꞌta‑la̱ Cristo ra títsa̱jna ya̱ na̱xi̱ndá kìi̱; tsiꞌkéna̱jmí‑la̱ nga kixi̱ katitsa̱jnako̱ ꞌén ra makjiín‑la̱; kitsò‑la̱:
―ꞌKoa̱á ꞌsín tjínè‑la̱ nga tse kjo̱hiꞌin ko̱tojieén ꞌkia̱ nga ti̱ꞌsa̱ i̱nchimangié i̱ꞌnde ñánda̱ nga ki̱tjáha̱ꞌse̱n‑jieén ñánda̱ nga tíbatéxoma Nainá.
Nga jngó jngó i̱ꞌnde ñánda̱ nga tjín na̱xi̱ndá‑la̱ Cristo, Pablo ko̱ Bernabé tsjahíjin xi̱ta̱ jchínga ra tsikíꞌta xá nga si̱ìkinda̱ na̱xi̱ndá‑la̱ Cristo; ꞌkia̱ nga ijye kiìchja̱ꞌta‑la̱ Nainá, ko̱ ijye tsikìtsa̱jnachjan, ya̱á isìnga̱tsja xi̱ta̱ kìi̱ ya̱ a̱ya tsja Nainá ra ijye ya̱ a̱ꞌta ꞌtse̱ kjokjiín‑la̱.
ꞌKoa̱á ꞌsín ꞌjahato ya̱ i̱ꞌnde Pisidia, nga ijchò‑ni nangi Panfilia.
Tsiꞌkéna̱jmí ꞌén‑la̱ Cristo ya̱ na̱xi̱ndá Perge, a̱kjòn kijì ya̱ Atalia.
Ya̱á ꞌjahaꞌsen chitso nga kijì india‑ni ya̱ Antioquía, ya̱ i̱ꞌnde ñánda̱ nga isatéxá‑la̱ a̱ꞌta ꞌtse̱ kjo̱nda‑la̱ Nainá jè xá ra ijye itjasòn‑la̱.
ꞌKia̱ nga ijye ijchò‑ni ya̱ Antioquía, tsikíxkóya xi̱ta̱ na̱xi̱ndá‑la̱ Cristo; tsiꞌkéna̱jmí‑la̱ ngaꞌtsì kjoa̱ ra isìko̱ Nainá, kóꞌsín kjomàꞌtin nga jè Nainá kitsjáꞌnde‑ní nga ti̱ꞌkoa̱ kjokjiín‑la̱ jñà ra mì tsa xi̱ta̱ judío.
Pablo ko̱ Bernabé, tseé tsikitsa̱jnako̱ xi̱ta̱ ra kotáꞌyáꞌta‑la̱ Cristo ya̱ Antioquía.
Jñà ni̱chjin kìi̱, ꞌjií iꞌka xi̱ta̱ ra inchrabà‑ni Judea nga ijchò ya̱ Antioquía nga tsiꞌkéna̱jmíya‑la̱ xi̱ta̱‑la̱ Cristo, kitsò‑la̱: “Mì kì ma kítjo̱kajion kjo̱hiꞌin ꞌtse̱ jé‑no tsa mì kì si̱ꞌtà chi̱ba̱ ijo‑no kjoa̱ ꞌtse̱ circuncisión koni ꞌsín tíchja̱ kjo̱téxoma‑la̱ Moisés.”
Pablo ko̱ Bernabé ꞌñó tsajo̱ókjo ko̱ jñà xi̱ta̱ kìi̱ nga tsakátiya‑ni jñà kjoa̱ kìi̱; a̱kjòn, ꞌkoa̱á ꞌsín iskosòn‑la̱ nga jè Pablo ko̱ Bernabé ki̱ji̱ ján Jerusalén. Ko̱ ti̱ꞌkoa̱á tsakáhijtako̱ó‑te iꞌka xi̱ta̱ ra ti̱ꞌkoa̱ xi̱ta̱‑la̱ Cristo nga kijì, mé‑ni nga si̱ndajín‑ni kjoa̱ ko̱ jñà xi̱ta̱ ra tsikíxáya‑la̱ Jesús ko̱ xi̱ta̱ jchínga ꞌtse̱ na̱xi̱ndá‑la̱ Cristo ra títsa̱jna ya̱.
Jè na̱xi̱ndá‑la̱ Cristo ra tíjna ya̱ Antioquía tsasìko̱ꞌtá jñà xi̱ta̱ kìi̱ mé‑ni nga ko̱ma ki̱ji̱‑ni. ꞌKoa̱á ꞌsín ꞌjahato ya̱ nangi Fenicia ko̱ Samaria. Tsiꞌkéna̱jmí nga jñà ra mì tsa xi̱ta̱ judío ti̱ꞌkoa̱á ijyeé i̱nchifahatjìya‑la̱ nga ya̱á i̱nchifìꞌta‑la̱ Cristo. Ngaꞌtsì xi̱ta̱ ra makjiín‑la̱ a̱ꞌta ꞌtse̱ Cristo, ꞌñó kjotsja‑la̱.
ꞌKia̱ nga ijchò ján Jerusalén Pablo ko̱ Bernabé, nda kinisin‑la̱ a̱ꞌta ꞌtse̱ jñà xi̱ta̱ na̱xi̱ndá‑la̱ Cristo, ko̱ xi̱ta̱ jchínga ra ya̱ batéxoma, ko̱ xi̱ta̱ ra tsikíxáya‑la̱ Cristo; a̱kjòn tsiꞌkéna̱jmí ijye‑la̱ ngaꞌtsì kjoa̱ ra kiꞌsìn Nainá ra a̱ꞌta ꞌtse̱.
Ya̱á títsa̱jnajin iꞌka xi̱ta̱ fariseo ra ijye kjokjiín‑te‑la̱ ꞌén nda‑la̱ Cristo; tsincha kixi̱‑ní nga kitsò:
―Jñà ra mì tsa xi̱ta̱ judío ra ijye makjiín‑la̱, machjeén‑ní nga si̱ꞌta chi̱ba̱ ijo‑la̱ ra kjoa̱ ꞌtse̱ circuncisión; ti̱ꞌkoa̱ si̱nè‑la̱ nga katasíhitjasòn kjo̱téxoma ra kitsjà Moisés.
Kjóxkóya‑ní jñà xi̱ta̱ ra tsikíxáya‑la̱ Jesús ko̱ xi̱ta̱ jchínga ra ꞌtse̱ na̱xi̱ndá‑la̱ Cristo nga tsajo̱óya‑ni jñà kjoa̱ kìi̱.
ꞌÑó tse tsajo̱óya‑ni kjoa̱ kìi̱; chaán tsasijna kixi̱ Pedro, kiìchja̱, kitsò:
―Jiòn ꞌndsé, ijyeé tjíjin‑no nga ꞌa̱n ijyeé kjotseé jahájin‑na Nainá nga ꞌa̱n ꞌkenájmí‑la̱ ꞌén xi̱tse̱ ra nda tsò a̱ꞌta ꞌtse̱ Cristo jñà ra mì tsa xi̱ta̱ judío mé‑ni nga ti̱ꞌkoa̱ ko̱kjiín‑la̱.
Jè Nainá ra be jè inìma̱‑ná, ꞌkoa̱á ꞌsín tsakón kixi̱ nga ti̱ꞌkoa̱á tsjakeé‑te jñà xi̱ta̱ kìi̱, nga̱ ꞌkoa̱á ti̱ꞌsín kitsjà‑la̱ jè Inìma̱ Tsje‑la̱ koni ꞌsín kitsjá‑ná ra jién.
Nainá kisìtsjeé inìma̱‑la̱ xi̱ta̱ kìi̱ ꞌkia̱ nga kjokjiín‑la̱ a̱ꞌta ꞌtse̱, nga ta ngásòn ngáya tsjake‑ná ngaꞌtsí‑ná, jién ra xi̱ta̱ judío ꞌmì‑ná, ko̱ ra taxki̱ xi̱ta̱.
Tanga ꞌkoa̱á ꞌsín makjiín‑ná jién ra xi̱ta̱ judío ꞌmì‑ná ko̱ ra taxki̱ xi̱ta̱, nga ngásòn ta kjo̱nda ꞌtse̱ Jesús ra tíjna ítjòn‑ná nga kítjo̱kajieén kjo̱hiꞌin ra a̱ꞌta ꞌtse̱ jé‑ná.
Jyó tsikitsa̱jna ngaꞌtsì xi̱ta̱ ra ya̱ títsa̱jna. Kiíꞌnchré‑la̱ Bernabé ko̱ Pablo nga tsiꞌkéna̱jmí‑la̱ kóꞌsín kjomà nga ꞌñó tse kjoa̱xkón ra kiꞌsìn Nainá ra a̱ꞌta ꞌtse̱ ya̱ ngixko̱n xi̱ta̱ ra mì tsa xi̱ta̱ judío.
ꞌKia̱ nga ijye kiìchja̱ Bernabé ko̱ Pablo, ꞌkia̱á kiìchja̱ Jacobo, kitsò:
―ꞌNdsé ra i̱ titsa̱jna, ti̱náꞌyá‑ná.
Jè Simón Pedro, ijyeé tsiꞌkéna̱jmí‑ná kóꞌsín kjomà ꞌkia̱ nga ti̱ꞌsa̱ ijchò‑tjòn‑la̱ jè kjo̱nda‑la̱ Nainá jñà ra mì tsa xi̱ta̱ judío nga tsjahíjin nga xi̱ta̱ na̱xi̱ndá‑la̱ kjomà.
ꞌKoa̱á ꞌsín mangásòn ꞌén kìi̱ koni ꞌsín tsikínda xa̱jo̱n jñà xi̱ta̱ ra isìchjeén Nainá nga kiìchja̱ ngajo‑la̱ nga kitsò:
ꞌKia̱ nga ko̱ma a̱skan‑nioo̱, kjíꞌi̱i india‑na
nga kindáyá xi̱tse̱ india‑na koni ꞌsín nga tsatéxoma jè David.
Nda kjón síkíjnanda india‑na
nga ìjngo xi̱ta̱ sìkasítje̱n ra ya̱ kji̱nchrabà‑ni tje̱‑la̱ David
nga jè síkíjnaya ngajo‑na i̱ꞌnde‑la̱,
mé‑ni jñà xi̱ta̱ ra iꞌka koa̱àtsji‑ni Nainá,
ngaꞌtsì ra mì tsa xi̱ta̱ judío,
jñà ra a̱ꞌta tsa̱ꞌa̱n chja̱‑ni.
ꞌKoa̱á ꞌsín tsò Nainá
ra ijye kjotseé tsiꞌkéna̱jmí kjo̱bítsjen ra tjín‑la̱.
’ꞌA̱n, ꞌkoa̱á ꞌsín xiaa̱n nga mì kì ma si̱nè‑la̱ kjoa̱ ra iꞌin tjín jñà ra mì tsa xi̱ta̱ judío, jñà ra i̱nchifahatjìya‑la̱ nga i̱nchifìꞌta‑la̱ Nainá.
Ta jé‑la ra machjeén nga ma si̱kasén‑lá xa̱jo̱n nga mì kì ma ski̱ne̱ ngaꞌtsì tsajmì ra ya̱ sinchá ya̱ ngixko̱n xkósòn ra nainá tsò‑la̱ xi̱ta̱; ti̱ꞌkoa̱á mì kì ma kjoa̱chijngi ꞌsi̱in, ko̱ mì kì ti̱ ko̱ma ski̱ne̱‑ni jní‑la̱ ngaꞌtsì cho̱ ko̱ mì kì ko̱ma ski̱ne̱ ijo‑la̱ cho̱ ra mì kì xaájten jní‑la̱.
Skanda ti̱ꞌsa̱‑ni kjotseé, nga jngó jngó na̱xi̱ndá tjín xi̱ta̱ ra ꞌbéna̱jmíya jè kjo̱téxoma‑la̱ Moisés; nga xki̱ ni̱chjin níkjáya kotáꞌyájin xi̱ta̱, ya̱ niꞌya sinagoga ñánda̱ nga maxkóya xi̱ta̱ Judío.
Jñà xi̱ta̱ ra tsikíxáya‑la̱ Jesús ko̱ ngaꞌtsì xi̱ta̱ na̱xi̱ndá‑la̱ Cristo ko̱ xi̱ta̱ jchínga ra ya̱ batéxoma, tsajo̱óya‑ni nga tsjahíjin iꞌka xi̱ta̱ xákjién ra isìkasén ya̱ Antioquía nga tsakáhijtako̱ Pablo ko̱ Bernabé. Jñà itjahájin Judas ra ti̱ꞌkoa̱ Barsabás ꞌmì ko̱ Silas. Xi̱ta̱ kìi̱, jñá‑ní ra isa̱ ꞌñó xkón títsa̱jna ya̱ a̱jin‑la̱ xi̱ta̱ xákjién.
Isiꞌka jngo xa̱jo̱n ra tsò:
“Ngaji̱n, xi̱ta̱ ra tsikíxáya‑naji̱n Jesús ko̱ xi̱ta̱ jchínga ra ꞌndsé chibé a̱ꞌta ꞌtse̱ Cristo, nikasén‑laji̱n ꞌén nga ko̱ꞌsín nìhixoꞌta‑laji̱n jiòn ꞌndsé ra mì tsa xi̱ta̱ judío ꞌmì‑no ra titsa̱jna ya̱ na̱xi̱ndá Antioquía, ko̱ i̱ꞌnde Siria ko̱ Cilicia.
Ijyeé iskaꞌtá‑naji̱n ꞌén nga ti̱ i̱í itjokàjin iꞌka‑ni xi̱ta̱ ra ijchòjkon‑najiòn ra mì tsa ji̱n kiꞌtsìꞌnde‑la̱ji̱n; nga sií síko̱‑no nga báko̱‑no ꞌén ra síkitsón‑jin kjo̱bítsjen‑no.
Ngaꞌtsì‑naji̱n, ꞌkoa̱á ꞌsín kichibaya‑naji̱n nga i̱nchinìkasén iꞌka‑ji̱n xi̱ta̱ tsa̱ji̱n ra ki̱katsíjen‑no. Kjihijtako̱ jñà ꞌndsé Pablo ko̱ Bernabé, xi̱ta̱ ra ꞌñó tsjacha‑ji̱n,
jñà ra ijye ko̱ꞌsín tsikínè‑la̱ ijo‑la̱ ni̱ꞌsín ta mé kjo̱hiꞌin ra tsatojin a̱ꞌta ꞌtse̱ Jesucristo ra tíjna ítjòn‑ná.
I̱nchinìkasén‑laji̱n Judas ko̱ Silas, jñà ra ꞌkoa̱ ti̱ꞌsín koa̱àko̱na̱jmí‑no jñà ꞌén kìi̱.
Ngaji̱n ko̱ jè Inìma̱ Tsje‑la̱ Nainá, ꞌkoa̱á ꞌsín nda isasèn‑naji̱n nga mì tsa kjo̱ꞌñó si̱nè‑no nga si̱itjasòn kjoa̱ ꞌtse̱ kjo̱téxoma ra iꞌin tjín. Tà kií‑ní ra machjeén nga nda si̱hitjasòn jiòn jñà kjoa̱ kìi̱:
nga mì kì ma chji̱ne̱e ijo‑la̱ cho̱ ra síꞌken xi̱ta̱ a̱ꞌta ꞌtse̱ xkósòn ra nainá tsò‑la̱, ko̱ mì kì ma chji̱ne̱e jní‑la̱ ngaꞌtsì cho̱ ko̱ ijo‑la̱ cho̱ ra mì kì xaájten jní‑la̱; ti̱ꞌkoa̱á mì kì ma nga kjoa̱chijngi ꞌsia̱an; tsa chjáaxìn‑la ijo‑no ngaꞌtsì kjoa̱ kìi̱, ndaá tjín kjoa̱ ra ꞌsia̱an. Ko̱ꞌsín nda ti̱tsa̱hijyo ngaꞌtsì‑no.”
Jñà xi̱ta̱ kìi̱ ra ko̱ꞌsín inikasén, ꞌkia̱ nga ijye kisíkjáya‑la̱ xákjién, ꞌkia̱á kijì skanda ján Antioquía; ꞌkia̱ nga ijchò tsikíxkóya ngaꞌtsì xi̱ta̱ xákjién ra ti̱ꞌkoa̱ xi̱ta̱‑la̱ Cristo; isìnga̱tsja jè xa̱jo̱n ra inikasén ra jñà ꞌya.
Jè Judas ko̱ Silas ti̱ꞌkoa̱á Nainá chja̱ ngajo‑la̱; kjìn ꞌén tsakáko̱na̱jmí jñà ꞌndsé kìi̱ ra nda kitsjà ngaꞌñó‑la̱ ko̱ nga isìje ikon.
Kjín ni̱chjin tsikitsa̱jna ya̱ Antioquía. Ra kjomà a̱skan‑nioo̱ isíkjáya‑la̱ xákjién, nga kijì‑ni ya̱ Jerusalén; nga kiìjkon india‑ni jñà xi̱ta̱ ra isìkasén.
[Tanga jè Silas, ꞌkoa̱á ꞌsín isasèn‑la̱ nga ya̱á tsikíjna ya̱ Antioquía.]
Pablo ko̱ Bernabé, ya̱á tsikitsa̱jna‑te ya̱ Antioquía. Tsakón‑ya ko̱ tsiꞌkéna̱jmíya‑isa ꞌén xi̱tse̱‑la̱ Cristo ra nda tsò. Ko̱ kjín ma‑isa xi̱ta̱ ra ta̱ña isíxákjoko̱ nga isìkaꞌbí ꞌén‑la̱ Na̱ꞌín‑ná.
ꞌKia̱ nga kjomà a̱skan‑ni, jè Pablo kitsò‑la̱ Bernabé:
―Tjian india‑ná kóhoꞌki na̱xi̱ndá ñánda̱ tsiꞌkéna̱jmié ꞌén‑la̱ Nainá mé‑ni nga jcha̱‑ná kóꞌsín títsa̱jna jñà xi̱ta̱ xàngie̱é.
Jè Bernabé, jé mejèn‑la̱ i̱ko̱ Juan ra ti̱ꞌkoa̱ Marcos ꞌmì nga ko̱hijtako̱‑te;
tanga jè Pablo mì kì isasèn‑la̱, ta nga̱tjì‑la̱ nga̱ kitsjin-tákon ján Panfilia nga mì ti̱ kì tsakáhijtako̱‑ni nga isíxá jè xá ra tjíma‑ni.
ꞌKia̱ nga mì ti̱ kjóngásòn‑ni ꞌén‑la̱, ya̱á inchrabà‑ni nga isakò‑la̱ kjoa̱; tsinchaꞌtaxìn‑la̱ xákjién; jè Bernabé jè kiìko̱ Marcos, ꞌjahaꞌsen jngo chitso nga kijì skanda Chipre.
Pablo, jè tsjahíjin Silas nga tsakáhijtako̱. Jñà xi̱ta̱‑la̱ Cristo ya̱á isìnga̱tsja ya̱ a̱ya tsja Nainá, a̱kjòn kijì.
Kijì ya̱ nangi Siria ko̱ Cilicia; ya̱á tsinchima nga isíꞌñó ikon ngaꞌtsì xi̱ta̱ na̱xi̱ndá‑la̱ Cristo nga kixi̱ katincha ra a̱ꞌta ꞌtse̱ Nainá.
Pablo, ꞌkia̱ nga ijchò ya̱ na̱xi̱ndá Derbe ko̱ Listra, ya̱á iskajin jngo xi̱ta̱ ra kotáꞌyáꞌta‑la̱ Cristo ra ꞌmì Timoteo; jè na̱‑la̱ xi̱ta̱ judío‑ní, ti̱ꞌkoa̱á makjiín‑te‑la̱ a̱ꞌta ꞌtse̱ Cristo. Tanga jè na̱ꞌìn‑la̱ xi̱ta̱ griego‑ní.
Jñà xi̱ta̱ xàngie̱é ra makjiín‑la̱ a̱ꞌta ꞌtse̱ Cristo ra títsa̱jna Listra ko̱ Iconio ꞌñó nda kiìchja̱ ra a̱ꞌta ꞌtse̱ Timoteo.
Pablo, mején‑la̱ nga jè ko̱hijtako̱; kií ko̱ꞌsín kisiꞌta chi̱ba̱‑ni jè kjoa̱ ꞌtse̱ circuncisión mé‑ni nga nda kíjna‑ni Timoteo a̱ꞌta ꞌtse̱ xi̱ta̱ Judío, ta nga̱tjì‑la̱ kóhotjín xi̱ta̱ ra ya̱ títsa̱jna, nda tjíjin‑la̱ nga jè na̱ꞌìn‑la̱ xi̱ta̱ griego‑ní.
Ngaꞌtsì na̱xi̱ndá ra ꞌjahato, ꞌkoa̱á ꞌsín kitsò‑la̱ nga katasíhitjasòn kjo̱hixi̱ ra tsajo̱óya‑ni jñà xi̱ta̱ ra tsikíxáya‑la̱ Jesús ko̱ xi̱ta̱ jchínga ra títsa̱jna ján Jerusalén ra ya̱ síkinda̱ na̱xi̱ndá‑la̱ Cristo.
ꞌKoa̱á ꞌsín kjomà‑ni nga jñà xi̱ta̱ na̱xi̱ndá‑la̱ Cristo, isa̱á ꞌñó nda kjokjiín‑isa‑la̱; ko̱ ni̱chjin nchijón kjokjìn‑ya‑isa xi̱ta̱ ra makjiín‑la̱.
Jè Inìma̱ Tsje‑la̱ Nainá mì kì kitsjáꞌnde‑la̱ Pablo ko̱ xi̱ta̱ xákjién ra kjihijtako̱ nga ya̱ i̱ꞌkéna̱jmíya ꞌén‑la̱ Cristo ya̱ nangi Asia; ꞌkoa̱á ma‑ni nga ya̱ tsatojin ya̱ nangi ñánda̱ ꞌmì Frigia ko̱ Galacia.
ꞌKia̱ nga ijchò ya̱ nangi Misia, kjomejèn‑la̱ nga ki̱ji̱ nangi Bitinia, tanga jè Inìma̱ Tsje‑la̱ Jesús mì kì kitsjáꞌnde‑la̱.
ꞌKia̱ nga ꞌjahato Misia, ya̱á ijchò skanda na̱xi̱ndá Troas.
ꞌKia̱ nga ijye títsa̱jna Troas, ꞌkia̱ nga ni̱tje̱n, jè Pablo tsatsíjen tsijeén jngo‑la̱ xi̱ta̱, koni tsa nijñá tíꞌbì‑la̱ ra ya̱ nangi Macedonia i̱ꞌnde‑la̱ ra tsasijna kixi̱ ya̱ ngixko̱n Pablo. Tsikítsaꞌba‑la̱, kitsò‑la̱: “Nchrabí i̱ nangi Macedonia. Ti̱si̱ko̱‑náji̱n.”
ꞌKia̱ nga ijye kijtse kjoa̱ kìi̱ jè Pablo, ndi̱to̱ón tsikitsa̱jnanda‑ji̱n nga tsangì‑ji̱n ya̱ ján nangi Macedonia, ꞌkoa̱á ꞌsín tjíjngo takòn‑ji̱n nga jè Nainá tíchja̱‑naji̱n mé‑ni nga si̱kaꞌbí‑ji̱n ꞌén xi̱tse̱‑la̱ Cristo ra nda tsò ya̱ i̱ꞌnde ra̱kìi̱.
ꞌKia̱ nga ítjo̱‑naji̱n ya̱ na̱xi̱ndá Troas, ichjíbé jngo‑ji̱n chitso, tsangì kixi̱‑ji̱n ya̱ nangi ra kjijna a̱jin nandá ra ꞌmì Samotracia; ra kjomà nchijòn ya̱á tsangì‑ji̱n na̱xi̱ndá ra ꞌmì Neápolis.
ꞌKia̱ nga ítjo̱‑naji̱n Neápolis, a̱kjòn tsangì‑ji̱n Filipos, jngo na̱xi̱ndá ítjòn ꞌtse̱ nangi Macedonia ra nda tjábé‑la̱ ngaꞌñó a̱ꞌta ꞌtse̱ Roma. Kjín ni̱chjin tsikitsa̱jna‑ji̱n ya̱ i̱ꞌnde ra̱kiòo̱.
Jngo ni̱chjin níkjáya tsangì‑ji̱n jngo i̱ꞌnde ya̱ a̱ndi na̱xi̱ndá ñánda̱ tíꞌfa jngo xa̱ngá nandá, nga̱ ꞌkoa̱á ꞌsín iníkítsjen‑ji̱n nga tjín jngo i̱ꞌnde ñánda̱ chja̱ꞌta‑la̱ Nainá jñà xi̱ta̱ judío. Tsikitsa̱jna‑náji̱n nga kinakjoáko̱‑ji̱n a̱ꞌta ꞌtse̱ ꞌén nda‑la̱ Cristo jñà íchjín ra maxkóya ya̱ i̱ꞌnde ra̱kiòo̱.
Ya̱á tíjnajin jngo chjo̱ón ra ꞌmì Lidia ra batína nikje chjí ra chji̱ꞌndi̱ nájtsé kjòn i̱sén‑la̱; ya̱á i̱ꞌnde‑la̱ ñánda̱ ꞌmì Tiatira; jè chjo̱ón ra̱kìi̱ ndaá bexkón Nainá; ko̱ jè Nainá isìchi̱ya‑la̱ nga nda kiíꞌnchré koni ꞌsín tíchja̱ Pablo.
Jè Lidia isatíndá‑ní; ko̱ ngaꞌtsì xi̱ta̱ ra títsa̱jna ya̱ niꞌya‑la̱. Ra kjomà a̱skan‑ni tsikítsaꞌba‑naji̱n nga kitsò‑naji̱n:
―Tsa kixi̱ kjoa̱ nga makjiín‑no nga ꞌa̱n, ndaá makjiín‑na a̱ꞌta ꞌtse̱ Nainá, tjiaán ya̱ niꞌya‑na̱, ya̱ si̱kjáya‑no.
Kjo̱ꞌñó kiꞌsìn‑naji̱n nga tsikìtsa̱hijyo‑ji̱n.
Jngo ni̱chjin ꞌkia̱ nga i̱nchimangí‑ji̱n ya̱ i̱ꞌnde ñánda̱ nakjoáꞌta‑la̱ji̱n Nainá, kiskàjiín jngo‑ji̱n tsati ra inìma̱ ꞌcho‑la̱ ni̱í tjíjin ya̱ inìma̱‑la̱; maá‑la̱ bínda nga kjóꞌtasòn jñà xi̱ta̱. Jñà ni‑la̱ tsati chi̱ꞌnda ra̱kìi̱ ꞌñó nda síkijne to̱n ꞌkia̱ nga ko̱tjín xá ra ꞌsín.
―Jñà xi̱ta̱ kìi̱, jñà chi̱ꞌnda‑la̱ Nainá ra ꞌñó ꞌnga tíjna; ko̱ jè ꞌbéna̱jmí‑najiòn ndi̱yá ra ma kítjo̱kajin‑no kjo̱hiꞌin ꞌtse̱ jé‑no.
Kjín ni̱chjin ko̱ꞌsín kitsò‑naji̱n jè tsati ra̱kìi̱. Jè Pablo, ta̱ chaán kjojti‑la̱; isíkáfaꞌtá‑la̱; kitsò‑la̱ jè inìma̱ ꞌcho‑la̱ ni̱í ra tjíjin ya̱ inìma̱‑la̱ tsati:
―ꞌKoa̱á ꞌsín xin‑la ra a̱ꞌta ꞌtse̱ Jesucristo, nga títjo̱jin ya̱ inìma̱‑la̱ jè tsati ra̱kìi̱.
Ti̱ꞌkia̱á‑ni, jè inìma̱ ꞌcho‑la̱ ni̱í, ndi̱to̱ón itjo.
Jñà ni‑la̱ tsati, ꞌkia̱ nga kijtse nga itjahíxìn‑la̱ jè kjoa̱ ra ma‑la̱, nga mì ti̱ kì kisikijne‑ni to̱n, itsabáꞌñó jè Pablo ko̱ Silas, nga kiìko̱ ya̱ ngixko̱n xi̱ta̱xá.
Tsinchá masen ñánda̱ nga títsa̱jna jñà xi̱ta̱xá, kitsò:
―Jñà xi̱ta̱ kìi̱ ra xi̱ta̱ judío, kjo̱sií i̱nchibátsji i̱ na̱xi̱ndá‑ná.
Kií bakón‑ya kjo̱téxoma ra mì kì tjíꞌnde‑ná nga si̱hitjasén ko̱ nga ko̱ꞌsín ꞌsie̱én, ta nga̱tjì‑la̱ nga xi̱ta̱ romano‑ná ra jién.
Ngaꞌtsì xi̱ta̱ na̱xi̱ndá saba kondra̱á kijì‑la̱ jè Pablo ko̱ Silas; jñà xi̱ta̱xá, ꞌkoa̱á ꞌsín kitsjà kjo̱hixi̱ nga katachrjayájno nikje‑la̱, a̱kjòn kataꞌse‑la̱ yá.
ꞌKia̱ nga ijye ꞌñó tsajá‑la̱, nda̱yá isìkjahaꞌsen; a̱kjòn kitsjá‑la̱ kjo̱hixi̱ jè ra síkinda̱ nda̱yá nga nda katasíkinda̱ jñà xi̱ta̱ kìi̱.
Jè xi̱ta̱ ra síkinda̱ nda̱yá ꞌkia̱ nga kiꞌtsì‑la̱ kjo̱hixi̱, ya̱á isíkítsa̱jna ñánda̱ isa̱ ꞌñó na̱nga̱. Tsakánèꞌñó ndsa̱ko̱ yá ra ꞌñó iyí ra xá isinda‑ni nga ko̱ꞌsín machjeén.
ꞌKia̱ nga ijye ijchò masen ni̱tje̱n, jè Pablo ko̱ Silas, i̱nchichja̱ꞌta‑la̱ Nainá, ti̱ꞌkoa̱á i̱nchise‑la̱ Nainá, so ra jè Nainá jeya síkíjna; ko̱ jñà xi̱ta̱ ra iꞌka ra ti̱ꞌkoa̱ kjo̱hiꞌin títsa̱jna, i̱nchiꞌnchré‑la̱.
Ta ndi̱to̱ón ꞌji jngo chón ra ꞌñó jchán ꞌtsa; jñà chrjó tjàꞌtsin nda̱yá, ngi kjojtiyaá‑la̱. Jñà xo̱tjo̱ba̱‑la̱ nda̱yá ngi itjáꞌxa̱‑ní, ti̱ꞌkoa̱á jñà naꞌñó ki̱cha̱ kadena̱ ra tjíꞌtáꞌñó‑ni xi̱ta̱ ra ya̱ títsa̱jna nda̱yá, ngi jngo kjá tsájnda̱kjo.
Jè xi̱ta̱ ra síkinda̱ nda̱yá, ꞌkia̱ nga itjaꞌfá‑la̱, kijtse‑ní nga ti̱ꞌxá ijye jñà xo̱tjo̱ba̱‑la̱ nda̱yá. ꞌKoa̱á ꞌsín isíkítsjen tsa ijyeé tsanga ijye xi̱ta̱ ra títsa̱ꞌya nda̱yá. Iskábé jngo ki̱cha̱ ndajò nga mejèn‑la̱ si̱ìꞌken ijo‑la̱.
Jè Pablo, ꞌkia̱ nga kijtse, ꞌñó kiìchja̱ nga kitsò‑la̱:
―Kì tà chjàn ko̱ꞌsín nìki̱ì ijo‑li; titsa̱jna ijyeé‑náji̱n i̱jndíi̱.
Jè xi̱ta̱ ra síkinda̱ nda̱yá, ꞌkia̱á isíjé jngo niꞌí; ndi̱to̱ón ꞌjahaꞌsen, ngi tífatsé‑ní nga itsakjòn, isìkàtje̱n ijo‑la̱ ya̱ a̱ngi ndsa̱ko̱ Pablo ko̱ Silas.
A̱kjòn tsachrje‑ni nda̱yá Pablo ko̱ Silas; iskonangi‑la̱ nga kitsò‑la̱:
―Jiòn nàmi̱, ¿mé ra ꞌsiaa̱n nga ma kítjo̱kàjiaa̱n kjo̱hiꞌin?
Pablo ko̱ Silas kitsó‑la̱:
―Katakjiín‑li a̱ꞌta ꞌtse̱ Jesucristo ra tíjna ítjòn‑ná mé‑ni nga ma kítjo̱kajin‑ni kjo̱hiꞌin ngaji̱ ko̱ ngaꞌtsì xi̱ta̱ ra títsa̱jna ya̱ niꞌya‑li.
Tsiꞌkéna̱jmí‑la̱ ꞌén‑la̱ Na̱ꞌín‑ná ko̱ ngaꞌtsì xi̱ta̱ ra títsa̱jna ya̱ niꞌya‑la̱.
Ti̱jé‑ni ni̱tje̱n, jè xi̱ta̱ ra síkinda̱ nda̱yá, tsiníjno ñánda̱ nga kiti‑la̱ Pablo ko̱ Silas; ra ijye kjomà isatíndá‑ní ko̱ ngaꞌtsì xi̱ta̱ ra títsa̱jna ya̱ niꞌya‑la̱.
ꞌKia̱á kiìko̱ ya̱ niꞌya‑la̱ nga ta̱ña tsakjèn‑kjo; ko̱ kóhotjín xi̱ta̱ niꞌya‑la̱, ꞌñó tsja kiꞌse‑la̱ nga ijye kjokjiín‑la̱ a̱ꞌta ꞌtse̱ Nainá.
ꞌKia̱ nga ijye kiꞌse i̱sén, jñà xi̱ta̱xá isìkasén polsìya̱‑la̱ nga kitsjà kjo̱hixi̱ nga katitjo‑ni nda̱yá Pablo ko̱ Silas.
Jè xi̱ta̱ ra síkinda̱ nda̱yá isíkjíꞌnchré Pablo kitsò‑la̱:
―Ijyeé kàsíkasén‑na kjo̱hixi̱ jè xi̱ta̱xá nga ijyeé ma ki̱tsa̱hijyondi̱í‑no. Tangí‑la nda‑no.
Tanga jè Pablo kitsó‑ní:
―Ngaji̱n, xi̱ta̱ Roma‑náji̱n. [Mì kì tjíꞌnde nga taxki̱ si̱ìko̱‑naji̱n.] Kiꞌseé‑naji̱n yá ya̱ ngixko̱n na̱xi̱ndá, ꞌkia̱ nga nda kjeé ꞌya‑la̱ tsa mé jé ra tjín‑naji̱n, ko̱ ra kjomà, tsangì‑ji̱n nda̱yá; ko̱ ꞌndi̱ ꞌndi̱ mején‑la̱ nga tà kjo̱ꞌma si̱ìkítsa̱jnandi̱í‑naji̱n; isa̱á nda‑ni nga jñà kjòn katanchrabá kachrje‑naji̱n.
Ndi̱to̱ón kijì nga tsachrje‑ni nda̱yá Pablo ko̱ Silas; a̱kjòn isíjé‑la̱ kjoa̱nìhijchaꞌta jè kjoa̱ ra isìko̱, ko̱ tsikítsaꞌba‑la̱ nga katabitjojin ya̱ na̱xi̱ndá.
Pablo ko̱ Silas, ꞌkia̱ nga ijye itjo‑ni nda̱yá, ya̱á kijì ya̱ niꞌya‑la̱ chjo̱ón ra ꞌmì Lidia. Ko̱ ꞌkia̱ nga kijtse india‑ni xákjién, tsakáko̱na̱jmí‑ní nga ꞌñó kataꞌbé‑la̱ ikon jñà xi̱ta̱ kìi̱, a̱kjòn kijì.
ꞌKoa̱á ꞌsín ꞌjahato Anfípolis ko̱ Apolonia, ijchó Tesalónica ya̱ na̱xi̱ndá ñánda̱ nga tjín jngo niꞌya sinagoga ñánda̱ nga maxkóya xi̱ta̱ Judío.
Jè Pablo, koni ꞌsín nga ijye nga‑la̱ ꞌjahaꞌsen ya̱ niꞌya sinagoga; jàn ni̱chjin níkjáya tsajo̱óya‑ni nga iskotáꞌyájin Xa̱jo̱n Tsje‑la̱ Nainá.
ꞌKoa̱á ꞌsín tsiꞌkéna̱jmí‑la̱ nga jè Cristo [ra xá inikasén‑ni] nga tjínè‑la̱ nga ki̱yá; ko̱ ꞌkia̱ nga ijye ki̱yá tjíné‑la̱ nga kjoa̱áya‑ila̱; ko̱ kitsó‑la̱:
―Jè Jesús ra ko̱ꞌsín tíꞌbènájmí‑no, jè‑ní Cristo [ra xá inikasén‑ni].
Tjín iꞌka xi̱ta̱ judío ra kjokjiín‑la̱ ꞌén‑la̱ Nainá; ko̱ ya̱á tsakáhijtako̱ Pablo ko̱ Silas. Ti̱ꞌkoa̱á kjín xi̱ta̱ griego ra bexkón Nainá kjokjiín‑la̱ ko̱ kjín íchjín ra i̱jncha ítjòn kjokjiín‑te‑la̱.
Tanga jñà xi̱ta̱ judío ra mì kì makjiín‑la̱, kjòchi̱ni̱keé jè Pablo ko̱ Silas. Tsikíxkóya xi̱ta̱ ra ta ya̱ tjímaꞌtsè ra xi̱ta̱ ꞌcho; tsikíꞌtsia̱ nga tsiꞌké kjo̱si ya̱ a̱jin na̱xi̱ndá; kiskajànꞌta niꞌya‑la̱ xi̱ta̱ ra ꞌmì Jasón, tsakátsji Pablo ko̱ Silas nga mejèn‑la̱ ko̱chrje nga si̱ìnga̱tsja xi̱ta̱ na̱xi̱ndá.
Tanga mì kì kjomà isakò‑la̱; kjo̱jchán inachrje‑ni Jasón ko̱ xi̱ta̱‑la̱ Cristo ra ya̱ títsa̱jna iꞌka nga kiìko̱ ya̱ ngixko̱n xi̱ta̱xá; ꞌñó kiìchja̱ kitsò:
―Jñá xi̱ta̱ kìi̱ ra i̱nchisíkitsón xi̱ta̱ i̱sàꞌnde ijyeé ꞌji‑te i̱ i̱ꞌnde tsa̱jién.
Ngaꞌtsì jñà xi̱ta̱ kìi̱, kitsjáꞌnde‑la̱ jè Jasón nga tsikitsa̱jna ya̱ niꞌya‑la̱. Sabà kondra̱á fì‑la̱ kjo̱téxoma‑la̱ César ra xi̱ta̱xá ítjòn tíjna; ko̱ ꞌkoa̱á ꞌsín tsò nga tíjna‑ró ìjngo‑isa xi̱ta̱xá ítjòn ra ꞌmì Jesús.
Jñà xi̱ta̱xá ko̱ xi̱ta̱ na̱xi̱ndá, ꞌkia̱ nga kiíꞌnchré jñà ꞌén kìi̱ kjojtií‑la̱.
ꞌKia̱ nga ijye isinè‑la̱ to̱n jè Jasón ko̱ xi̱ta̱ ra iꞌka, isíkítsa̱hijyondi̱í‑ni.
ꞌKia̱ nga ijye kjòjñò, jñà ꞌndsé ndi̱to̱ón isìkasén jè Pablo ko̱ Silas skanda ján na̱xi̱ndá Berea. ꞌKia̱ nga ijchò ya̱ i̱ꞌnde ra̱kìi̱, ya̱á ꞌjahaꞌsen ya̱ niꞌya sinagoga ñánda̱ nga maxkóya xi̱ta̱ Judío.
Jñà xi̱ta̱ ra títsa̱jna ya̱ Berea, isa̱á nda tjín kjo̱bítsjen‑la̱ mì ꞌkoa̱‑ni koni jñà ra títsa̱jna ya̱ Tesalónica; isa̱á ndi̱to̱n kjokjiín‑la̱ ꞌén‑la̱ Nainá. Ni̱chjin nchijòn nda iskotáꞌyájin jè xa̱jo̱n ra tjíꞌta ꞌén‑la̱ Nainá nga mejèn‑la̱ ske̱ a kixi̱í kjoa̱ nga ko̱ꞌsín tjín kiti koni ꞌsín nga tíꞌsena̱jmí‑la̱.
ꞌÑó kjìn xi̱ta̱ judío kjokjiín‑la̱, ti̱ꞌkoa̱ kjín íchjín ra i̱jncha ítjòn ko̱ xi̱ta̱ ꞌxi̱n kjokjiín‑te‑la̱ ra xi̱ta̱ griego.
Jñà xi̱ta̱ judío ra títsa̱jna ya̱ Tesalónica, ꞌkia̱ nga kiíꞌnchré nga jè Pablo ko̱ Silas ya̱á títsa̱jna ján Berea, nga ya̱á i̱nchiꞌbéna̱jmí ꞌén‑la̱ Nainá, kijì ya̱ na̱xi̱ndá ra̱kìi̱ nga kiì kincháꞌa xi̱ta̱ nga katasakó kjo̱si.
Jñà ꞌndsé, ndi̱to̱ón isìkasén Pablo ya̱ a̱ndi ndáchikon ján; tanga Silas ko̱ Timoteo ya̱á tsikitsa̱jna Berea.
Jñà xi̱ta̱ ra tsakáhijtako̱ Pablo nga kiìko̱ índia, skanda ya̱á kiìko̱ Atenas. ꞌKia̱ nga ijye tsáfa‑ni, ya̱á ꞌya kjo̱hixi̱ nga jè Silas ko̱ Timoteo ndi̱to̱ón katafìtji̱ngi‑la̱.
Pablo, ꞌkia̱ nga tíjna ya̱ na̱xi̱ndá Atenas nga tíkoñá‑la̱ jè Silas ko̱ Timoteo, taxki̱ baá kjomà‑la̱ ꞌkia̱ nga kijtse nga ya̱ na̱xi̱ndá ra̱kìi̱, taxki̱ kjín xkósòn bexkón ra mì tsa Nainá.
ꞌKoa̱á ma‑ni nga ya̱ niꞌya sinagoga tsajo̱óya‑ni ko̱ xi̱ta̱ judío, ko̱ ra taxki̱ xi̱ta̱ ra ti̱ꞌkoa̱ bexkón Nainá; ko̱ ni̱chjin nchijón tsakáko̱na̱jmí ngaꞌtsì xi̱ta̱ ra maxkóya ya̱ ndi̱tsi̱n.
Ti̱ꞌkoa̱á tjín iꞌka xi̱ta̱ ra kjo̱bítsjen ꞌtse̱ xi̱ta̱ epicúreo ko̱ ꞌtse̱ xi̱ta̱ estoico bakón‑ya. Ti̱ꞌkoa̱á tsajo̱óya‑ni ko̱ Pablo. Tjín iꞌka ra kitsò:
―¿Kó tsò‑ni ꞌén ra chja̱ya jè xi̱ta̱ xi̱ꞌa ra̱kìi̱?
Ti̱ꞌkoa̱ tjín iꞌka ra kitsò:
―A̱ꞌta ꞌtse̱ nainá xi̱tse̱é‑la ra ꞌbéna̱jmíya.
Kií ko̱ꞌsín kitsò‑ni nga jè Pablo, jè tsiꞌkéna̱jmí‑la̱ ꞌén ra nda tsò a̱ꞌta ꞌtse̱ Jesús, ko̱ ti̱ꞌkoa̱á tsiꞌkéna̱jmí‑la̱ nga jè Jesús jaáya‑ila̱ ra a̱ꞌta ꞌtse̱ kjo̱biya.
ꞌKia̱á kiìko̱ jngo i̱ꞌnde ñánda̱ ꞌmì Areópago. Iskonangi‑la̱ kitsò‑la̱:
―¿A ko̱maá nda ki̱náꞌya‑laji̱n jè kjo̱téxoma xi̱tse̱ ra ji̱ ꞌbèna̱jmíyi?
Jè ꞌén ra bakon‑yi, ꞌñó xi̱tse̱ ko̱ ꞌñó kjꞌií tsò. Mején‑naji̱n nga ko̱ꞌkín‑náji̱n kóꞌsín tsò‑ni.
Pablo, ꞌkia̱á tsasijna kixi̱ ya̱ masen‑la̱ i̱ꞌnde Areópago, kitsò:
―Ngaꞌtsì‑no ra i̱ i̱ꞌnde‑no Atenas, ꞌkoa̱á ꞌsín tsijen‑na nga ꞌñó nda ꞌyaxkón jiòn ko̱ ꞌñó nda makjiín‑no a̱ꞌta ꞌtse̱ ra nainá ꞌmì‑la̱.
ꞌKia̱ nga ꞌjáhato ya̱ jngó jngó i̱ngo̱ ñánda̱ maxkóya jiòn, kíjtse‑náa̱ nga tjíꞌta jngo ꞌén ra tsò: “Jè Nainá ra mì kì ꞌyaxkon‑la̱.” Ko̱ jè Nainá ra ko̱ꞌsín ꞌyaxkón jiòn ni̱ꞌsín mì kì ꞌyaxkon, jè‑ní ra ꞌa̱n ko̱ꞌsín ꞌbenájmíya‑no.
’Jè Nainá, mì tsa ya̱ bijnaya i̱ngo̱ ra tsja xi̱ta̱ kisinda‑ni; nga̱ jè tsikínda i̱sàꞌnde ko̱ ngajmi ko̱ nangi ko̱ ngaꞌtsì tsajmì ra tjín, ko̱ jè ma ni‑la̱.
Ko̱ mì kì machjeén‑la̱ tsa jñà xi̱ta̱ i̱sàꞌnde ko̱si̱ko̱ꞌta, nga̱ ni̱mé ra chijaꞌta‑la̱ ra jè. Nga̱ jé‑ní ra tsjá‑ná kjo̱binachon, ko̱ tsjá‑ná tjo̱ ra chjeén, ko̱ tsjá‑ná ta mé tsajmì ra machjeén‑ná.
’Ta jngoó xi̱ta̱ kisìchjeén nga tsikínda ngaꞌtsì xi̱ta̱ ra tjín nga tjíjtsa i̱sàꞌnde; kiskosòn‑la̱ kó ꞌki tse ko̱ma‑la̱ ko̱ ñánda̱ nga kítsa̱jna,
mé‑ni nga katabátsji‑ni Nainá; katabátsjijno katabátsjiꞌta, tsa kií ni̱chjin sa̱kò‑la̱. Ni̱ꞌsín, kixi̱í kjoa̱, jè Nainá mì tsa kjin tíjna; ya̱á tíjnaꞌta chraña‑ná nga jngó jngó‑ná.
Nga̱ jè Nainá ra tísíkíjnakon‑ná, jé ra tsjá‑ná ngaꞌñó nga ma nikíꞌbie̱é, nga ti̱ꞌkoa̱ ma titsa̱jnasén i̱ i̱sàꞌnde. Koni ꞌsín kitsò jngo ra ti̱ xi̱ta̱ tsa̱jiòn‑no ra xi̱ta̱ chji̱ne̱ xa̱jo̱n nga kitsò: “Jién, xi̱ta̱ tje̱‑la̱ Nainá ꞌmì‑ná ra jién.”
Tsa kixi̱ kjoa̱ nga tje̱‑la̱ Nainá ꞌmì‑ná, mì kì ma ko̱ꞌsín si̱kítsjeén nga ko̱ꞌki Nainá koni jñà xkósòn ra ki̱cha̱ sinè ko̱ ra ki̱cha̱ chroba ko̱ tsa na̱jo̱ ra tsja xi̱ta̱ bínda‑ni koni ꞌsín nga jñà síkítsjen.
Nga ꞌsa̱ ítjòn, Nainá mì kì kiꞌsìn kinda̱ kjoa̱jñò‑la̱ xi̱ta̱. Tanga ꞌndi̱ ꞌndi̱, ꞌkoa̱á ꞌsín tsjá kjo̱hixi̱ nga ngaꞌtsì xi̱ta̱ nga tjíjtsa i̱sàꞌnde, katasíkájno‑ni jé‑la̱, ko̱, kì ti̱ jé bátsji‑ni, ko̱ ya̱ kátáfaꞌta‑la̱ ra jè.
Nga̱ jè Nainá ijyeé tsikíjna jngo ni̱chjin ꞌkia̱ nga ngi kixi̱í ki̱ìndajín‑la̱ ngaꞌtsì xi̱ta̱ i̱sàꞌnde. Nga̱ ijyeé jahájin jngo xi̱ta̱ ra kitsjà‑la̱ kjo̱hixi̱ nga jè ko̱ma xi̱ta̱xá ra ki̱ìndajín‑la̱ ngaꞌtsiòo̱. Ko̱ ya̱á tsakón nga kixi̱í kjoa̱, ꞌkia̱ nga isikjaáya‑ila̱ a̱ꞌta ꞌtse̱ kjo̱biya.
ꞌKia̱ nga kiíꞌnchré‑la̱ kjoa̱ ꞌtse̱ ra faháya‑ila̱ miꞌken a̱ꞌta ꞌtse̱ kjo̱biya, tjín ra tà isìsobá‑la̱ ko̱ tjín iꞌka ra kitsò:
―Kjꞌií ni̱chjin‑la ki̱náꞌya india‑laji̱n jñà ꞌén ra nakjí.
Jè Pablo, ꞌkia̱á itjojin‑la̱.
Tanga tjín iꞌka ra kjokjiín‑la̱ ra ya̱ kjóxkóya: jngo xi̱ta̱ ra ꞌmì Dionisio ra ya̱ chja̱‑ni ꞌtse̱ xi̱ta̱ ra títsa̱jtín ra ꞌmì Areópago, ti̱ꞌkoa̱á jngo chjo̱ón ra ꞌmì Dámaris, ko̱ tjín iꞌka xi̱ta̱ ra kjꞌií.
ꞌKia̱ nga ijye kjomà a̱skan‑nioo̱, Pablo itjokàjiín ya̱ Atenas, a̱kjòn kijì ya̱ Corinto.
Ya̱á iskajin jngo xi̱ta̱ judío ra ꞌmì Aquila ko̱ chjo̱ón‑la̱ ra ꞌmì Priscila. Ya̱á nangi‑la̱ ñánda̱ ꞌmì Ponto. Sa ta ꞌkia̱á ꞌji‑ni ya̱ nangi Italia, ta nga̱tjì‑la̱ nga̱ jè Claudio ra xi̱ta̱xá ítjòn tíjna tsachrjeé jngo kjo̱téxoma nga ngaꞌtsì xi̱ta̱ judío katitjokàjin ya̱ na̱xi̱ndá Roma. Pablo kiìꞌtsé jñà xi̱ta̱ kìi̱.
Jñà xi̱ta̱ kìi̱, ti̱ꞌkoa̱á kií xá ꞌsín jè xá ra ꞌsín Pablo nga niꞌya nikje bínda. Ya̱á tsikijnako̱ nga̱ ta̱ña isíxákjo.
Xki̱ jin ni̱chjin fì Pablo, ꞌkia̱ nga ni̱chjin níkjáya, ya̱ niꞌya sinagoga nga fíkáko̱ jñà xi̱ta̱ judío ko̱ ra mì tsa xi̱ta̱ judío, jè ra mejèn‑la̱ nga katakjiín‑la̱.
ꞌKia̱ nga ꞌji‑ni ya̱ Macedonia jè Silas ko̱ Timoteo; jè Pablo ngi ta jè xá kiꞌsìn nga tsiꞌkéna̱jmíya‑la̱ ꞌén‑la̱ Nainá jñà xi̱ta̱ judío. Ko̱kitsò‑la̱ nga jé Jesús, jè Cristo [ra xá inikasén‑ni].
Tanga jñà xi̱ta̱ judío, tsatéchjà‑la̱ jè Pablo ko̱ kiìchja̱jno‑la̱; ꞌkoa̱á ꞌsín kjomà‑ni nga jè Pablo tsikítsajne nikje‑la̱ [jè ra bakón nga mì tsa jè Pablo tjín‑la̱ jé nga mì kjokjiín‑la̱ xi̱ta̱ kìi̱]; ko̱ ꞌkia̱á kitsò‑la̱:
―Tsa̱jión‑nó jé tsa mì kì makjiín‑no; ti̱jiòn i̱nchinìjchìjà‑no ijo‑no. Mì tsa mé jé tjín‑na ra ꞌa̱n. ꞌNdi̱ ꞌndi̱, ya̱á jnchro kjín-tji̱ngi‑la̱ jñà ra mì tsa xi̱ta̱ judío nga kokon‑yá‑la̱ jñà ꞌén kìi̱.
Pablo, itjo‑ní ya̱ niꞌya sinagoga; ya̱á kijì jngo niꞌya ra ya̱ kjijnaꞌta chraña‑la̱ ꞌtse̱ xi̱ta̱ ra Ticio Justo ꞌmì ra nda bexkón Nainá.
Jè xi̱ta̱ ra ꞌmì Crispo, jè ra tíjna ítjòn ya̱ niꞌya sinagoga, kjokjiín‑la̱ a̱ꞌta ꞌtse̱ Na̱ꞌín‑ná ko̱ ngaꞌtsì xi̱ta̱ ra títsa̱jna ya̱ niꞌya‑la̱; ti̱ꞌkoa̱á kjín xi̱ta̱ Corinto ra kiíꞌnchré ꞌén ra tsakón‑ya Pablo kjokjiín‑la̱, a̱kjòn isatíndá.
India, ꞌkia̱ nga ni̱tje̱n, jè Na̱ꞌín‑ná kiìchja̱‑la̱ Pablo nga tsatsíjen‑la̱ koni tsa nijñá tíꞌbì‑la̱. Kitsò‑la̱:
―Kì tà chjàn skon‑jìn, ti̱nákjoa̱‑ní, ko̱ kì jyò bijni
Mì kì ma yá ra kó si̱ìko̱‑li, ꞌa̱án tíjna̱ko̱‑la; ya̱ na̱xi̱ndá ra̱kìi̱, kjín ma‑ni jñà ra ijye xi̱ta̱ tsa̱ꞌa̱n ma.
Jè Pablo, inó masen tsikijna ya̱ Corinto nga tsakón‑ya ꞌén‑la̱ Nainá.
Tanga ꞌkia̱ kjomà xi̱ta̱xá ítjòn jè ra ꞌmì Galión, jè ra batéxoma‑la̱ ngaꞌtsì na̱xi̱ndá ya̱ i̱ꞌnde ra ꞌmì Acaya, jñà xi̱ta̱ judío tsajo̱óya‑ni nga itsabáꞌñó Pablo, nga kiìko̱ ya̱ niꞌya masen.
―Xi̱ta̱ ra̱kìi̱, ꞌkoa̱á ꞌsín tímincháꞌa xi̱ta̱ na̱xi̱ndá nga kjꞌií‑ró ꞌsín jcha̱xkén Nainá koni ꞌsín tjín kjo̱téxoma ꞌtse̱ Roma.
ꞌKia̱ nga mejèn kiìchja̱ Pablo, jè Galión kitsó‑la̱ xi̱ta̱ judío:
―Tsa jngoó kjoa̱ ra tse tjín ko̱ ra iꞌin tjín, tjínè‑la̱ nga ꞌa̱n kìndájián;
tanga tsa tà ꞌén‑ní, tsa tà kjo̱téxoma tsa̱jión‑nó; tà jiòn tindajión; ꞌa̱n mì kì ko̱tjín kjoa̱ ra skaájiaa̱n.
A̱kjòn tsachrje ya̱ niꞌya masen.
Ngaꞌtsì jñà xi̱ta̱ griego itsabáꞌñó jè xi̱ta̱ ítjòn ra ꞌmì Sóstenes ra ya̱ chja̱‑ni ya̱ niꞌya sinagoga ñánda̱ nga maxkóya xi̱ta̱ Judío. Iskajàn‑ko̱ ya̱ a̱ya niꞌya masen ya̱ ngixko̱n xi̱ta̱xá ítjòn ra ꞌmì Galión, tanga ra jè, mì kì isìsin‑la̱.
Pablo, kjín ni̱chjin tsikijna‑isa ya̱ Corinto. Ra kjomà a̱skan isíkjáya‑la̱ xákjién nga kijì ya̱ Siria. Tsakáhijtako̱ Priscila ko̱ Aquila. Ya̱ Cencrea tsikíjno‑la̱ tsja̱‑sko̱ koni jngo chi̱ba̱ ra bakón nga ijyeé itjasòn‑la̱ koni ꞌsín kitsjà‑la̱ tsaꞌba jè Nainá.
ꞌKia̱ nga ijchò ya̱ Éfeso, ya̱á isíkítsa̱jna Priscila ko̱ Aquila. Jè Pablo, ya̱á kijì ya̱ niꞌya sinagoga nga tsakáko̱na̱jmí jñà xi̱ta̱ judío ra ya̱ maxkóya.
Jñà xi̱ta̱ kìi̱ tsikítsaꞌba‑la̱ Pablo nga isa̱ kjìn ni̱chjin katijnako̱, tanga jè Pablo, mì kì kjokjiín‑la̱.
Isíkjáyaá‑la̱ jñà xi̱ta̱ xákjién nga kijì‑ni, kitsò‑la̱:
―Tsa Nainá mejèn‑la̱, a̱skan kjíhi̱ꞌtse india‑no.
A̱kjòn kijì nga itjojin ya̱ Éfeso, iskábé jngo chitso.
ꞌKia̱ nga ijchò Cesarea, kijì ján Jerusalén nga ꞌjaha katsíjen‑la̱ xi̱ta̱ na̱xi̱ndá‑la̱ Cristo. A̱kjòn kijì skanda Antioquía.
Kjín ni̱chjin tsikijna ya̱ Antioquía; ra kjomà a̱skan, jngó jngó na̱xi̱ndá kijì ra chja̱‑ni kóhoꞌki ya̱ i̱ꞌnde Galacia ko̱ Frigia. Kitsjá‑la̱ ꞌén ngaꞌtsì xi̱ta̱ ra kotáꞌyáꞌta‑la̱ Cristo nga isa̱ nda kataꞌñó ikon nga kixi̱ katincha a̱ꞌta ꞌtse̱ Nainá.
Ya̱ Éfeso, ijchó jngo xi̱ta̱ judío ra ꞌmì Apolos ra ya̱ i̱ꞌnde‑la̱ Alejandría. Xi̱ta̱ ra̱kìi̱, ꞌñó nda ma‑la̱ ꞌbéna̱jmíya. ꞌÑó nda tjíjin‑la̱ a̱ꞌta ꞌtse̱ Xa̱jo̱n ra tjíꞌta ꞌÉn‑la̱ Nainá.
Jè Apolos, xá iskotáꞌyá‑ni ndi̱yá‑la̱ Nainá; ꞌñó tsja tjín‑la̱ a̱jin inìma̱‑la̱ nga ngi kixi̱í ꞌbéna̱jmíya ti̱ꞌkoa̱á ꞌñó kixi̱ tsakón‑ya a̱ꞌta ꞌtse̱ Jesús; ni̱ꞌsín jè kjoa̱ ꞌtse̱ satíndá, tà jé tjíjin‑la̱ kóꞌsín nga tsakón‑ya Juan.
Jè Apolos, ꞌñó tjín ikon nga kiìchja̱ ya̱ a̱ya niꞌya sinagoga ñánda̱ nga maxkóya xi̱ta̱ Judío. ꞌKia̱ nga kiíꞌnchré jè Priscila ko̱ Aquila, kiìchja̱ꞌtàxín‑la̱ nga isa̱ kixi̱ tsakón‑ya‑la̱ jè ndi̱yá‑la̱ Nainá.
Jè Apolos, ꞌkia̱ nga kjomejèn‑la̱ kijì ya̱ i̱ꞌnde Acaya, ngaꞌtsì ꞌndsé, kisíꞌñó ikon nga kjomà kijì. A̱kjòn tsikínda jngo xa̱jo̱n ra isìkasén‑la̱ jñà xi̱ta̱ ra kotáꞌyáꞌta‑la̱ Cristo ra tjítsa̱jna ya̱ i̱ꞌnde Acaya nga katasísin‑la̱ jè Apolos ꞌkia̱ nga ki̱jchò. Ko̱ ꞌkia̱ nga ijchò, jè Apolos, ꞌñó nda kjochjeén‑la̱ jñà xi̱ta̱ ra ta kjo̱nda ꞌtse̱ Nainá nga kjokjiín‑la̱ a̱ꞌta Jesús.
Apolos, ꞌñó nda tsajo̱ókjo‑ko̱ xi̱ta̱ Judío ya̱ ngixko̱n na̱xi̱ndá. Ko̱ isikijneé‑la̱ nga ma isíkítsa̱jnajyò, nga̱ jé Xa̱jo̱n‑la̱ Nainá isìchjeén nga tsakón‑la̱ nga jè Jesús, jè‑ní ra Cristo [ra xá inikasén‑ni].
ꞌKia̱ nga takó tíjna‑isa Apolos ya̱ na̱xi̱ndá Corinto, jè Pablo kjín i̱ꞌnde tsatojin ñánda̱ nga nindo chon. Ya̱á ijchò na̱xi̱ndá Éfeso. Ko̱ ya̱á iskajin iꞌka xi̱ta̱ ra kotáꞌyáꞌta‑la̱ Cristo.
Iskonangií‑la̱, kitsò‑la̱:
―¿A ꞌjahaꞌsen‑jiín‑no jè Inìma̱ Tsje‑la̱ Nainá ꞌkia̱ nga kjokjiín‑no ra a̱ꞌta ꞌtse̱ Cristo?
Jñà xi̱ta̱ kìi̱ kitsó‑nì:
―Ngaji̱n skanda kjeé naꞌyá‑ji̱n tsa tjín ra Inìma̱ Tsje‑la̱ Nainá.
Jè Pablo ꞌkia̱á kitsò‑la̱:
―¿Kóꞌsín isatíndá jiòn?
Jñà xi̱ta̱ kìi̱ kitsó‑nì:
―A̱ꞌta ꞌtse̱é Juan isatíndá‑ji̱n.
Jè Pablo kitsó‑la̱:
ꞌKia̱ nga ijye kiíꞌnchré jñà ꞌén kìi̱, isatíndá‑ní ra a̱ꞌta ꞌtse̱ Na̱ꞌín‑ná Jesús.
Pablo, ꞌkia̱ nga ijye tsakásòn‑la̱ tsja, jñà xi̱ta̱ kìi̱ ꞌjahaꞌsen‑jin ya̱ inìma̱‑la̱ jè Inìma̱ Tsje‑la̱ Nainá, a̱kjòn kiìchja̱ ꞌén ra kjꞌií tsò, ti̱ꞌkoa̱ kiìchja̱ ngajo‑la̱ Nainá.
Ta ngaꞌtsì jñà xi̱ta̱ ꞌxi̱n kìi̱, tejò ma‑ni.
Jè Pablo, ján sá tsikijna ya̱ Éfeso nga xki̱ xòhoto̱ kijì ya̱ niꞌya sinagoga ñánda̱ nga maxkóya xi̱ta̱ Judío; mì kì itsakjòn nga ꞌbéna̱jmíya, ꞌñó tsakáko̱ jñà xi̱ta̱ nga katakjiín‑la̱ a̱ꞌta ꞌtse̱ kóꞌsín batéxoma Nainá.
Tanga tjín iꞌka xi̱ta̱ ra bato xíjin kiꞌsìn; mì kì kjokjiín‑la̱ koni ꞌsín tsakón‑ya Pablo. ꞌChoó kiìchja̱ ya̱ ngixko̱n xi̱ta̱ a̱ꞌta ꞌtse̱ ndi̱yá xi̱tse̱‑la̱ Cristo. ꞌKia̱á tsasìꞌtaxìn Pablo; kiìko̱ ijye xi̱ta̱ ra kotáꞌyáꞌta‑la̱ Cristo. Ya̱á kiìko̱ ya̱ jngo niꞌya ñánda̱ bakón‑ya xi̱ta̱ ra ꞌmì Tirano. Ya̱á tsajo̱óya‑ni nga ni̱chjin nchijòn.
Jó nó tsikijna Pablo nga tsakón‑ya‑la̱ xi̱ta̱. ꞌKoa̱á ꞌsín kjomà‑ni nga kiíꞌnchré ꞌén‑la̱ Na̱ꞌín‑ná Jesús ngaꞌtsì xi̱ta̱ judío ko̱ ra mì tsa xi̱ta̱ judío ra títsa̱jna ya̱ nangi Asia.
ꞌÑó tse kjo̱xkón kiꞌsìn Nainá ra a̱ꞌta ꞌtse̱ Pablo nga kisìchjeén.
Skanda jñà pahìto̱‑la̱ ko̱ nikje ra síchjeén Pablo fíꞌká jñà xi̱ta̱ nga fìko̱‑la̱ xi̱ta̱ ra kiya. ꞌKia̱ nga ijye kaꞌta‑la̱ jñà nikje kìi̱, mandaá‑ni jñà xi̱ta̱ jè ꞌchin ra tjín‑la̱ ko̱ bitjojiín jñà inìma̱ ꞌcho‑la̱ ni̱í ra ya̱ títsa̱jin inìma̱‑la̱.
Tjín iꞌka xi̱ta̱ judío ra jndíi̱ ra ján tsikima nga bachrjekàjin ya̱ inìma̱‑la̱ xi̱ta̱ jñà inìma̱ ꞌcho‑la̱ ni̱í ra tjítsa̱jin‑la̱. Ko̱ mejèn‑la̱ nga ꞌkoa̱á ti̱ꞌsín ꞌí‑la̱ Jesús si̱ìchjeén nga ko̱chrjekàjin inìma̱ ꞌcho‑la̱ ni̱í ra tjítsa̱jin ya̱ ijo‑la̱ xi̱ta̱. A̱kjòn kitsò‑la̱:
―¡ꞌA̱n, ꞌkoa̱á ꞌsín xin‑no nga a̱ꞌta ꞌtse̱ Jesús ra jè Pablo bakón‑ya, títjo̱kajion ya̱ inìma̱‑la̱ xi̱ta̱ kìi̱!
Jñà i̱xti‑la̱ jngo xi̱ta̱ judío ra ꞌmì Esceva ra xi̱ta̱ ítjòn‑la̱ na̱ꞌmì tíjna, ra ko̱ꞌsín kiꞌsìn, jñà ra ito ma‑ni.
Tanga jè inìma̱ ꞌcho‑la̱ ni̱í, kiìchja̱á‑la̱ nga kitsò‑la̱:
―ꞌA̱n bexkon‑ná Jesús, ko̱ ti̱ꞌkoa̱á bexkon‑ná jè Pablo; tanga, ¿yá xi̱ta̱‑no ra jiòn?
Ti̱ꞌkia̱á‑ni jè xi̱ta̱ ra inìma̱ ꞌcho‑la̱ ni̱í tjíjin ya̱ inìma̱‑la̱ kiìkanè nga iskajàn‑ko̱ jñà i̱xti kìi̱; ngi ko̱ó ngaꞌñó‑la̱ nga isikijne‑la̱ ngaꞌtsiòo̱; ngi isíkíhijyo líka̱‑ní ko̱ ta ꞌkoa̱á ꞌsín itjochinga ya̱ niꞌya, nga̱ batoó ꞌñó isikiꞌon.
Ngaꞌtsì xi̱ta̱ judío ko̱ ra mì tsa xi̱ta̱ judío ra tjítsa̱jna ya̱ na̱xi̱ndá Éfeso, kiíꞌnchré‑ní koni ꞌsín kjomà; batoó ꞌñó itsakjòn. Ko̱ isa̱á ꞌñó jeya isíkíjna Jesús ra tíjna ítjòn‑ná.
Kjín xi̱ta̱ ra ijye makjiín‑la̱ ꞌén‑la̱ Cristo ꞌji nga tsiꞌkéna̱jmí ya̱ ngixko̱n xi̱ta̱ kjoa̱ꞌcho ra kiꞌsìn nga ti̱ꞌsa̱ ítjòn.
Ti̱ꞌkoa̱á kjín ma‑ni xi̱ta̱ tjꞌee̱ ra ma‑la̱ bínda nga ti̱ꞌsa̱ ítjòn ꞌjiìkó ijye jñà xa̱jo̱n‑la̱ ra isìchjeén. Tsinchájin ya̱ niꞌí nga kitì ya̱ ngixko̱n ngaꞌtsì xi̱ta̱. ꞌKia̱ nga kiꞌsìn kinda̱ jè chjí‑la̱ xa̱jo̱n, icháte jmi ni̱chjin chjí‑la̱ xi̱ta̱ tjín‑ni.
ꞌKoa̱á ꞌsín kjomà‑ni nga ꞌñó tsangasòn ꞌén‑la̱ Cristo; tseé ngaꞌñó kiꞌse‑la̱.
ꞌKia̱ nga ijye ijyeheꞌtà kjoa̱ kìi̱, Pablo, ꞌkoa̱á ꞌsín tjíjngo ikon nga ya̱ ki̱ji̱ na̱xi̱ndá Jerusalén ꞌkia̱ nga ijye ko̱tojin nangi Macedonia ko̱ Acaya. Ti̱ꞌkoa̱á kitsó‑ní: “ꞌKia̱ nga ijye ya̱ tíjna̱ Jerusalén, ti̱ꞌkoa̱á machjeén‑ní nga kjín‑te ya̱ ján Roma.”
ꞌKia̱á isìkasén ján Macedonia jñà xi̱ta̱ ra jò ma‑ni ra basìko̱ꞌta, jngo ra ꞌmì Timoteo ko̱ jè ra ìjngo‑isa, Erasto ꞌmì; jè Pablo, ya̱á tsikijna chiba ni̱chjin‑isa ya̱ nangi Asia.
Jñà ni̱chjin kìi̱, ꞌñó tse kjo̱si kiꞌse ya̱ Éfeso, ta nga̱tjì‑la̱ jè Ndi̱yá xi̱tse̱‑la̱ Cristo.
Jngo xi̱ta̱ ra ꞌmì Demetrio ra síxáko̱ ki̱cha̱ chroba nga bínda i̱ngo̱ i̱tsíñá ra xkósòn‑la̱ jè i̱ngo̱‑la̱ Diana; ko̱ ngaꞌtsì xi̱ta̱ ra síxáko̱ ꞌñó nda síkijne to̱n.
Tsikíxkóya ngaꞌtsì xi̱ta̱‑la̱ ra síxáko̱ ko̱ xi̱ta̱ ra kjꞌií ra ti̱ꞌkoa̱ ki xá ꞌsín, kitsò‑la̱:
―Ngaꞌtsì‑najiòn, ndaá ꞌya jiòn, nga jè xá ra̱kìi̱ ra ma nikijne‑iná to̱n.
Tanga ti̱ꞌkoa̱á i̱nchiꞌya‑nájiòn ko̱ i̱nchinaꞌyá‑no nga jè xi̱ta̱ ra ꞌmì Pablo, ꞌkoa̱á ꞌsín mincháꞌa ijye xi̱ta̱ nga mì‑ró tsa nainá jñà ra ta tsja xi̱ta̱ sinda‑ni; ko̱ kjín ma‑ni ra ijye itjoꞌtaxìn, ko̱ mì tsa tà i̱ Éfeso ko̱ꞌsín tíma, kja̱meé tà kó tíjngo nangi Asia nga ko̱tíma.
Jè kjoa̱ ra̱kìi̱, mì kì nda tjín. Mì tsa tà jé‑jìn kjoa̱ nga jchi̱ja xá‑ná ra ꞌnié. Ti̱ꞌkoa̱á tjín kjo̱xkón tsa mì ti̱ kì yá xi̱ta̱ ra ske̱xkón‑ni jè i̱ngo̱‑la̱ nainá‑ná Diana ra ꞌñó xkón tíjna; ko̱ ya̱á jchi̱ja kjoa̱jeya‑la̱ jè nainá‑ná. Mì tsa tà i̱ Asia nga ꞌyaxkón, ꞌyaxkón‑ni nga tíjngo i̱sàꞌnde.
Jñà xi̱ta̱ kìi̱, ꞌkia̱ nga kiíꞌnchré jñà ꞌén kìi̱, ꞌñó kjojti‑la̱, a̱kjòn ꞌñó kiìchja̱ nga kitsò:
―¡ꞌÑó jeya katijna jè nainá Diana ra ꞌñó xkón tíjna ra ya̱ chja̱‑ni na̱xi̱ndá Éfeso!
Mì ti̱ be‑ni jñà xi̱ta̱ mé ra ꞌsi̱in; itsabáꞌñó jè xi̱ta̱ ra ꞌmì Gayo ko̱ ra ꞌmì Aristarco. Ngajò xi̱ta̱ kìi̱, ya̱á kjihijtako̱ jè Pablo; ya̱á i̱ꞌnde‑la̱ ya̱ nangi Macedonia. Kjo̱ꞌñó tsikínga nga kiìko̱ ya̱ niꞌya ra ꞌñó teyá ñánda̱ nga maxkóya xi̱ta̱ na̱xi̱ndá.
Ti̱ꞌkoa̱á ya̱á títsa̱jna iꞌka xi̱ta̱ ra nda báko̱ Pablo ra xá tjín‑la̱ ꞌtse̱ nangi Asia. Isìkasén ꞌén‑la̱ nga, kì tà chjàn ya̱ ꞌfahaꞌsen‑jin‑la̱.
Ya̱ ñánda̱ nga kjóxkóya xi̱ta̱, mì kì ꞌya‑la̱ mé kjoa̱‑ni ra tjín. Jndíi̱ ra ján chja̱ xi̱ta̱, kja̱‑tsò kja̱‑tsò nga jngó jngó. Skanda kjín ma‑ni ra mì kì be mé‑ni ko̱ꞌsín kjóxkóya‑ni xi̱ta̱.
Jñà xi̱ta̱ judío tsasíjna masen jè Alejandro nga isìkìchja̱. Jè Alejandro, ꞌkia̱á iskimítje̱n tsja nga isíkítsa̱jnajyò xi̱ta̱. Mején‑la̱ nga ki̱chja̱tji jñà xi̱ta̱ judío ya̱ a̱jin‑la̱ xi̱ta̱ na̱xi̱ndá.
Jñà xi̱ta̱, ꞌkia̱ nga kijtsexkon Alejandro nga xi̱ta̱ judío‑te, jngoó jta̱ kijì ngaꞌtsiòo̱, ꞌñó kiìchja̱ nga kitsò:
―¡Jeya katijna jè Diana ra ꞌñó xkón tíjna ra nainá ꞌtse̱ na̱xi̱ndá Éfeso!
ꞌKoa̱à‑la ꞌsín kitsò tsa jò hora.
Jè xi̱ta̱ ra bínda xa̱jo̱n ꞌtse̱ na̱xi̱ndá, ꞌkia̱ nga ijye isíkítsa̱jnajyò‑ni xi̱ta̱ na̱xi̱ndá kitsó‑la̱:
―Ngaꞌtsì‑no ra xi̱ta̱ Éfeso ꞌmì‑no, ꞌya‑nájiòn nga ngaꞌtsì xi̱ta̱ ra tjín nga tjíjtsa i̱sàꞌnde be‑ní nga jè na̱xi̱ndá Éfeso tjíkinda̱á‑la̱ i̱ngo̱‑la̱ ko̱ xkósòn‑la̱ nainá Diana ra ꞌñó jeya tíjna, ra ngajmi ꞌji‑ni.
Ni̱jngo ra ko̱ma kjóꞌma ra a̱ꞌta ꞌtse̱ kjoa̱ kìi̱. Machjeén‑ní nga jyò ti̱tsa̱jna; kì taxki̱ ꞌnià kjoa̱ ra kjè nda níkítsjen.
Jñà xi̱ta̱ ra káfíi̱ko̱o jiòn i̱jndíi̱, mì tsa mé kjoa̱ ra ꞌcho tjín kiꞌsìn ra a̱ꞌta ꞌtse̱ i̱ngo̱‑ná, ti̱ꞌkoa̱á mì tsa jè nainá‑ná Diana ra ꞌñó xkón tíjna i̱nchichja̱jno‑la̱.
Jè Demetrio ko̱ xi̱ta̱ ra síxáko̱, tsa mé kjoa̱ ra tjín‑la̱ ko̱ xi̱ta̱ ra kjꞌií, kií xá tjín‑ni xi̱ta̱xá ra ma‑la̱ bíndajín, ko̱ tjín niꞌya masen ñánda̱ nga ma si̱ndajín‑la̱ mé kjoa̱ ra tjín‑la̱ nga jngó jngó.
Jiòn, tsa mé kjoa̱ ra mejèn‑isa‑najiòn, ya̱á katasindajín ꞌkia̱ nga ma jngo junta ra ngi kixi̱ tjín koni ꞌsín tíchja̱ kjo̱téxoma.
Jè kjoa̱ ra kàma ꞌndi̱‑ni̱, tjín‑la̱ kjo̱skòo̱n tsa ko̱ꞌsín ꞌkín‑ná nga kjo̱sií i̱nchibìꞌtsie̱é, nga̱ mì kì ma kóꞌsín kixé tsa chji̱nangi‑ná a̱ꞌta ꞌtse̱ kjo̱si ra kaꞌse ꞌndi̱‑ni̱.
ꞌKia̱ nga ijye kiìchja̱, kitsò‑la̱ ngaꞌtsì xi̱ta̱: “Maá tangí‑no.”
ꞌKia̱ nga ijye isikjòn‑la̱ kjo̱si, jè Pablo tsikíxkóya ijyeé jñà xi̱ta̱ ra kotáꞌyáꞌta‑la̱ Cristo nga kitsjà‑la̱ ꞌén ra nda tsò nga isíꞌñó ikon. A̱kjòn isíkjáya‑la̱ ngaꞌtsiòo̱ nga kijì ján nangi Macedonia.
ꞌJahato ijyeé ngaꞌtsì na̱xi̱ndá koni ꞌsín nga tífì; ꞌjaha katsíjen‑la̱ jñà xi̱ta̱ ra ꞌndse̱ ma ra a̱ꞌta ꞌtse̱ Cristo; kitsjá‑la̱ ꞌén ra nda tsò nga isíꞌñó ikon; skanda nga ijchò ya̱ Grecia.
Ján sá tsikijna Pablo ya̱ Grecia. ꞌKia̱ nga ijye mejèn tíkjábé jngo chitso nga tífì ján Siria, kiíꞌnchré‑ní nga jñà xi̱ta̱ Judío títsa̱chjà ikon‑la̱ nga mejèn‑la̱ si̱ìꞌken; ko̱ mì tsa ko̱ꞌsín kijì‑ni, ti̱ꞌkoa̱á ti̱ꞌsín tsáfa india‑ni ya̱ ndi̱yá Macedonia.
Tsakáhijtako̱ jè xi̱ta̱ ra ꞌmì Sópater ra ya̱ Berea i̱ꞌnde‑la̱, (ti‑la̱ Pirro); ti̱ꞌkoa̱á tje̱n‑ko̱ jè Aristarco ko̱ jè xi̱ta̱ ra ꞌmì Segundo ra Tesalónica i̱ꞌnde‑la̱; ko̱ jè xi̱ta̱ ra ꞌmì Gayo ra ya̱ Derbe i̱ꞌnde‑la̱; ko̱ Timoteo; ti̱ꞌkoa̱á tje̱n‑ko̱ xi̱ta̱ ra ꞌmì Tíquico ko̱ Trófimo ra ya̱ nangi Asia i̱ꞌnde‑la̱.
Jñà xi̱ta̱ xàngie̱é kìi̱, tje̱n kijì ítjòn‑ní skanda ján Troas. Ya̱á iskoñá‑naji̱n.
ꞌKia̱ nga ijye ijyeheꞌtà jñà ni̱chjin‑la̱ ꞌsí nga bichi ni̱ño̱ nchra̱jín ra tsìn‑la̱ na̱ꞌyo̱ san, ichjíbé jngo‑ji̱n chitso ya̱ Filipos; a̱kjòn tsangì‑ji̱n; ra kjomà ꞌòn ni̱chjin, ya̱á ijchòtji̱ngi‑la̱ji̱n ján Troas; ya̱á tsikìtsa̱hijyo jngo xomàna̱‑ji̱n.
ꞌKia̱ nga tahingo̱ nga tjàꞌtsin‑la̱ xomàna̱ kjóxkóya ijye‑náji̱n nga inìjòya‑ji̱n ni̱ño̱ nchra̱jín; jè Pablo ꞌñó tse kiìchja̱ nga tsiꞌkéna̱jmíya‑la̱ ꞌén‑la̱ Cristo jñà xi̱ta̱ ra makjiín‑la̱ ta nga̱tjì‑la̱ nga̱ tífì ra ma nchijòn. Kiìchja̱‑ní skanda nga ijchò masen ni̱tje̱n.
Ya̱á titsa̱jna‑ji̱n ya̱ niꞌya ra kjijnasònꞌnga, ko̱ ꞌñó kjìn ma‑ni niꞌí isen ra i̱nchitì.
Jngo ndí ti ra ꞌmì Eutico, ya̱á tíjnajto ya̱ ñánda̱ ti̱ꞌxákji a̱ꞌta xi̱ꞌnde̱‑la̱ niꞌya ra jàn piso tjín‑la̱. Ko̱ jè Pablo ꞌñó tse kiìchja̱ nga tíꞌbéna̱jmí; jè ndí ti ra̱kìi̱ isijnafé‑ní, nga̱ ꞌñó nijñá‑la̱. ꞌKia̱ nga ijye ꞌñó isìfè iskàtje̱n‑ngi‑ní skanda ya̱ a̱ꞌta nangi. ꞌKia̱ nga iskiítje̱n‑ní xi̱ta̱, ijyeé miꞌken‑ní.
ꞌKia̱á inchrabàjen jè Pablo; itsabákjá jè ijo‑la̱ ndí ti, kitsò:
―Kì tà chjàn skon‑jiòn, tíjnakon‑ní.
ꞌKia̱ nga ijye kjomà, kijìmijín india‑ni; a̱kjòn isìjòya ni̱ño̱ nchra̱jín, ko̱ tsakjèn‑ko̱ xákjién. Ìjngo ꞌká tsikíꞌtsia̱ india‑ni nga tsiꞌkéna̱jmíya skanda nga kiꞌse i̱sén. A̱kjòn kijì‑ni.
Jñà xi̱ta̱ kiìko̱ó ya̱ niꞌya‑la̱ jè ti ra iskàtje̱n‑ngi; ko̱ ijyeé nda jaáya‑ila̱; ko̱ ꞌkoa̱á ꞌsín kjomà‑ni nga tse kjo̱ꞌnchán-takòn kiꞌse‑la̱.
Ngaji̱n, tsangì ítjòn‑náji̱n, ichjíbé jngo‑ji̱n chitso nga tsatojin‑ndá‑ji̱n skanda ñánda̱ ꞌmì Asón; ya̱á itjáhajcható‑ji̱n jè Pablo; nga̱ ꞌkoa̱á ꞌsín kitsò‑naji̱n, nga̱ ndi̱yá ndsa̱ko̱ó ki̱ji̱‑ni ra jè.
ꞌKia̱ nga ijye ijchò‑ji̱n ján Asón nga iskàkjo‑naji̱n ko̱ jè Pablo, tsikijnaya ko̱ò‑te‑naji̱n chitso nga tsangì‑ji̱n skanda ján Mitilene.
Jè Pablo, ꞌkoa̱á ꞌsín isíkítsjen nga tà ꞌjahato kixi̱í ya̱ Éfeso; isíxátíya‑ni nga mì kì ya̱ ki̱chjin‑ila̱ ya̱ nangi Asia; nga̱ jé ra mejèn‑la̱ tsa isa̱ ndi̱to̱n ki̱jchò Jerusalén tsa kií ni̱chjin‑la̱ ya̱ tíjna ꞌkia̱ nga ki̱tjo ꞌsí ꞌtse̱ Pentecostés.
Pablo, ꞌkia̱ nga tíjna ya̱ Mileto, kisìkasén kjoa̱á‑la̱ jñà xi̱ta̱ jchínga ra síkinda̱ na̱xi̱ndá‑la̱ Cristo ra títsa̱jna ya̱ Éfeso nga katanchrabá.
ꞌKia̱ nga ꞌji jñà xi̱ta̱ jchínga, kitsó‑la̱:
―Jiòn, ndaá tjíjin‑no kóꞌsín tíjna̱ko̱‑no skanda ꞌkia̱ nga ti̱ꞌsa̱ ꞌjía̱ i̱ nangi Asia.
Nga kjiꞌtá ni̱chjin, ꞌñó indakjoa̱ tísíxá‑la̱ Nainá; ko̱ mì ꞌkoa̱ ꞌki ndáxkoaa̱n tíbìxtén, kjín kjoa̱ tíbatojiàa̱n koni ꞌsín isìko̱‑na jñà xi̱ta̱ judío.
Tanga ꞌa̱n, ni̱ india ítsikikjón‑la̱ nga tsiꞌkènájmíya‑najiòn ngaꞌtsì ꞌén ra machjeén‑no ra kjo̱nda tsa̱jiòn. Ítsiꞌkenájmíya‑ná ya̱ ñánda̱ maxkóya xi̱ta̱ ko̱ ti̱ꞌkoa̱á ya̱ niꞌya‑no.
ꞌKoa̱á ꞌsín tsiꞌkènájmíya ijye‑la̱, ngaꞌtsì ra xi̱ta̱ judío ko̱ ra mì tsa xi̱ta̱ judío nga katasíkájno‑ni jé‑la̱ ko̱ kì ti̱ jé bátsji‑ni, ya̱ kátáfaꞌta‑la̱ Nainá ko̱ katakjiín‑la̱ a̱ꞌta ꞌtse̱ Jesucristo ra tíjna ítjòn‑ná.
ꞌNdi̱ ꞌndi̱, ya̱á tífia ján Jerusalén; nga̱ jè Inìma̱ Tsje‑la̱ Nainá kjo̱ꞌñó tífìko̱‑na. Nda mí kì be mé kjoa̱ ra ko̱maꞌtian;
ta jé‑ní ra be nga jngó jngó na̱xi̱ndá ya̱ ñánda̱ nga bijchoo̱, jè Inìma̱ Tsje‑la̱ Nainá, ꞌkoa̱á ꞌsín ꞌbéna̱jmíya‑na, nga nda̱yá‑ró kóti̱jna, ko̱ nga tseé kjo̱hiꞌin sikjiáa̱n.
Ra kjoa̱ ꞌtse̱ kjo̱hiꞌin, mì kì makájno‑na ni̱ꞌsín si̱ìꞌken‑na jñà xi̱ta̱. Nga̱ jé ra mejèn‑na nga nda sikjéheꞌta jè xá ra kitsjà‑na Jesús ra tíjna ítjòn‑ná nga sìkáꞌbía̱ ꞌén xi̱tse̱ ra nda tsò a̱ꞌta ꞌtse̱ kjo̱nda‑la̱ Nainá ra tsjá kjo̱tjò‑ná.
’ꞌNdi̱ ꞌndi̱, ꞌkoa̱á ꞌsín xín kixi̱‑no ngaꞌtsì‑najiòn ra ya̱ tsajmejín‑no nga tsiꞌkènájmíya‑no koni ꞌsín batéxoma Nainá, mì kì ti̱ jcha̱‑nájiòn.
ꞌKoa̱á xín‑no ꞌndi̱ ꞌndi̱, mì tsa ꞌa̱n tjín‑na jé tsa mì kì makjiín‑no ra a̱ꞌta ꞌtse̱ Jesús ko̱ tsa si̱jchija iꞌka ijo‑no.
Ra ꞌa̱n, ijyeé tsiꞌkènájmí ijye‑no kóꞌsín nga ijye tjínda‑la̱ Nainá; mì tsa mé ra tsikiꞌmá‑najiòn.
Jiòn jiòn, nda ti̱kinda̱a ijo‑no, ti̱ꞌkoa̱ nda ti̱kinda̱‑te ngaꞌtsì xi̱ta̱ na̱xi̱ndá‑la̱ Cristo ñánda̱ nga jè Inìma̱ Tsje‑la̱ Nainá xá ko̱ꞌsín kitsjà‑no xá nga jiòn si̱kinda̱a koni chji̱ngo̱ cho̱, jè na̱xi̱ndá‑la̱ Cristo ra jní‑la̱ tsikíxten nga ma isikijne.
ꞌA̱n, be‑ná, ꞌkia̱ nga ijye kjiáa̱n, kjoa̱haꞌsen‑jiín‑no ra kjꞌií xi̱ta̱, ra ko̱ꞌsín ꞌsi̱in koni tsi̱jén ra ꞌñó ꞌtse̱n, nga ko̱mejèn‑la̱ si̱ikjehesòn xi̱ta̱ na̱xi̱ndá‑la̱ Cristo.
Skanda ti̱ꞌkoa̱á ki̱tjokajiín iꞌka ra ti̱ xi̱ta̱ tsa̱jiòn‑no nga ko̱kòn‑ya ꞌén ra mì tsa kixi̱ kjoa̱; i̱ko̱ó xi̱ta̱ ra kotáꞌyáꞌta‑la̱ Cristo nga ya̱ ki̱ji̱ꞌta‑la̱ nga sko̱ónda̱cha̱‑la̱.
Ti̱tsa̱jnakon; ti̱kítsjen, ꞌa̱n, jàn nó tsakáti̱jnako̱‑no ko̱ ni̱chjin ko̱ ni̱tje̱n bixtée̱n ndáxkoaa̱n nga tsiꞌkènájmíya‑no
’ꞌNdi̱ ꞌndi̱ ngaꞌtsì‑no ꞌndsé, ya̱á síkítsa̱jnaya‑no tsja Nainá ko̱ ti̱ꞌkoa̱á síkítsa̱jnajin‑no ꞌén‑la̱, jè ꞌén ra tjín‑la̱ kjo̱nda, jè ꞌén ra ko̱ma tsjá‑la̱ ngaꞌñó inìma̱‑no, ko̱ tsjá‑no kjo̱tjò‑la̱ ra ijye ko̱ꞌsín kitsjà tsaꞌba Nainá nga tjábé ijye‑la̱ xi̱ta̱ ra jè sabà ko̱ꞌsín ijye tsijen tsjahíjin nga tsje tsikítsa̱jna.
ꞌA̱n, ni̱mé to̱n ko̱ ni̱jngo nikje‑la̱ xi̱ta̱ kjotsjàke̱.
Tà isa̱á nda tjíjin‑no ra jiòn, nga ndsa̱á isíxá‑na nga isakò‑na ngaꞌtsì tsajmì ra ꞌa̱n ísichjée̱n ko̱ ra kjochjeén‑la̱ xi̱ta̱ ra tsikitsa̱jnako̱‑na.
ꞌKoa̱á ꞌsín ítsakon‑yá‑no, nga machjeén‑ní nga si̱xé mé‑ni nga ma ki̱si̱ko̱‑ná jñà xi̱ta̱ ra iꞌin tjítsa̱jna; ti̱kítsjen koni tsò ꞌén‑la̱ Jesús ra tíjna ítjòn‑ná nga tsò: “Isa̱á nda ko̱chikonꞌtieén tsa jién ꞌkie̱é nda mí ꞌkoa̱‑ni tsa jién tjábé‑ná.”
ꞌKia̱ nga ijye ko̱ꞌsín kitsò, a̱kjòn tsasèn-xkóꞌnchiꞌta nangi jè Pablo; kiìchja̱ꞌta‑la̱ Nainá ko̱ kóhotjín xi̱ta̱.
Ngaꞌtsì xi̱ta̱ ꞌñó itsabákjá ko̱ kitsobà ngisin Pablo, ꞌñó iskindaya ngaꞌtsiòo̱.
ꞌÑó ba tjín‑la̱ jñà xi̱ta̱ koni ꞌsín ijye kitsò‑la̱ jè Pablo nga mì ti̱ kì ya̱ ske̱‑ni xákjién. A̱kjòn iko̱ índia skanda ñánda̱ kjijna chitso.
ꞌKia̱ nga ijye iníkítsa̱jna‑ji̱n jñà xi̱ta̱ xàngi̱‑ji̱n, ꞌkia̱á tsihijin jngo‑ji̱n chitso nga tsangì kixi̱‑ji̱n ya̱ ñánda̱ ꞌmì Cos; ra kjomà nchijòn ijchò‑ji̱n ñánda̱ ꞌmì Rodas, a̱kjòn tsangì‑ji̱n skanda ján Pátara.
Ya̱ Pátara kisakò jngo‑naji̱n chitso ra tífì ya̱ Fenicia, jè tsikitsa̱jnaya‑ji̱n a̱kjòn tsangì‑ji̱n.
ꞌKia̱ nga i̱nchimangí‑ji̱n ya̱ a̱jin nandá, kijcha‑náji̱n jè nangi ra kjijnajin‑ndá ra ꞌmì Chipre; ya̱á kjijna ya̱ ngaskoán‑na̱ji̱n; ꞌkoa̱á ꞌsín tsangì kixi̱‑ji̱n skanda Siria. Ya̱á ꞌjahaꞌsen chitso ya̱ na̱xi̱ndá Tiro nga̱ ya̱á itjajén ꞌchá ra ꞌya.
Ya̱ Tiro, iskajin‑náji̱n xi̱ta̱ ra kotáꞌyáꞌta‑la̱ Cristo. Ito ni̱chjin tsikitsa̱jnako̱‑ji̱n. Jñà xi̱ta̱ kìi̱, ꞌkoa̱á ꞌsín isìchi̱ya‑la̱ jè Inìma̱ Tsje‑la̱ Nainá nga jè Pablo mì kì ma ki̱ji̱ ján Jerusalén ko̱ ꞌkoa̱á ꞌsín kitsò‑la̱.
ꞌKia̱ nga ijye tsato jngo xomàna̱ nga titsa̱jna‑ji̱n, a̱kjòn tsangì india‑naji̱n. Tsakáhijtako̱ ijye‑naji̱n jñà xi̱ta̱‑la̱ Cristo ko̱ íchjín‑la̱ ko̱ i̱xti‑la̱ skanda ya̱ a̱ndi na̱xi̱ndá. Ya̱ a̱ndi ndáchikon tsincha-xkóꞌnchi‑náji̱n nga tsikitsaꞌba‑la̱ji̱n Nainá.
Tsangìjin‑ndá-isa‑ji̱n nga titsa̱ya‑ji̱n chitso; ítjo̱‑ji̱n ya̱ na̱xi̱ndá Tiro skanda nga ijchò‑ji̱n ya̱ na̱xi̱ndá Tolemaida. Ya̱á itjahatsíjen‑la̱ji̱n jñà ra ꞌndsé ma ra a̱ꞌta ꞌtse̱ Cristo; jngo ni̱chjin tsikitsa̱jnako̱‑ji̱n.
ꞌKia̱ ra ma nchijòn, tsangì‑náji̱n ján Cesarea. Ijchò‑ji̱n ya̱ niꞌya‑la̱ Felipe ra chja̱ya ꞌén nda‑la̱ Cristo. Ya̱á iníkjáya‑naji̱n niꞌya‑la̱. Jè xi̱ta̱ ra̱kìi̱, jè‑ni jngo xi̱ta̱ ra ito itjahájin nga ma ko̱si̱ko̱ꞌta xi̱ta̱ na̱xi̱ndá‑la̱ Cristo.
Jè Felipe, ijòn ma‑nì i̱xti íchjín xa̱ngó‑la̱ ra síchjeén Nainá nga chja̱ ngajo‑la̱.
Kjín ni̱chjin tsikitsa̱jnako̱‑ji̱n jè Felipe; ya̱á ꞌji jngo xi̱ta̱ ra ꞌmì Agabo ra síchjeén Nainá nga chja̱ ngajo‑la̱ ra inchrabà‑ni ya̱ Judea.
ꞌKia̱ nga ijchòjkon‑naji̱n, iskábé xìncho̱ ra bíkjá Pablo; tsikíꞌñó tsja ko̱ ndsa̱ko̱, a̱kjòn kitsò:
―ꞌKoa̱á ꞌsín tsò jè Inìma̱ Tsje‑la̱ Nainá. Ki̱í ꞌsín ki̱ítéꞌñó jñà xi̱ta̱ judío ján Jerusalén jè xi̱ta̱ ra bíkjá jè xìncho̱ ra̱kìi̱, a̱kjòn ya̱ si̱ìnga̱tsja ra mì tsa xi̱ta̱ judío.
Ngaji̱n ko̱ xi̱ta̱ ra ya̱ Cesarea i̱ꞌnde‑la̱, ꞌkia̱ nga inaꞌyá‑ji̱n ꞌén kìi̱, tsikitsaꞌba‑la̱ji̱n jè Pablo nga kì tà chjàn fì jnchro ya̱ Jerusalén.
Tanga jè Pablo kitsó‑ní:
―¿Mé‑nì nga chindáya‑najiòn ko̱ mé‑ni nga ko̱ꞌsín mejèn‑najiòn nga ti̱ꞌkoa̱ katamaba‑te‑na? ꞌA̱n ijyeé tíjna̱nda‑ná, mì tsa tà jè nga katasitéꞌñóo̱, ti̱ꞌkoa̱á tíjna̱nda‑ná nga ni̱ꞌsín katasíꞌken‑na xi̱ta̱ ján Jerusalén ra ta nga̱tjì ꞌtse̱ Jesús ra tíjna ítjòn‑ná.
Mì kì kjomà tsichàkjáya‑la̱ji̱n; tà ꞌkoa̱á ꞌsín kiꞌmì‑la̱ji̱n:
―Ko̱ꞌsín katama koni ꞌsín mejèn‑la̱ Nainá.
Ra ijye kjomà, tsikitsa̱jnanda‑náji̱n, a̱kjòn tsangì‑ji̱n ján Jerusalén.
Tsakáhijtako̱ iꞌka‑naji̱n jñà xi̱ta̱ ra kotáꞌyáꞌta‑la̱ Cristo ra ya̱ Cesarea i̱ꞌnde‑la̱. Kiìko̱‑naji̱n ya̱ niꞌya‑la̱ jngo xi̱ta̱ ra ꞌmì Mnasón ra ya̱ Chipre i̱ꞌnde‑la̱. Xi̱ta̱ ra̱kìi̱ ijyeé kjotseé kotáꞌyáꞌta‑la̱ Cristo. Ya̱á iníkjáyako̱‑ji̱n.
ꞌKia̱ nga ijchò‑ji̱n ya̱ Jerusalén, jñà ra ꞌndsé ma ra a̱ꞌta ꞌtse̱ Cristo ra ya̱ títsa̱jna, ꞌñó tsja kiꞌse‑la̱ nga ijchò‑ji̱n.
Ra ma nchijòn, ya̱á tsangì‑ji̱n ko̱ Pablo ya̱ niꞌya‑la̱ Jacobo; ko̱ ya̱á títsa̱jna‑te ngaꞌtsì jñà xi̱ta̱ jchínga ra síkinda̱ na̱xi̱ndá‑la̱ Nainá.
Pablo isíkjáyaá‑la̱ jñà xi̱ta̱ kìi̱, a̱kjòn nda kjón tsiꞌkéna̱jmí ijye‑la̱ kjoa̱ ra tíꞌsín Nainá a̱ꞌta ꞌtse̱ xá ra tíꞌsín ra jè, ya̱ a̱jin‑la̱ ra mì tsa xi̱ta̱ judío.
ꞌKia̱ nga kiíꞌnchré jñà ꞌén kìi̱, jeyaá isíkíjna Nainá ko̱ kitsó‑la̱ jè Pablo:
―Ji̱ ꞌndsé, tjiꞌya‑ní nga ijyeé kjín jmi ma‑ni jñà xi̱ta̱ judío ra makjiín‑la̱ a̱ꞌta ꞌtse̱ Jesús. Ngaꞌtsì xi̱ta̱ kìi̱, ꞌñó mejèn‑la̱ nga ki̱tjasòn kjo̱téxoma ra Nainá kitsjà‑la̱ Moisés.
Tanga ꞌkoa̱á‑ró ꞌsín ijye kiíꞌnchré ra a̱ꞌta tsa̱ji nga ꞌkoa̱á‑ró ꞌsín bakon‑ya‑la̱ ji̱ ngaꞌtsì xi̱ta̱ judío ra títsa̱jnajin ya̱ na̱xi̱ndá‑la̱ ra mì tsa xi̱ta̱ judío, nga mí‑ró ti̱ kì si̱hitjasòn‑ni kjo̱téxoma‑la̱ Moisés, nga katasíjchija‑ró koni ꞌsín ꞌnga‑ná ra jién, ti̱ꞌkoa̱á mì‑ró ti̱ kì kátíꞌta chi̱ba̱‑ni jñà ndí i̱xti‑la̱ ra kjoa̱ ꞌtse̱ circuncisión.
¿Kóꞌsín ko̱ma‑ni? Nga̱ xá kji̱ꞌnchré‑ni xi̱ta̱ nga i̱ tijni.
Ko̱ꞌsín ꞌti̱ìn koni ꞌsín ꞌkín‑laji̱n; títsa̱jnajin ijòn‑naji̱n i̱jndíi̱ xi̱ta̱ ra ijyeé ko̱ꞌsín kitsjà tsaꞌba nga si̱hitjasón‑la̱ Nainá.
Ta̱ña tiki̱i jñà xi̱ta̱ kìi̱. Ti̱tsje‑ti ijo‑li. Tíchjí ijyi kótjín kjeheya mé‑ni nga katasijno‑la̱ tsja̱‑sko̱, ko̱ mé‑ni nga ske̱‑ni xi̱ta̱ nga mì tsa kixi̱ kjoa̱ koni ꞌsín tsò ra a̱ꞌta tsa̱ji. Ya̱á ske̱‑ni nga ti̱ꞌkoa̱á nihitjasón‑ti jè kjo̱téxoma‑la̱ Moisés.
A̱ꞌta ꞌtse̱ xi̱ta̱ ra mì tsa xi̱ta̱ judío ra ijye makjiín‑la̱ ꞌén nda‑la̱ Cristo, ijyeé inikasén‑la̱ji̱n xa̱jo̱n koni ꞌsín nga ijye ichosòn‑la̱ji̱n nga mì kì ma ski̱ne̱ tsajmì ra ya̱ sinchá ya̱ ngixko̱n xkósòn ra nainá tsò‑la̱ xi̱ta̱; ko̱ mì ti̱ kì ko̱ma ski̱ne̱‑ni jní ko̱ jñà cho̱ ra mì kì xaájten jní‑la̱; nga ti̱ꞌkoa̱á, kì ti̱ kjoa̱chijngi sísin‑la̱.
Ra ma nchijòn, Pablo kiìko̱ó nga ijòn xi̱ta̱ kìi̱. Ta̱ñaá kiì sítsje ijo‑la̱ a̱ꞌta ꞌtse̱ jé‑la̱ [koni ꞌsín tjín kjo̱téxoma ꞌtse̱ xi̱ta̱ judío]; a̱kjòn kiì ya̱ ñánda̱ tíjna i̱ngo̱ ítjòn mé‑ni nga isíkjíꞌnchré‑ni xi̱ta̱ mé ni̱chjin‑ni nga kje̱heꞌtà ni̱chjin‑la̱ nga ko̱ꞌsín i̱nchisítsje ijo‑la̱; a̱kjòn ꞌkia̱á ko̱ma i̱ko̱ cho̱ jngó jngó xi̱ta̱ kìi̱ ra tsjá‑la̱ Nainá koni jngo kjo̱tjò.
ꞌKia̱ nga ijye kja̱me bijchó ito ni̱chjin, jñà xi̱ta̱ judío ra inchrabà‑ni ya̱ nangi Asia, kijtseé jè Pablo nga ya̱ tíjna ndi̱tsin i̱ngo̱ ítjòn; tsincháꞌa ngaꞌtsì xi̱ta̱, a̱kjòn itsabáꞌñó jè Pablo,
ꞌÑó kiìchja̱, kitsò:
―¡Ngaꞌtsì ra xi̱ta̱ Israel ꞌmì‑no, ti̱si̱ko̱‑náji̱n! Jé xi̱ta̱ ra̱kìi̱ ra ꞌñó tsáꞌba ya̱ ngaꞌtsì na̱xi̱ndá nga bakón‑ya kjo̱téxoma ra kondra̱ ꞌtse̱ na̱xi̱ndá, ra kondra̱ fì‑te‑la̱ kjo̱téxoma ꞌtse̱ Moisés, ko̱ ra kondra̱ fì‑la̱ i̱ngo̱ ítjòn. Skanda ti̱ꞌkoa̱á kàꞌfiìkó iꞌka ra mì tsa xi̱ta̱ Judío nga tísíkjahaꞌsen ya̱ ndi̱tsin i̱ngo̱ nga tísítjé jè i̱ꞌnde tsje‑la̱ Nainá.
Jñà xi̱ta̱ kìi̱, kií ko̱ꞌsín kitsò‑ni, ꞌkia̱ nga ꞌsa̱ ítjòn, kijtseé jè Pablo ya̱ a̱jin na̱xi̱ndá nga ta̱ña tje̱n‑ko̱ jngo xi̱ta̱ ra mì tsa xi̱ta̱ judío ra ꞌmì Trófimo ra Éfeso i̱ꞌnde‑la̱; ꞌkoa̱á ꞌsín isíkítsjen tsa ti̱ꞌkoa̱á ya̱á kiìko̱ ya̱ ndi̱tsin i̱ngo̱.
Ngaꞌtsì xi̱ta̱ na̱xi̱ndá kiíꞌnchré‑ní nga kjo̱si isakò. Ndi̱to̱ón kjóxkóya jñà xi̱ta̱. Itsabáꞌñó jè Pablo; kjo̱ꞌñó tsikínga nga tsachrje ya̱ ndi̱tsin i̱ngo̱; a̱kjòn tsikíchjàjto jè xo̱tjo̱ba̱ i̱ngo̱.
Jè xi̱ta̱ ítjòn‑la̱ chíchàn, ndi̱to̱ón tsikíxkóya jñà chíchàn‑la̱ ko̱ xi̱ta̱ ra tjíhijyo ítjòn‑la̱ chíchàn; ndi̱to̱ón tsahachikon nga kijì ya̱ ñánda̱ nga tjín kjo̱si. Jñà xi̱ta̱, ꞌkia̱ nga kijtse jñà chíchàn, ꞌkia̱á kitsjin‑nì jè Pablo; mì ti̱ kì iskajàn‑ko̱‑ni.
ꞌKia̱ nga ijchò jè xi̱ta̱ ítjòn‑la̱ chíchàn, itsabáꞌñó jè Pablo ko̱ tsikíꞌtin jñà chíchàn‑la̱ nga jò naꞌñó ki̱cha̱ kadena̱ kátíꞌtáꞌñó‑ni. A̱kjòn iskonangi‑la̱ jñà xi̱ta̱, yá xi̱ta̱‑ni ra ꞌmì Pablo ko̱ mé ra kiꞌsìn.
Ngaꞌtsì jñà xi̱ta̱ kìi̱, jndíi̱ ra ján chja̱; kja̱‑tsò kja̱‑tsò nga jngó jngó xi̱ta̱. Jè xi̱ta̱ ítjòn‑la̱ chíchàn, mì kì kjomà kijtse ñánda̱ tsikíꞌtsia̱ kjòn‑ni kjoa̱ ta nga̱tjì‑la̱ ꞌñó si kiꞌsìn jñà xi̱ta̱. Kitsjá‑la̱ kjo̱hixi̱ jñà chíchàn‑la̱ nga katafìko̱ jè Pablo ya̱ niꞌya ꞌtse̱ chíchàn.
ꞌKia̱ nga i̱nchifìmijno ya̱ ñánda̱ ma ꞌfahaꞌsen‑ni chíchàn, jñà chíchàn, chaán tsaꞌnga jè Pablo, ta nga̱tjì‑la̱ ꞌñó i̱nchimaꞌtse̱n jñà xi̱ta̱,
nga tsò:
―¡Katabiya‑róoi̱!
ꞌKia̱ nga ijye i̱nchiꞌfahaꞌsen‑ko̱ ya̱ niꞌya ꞌtse̱ chíchàn, jè Pablo kiìchja̱‑la̱ jè xi̱ta̱ ítjòn‑la̱ chíchàn, kitsò‑la̱:
―¿A ko̱maá kokó jngohíjta‑la?
Jè xi̱ta̱ ítjòn‑la̱ chíchàn kitsó‑la̱:
―¿A maá‑li nakjí ꞌén griego?
¿A mí tsa ji̱ ra Egipto i̱ꞌnde‑li, ra tsikíꞌtsia̱ jngo kjo̱jchán jñà ni̱chjin ra ijye tsato nga ijòn jmi xi̱ta̱ kiìko̱ kjo̱jchán ya̱ i̱ꞌnde a̱ꞌta xìn ñánda̱ nga nangi kixì?
Pablo kitsó‑la̱:
―ꞌA̱n, xi̱ta̱ judío‑ná, ya̱á i̱ꞌnde‑na̱ ya̱ Tarso, jngo na̱xi̱ndá ra ꞌñó nda naꞌyá‑la̱ ya̱ nangi Cilicia; ꞌti̱ìn kjo̱nda, ti̱ꞌnde‑ná nga kokó na̱jmiá jñà xi̱ta̱ na̱xi̱ndá.
Jè xi̱ta̱ ítjòn‑la̱ chíchàn, kitsjáꞌnde‑la̱; a̱kjòn tsasijna kixi̱ jè Pablo ya̱ a̱sòn‑la̱ ñánda̱ nga ki̱jo̱n chon; iskiítje̱n tsja nga jyò katitsa̱jna jñà xi̱ta̱ na̱xi̱ndá. ꞌKia̱ nga ijye tsikìtsa̱jnajyò, ꞌén Hebreo kiìchja̱ nga kitsò‑la̱:
―Ngaꞌtsiò ra xi̱ta̱ Israel ꞌmì‑no, ko̱ ra xi̱ta̱ jchínga ꞌmì‑no, nda ti̱náꞌyá‑ná koni ꞌsín xin‑no nga kósi̱ko̱tjià ijo‑na̱.
Jñà xi̱ta̱, ꞌkia̱ nga kiíꞌnchré nga ꞌén hebreo kiìchja̱‑la̱, isa̱á ta jyò tsikitsa̱jna. ꞌKia̱á kitsò‑isa Pablo:
―ꞌA̱n, xi̱ta̱ judío‑ná. Ya̱á kitsian ya̱ Tarso, na̱xi̱ndá ra chja̱‑ni ya̱ Cilicia. Tanga i̱í kjójcháa̱ Jerusalén. Jé ískotáꞌyáꞌta‑la̱ jè maestro Gamaliel. ꞌÑó nda tsakón‑ya‑na koni ꞌsín tjín kjo̱téxoma ꞌtse̱ xi̱ta̱ jchínga‑ná. Ngi tjíjngoó takoàa̱n nga tísìhitjásòn‑la̱ Nainá koni ꞌsín ꞌnià jiòn skanda ni̱chjin ꞌndi̱ ꞌndi̱.
Nga ꞌsa̱ kjotseé, kítsahatji̱ngi‑la̱ ko̱ skanda kjomején‑na nga kísìꞌkéen jñà xi̱ta̱ ra fìtji̱ngi‑la̱ jè ndi̱yá xi̱tse̱ ra̱kìi̱. Ítsabáꞌñó‑ná nga ísikjáhaꞌsen nda̱yá ra ko̱ íchjín ko̱ íchjá.
Jñà xi̱ta̱ ítjòn‑la̱ na̱ꞌmì, ko̱ ngaꞌtsì xi̱ta̱ jchínga ra títsa̱jna ítjòn, ndaá kijtse jñà kjoa̱ kìi̱. Jñá kitsjà‑na xa̱jo̱n ra ꞌya‑la̱ xi̱ta̱ xàngie̱é ra títsa̱jna ya̱ Damasco, ko̱ kijí‑ná ya̱ Damasco mé‑ni nga ko̱ma kji̱nchrabàko̱‑na i̱ Jerusalén ngaꞌtsì xi̱ta̱ ra makjiín‑la̱ a̱ꞌta ꞌtse̱ Cristo mé‑ni nga kataꞌbì‑la̱ kjo̱hiꞌin.
’ꞌKia̱ nga ijye ijchò chraña ya̱ Damasco, ijchó‑la tsa nchisen ꞌkia̱. Tà ndi̱to̱ón tsatsíjen jngo‑na niꞌí ra ngajmi inchrabà‑ni ra isìhisen kóhoꞌki jngo tjindi ñánda̱ nga tísi̱jnaa̱.
Iskajndoꞌtáa̱ ya̱ nangi. Ko̱ a̱kjòn kíꞌnchre jngoo̱ ꞌén ra a̱jin i̱sén kiìchja̱, kitsò: “Saulo, Saulo, ¿mé‑ni kondra̱ tjiꞌmi‑ná, nga ꞌa̱án ra tjimihìtji̱ngi‑ná?”
ꞌKia̱á ískonangi‑la̱, kíxin‑la̱: “¿Yá‑ni ngaji̱ Na̱ꞌìn?” Kitsó‑na: “ꞌA̱n‑ná ra ꞌmì‑na Jesús ra Nazaret tsa̱ꞌa̱n, ꞌa̱n‑ná ra kondra̱ tjiꞌmi‑la̱ ji̱ nga tjimihìtji̱ngi‑la̱.”
Jñà xi̱ta̱ ra tje̱n‑ko̱‑na, kijtseé niꞌí ra kjohisen, tanga mì kì kjòchi̱ya‑la̱ ꞌén‑la̱ jè ra ꞌa̱n kiìchja̱‑na.
ꞌKia̱á ískonangi‑la̱ nga kíxin‑la̱: “¿Mé ra ꞌsiaa̱n, Na̱ꞌìn?” Kitsó‑na: “Ti̱sítji̱in, ꞌtin ya̱ Damasco. Ya̱á ꞌse̱na̱jmí ijye‑li kóꞌsín nga ijye tjínda nga ꞌsi̱in.”
ꞌA̱n mì kì ti̱ tsatsíjen‑na, ta nga̱tjì‑la̱ jè niꞌí ra ꞌñó jate isìxka̱‑na. Jñà xi̱ta̱ ra tje̱n‑ko̱‑na itsabáꞌñó ndsa̱ nga kiìko̱‑na skanda ya̱ ján Damasco.
’Ya̱á tíjna jngo xi̱ta̱ ra ꞌmì Ananías ra nda bexkón Nainá koni ꞌsín tíchja̱ kjo̱téxoma‑la̱ Moisés; ngaꞌtsì xi̱ta̱ judío ra títsa̱jna ya̱ Damasco, saba ꞌkoa̱á ꞌsín tsò nga ndaá xi̱ta̱ jè Ananías.
ꞌKia̱ nga ꞌji katsíjen‑na jè Ananías, kitsó‑na: “ꞌNdsé Saulo, katatjáꞌxa̱ india‑ni jñà xkìn.” Ti̱ꞌkia̱á itjáꞌxa̱‑ni jñà xkoàa̱n, a̱kjòn ma kíjtsee̱ jè Ananías.
ꞌKia̱á kitsò-isa‑na: “Jé Nainá ra ꞌtse̱ xi̱ta̱ jchínga‑ná tsjahíjin‑li mé‑ni nga jcha̱xkin mé ra mejèn‑la̱, ti̱ꞌkoa̱á jcha̱xkin jè ra Ngi Xi̱ta̱ Kixi̱; ko̱ ki̱náꞌyi ꞌén‑la̱ ra tsaꞌba ki̱tjo‑ni.
Nga̱, ji̱í ꞌki̱‑la̱ ꞌén‑li ngaꞌtsì xi̱ta̱ nga ꞌkéna̱jmí‑la̱ ngaꞌtsì kjoa̱ ra tjìꞌyi ko̱ ra tjinaꞌyí.
’ꞌKia̱ nga ꞌjíi̱‑na i̱ Jerusalén, ya̱á kijiàa̱ ñánda̱ tíjna i̱ngo̱ ítjòn nga kíchjàꞌta‑la̱ Nainá. Ya̱á tsatsíjen jngo‑na ra koni tsa tíꞌbì‑na nijñá.
Kíjtse‑náa̱ jè Na̱ꞌín‑ná nga kitsò‑na: “Ti̱xátíyi, ndi̱to̱n títjo̱kàjin i̱ na̱xi̱ndá Jerusalén; nga̱ mì kì yá ra kji̱ꞌnchré ꞌén ra ki̱nákjoa̱yi ra a̱ꞌta tsa̱ꞌa̱n.”
ꞌA̱n kíxin‑la̱: “Na̱ꞌìn, ijyeé tjíjiín‑la̱, nga ꞌa̱án‑ná ra ítsabáꞌñó nga ísikjáhaꞌsen nda̱yá ko̱ nga ískajàn‑ko̱ jñà xi̱ta̱ ra makjiín‑la̱ ra a̱ꞌta tsa̱ji ñánda̱ nga jngó jngó niꞌya sinagoga kijiàa̱ ya̱ ñánda̱ nga maxkóya xi̱ta̱ Judío.
Ko̱ ti̱ꞌkoa̱á ya̱á tíjna̱ ꞌkia̱ nga isìꞌken xi̱ta̱ jè chi̱ꞌnda‑li Esteban, jè ra kitsjà ꞌén ra a̱ꞌta tsa̱ji; ti̱ꞌkoa̱á isìjngoó takoàa̱n ꞌkia̱ nga iniꞌken; skanda ꞌa̱án ísikínda̱ jñà nikje‑la̱ xi̱ta̱ ra isìꞌken.”
Tanga jè Na̱ꞌín‑ná kitsó‑na: “ꞌTin, ya̱á sikásén‑la na̱xi̱ndá ra kjin kjihijyo ya̱ ñánda̱ títsa̱jna ra mì tsa xi̱ta̱ judío.”
Jñà xi̱ta̱ na̱xi̱ndá, skanda ta ya̱á kiíꞌnchré-isa‑la̱; a̱kjòn ꞌkia̱á ꞌñó kiìchja̱, kitsò:
―¡Xi̱ta̱ ra̱kìi̱, katabiya! ¡Mì ti̱ kì machjeén‑ni nga kíjnakon‑isa i̱ i̱sàꞌnde!
Jñà xi̱ta̱ kìi̱, isa̱á ꞌñó kiìchja̱‑isa; tsikítsajne nikje‑la̱ ko̱ tsikíxten‑jín chijo ya̱ a̱jin i̱sén.
Jè xi̱ta̱ ítjòn‑la̱ chíchàn, kitsjá kjo̱hixi̱ nga ya̱ katasijnaꞌya Pablo ya̱ niꞌya ꞌtse̱ chíchàn; ti̱ꞌkoa̱á kitsjá kjo̱hixi̱ nga katajá‑la̱ mé‑ni nga kataꞌbéna̱jmí‑ni mé ra kiꞌsìn, mé‑ni ko̱ꞌsín ta̱ si síko̱‑ni jñà xi̱ta̱.
ꞌKia̱ nga ijye tsikíꞌtáꞌñó nga ko̱jà‑la̱, jè Pablo kitsò‑la̱ jè chíchàn ra ya̱ síjna, jè ra bíꞌtin jñà chíchàn ra iꞌka:
―¿A tjíꞌnde‑najiòn nga ko̱ꞌsín si̱ko̱o jngo xi̱ta̱ romano ra kjè ꞌya‑la̱ mé jé ra tjín‑la̱?
Jè chíchàn ra̱kìi̱, ꞌkia̱ nga kiíꞌnchré nga xi̱ta̱ romano‑ní, kiìjkoón jè xi̱ta̱ ítjòn‑la̱, kitsò‑la̱:
―¿Mé ra ꞌsi̱in? Nga̱ jè xi̱ta̱ ra̱kìi̱, xi̱ta̱ romano‑ró.
Jè xi̱ta̱ ítjòn‑la̱ chíchàn kijì‑ní nga ikjonangi‑la̱ Pablo, kitsò‑la̱:
―Ngaji̱, ¿a kixi̱í kjoa̱ nga xi̱ta̱ romano‑ní?
Jè Pablo kitsó‑la̱:
―Jon, ꞌén kixi̱‑ní.
Jè xi̱ta̱ ítjòn‑la̱ chíchàn kitsó‑la̱ Pablo:
―Tse jchán to̱n isingi‑na nga ma xi̱ta̱ romano kjomà.
Ko̱ jè Pablo kitsó‑la̱:
―Tanga ra ꞌa̱n, xá ꞌkoa̱á ꞌsín kitsin‑na nga xi̱ta̱ romano.
Jñà chíchàn ra tjín‑ni nga ko̱jà‑la̱ tsinchaꞌtaxìn‑ní; ti̱ꞌkoa̱á jè xi̱ta̱ ítjòn‑la̱ chíchàn skanda itsakjón‑ní ta nga̱tjì‑la̱ nga jè kitsjà kjo̱hixi̱ nga kisiꞌtáꞌñó.
ꞌKia̱ nga ma nchijòn, jè xi̱ta̱ ítjòn‑la̱ chíchàn mejèn‑la̱ nga ske̱ mé kjoa̱ kjòn‑ni ra tjín‑la̱ jè Pablo mé‑ni nga ko̱ꞌsín bángi‑ni jñà xi̱ta̱ judío. Iskíjnda̱ꞌñó‑ni; a̱kjòn tsikíxkóya xi̱ta̱ ítjòn‑la̱ na̱ꞌmì ko̱ xi̱ta̱xá ítjòn‑la̱ xi̱ta̱ judío; kiìko̱ Pablo, tsasíjna masen ya̱ ngixko̱n xi̱ta̱ kìi̱.
Jè Pablo iskoꞌán jñà xi̱ta̱xá ítjòn kitsò‑la̱:
―Jiòn ꞌndsé, ra xi̱ta̱ judío ꞌmì‑ná, ꞌkoa̱á xín‑no, ngi tsjeé tíjna kjo̱bítsjen‑na̱ nga nda tísitjásòn koni ꞌsín mejèn‑la̱ Nainá skanda ni̱chjin ꞌndi̱‑ni̱.
Jè na̱ꞌmì ítjòn ra ꞌmì Ananías, ꞌkoa̱á ꞌsín kitsò‑la̱ jñà xi̱ta̱ ra i̱jnchaꞌta chraña‑la̱ Pablo nga katasíjtsinꞌá jngo ya̱ tsaꞌba.
Pablo kitsó‑la̱:
―¡Nainá si̱ìjtsinꞌá‑te ya̱ ndsa̱ꞌbì, ji̱ ra jò i̱sén tjín‑li! Nga̱ ngaji̱, kií xá tijna‑ni nga kíndajín‑ná koni ꞌsín nga tíchja̱ kjo̱téxoma ko̱ ti̱ji̱í tjibatonè‑la̱ jè kjo̱téxoma nga tjiꞌbi kjo̱hixi̱ nga katanijtsinꞌá‑na.
Jñà xi̱ta̱ ra i̱nchaꞌta chraña‑la̱ Pablo kitsó‑la̱:
Jè Pablo kitsó‑la̱:
―ꞌNdsé, mì kì be tsa jè ra na̱ꞌmì ítjòn tíjna. Nga̱ ꞌkoa̱á ꞌsín tíchja̱ xa̱jo̱n ra tjíꞌta ꞌén‑la̱ Nainá nga tsò: “Jè ra xi̱ta̱xá ítjòn‑la̱ na̱xi̱ndá, mì kì ko̱ma ki̱nákjoa̱jno‑la̱.”
Pablo, ꞌkia̱ nga kijtse jñà xi̱ta̱ ra títsa̱jna nga jò‑ya tjín, nga tjín xi̱ta̱ fariseo ko̱ tjín xi̱ta̱ saduceo, ꞌñó kiìchja̱, kitsò:
―ꞌNdsé, ꞌa̱n, xi̱ta̱ fariseo‑náa̱; iꞌndí‑la̱ xi̱ta̱ fariseo‑náa̱; kií ko̱ꞌsín tísingi‑na ta nga̱tjì‑la̱ nga ꞌkoa̱á ꞌsín makjiín‑na nga faháya‑ila̱ jñà xi̱ta̱ ra biya.
ꞌKia̱ nga ijye ko̱ꞌsín kitsò Pablo, tsikíꞌtsia̱á nga tsakátikjo jñà xi̱ta̱ fariseo ko̱ xi̱ta̱ saduceo nga kjojòya kjo̱bítsjen‑la̱,
ta nga̱tjì‑la̱, nga̱ jñà xi̱ta̱ saduceo mì kì makjiín‑la̱ tsa kixi̱ kjoa̱ nga faháya‑ila̱ xi̱ta̱ ra biya, ti̱ꞌkoa̱á mì kì makjiín‑la̱ tsa tjín ra ꞌmì ìkja̱li̱ ko̱ tsa tjín ra i̱sén ni̱chjin ꞌmì; tanga jñà xi̱ta̱ fariseo makjiín ijyeé‑la̱ a̱ꞌta ꞌtse̱ ngaꞌtsì kjoa̱ kìi̱.
ꞌÑó jchán kiìchja̱ ngaꞌtsiòo̱ ko̱ ꞌkia̱á tsasítje̱n iꞌka xi̱ta̱ ra bakón‑ya kjo̱téxoma‑la̱ Nainá ra ya̱ chja̱‑ni xi̱ta̱ fariseo nga ꞌñó tsakátikjo nga kitsò:
―Jè xi̱ta̱ ra̱kìi̱, ni̱mé ra sakó‑naji̱n ra ꞌcho tíꞌsín; tsa kì ni̱chjin, tsa jngo i̱sén ni̱chjin kiìchja̱‑la̱ ko̱ tsa jngo ìkja̱li̱ tsakáko̱, tanga mì kì ma jién sa̱téchjá‑ná ra a̱ꞌta ꞌtse̱ Nainá.
ꞌKia̱ nga kijtse jè xi̱ta̱ ítjòn‑la̱ chíchàn nga sa ꞌñó sa ꞌñó makjan‑isa‑la̱ xi̱ta̱, itsakjón‑ní nga ꞌkoa̱á ꞌsín kjomà‑la̱ tsa ya̱ si̱ìꞌken jè Pablo. ꞌKia̱á kiìchja̱ iꞌka‑la̱ jñà chíchàn; kitsjá‑la̱ kjo̱hixi̱ nga katafìko̱ india‑ni ya̱ niꞌya ꞌtse̱ chíchàn.
Ra ma nchijòn nga ni̱tje̱n, jè Na̱ꞌín‑ná ijchò kasiꞌta‑la̱ Pablo nga kitsò‑la̱:
―Kì tà chjàn skon‑jìn, koni ꞌsín inakjí i̱ Jerusalén ra a̱ꞌta tsa̱ꞌa̱n, ꞌkoa̱á ti̱ꞌsín machjeén nga ki̱nákji̱i ján Roma.
ꞌKia̱ nga ijye kiꞌse i̱sén, jñà xi̱ta̱ judío tsajo̱óya‑ni nga si̱ìꞌken jè Pablo, ꞌkoa̱á ꞌsín kitsjà kixi̱ ꞌén‑la̱ nga mì ti̱ kì ko̱kje̱n‑ni ko̱ mì ti̱ kì nandá skꞌí‑ni skanda ꞌkia̱ nga si̱ìꞌken jè Pablo ko̱ nga jé Nainá katatsjá‑la̱ kjo̱hiꞌin tsa mì kì ki̱tjasòn‑la̱.
Tsatoó ichán ma‑ni jñà xi̱ta̱ judío ra ko̱ꞌsín tsajo̱óya‑ni.
Jñà xi̱ta̱ kìi̱, kiìjkón jñà xi̱ta̱ ítjòn‑la̱ na̱ꞌmì ko̱ xi̱ta̱ jchínga ꞌtse̱ xi̱ta̱ judío, kitsò‑la̱:
―ꞌKoa̱á ꞌsín ijye tsiꞌkì kixi̱‑ji̱n ꞌén‑na̱ji̱n nga mì kì mé ra chji̱ne̱‑ji̱n skanda ꞌkia̱ nga ki̱jchò ni̱chjin nga si̱ꞌken‑ji̱n jè Pablo, ko̱ nga Nainá katatsjá‑naji̱n kjo̱hiꞌin tsa mì kì ki̱tjasòn‑naji̱n.
Ngaꞌtsì‑no ra tjín‑no xá ítjòn koni ꞌsín nga titsa̱jnajtién, ko̱ꞌtìn‑la jè xi̱ta̱ ítjòn‑la̱ chíchàn nga katanchrabáko̱‑no i̱jndíi̱ nchijòn. Ta ꞌkoa̱á ꞌsín ꞌtin‑la nga jè mejèn‑najiòn nga isa̱ nda jcha̱a jè kjoa̱ ra tjín‑la̱. Ngaji̱n, ki̱tsa̱jnanda‑náji̱n ya̱ a̱ya ndi̱yá nga si̱ꞌken‑ji̱n ꞌkia̱ nga ti̱kje ꞌfiì i̱jndíi̱.
Tanga jè ti‑la̱ ndichja Pablo, kiíꞌnchré‑ní kjoa̱ ra tsajo̱óya‑ni jñà xi̱ta̱ judío; ꞌkia̱á kisíkjíꞌnchré jè Pablo ya̱ niꞌya ꞌtse̱ chíchàn.
Jè Pablo kiìchja̱ jngo‑la̱ chíchàn, kitsò‑la̱:
―Tiki̱i jè ti ra̱kìi̱ ya̱ ñánda̱ tíjna xi̱ta̱ ítjòn‑la̱ chíchàn. Tjín ꞌén ra ꞌke̱èna̱jmí‑la̱.
Jè chíchàn kiìko̱ó jè ti ra̱kìi̱ ya̱ ñánda̱ tíjna xi̱ta̱ ítjòn‑la̱ chíchàn, kitsò‑la̱:
―Jè Pablo ra tíjnaya nda̱yá kàchja̱‑na nga kàtsò‑na: “Tiki̱i jè ti ra̱kìi̱. Tjín‑ró jngo ꞌén ra ꞌke̱èna̱jmí‑la̱.”
Jè xi̱ta̱ ítjòn‑la̱ chíchàn, itsabáꞌñó tsja jè ti, kiìko̱ꞌtàxìn nga iskonangi‑la̱ mé ꞌén ra ꞌke̱èna̱jmí‑la̱.
Jè ti ra̱kìi̱ kitsó‑ní:
―Jñà xi̱ta̱ judío, ijyeé tsajo̱óya‑ni [nga mején‑la̱ sko̱ónda̱cha̱‑li] nga ꞌkoa̱‑ró ꞌsín ki̱ìtsaꞌba‑li nga íki̱i nchijòn jè Pablo ya̱ ngixko̱n xi̱ta̱xá judío nga mejèn‑ró‑la̱ isa̱ nda sko̱nangi‑la̱ mé kjoa̱ ra tjín‑la̱.
Ngaji̱, kì tà chjàn makjiín‑li. Nga̱ tsatoó‑la tsa ichán ma‑ni jñà xi̱ta̱ kìi̱ ra títsa̱jnanda nga kítsa̱jnachjà‑la̱ Pablo ya̱ a̱ya ndi̱yá nga mejèn‑la̱ si̱ìꞌken. Ijyeé ko̱ꞌsín kitsjà kixi̱ ꞌén‑la̱ nga mì‑ró ti̱ kì ko̱kje̱n‑ni, nga mì‑ró ti̱ kì nandá skꞌí‑ni skanda ꞌkia̱ nga si̱ìꞌken jè Pablo ko̱ nga Nainá‑ró katatsjá‑la̱ kjo̱hiꞌin tsa mì kì ki̱tjasòn‑la̱. Ko̱ ꞌndi̱ ꞌndi̱, tà jé i̱nchikoñá‑la̱ nga kóꞌsín síi̱ ra ji̱.
Jè xi̱ta̱ ítjòn‑la̱ chíchàn, ꞌkoa̱á ꞌsín kitsò‑la̱ jè ti nga katafì‑ni, ꞌkoa̱á ꞌsín tsikíꞌtin, kì tà chjàn yá ra ko̱tsò‑la̱ koni ꞌsín nga ijye jè tsiꞌkéna̱jmí‑la̱ jñà ꞌén kìi̱.
Jè xi̱ta̱ ítjòn‑la̱ chíchàn, jò chíchàn‑la̱ kiìchja̱‑la̱ ra bíꞌtin xákjién. Kitsjá‑la̱ kjo̱hixi̱ nga katasíkítsa̱jnanda jò sindo̱ chíchàn ra ndsa̱ko̱ ki̱ji̱‑ni, ko̱ jàn‑kan ko̱ te ra kabàyo̱ kítsa̱sòn‑la̱, ko̱ jò sindo̱ ra ki̱cha̱ lanza ꞌkoa̱ nga ki̱ji̱ skanda ya̱ Cesarea ꞌkia̱ nga ki̱jchò las nueve nga ijye ko̱jñò.
Ti̱ꞌkoa̱ kitsjá kjo̱hixi̱ nga kátíjnanda jngo kabàyo̱ ra kíjnakjá‑la̱ jè Pablo mé‑ni nga nda kjòn katafìko̱ skanda ñánda̱ tíjna jè xi̱ta̱xá ítjòn ra ꞌmì Félix.
Jngo xa̱jo̱n tsikínda ra ma nikasén ra tsò:
Jè xi̱ta̱ ra tísikásén‑la, jñà xi̱ta̱ judío kitsabáꞌñó. Kja̱meé kisìꞌken, tanga ꞌkia̱ nga kíꞌnchrè nga xi̱ta̱ romano‑ní, ꞌa̱án kiìko̱ jñà chíchàn‑na̱ nga ìtsjàꞌán.
Ko̱ ya̱á kiìko̱ ya̱ ñánda̱‑nioo̱ títsa̱jna jñà xi̱ta̱xá‑la̱ xi̱ta̱ judío nga mejèn‑na skee̱ mé kjoa̱ ra tjín‑la̱.
ꞌKia̱ nga ijchòko̱, kíjtse‑náa̱ nga ta kií nga̱tjì‑la̱ kjoa̱ ꞌtse̱ kjo̱téxoma ra tjín‑la̱. Ko̱ jè xi̱ta̱ ra̱kìi̱, nì mé jé tjín‑la̱ ra bakèn‑la̱ nga ki̱yá, skanda mí kì bakèn‑la̱ nga nda̱yá ki̱ji̱.
ꞌA̱n, ꞌkoa̱á ꞌsín kiꞌsena̱jmí‑na nga jñà xi̱ta̱ judío ꞌkoa̱á ꞌsín ijye tsajo̱óya‑ni nga mejèn‑la̱ ta si̱ìꞌken chijé. ꞌKoa̱á ma‑ni nga ji̱ tísikásén‑la. Ko̱ ꞌkoa̱á ti̱ꞌsín kíxin‑la̱ jñà xi̱ta̱ ra bángi nga ya̱ ngixkìi̱n katasindajín‑la̱ tsa mé kjoa̱ ra tjín‑la̱ ra kondra̱ ꞌtse̱.”
ꞌKia̱ nga ijye kjòjñò, jñà chíchàn kiìko̱ó jè Pablo skanda ján Antípatris koni ꞌsín nga ijye kisiꞌtin.
Ra ma nchijòn jñà chíchàn ra ndsa̱ko̱ kijì‑ni, tsáfaá‑ni; ꞌji‑ni skanda ya̱ niꞌya ꞌtse̱ chíchàn. Tà jñá kiìko̱ Pablo jñà chíchàn ra kabàyo̱ títsa̱jnasòn.
Jñà chíchàn kìi̱, ꞌkia̱ nga ijchò ya̱ Cesarea, isìnga̱tsjaá jè xi̱ta̱xá ítjòn xa̱jo̱n ra ꞌya ra inikasén‑la̱; ti̱ꞌkoa̱ isìnga̱tsja jè Pablo.
Jè xi̱ta̱xá ítjòn, ꞌkia̱ nga ijye tsikíxki̱yajin jè xa̱jo̱n ra inikasén‑la̱, iskonangi‑ní ñánda̱‑ni i̱ꞌnde‑la̱ Pablo. ꞌKia̱ nga ijye kijtse nga ya̱á nangi Cilicia i̱ꞌnde‑la̱,
kitsó‑la̱:
―ꞌKia̱á kjiꞌnchrè‑la ꞌkia̱ nga kjꞌi̱í jñà xi̱ta̱ ra bángi‑li.
A̱kjòn kitsjá kjo̱hixi̱ nga katamakìnda̱, ko̱ ya̱ katijna ya̱ niꞌya masen ra tsikínda Herodes.
Ra kjomà ꞌòn ni̱chjin, ijchó ya̱ Cesarea jè xi̱ta̱ ítjòn‑la̱ na̱ꞌmì ra ꞌmì Ananías. Tje̱n‑ko̱ iꞌka xi̱ta̱ jchínga ra tjíhijyo ítjòn‑la̱ xi̱ta̱ judío; ti̱ꞌkoa̱ tje̱n‑ko̱ jngo xi̱ta̱ ra ma‑la̱ chja̱tjì jngo kjoa̱ jè ra ꞌmì Tértulo. Jñà xi̱ta̱ kìi̱, kijì ñánda̱ nga tíjna jè Félix ra xi̱ta̱xá ítjòn tíjna nga tsakángi jè Pablo.
ꞌKia̱ nga ꞌjiìkásen masen Pablo, tsikíꞌtsia̱á jè Tértulo nga kitsjàꞌtin ꞌén ra kondra̱ ꞌtse̱; kitsò‑la̱ jè Félix:
―Ngaji̱ ra xi̱ta̱xá ítjòn tijni, kjo̱nda tsa̱ji‑ní nga ꞌnchán titsa̱hijyo‑ji̱n. Kjín kjoa̱ ra nda tíbitjasòn ya̱ na̱xi̱ndá‑na̱ji̱n ra kjoa̱chji̱ne̱ tsa̱ji.
Kjiꞌtá ni̱chjin tjín kjo̱nda tsa̱ji nga tíjngo. Ko̱ꞌsín Nainá ra kátíchjí‑li nga ko̱ꞌsín ta̱ nda tjibisiko̱‑náji̱n.
Majìn‑naji̱n nga tse chjinìchjin‑laji̱n; tjín‑li kjo̱nda nga ko̱ꞌsín ti̱náꞌya jngohíjta‑náji̱n.
ꞌKoa̱á ꞌsín ijye kijcha‑la̱ nga jè xi̱ta̱ ra̱kìi̱, ꞌñó ꞌcho tíꞌsín nga tjíjtsa i̱sàꞌnde síjòyaá xi̱ta̱ na̱xi̱ndá judío; jé tíjna ítjòn‑la̱ jñà xi̱ta̱ nazareno ra síkaatjìya‑la̱ ndi̱yá‑la̱ Nainá.
Ti̱ꞌkoa̱á kjomejèn‑la̱ isìkitsón ya̱ I̱ngo̱ Tsje‑la̱ Nainá nga mejèn‑la̱ isìkjahaꞌsen jngo kjoa̱ ra mì tsa ya̱ bako̱‑la̱; ꞌkoa̱á ma‑ni nga indabáꞌñó‑ji̱n. [Mején‑naji̱n ko̱ꞌsín si̱ko̱‑ji̱n koni ꞌsín tjín kjo̱téxoma tsa̱ji̱n,
tanga jé xi̱ta̱ ítjòn‑la̱ chíchàn ra ꞌmì Lisias tsasìko̱, ngi ko̱ó kjo̱ꞌtse̱n nga tsjaꞌán‑naji̱n ꞌkia̱ nga ijye nda indabáꞌñó‑ji̱n tsiki,
ko̱ ꞌkoa̱á ꞌsín kitsò nga jñà xi̱ta̱ ra bángi, tjíné‑la̱ nga i̱ ngixkìi̱n kátíndajín.] Ko̱maá ngaji̱ sabà chji̱nangi‑la̱ ngaꞌtsì kjoa̱ kìi̱, mé‑ni nga jcha̱‑ni kóꞌsín tjín kjòn‑ni nga ko̱ꞌsín fangi‑ji̱n.
Jñà xi̱ta̱ judío ra ya̱ títsa̱jna, ti̱ꞌkoa̱á ꞌkoa̱á ꞌsín kitsò nga ꞌkoa̱á ꞌsín tjín kiti.
Jè xi̱ta̱xá ítjòn iskimítje̱én tsja nga kitsjáꞌnde‑la̱ Pablo nga kiìchja̱. Jè Pablo kitsó‑ní:
―Ngaji̱ ra xi̱ta̱xá ítjòn tijni, ijyeé be‑náa̱ nga kjokjín nó tijnajin kjo̱téxoma ya̱ i̱ꞌnde ra̱kìi̱; ꞌkoa̱á ma‑ni nga ngi ko̱ó kjo̱tsja‑na̱ nga kichjàa̱, nga kósi̱ko̱ ijo‑na̱.
Ngaji̱, ko̱maá kjótsjiyi, ya̱á jcha̱a‑ni nga ꞌén kixi̱‑ní koni ꞌsín nga xiáa̱n; ꞌsa̱á tjín‑ni tejò ni̱chjin ꞌkia̱ nga ꞌjía̱ ya̱ Jerusalén nga ꞌjáha̱ꞌse̱n ya̱ i̱ngo̱ ítjòn nga kíjtsexkón Nainá.
Mì kì tsijen kijcha‑na tsa xi̱ta̱ tíbatíko̱, ko̱ ni̱ mì tsa xi̱ta̱ na̱xi̱ndá ítsinchaꞌá ya̱ ndi̱tsin i̱ngo̱ ítjòn, ko̱ ya̱ niꞌya sinagoga ñánda̱ maxkóya xi̱ta̱ Judío, ko̱ ya̱ a̱jin na̱xi̱ndá.
Jñà xi̱ta̱ ra bángi‑na mì kì ñánda̱ i̱ꞌká‑ni nga ko̱ki̱tso̱ nga ꞌén kixi̱‑ní jñà kjoa̱ ra bánè‑na.
Tanga ꞌkoa̱á xián kixi̱‑la ra ngi kjo̱hixi̱, ꞌa̱n, jè sìhitjásòn‑la̱ jè Nainá ra Nainá tsò‑la̱ xi̱ta̱ jchínga‑na̱ji̱n; ꞌkoa̱á ꞌsín sìhitjásòo̱n koni ꞌsín tjín jè ndi̱yá xi̱tse̱‑la̱ Cristo, jè ra tsò‑la̱ jñà xi̱ta̱ kìi̱ nga kjꞌií ndi̱yá‑ní a̱ꞌta ꞌtse̱ Nainá. ꞌA̱n makjiín ijyeé‑na koni ꞌsín tíchja̱ xa̱jo̱n ra tjíꞌta kjo̱téxoma‑la̱ Nainá ra tsikínda Moisés ko̱ ꞌtse̱ jñà xi̱ta̱ ra kiìchja̱ ngajo‑la̱ Nainá kjotseé.
ꞌKoa̱á ꞌsín tjíjngo takoàa̱n ra a̱ꞌta ꞌtse̱ Nainá nga tíkoñá‑la̱ koni ꞌsín i̱nchikoñá‑la̱ jñà xi̱ta̱ kìi̱, nga kjoa̱áyaá‑la̱ jñà xi̱ta̱ ra ijye ꞌken, jñà ra xi̱ta̱ kixi̱ ko̱ ra mì tsa xi̱ta̱ kixi̱ kjomà.
ꞌKoa̱á ma‑ni nga ꞌkoa̱á ꞌsín binè‑la̱ ijo‑na̱ nga tsjeé síkíjna kjo̱bítsjen‑na̱ ya̱ ngixko̱n Nainá ko̱ ya̱ ngixko̱n xi̱ta̱.
ꞌKoa̱á ꞌsín tjín kjoa̱ ra tíꞌsiaa̱n ya̱ ndi̱tsin i̱ngo̱ ꞌkia̱ nga ijye ísitsjée̱ ijo‑na̱ [koni ꞌsín tjín kjo̱téxoma‑la̱ xi̱ta̱ judío]. ꞌKia̱ nga kijtse‑na jñà xi̱ta̱ judío ra ya̱ Asia i̱ꞌnde‑la̱, mì tsa kjìn ma‑ni xi̱ta̱ ra títsa̱jnako̱‑na, ti̱ꞌkoa̱á mì tsa kjo̱si tíbìꞌtsiáa̱.
Jñá‑la xi̱ta̱ kìi̱ ra kixi̱ kjoa̱ ra ma kji̱nchrabà mé‑ni nga tsjá‑ni ꞌén‑la̱ tsa mé kjoa̱ ra tjín‑la̱ ra kondra̱ tsa̱ꞌa̱n.
Ko̱ tsa majìn, jñà xi̱ta̱ ra i̱ títsa̱jna káꞌténa̱jmí tsa mé jé ra isakò‑la̱ ra a̱ꞌta tsa̱ꞌa̱n ꞌkia̱ nga tsakáti̱jnaa̱ ya̱ ngixko̱n xi̱ta̱xá judío.
O̱ ra kií jé ra tíma‑na nga ꞌñó kíchjà ꞌkia̱ nga tíjna̱jin‑la̱ xi̱ta̱xá judío nga kíxin‑la̱: “Ni̱chjin ra̱kìi̱, ta kií kjoa̱ nga tísinéjé‑na ta nga̱tjì‑la̱ nga ko̱ꞌsín makjiín‑na nga faháya‑ila̱ jñà xi̱ta̱ ra biya.”
Jè Félix, ndaá tjíjin‑la̱ koni ꞌsín tjín jè ndi̱yá xi̱tse̱‑la̱ Jesucristo. Tsikíjna chráꞌbá jè kjoa̱ ra̱kìi̱. Kitsò:
―ꞌKia̱ nga kjꞌi̱í sabà jè Lisias jè xi̱ta̱ ítjòn‑la̱ chíchàn, ꞌkia̱á ko̱xín‑no kóꞌsín si̱ndajín jè kjoa̱ ra tjín‑no.
Jè Félix kitsjá‑la̱ kjo̱hixi̱ jñà chíchàn nga takó kátíjnaꞌya nda̱yá jè Pablo, tanga ti̱ꞌkoa̱á maá katatsjáꞌnde‑la̱ tsa mé ra mejèn‑la̱ nga ꞌsi̱in ko̱ ti̱ꞌkoa̱á katatsjáꞌnde‑te‑la̱ nga katasísin‑la̱ jñà xi̱ta̱ xákjién ra ki̱jchòꞌtsè ra nda báko̱.
ꞌKia̱ nga ijye tsato chiba ni̱chjin, ijchó india‑ni Félix; tje̱n‑ko̱ jè chjo̱ón‑la̱ ra ꞌmì Drusila ra ti̱ꞌkoa̱ xi̱ta̱ judío. Kitsjá kjo̱hixi̱ nga kiìjchꞌà jè Pablo nga ma kiíꞌnchré‑la̱ kóꞌsín makjiín‑la̱ ra a̱ꞌta ꞌtse̱ Cristo Jesús.
Jè Pablo, tsiꞌkéna̱jmí‑la̱ kóꞌsín tjín ra kjoa̱kixi̱, ko̱ kóꞌsín nga maá si̱kijne‑lá ijo‑ná nga mì ti̱ kì ꞌcho ꞌsia̱n‑ná; ti̱ꞌkoa̱á tsiꞌkéna̱jmí‑la̱ nga ꞌsa̱á nchrabá jè ni̱chjin nga si̱ndajín ijye‑la̱ jé‑la̱ xi̱ta̱. Jè Félix tà itsakjón‑ní; ꞌkia̱á kitsò‑la̱:
―ꞌTin‑nì ꞌndi̱‑ni̱. ꞌKia̱ kichjà india‑la ꞌkia̱ nga ko̱ꞌa‑na.
Jè Félix, ꞌkoa̱á ꞌsín koñá‑la̱, tsa kií ni̱chjin, to̱n tsjá‑la̱ jè Pablo mé‑ni nga ma si̱ìkíjnandi̱í‑ni; ꞌkoa̱á ma‑ni nga kjín ꞌka̱ kiìchja̱‑la̱ nga tsakáko̱na̱jmí.
ꞌKia̱ nga ijye tsato jò nó, jahatjìyaá xá‑la̱ Félix. Jè ꞌjahaꞌsen ngajo‑la̱ xi̱ta̱ ra ꞌmì Porcio Festo. Jè Félix, mején‑la̱ nga mì ꞌcho kíjna‑la̱ jñà xi̱ta̱ judío; ꞌkoa̱á ma‑ni nga takó isíkíjna‑isa nda̱yá jè Pablo.
Jè Festo ijchó ya̱ Cesarea nga ꞌjahaꞌsen xá ítjòn ra itjábé‑la̱; ra kjomà jàn ni̱chjin itjo ya̱ Cesarea, nga kijì ján Jerusalén.
ꞌKia̱ nga ijye tíjna ya̱ Jerusalén ijchòjkoón jñà na̱ꞌmì ítjòn ko̱ xi̱ta̱ ítjòn‑la̱ xi̱ta̱ judío nga tsakángi jè Pablo.
Isíjé‑la̱ kjo̱nda jè Festo nga katasíkjinchrobá‑nì jè Pablo ya̱ Jerusalén. Ta nga̱tjì‑la̱ jñà xi̱ta̱ kìi̱, ijye tjínda‑la̱ nga ya̱ kítsa̱chjà ikon‑la̱ ya̱ a̱ya ndi̱yá mé‑ni nga si̱ìꞌken‑ni.
Tanga jè Festo, kitsó‑ní:
―Mì kì ko̱ma‑jìn. Nga̱ jè Pablo nda̱yá tíjnaꞌya ya̱ Cesarea, ko̱ ꞌa̱n, ti̱ꞌkoa̱á koa̱áfa ndi̱to̱ón‑te‑na.
Katabáhijtako̱ iꞌka‑na jñà xi̱ta̱xá‑no ya̱ ján Cesarea mé‑ni ma katabángi‑ni jè xi̱ta̱ ra̱kìi̱, tsa mé jé ra tjín‑la̱ ra kondra̱ tsa̱jiòn.
Jè Festo tsikijnaá‑la tsa jin ni̱chjin ko̱ tsa te ni̱chjin ján Jerusalén; a̱kjòn tsáfa‑ni ya̱ Cesarea; ra kjomà nchijòn, ꞌkia̱ nga ijchò‑ni ya̱ Cesarea, tsikijnané jè íxile̱ ꞌtse̱ kjo̱téxoma‑la̱, a̱kjòn kitsjá kjo̱hixi̱ nga kiìjchꞌà jè Pablo.
ꞌKia̱ nga ꞌjahaꞌsen ya̱ niꞌya masen jè Pablo, jñà xi̱ta̱ judío ra ꞌji‑ni Jerusalén, kiì kinchaꞌta chraña‑la̱, ko̱ kjín sko̱ya ꞌén ndiso ra ꞌñó ꞌcho tsò tsakánè‑la̱, tanga ni̱jngo ra kjomà kisìkìxi̱ya jñà ꞌén ra kitsjà.
Jè Pablo tsasìko̱ó ijo‑la̱ kitsò:
―Ni̱mé jé ra tsakatsjía̱ ra kondra̱ tífì‑la̱ kjo̱téxoma‑la̱ xi̱ta̱ judío, ko̱ ni̱ mì tsa kondra̱ tífì‑la̱ jè i̱ngo̱ ítjòn‑la̱ Nainá, ko̱ ni̱ mì tsa kondra̱ tíjna̱‑la̱ xi̱ta̱xá ítjòn ꞌtse̱ Roma.
Tanga jè Festo mején‑la̱ nga mì ꞌcho kíjna‑la̱ jñà xi̱ta̱ judío; iskonangií‑la̱ jè Pablo, kitsò‑la̱:
―¿A mején‑li ꞌkín ya̱ Jerusalén mé‑ni nga ya̱ kíndajién jè kjoa̱ ra tjín‑li?
Pablo kiìchja̱‑ní kitsò:
―Ijyeé jnchro i̱ tíjna̱ ñánda̱ nga tjín kjo̱téxoma‑la̱ xi̱ta̱xá ítjòn ꞌtse̱ Roma. Machjeén‑ní nga i̱ katasindajín‑na. Ngaji̱ ndaá tjíjin‑li, mì tsa mé kjoa̱ ra tsakatsjía̱ ra a̱ꞌta ꞌtse̱ xi̱ta̱ judío.
Tsa tjín‑na jé ra bakèn‑la̱ nga ki̱yáa̱, tjíjngoó takoàa̱n nga katasíꞌken‑na xi̱ta̱; tanga tsa mì tsa kixi̱ tjín‑ni ꞌén ra títjahínè‑na, ni̱yá ra tjíꞌnde‑la̱ nga ya̱ si̱ìnga̱tsja‑na jñà xi̱ta̱ kìi̱. Isa̱á nda, jè kátíndajín‑na jè César [ra xi̱ta̱xá ítjòn tíjna ya̱ Roma ra batéxoma‑la̱ ngaꞌtsì xi̱ta̱xá ítjòn ra iꞌka].
Jè Festo, ꞌkia̱á tsajo̱óya‑ni ko̱ xi̱ta̱‑la̱ ra títsa̱jnako̱, a̱kjòn kitsò:
―Tsa ꞌkoa̱á ꞌsín níjí nga jè xi̱ta̱xá ítjòn‑la̱ Roma ki̱ìndajín‑li, ya̱á sikásén‑la̱.
Kjín ni̱chjin tsikitsa̱jna ya̱ Cesarea; ꞌkoa̱á ma‑ni nga jè Festo tsiꞌkéna̱jmí‑la̱ Agripa kjoa̱ ꞌtse̱ Pablo, kitsò‑la̱:
―Jngo xi̱ta̱ tíjnaꞌya ya̱ nda̱yá ra jè Félix isíkíjna.
ꞌKia̱ nga kijiàa̱ ján Jerusalén, jñà xi̱ta̱ ítjòn‑la̱ na̱ꞌmì ko̱ xi̱ta̱ jchínga‑la̱ xi̱ta̱ judío kitsjá‑na ꞌén nga bángi. Isíjé‑na nga ko̱ꞌsín katasinè‑la̱ nga katiya.
Tanga ꞌa̱n, ꞌkoa̱á ꞌsín kíxin‑la̱ nga jñà xi̱ta̱xá ꞌtse̱ Roma, mì tsa ko̱ꞌsín ꞌsín nga taxki̱ síꞌken xi̱ta̱ ꞌkia̱ nga ti̱kje ꞌya‑la̱ mé jé ra tjín‑la̱. Ítjòn kjón katajo̱óꞌa ko̱ jñà xi̱ta̱ ra bángi mé‑ni nga ko̱ma ko̱si̱ko̱‑ni ijo‑la̱.
ꞌKoa̱á ma‑ni, ꞌkia̱ nga ꞌji i̱jndíi̱ jñà xi̱ta̱ kìi̱, mì kì tsa ìskanichjín‑la̱; ra kjomà ma nchijòn, ꞌkia̱ nga ijye tsakáti̱jnasòn íxile̱‑na̱ ñánda̱ nga batexóma ya̱ niꞌya masen, ndi̱to̱ón kiìjchꞌà jè xi̱ta̱ ra̱kìi̱.
ꞌKia̱ nga ijye títsa̱jna masen jñà xi̱ta̱ ra bángi, ni̱mé ꞌén ra ko̱ꞌsín tsakánè‑la̱ koni ꞌsín ísikítsjee̱n ra ꞌa̱n.
Tà kií ꞌén ra tsakánè‑la̱ ra kondra̱ ꞌtse̱ Pablo koni ꞌsín nga makjiín‑la̱ ra a̱ꞌta ꞌtse̱ Nainá, ko̱ a̱ꞌta ꞌtse̱ jngo xi̱ta̱ ra ꞌmì Jesús ra ijye ꞌken; tanga, tsò ra jè Pablo nga tíjnakon‑ní.
Koni ꞌa̱n, mì kì be mé ra ꞌsiaa̱n a̱ꞌta ꞌtse̱ kjoa̱ kìi̱, ꞌkoa̱á ma‑ni nga ískonangi‑la̱ jè Pablo, a mején‑la̱ nga ki̱ji̱ ján Jerusalén mé‑ni nga ya̱ katasindajín‑la̱ jè kjoa̱ ra tísingi.
Tanga ꞌkoa̱á ꞌsín isíjé‑na jè Pablo nga jè xi̱ta̱xá ítjòn‑la̱ Roma kátíndajín‑la̱. Kií ko̱ꞌsín kítsja‑na kjo̱hixi̱ nga katìjnaya‑isa nda̱yá skanda ꞌkia̱ nga ko̱ma sikásén‑la̱ César ra xi̱ta̱xá ítjòn tíjna ꞌtse̱ Roma.
Jè Agripa kitsó‑la̱ jè Festo:
―Ti̱ꞌkoa̱á ꞌa̱n, mején‑na nga kjiꞌnchrè‑la̱ xi̱ta̱ ra̱kìi̱.
Jè Festo kitsó‑la̱:
―Nchijòn‑la ki̱náꞌya‑la̱.
Ra ma nchijòn, ꞌkia̱ nga jè Agripa ko̱ Berenice ꞌjahaꞌsen ya̱ niꞌya masen, ꞌñó nda kinisin‑la̱. Tje̱n‑ko̱ jñà xi̱ta̱ ítjòn‑la̱ chíchàn ko̱ jñà xi̱ta̱ ítjòn‑la̱ na̱xi̱ndá; jè Festo kitsjá kjo̱hixi̱ nga katijchꞌa jè Pablo.
Ko̱ a̱kjòn kitsò:
―Ngaji̱ Agripa ra xi̱ta̱xá ítjòn tijni, ko̱ ngaꞌtsì‑no ra i̱ titsa̱jnako̱‑náji̱n: Chítsijen‑la xi̱ta̱ ra̱kìi̱. Ngaꞌtsì jñà xi̱ta̱ judío ra ya̱ Jerusalén i̱ꞌnde‑la̱ ko̱ ra i̱ Cesarea i̱ꞌnde‑la̱ ꞌñó jchán i̱nchisíjéꞌta‑na nga mejèn‑la̱ nga katabiya.
Tanga ꞌa̱n, nì mé kjoa̱ matsji‑na ra a̱ꞌta ꞌtse̱ ra bakèn‑la̱ nga ki̱yá. Tanga tsaꞌbaá isíjé‑ni nga jè xi̱ta̱xá ítjòn ra tíjna ya̱ Roma katabíndajín‑la̱. ꞌA̱n, ꞌkoa̱á ꞌsín ijye ískosòn‑la̱ nga ya̱ sikásén‑la̱.
Tanga ꞌa̱n, ni̱mé jé ra sakó‑na ra a̱ꞌta ꞌtse̱ xi̱ta̱ ra̱kìi̱ kóꞌsín ko̱ma‑ni nga sikásén‑la̱ xa̱jo̱n jè xi̱ta̱ ítjòn‑na̱ ꞌtse̱ Roma. ꞌKoa̱á ma‑ni nga síjé‑najiòn ra i̱ titsa̱jna ko̱ ngaji̱ nàmi̱ Agripa ra xi̱ta̱xá ítjòn ꞌmì‑li, mé‑ni ꞌkia̱ nga ijye ko̱jtsò, sa̱kò‑na kjo̱hixi̱ kóꞌsín nga ma sikásén‑la̱ xa̱jo̱n jè xi̱ta̱xá ítjòn ꞌtse̱ Roma.
ꞌA̱n, ꞌkoa̱á ma‑na, nga nì mé chjí‑la̱ tsa taxki̱ sikásén jngo xi̱ta̱ preso tsa mì kì sikásén‑te jngo xa̱jo̱n a̱ꞌta ꞌtse̱ mé jé ra tjín‑la̱.
Jè Agripa kitsó‑la̱ Pablo:
―Tjíꞌndeé‑li nga ki̱nákji̱i nga ti̱si̱ki̱i ijo‑li.
Pablo iskimítje̱én tsja; tsikíꞌtsia̱ nga kiìchja̱tjì ijo‑la̱; kitsò:
―Ngaji̱ Agripa, matsjaá‑na nga ma ji̱ kichjàko̱‑la mé‑ni nga ma kósi̱ko̱o ijo‑na̱ a̱ꞌta ꞌtse̱ ngaꞌtsì kjoa̱ ra bánè‑na jñà xi̱ta̱ judío nga bángi‑na.
Be‑náa̱ ngaji̱ Agripa, nga ndaá tjíjin ijye‑li ngaꞌtsì kjoa̱, kóꞌsín nga‑la̱ jñà xi̱ta̱ judío ko̱ kjoa̱ ra jñà jo̱óya‑ni. ꞌKoa̱á ma‑ni nga síjé‑la, ꞌti̱ìn kjo̱nda, ti̱náꞌya‑la nda nda‑ná.
’Ngaꞌtsì jñà xi̱ta̱ judío ndaá tjíjin‑la̱ kóꞌsín tísíjchá ijo‑na̱ ya̱ nangi‑na̱ ko̱ ya̱ Jerusalén skanda ꞌkia̱ nga ti̱ꞌsa̱ ti ꞌkiaa̱.
Jñà xi̱ta̱ kìi̱, ko̱maá káꞌténa̱jmí‑li tsa mejèn‑la̱. Nga̱ ndaá tjíjin‑la̱ ra jñà; skanda ti̱ꞌsa̱‑ni, ya̱á iskotáꞌyájin‑la̱ ꞌa̱n jñà xi̱ta̱ fariseo. Jñà xi̱ta̱ fariseo taxki̱ iꞌiín tjín koni ꞌsín nga bínè‑la̱ ijo‑la̱ nga bexkón kjo̱téxoma‑la̱ Nainá koni ra jñà xi̱ta̱ judío ra iꞌka.
Ta ꞌkoa̱á tjín jnchro‑ni kjoa̱ ra i̱ tíjna̱‑na, ta nga̱tjì‑la̱ ra ꞌa̱n, ꞌkoa̱á ꞌsín tjíjngo takoàa̱n nga ki̱tjasón kjoa̱ ra ꞌa̱n tíkoñá‑la̱ koni ꞌsín nga Nainá ijye kitsjà‑la̱ ꞌén jñà xi̱ta̱ jchínga‑na̱ji̱n.
Jñà tje̱‑la̱ na̱xi̱ndá Israel ra tejò ma‑ni, ko̱ ni̱chjin ko̱ ni̱tje̱n, jeya i̱nchisíkíjna Nainá nga i̱nchikoñá‑la̱ nga ki̱tjasòn jñà kjoa̱ kìi̱. ꞌKoa̱á ꞌsín xin‑la nga ji̱ Agripa, ra ꞌa̱n, ti̱jñá‑ni kjo̱nda kìi̱ ra tíkoñá‑la̱; ꞌkoa̱á ma‑ni nga bángi‑na jñà xi̱ta̱ judío.
Jiòn, ¿mé‑ni nga mì kì makjiín‑no nga maá‑la̱ Nainá síkjaáya‑la̱ jñà xi̱ta̱ ra ijye ꞌken?
ꞌKoa̱á ꞌsín kíꞌsiaa̱n ya̱ ján Jerusalén. Jñà xi̱ta̱ ítjòn‑la̱ na̱ꞌmì kitsjá‑na kjo̱hixi̱ nga ꞌñó kjìn xi̱ta̱ tsje‑la̱ Nainá ítsinchaꞌyá nda̱yá. Ko̱ ꞌkia̱ nga iniꞌken jñà xi̱ta̱ kìi̱, ꞌa̱n, ti̱ꞌkoa̱á ya̱á isíngásòn‑ko̱ xi̱ta̱ ra ko̱kiꞌsiòo̱n.
Nga̱ jndíi̱ ra ján kijiàa̱ ya̱ niꞌya sinagoga ñánda̱ nga maxkóya xi̱ta̱ Judío; kjín ꞌka̱ kítsja‑la̱ kjo̱hiꞌin nga mejèn‑na nga katachja̱jno‑la̱ jè Cristo. ꞌÑó ísijtíkee̱, skanda kiìtji̱ngi‑la̱ ra kondra̱ ꞌtse̱ ya̱ ñánda̱ na̱xi̱ndá kjin.
’Kií xá kijì‑na ya̱ na̱xi̱ndá Damasco ꞌkia̱ nga ijye tsatéxá‑na ko̱ ti̱ꞌkoa̱ kitsjá‑na kjo̱hixi̱ jñà xi̱ta̱ ítjòn‑la̱ na̱ꞌmì.
Ijchó‑la tsa masen ni̱chjin, ji̱ nàmi̱ Agripa, ꞌkia̱ nga tífia ya̱ a̱ya ndi̱yáa̱, kíjtseé jngo niꞌí ra ngajmi inchrabà‑ni ra ꞌñó fate tsatsíjen nda mí ꞌkoa̱‑ni koni jè ndabá‑la̱ tsáꞌbí. Ngi isìhiseén ya̱ jngo tjindi‑la̱ ñánda̱ nga tífia ko̱ kóhoꞌki ñánda̱ nga i̱jncha xi̱ta̱ ra tje̱n‑ko̱‑na.
Ngaꞌtsì‑naji̱n ngi iskatsajoꞌtá‑náji̱n ya̱ nangi, ko̱ a̱kjòn kíꞌnchrè jngo ꞌén ya̱ a̱jin i̱sén ra ꞌén hebreo kiìchja̱‑na nga kitsò: “Saulo, Saulo, ¿mé‑ni ꞌa̱n mihìtji̱ngi‑ná nga kondra̱ ꞌmì‑ná? Ti̱ji̱í tjifatsji‑la̱ kjo̱hiꞌin ijo‑li, koni ꞌsín ꞌsín nchra̱ja̱ ꞌkia̱ nga tsjòn‑la̱ yákjo̱n ra bíchjà‑ila̱ ni‑la̱.”
ꞌA̱n, kíxiín‑la̱: “¿Yá‑ni ngaji̱ Na̱ꞌìn?” ꞌKia̱á kitsò‑na: “ꞌA̱n‑ná ra ꞌmì‑na Jesús ra kondra̱ tjiꞌmi‑la̱ ji̱ nga mihìtji̱ngi‑la̱.
Ti̱sítji̱in; ti̱si̱jna kixi̱í; kií xá kasìkatsíjen‑la ijo‑na̱ mé‑ni nga ꞌa̱n si̱xáko̱‑ná ko̱ ji̱í íki̱i ꞌén a̱ꞌta ꞌtse̱ kjoa̱ ra ijye kàꞌyi ko̱ ra ꞌsa̱ jcha̱ isi, jñà ra ꞌsa̱ kokon-isa‑la.
ꞌA̱án sikónda̱‑la nga mì mé si̱ìko̱‑li jñà xi̱ta̱ na̱xi̱ndá‑li ra xi̱ta̱ judío ko̱ ra mì tsa xi̱ta̱ judío. Nga̱ ya̱á sikásén‑la ꞌndi̱ ya̱ ñánda̱ nga tjíhijyo jñà xi̱ta̱ kìi̱,
mé‑ni nga chjíꞌxa̱ngi xko̱n nga mì ti̱ ya̱ katimaya‑ni ya̱ ndi̱yá ra jñò chon; ndi̱yá iseén katimaya. Katitjokàjin ñánda̱ nga jè xi̱ta̱‑ni̱í itsabáꞌñó, jè Nainá katafìꞌta‑la̱. Katakjiín‑la̱ ra a̱ꞌta tsa̱ꞌa̱n, mé‑ni nga ma sijcháꞌta‑la̱ jé‑la̱ ti̱ꞌkoa̱á tjábé‑te‑la̱ kjo̱tjò ra tjábé‑la̱ xi̱ta̱ na̱xi̱ndá‑la̱ Nainá ra xá tsjahíjin‑ni.”
’Ngaji̱ Agripa ra xi̱ta̱xá ítjòn tijni, ꞌa̱n mì kì tsa isítája jiàa̱n jè inìma̱‑na̱ ꞌkia̱ nga kíjtsee̱ jè kjoa̱ ra̱kìi̱ nga kíꞌnchrè ra ngajmi inchrabà‑ni.
Ta isa̱á ya̱ kjón tsiꞌkènájmí ítjòn‑la̱ jñà xi̱ta̱ Damasco, a̱kjòn tsiꞌkènájmí‑la̱ xi̱ta̱ Jerusalén, ko̱ kóhoꞌki nangi Judea, ko̱ ngaꞌtsì jñà ra mì tsa xi̱ta̱ judío. ꞌKoa̱á ꞌsín ítsiꞌkena̱jmí‑la̱ nga katasíkájno‑ni jé‑la̱, ko̱ kì ti̱ tsja jé bátsji‑ni; Nainá katafìꞌta‑la̱; ko̱ꞌsín kataꞌsín jè kjo̱nda ra ꞌya‑la̱ nga ijye jahatjìya‑la̱ kjo̱bítsjen‑la̱.
ꞌKoa̱á ma‑ni nga kitsabáꞌñó‑na jñà xi̱ta̱ judío ya̱ ndi̱tsin i̱ngo̱, nga mejèn‑la̱ nga si̱ìꞌken‑na.
Tanga jé Nainá tíbasìko̱‑ná; ꞌkoa̱á ma‑ni nga takó ko̱ꞌsín tíꞌsiaa̱n skanda ꞌndi̱ ꞌndi̱; ꞌkoa̱á ꞌsín tíꞌbènájmí ijye‑la̱ ngaꞌtsì ra i̱xti ko̱ ngaꞌtsì jñà ra xi̱ta̱ jchínga. Mì tsa kjꞌií ꞌsín tíbakon‑yá‑la̱; kií ꞌén ra tíꞌbènájmí‑la̱ jè ra tsakón‑ya‑te jè Moisés ko̱ xi̱ta̱ ra isìchjeén Nainá nga kiìchja̱ ngajo‑la̱, jñà kjoa̱ ra tjínè‑la̱ ra ko̱ka̱ma ni̱chjin ra fì‑isa
nga jè Cristo [xi̱ta̱ ra xá isìkasén‑ni Nainá], tjínè‑la̱ nga ko̱ꞌsín ꞌken, tanga ꞌkia̱ nga ijye ꞌken, jè‑ní ra jaáya ítjòn‑la̱, mé‑ni nga ko̱ma ꞌke̱èna̱jmíya‑ni kóꞌsín nga ko̱hisen‑jín ya̱ inìma̱‑la̱ ngaꞌtsì xi̱ta̱ judío ko̱ ra mì tsa xi̱ta̱ judío.
Jè Festo, ꞌkia̱ nga kiíꞌnchré ꞌén‑la̱ Pablo nga tíbasìko̱ ijo‑la̱, ꞌñó kiìchja̱ kitsò:
―¡Ngaji̱ Pablo, ijyeé‑la tímaská‑li; jé‑la xa̱jo̱n ra ta̱ nda chitáꞌyí tísíská‑li!
Tanga jè Pablo kitsó‑la̱:
―Ngaji̱ Nàmi̱ Festo ra xi̱ta̱xá tijni, mì tsa ská‑na; ꞌkoa̱á ꞌsín tjín; ꞌén kixi̱í ra tíchjàa̱.
Jè Agripa ra xi̱ta̱xá ítjòn tíjna, tjíjin ijyeé‑la̱ jñà kjoa̱ kìi̱; ꞌkoa̱á ma‑ni nga maꞌñótakoàa̱n nga ko̱ꞌsín tíchjàa̱ ya̱ ngixko̱n ra jè; ꞌa̱n, ꞌkoa̱á ꞌsín makjiín kixi̱‑na nga ra jè, ti̱ꞌkoa̱á ꞌñó nda tjíjin‑la̱ jñà kjoa̱ kìi̱; nga mì tsa tjíꞌma‑jìn koni ꞌsín kjomà.
Ngaji̱ Agripa ra xi̱ta̱xá ítjòn tijni, ¿a makjiín‑li koni ꞌsín kitsò jñà xi̱ta̱ ra Nainá kisìchjeén nga kiìchja̱ ngajo‑la̱? ꞌKoa̱á ma‑na nga makjiín‑li.
Jè Agripa kitsó‑la̱ Pablo:
―¿A ꞌkoa̱á ma‑li nga tà ndi̱to̱ón ko̱kjiín‑na nga xi̱ta̱‑la̱ Cristo ko̱maa̱?
Jè Pablo kitsó‑ní:
―A ndi̱to̱ón ko̱kjiín‑li o̱ ra mí tsa ndi̱to̱n ko̱kjiín‑li, ꞌa̱n, ꞌkoa̱á ꞌsín síjé‑la̱ Nainá nga mì tsa tà ji̱ katakjiín‑li ra xi̱ta̱xá ítjòn ꞌmì‑li, ti̱ꞌkoa̱á katakjiín‑te‑la̱ ngaꞌtsì xi̱ta̱ ra i̱nchiꞌnchré‑na nga ko̱ꞌsín katama koni ꞌa̱n, tanga kì chjàn naꞌñó ki̱cha̱ siꞌta.
ꞌKia̱á tsasítje̱n Agripa ko̱ Festo ko̱ Berenice, ko̱ ngaꞌtsì xi̱ta̱ ra ya̱ títsa̱jna.
Xìnꞌtá kijì nga tsajo̱óya‑ni kjoa̱ kìi̱. Kitsò‑la̱ xákjién:
―Jè xi̱ta̱ ra̱kìi̱, ni̱mé kjoa̱ tjín‑la̱ ra bakèn‑la̱ nga ki̱yá, skanda ti̱ꞌkoa̱á mì kì bakèn‑la̱ nga nda̱yá kíjnaꞌya.
Agripa kitsó‑la̱ jè Festo:
―Jè xi̱ta̱ ra̱kìi̱, nda ko̱maá‑la kíjnandi̱í‑ni tsa mì‑la ko̱ꞌsín isíjé nga jè xi̱ta̱xá ítjòn‑la̱ Roma kátíndajín saba‑la̱.
Ya̱á tsitjàha̱ꞌse̱n‑ji̱n jngo chitso ra ya̱ ꞌtse̱ Adramitio ra ijye mejèn tíbitjo ra ya̱ tífì jngó jngó na̱xi̱ndá a̱ndi ndáchikon ꞌtse̱ nangi Asia. Ti̱ꞌkoa̱ ya̱á tsakáhijtako̱‑naji̱n xi̱ta̱ ra ꞌmì Aristarco ra ya̱ i̱ꞌnde‑la̱ Tesalónica, na̱xi̱ndá ra chja̱‑ni Macedonia.
Ra kjomà ma nchijòn, ya̱á ijchò‑ji̱n na̱xi̱ndá ra kjijna a̱ndi nandá ra ꞌmì Sidón. Jè Julio ndaá isìko̱ jè Pablo, kitsjáꞌndeé‑ní nga kiì katsíjen‑la̱ jñà xi̱ta̱ ra nda báko̱, mé‑ni nga jñà xi̱ta̱ kìi̱ isìsin‑la̱ Pablo.
ꞌKia̱ nga ítjo̱‑ji̱n ya̱ Sidón, ꞌkoa̱á ꞌsín tsangìkjájton‑ji̱n ya̱ ra ijngoa‑la̱ nangi ra kjijnajin nandá ra ꞌmì Chipre, nga̱ jè tjo̱, ꞌkoa̱á ꞌsín tíꞌbé koni ꞌsín i̱nchimangí‑ji̱n tsiki.
ꞌKoa̱á ꞌsín tsatojin‑ji̱n ndáchikon nga tsitjàha̱ndi‑laji̱n i̱ꞌnde ꞌtse̱ Cilicia ko̱ Panfilia, a̱kjòn ijchò‑ji̱n ñánda̱ ꞌmì Mira, na̱xi̱ndá ra chja̱‑ni i̱ꞌnde Licia.
Jè xi̱ta̱ ítjòn‑la̱ chíchàn isakò jngo‑la̱ chitso ra ya̱ ꞌtse̱ Alejandría ra ya̱ tífì Italia; ya̱á isìkjahaꞌsen‑naji̱n mé‑ni nga kjomà tsangì-isa‑naji̱n.
Kjín ni̱chjin tsinchimajin‑ji̱n ya̱ ndáchikon nga̱ xa̱án kijì jè chitso; ꞌñó chjá ijchò‑naji̱n ya̱ kixi̱‑la̱ Gnido. Jè tjo̱ mì kì kitsjáꞌnde‑la̱ jè chitso nga tsangì kixi̱‑ji̱n; ꞌkoa̱á ꞌsín tsangìkjájton‑ji̱n ya̱ nangi Creta, ya̱ kixi̱‑la̱ na̱xi̱ndá Salmón.
Tseé kjo̱hiꞌin kiꞌnià‑ji̱n nga tsatojin‑ndá jè chitso nga tíjngo a̱ndi ndáchikon ꞌtse̱ Creta. ꞌÑó chjá ijchò‑naji̱n ya̱ i̱ꞌnde ñánda̱ ꞌmì Buenos Puertos ya̱ chrañaꞌtá‑la̱ na̱xi̱ndá Lasea.
Ijyeé kjìn ni̱chjin tsato; ijyeé ꞌñó xkón tjín‑la̱ ya̱ a̱jin ndáchikon nga̱ tímachrañaá ni̱chjin cho̱ ꞌnchán ñánda̱ nga ꞌñó ꞌfiì tjo̱. ꞌKoa̱á ma‑ni nga jè Pablo kitsjá‑la̱ ꞌén jñà xi̱ta̱,
kitsò‑la̱:
―ꞌA̱n, ꞌkoa̱á ꞌsín machi̱ya‑na, nga koni ꞌsín i̱nchimangié, ꞌñó tse kjo̱skon tjín‑la̱; si̱jchijaá‑leé jè chitso ko̱ jñà ꞌchá ra i̱jncha; skanda tjín‑te‑la̱ kjo̱skon tsa ki̱yé ra jién.
Jè xi̱ta̱ ítjòn‑la̱ chíchàn, jé isa̱ nda kiíꞌnchréhijon‑la̱ jè ni‑la̱ chitso ko̱ jè xi̱ta̱ ítjòn ra batéxoma‑la̱ jñà xi̱ta̱ ra síxáko̱ chitso. Mì kì jè isìsin koni ꞌsín kitsò jè Pablo.
Ya̱ i̱ꞌnde ra̱kìi̱, mì kì ma ya̱ sinchá chitso ꞌkia̱ nga ni̱chjin cho̱ ꞌnchán. Jñà xi̱ta̱ ra ya̱ títsa̱jnaya chitso, kjín ma‑ni ra ngásòn kitsò: “Isa̱á nda‑ni tsa kítjo̱kajieén i̱ꞌnde ra̱kìi̱; ko̱ ꞌki̱ ngaꞌñó‑lá ijo‑ná nga kijcheé ya̱ Fenice, jngo i̱ꞌnde ra ti̱ i̱ chja̱‑ni nangi Creta ñánda̱ nga nda chon, nga ti̱ꞌxá jngo i̱ꞌnde ya̱ a̱ndi ndáchikon nga ma ꞌfahaꞌsen chitso ya̱ nga kixi̱‑la̱ ñánda̱ kàtjì‑ni tsáꞌbí ko̱ ya̱ ngaskoán‑la̱; ko̱ ya̱á ma ki̱tsa̱jneé nga katato‑la̱ jè ni̱chjin ꞌtse̱ cho̱ ꞌnchán.”
Jñà xi̱ta̱ ra síxáko̱ chitso, ꞌkia̱ nga kijtse nga indaá tíꞌba tjo̱ ra ya̱ tínchrabá‑ni ya̱ nga kixi̱‑la̱ ñánda̱ bitjokátji‑ni tsáꞌbí, ꞌkoa̱á ꞌsín isíkítsjen tsa ijyeé ko̱ma kongí‑ji̱n; ꞌkia̱á ítjo jè chitso, tsangì‑ji̱n ya̱ a̱jin ndáchikon ya̱ a̱ndi‑la̱ nangi Creta.
Tanga ꞌkia̱ nga ijye timajin‑ji̱n ya̱ ndáchikon, ꞌjií jngo tjo̱xkón ra ya̱ inchrabà‑ni ya̱ ngaskoán‑la̱ ñánda̱ bitjokátji‑ni tsáꞌbí ra ꞌñó ꞌtsa ko̱ ra ꞌñó isìjtiya‑la̱ jè chitso,
a̱kjòn ꞌñó tsjahítsjá jè chitso. Ngaji̱n, mì ti̱ kì ma iníkáfaya‑naji̱n jè chitso, nga̱ jè tjo̱, mì ti̱ kì kitsjáꞌnde‑ni; ta kiꞌtsìꞌnde jnchro‑ji̱n koni ꞌsín jè tjo̱ ìko̱‑naji̱n.
ꞌKoa̱á ꞌsín tsiꞌtà‑ji̱n ya̱ a̱jto̱n íꞌtsi̱n i̱ꞌnde ra ꞌmì Cauda; ya̱ i̱ꞌnde ra̱kìi̱ mì tsa ko̱ꞌsín ta̱ ꞌñó tíꞌba tjo̱; ta kjo̱hi̱ma̱á ma itjábé‑naji̱n jè chitso jtobá ra tjíꞌndo̱fe a̱jto̱n íꞌtsi̱n ra ìjngo.
ꞌKia̱ nga ijye itjábé‑naji̱n jè chitso jtobá, naꞌñó tsikíꞌñókjá‑naji̱n jè chitso mé‑ni nga mì ko̱xa̱n‑la̱. Jñà ra síxáko̱ chitso itsakjón‑la̱ tsa ya̱ ska̱jinꞌñó ya̱ i̱ꞌnde ñánda̱ ꞌñó i̱jncha chrjo̱ ya̱ i̱ꞌnde ra ꞌmì Sirte. ꞌKoa̱á ma‑ni nga tsaje̱n‑ngi jè nikje ꞌtse̱ chitso ra ꞌmì bela̱; tà ꞌkoa̱á ꞌsín kiìko̱ tjo̱ jè chitso.
ꞌKia̱ ma nchijòn, jè tjo̱xkón takó ꞌñó jchán tíꞌba. ꞌKia̱á tsachrje jñà ꞌchá ra i̱jncha ya̱ chitso; tsikíxten‑jín ya̱ ndáchikon [mé‑ni nga katamajna̱-isa‑ni chitso].
Ra kjomà jàn ni̱chjin, jñà sabá xi̱ta̱ ra síxáko̱ chitso tsachrje ijye tsajmì ra machjeén nga maxáko̱ chitso nga tsikíxten‑jín ya̱ ndáchikon.
Kjín ni̱chjin mì kì ti̱ kijcha‑naji̱n tsáꞌbí ko̱ nitse, nga̱ kjìn ni̱chjin isincha ifi. Koni ꞌsín nga ꞌñó tíꞌbanè‑naji̱n jè jtsí xkón, ꞌkoa̱á ꞌsín iníkítsjen‑ji̱n, tsa mì ti̱ kì ma kítjo̱kajin‑naji̱n ya̱ a̱jin ndáchikon.
Nga̱ ijyeé kjokjín ni̱chjin mì ti̱ kì i̱nchibichi‑naji̱n, jè Pablo tsasijna kixi̱‑ní, kitsò‑la̱ jñà xi̱ta̱:
―Ndaá‑la kjomà tsa ta inisin‑ná koni ꞌsín nga kíxian‑no; tsa ta mì ítjo̱kajieén ya̱ nangi Creta, mí‑la kì ko̱ꞌsín tímaꞌtieén nga i̱nchinikjieén kjo̱hiꞌin ko̱ inchinìjchìjeé jñà tsajmì‑ná.
Tanga ꞌndi̱ ꞌndi̱, kì tà chjàn makájno‑no; nga̱ ngaꞌtsì‑ná ni̱jngo ra ki̱yé; tà jé chitso ra jchi̱ja.
Na̱ti ni̱tje̱n, jngo nijñá kaꞌbì‑na; jngo ìkja̱li̱ kaꞌfiíjkón‑na ra jè Nainá kàsíkasén, jè Nainá ra ya̱ fìꞌta‑la̱ ꞌa̱n ko̱ ra ya̱ síxáꞌta‑la̱,
nga kàtsò‑na: “Ji̱ Pablo, kì tà chjàn skon‑jìn; kjo̱ꞌñó tjín‑ni nga kijchi ya̱ ngixko̱n César, xi̱ta̱xá ítjòn‑la̱ Roma; ta nga̱tjì‑la̱ kjoa̱nda ra títsjá‑li Nainá, ni̱jngo ki̱yá xi̱ta̱ ra ya̱ títsa̱jnayako̱‑li chitso.”
ꞌÑó ꞌtè‑la takòn. ꞌA̱n mì kì síkájno jiàa̱n. Beé‑la̱ takoàa̱n, ꞌkoa̱á ꞌsín ki̱tjasòn koni ꞌsín ijye kàtsò‑na jè ìkja̱li̱.
Tanga tjínè‑la̱ nga ya̱ ki̱jchò sasíjna jè chitso ñánda̱ tíjna jngo nangi ra kjijnajin‑ndá.
ꞌKia̱ nga ijye tsato jò xomàna̱ nga timajin‑ji̱n ya̱ ndáchikon ra ꞌmì Adriático, jè chitso, fìko̱jen fìko̱kjá jè tjo̱. Jngo ni̱tje̱n, ijchó‑la tsa masen ni̱tje̱n, jñà xi̱ta̱ ra i̱nchisíxáko̱ jè chitso, ꞌkoa̱á kjomà‑la̱ koni tsa ijyeé i̱nchibijchó chraña‑ji̱n ñánda̱ nangi.
Isìchi̱ba̱‑ní kóꞌki na̱nga̱ jè nandá skanda ya̱ a̱ꞌta nangi; kijtse‑ní nga kan nanga na̱nga̱ kjijna‑isa nandá. ꞌKia̱ nga kijì‑isa jè chitso; isìchi̱ba̱á india‑ni; ta chrjoꞌòn nanga na̱nga̱‑isa.
Ngaꞌtsì jñà xi̱ta̱ ra síxáko̱ chitso mején‑la̱ nga ko̱nga chijé; ꞌkoa̱á ꞌsín kiꞌsìn koni tsa jñà ki̱cha̱ ra ka̱nchó kjòn si̱ìkatsajongi‑ndá ya̱ sko̱ chitso; tsikíꞌtsia̱ nga iskanijen ya̱ a̱jin nandá jè chitso ra jtobá ꞌkioo̱.
Tanga jè Pablo, kitsó‑la̱ jè xi̱ta̱ ítjòn‑la̱ chíchàn ko̱ jñà chíchàn ra iꞌka:
―Tsa ko̱nga jñà xi̱ta̱ kìi̱, jién, mì kì ko̱ma kítjo̱kajieén ya̱ ndáchikon.
Jñà chíchàn ꞌkia̱á tsateꞌñó jè chitso jtobá nga katakàtje̱n‑jin ya̱ a̱jin ndáchikon.
ꞌKia̱ nga tínchrabá ꞌse i̱sén, jè Pablo kitsó‑la̱ ngaꞌtsì jñà xi̱ta̱:
―Ijyeé tjín‑la̱ jò xomàna̱ nga titsa̱jnachjeén nga ta jè i̱nchichiñá‑lá mé ra ko̱maꞌtieén.
ꞌKoa̱á ꞌsín síjé‑no, nga machjeén‑ní nga ti̱chioò mé‑ni nga ꞌse̱‑no ngaꞌñó. Nga̱ ngaꞌtsì‑no ra titsa̱hijyo i̱jndíi̱, kì tà chjàn níkájno, nga̱ ni̱mé ra ko̱ma‑no, skanda mí kì jchi̱ja jngo tsja̱‑skò.
ꞌKia̱ nga ijye ko̱kitsò jè Pablo, iskábé ni̱ño̱ nchra̱jín, kitsjà‑la̱ kjo̱nda Nainá. A̱kjòn isìjòya jè ni̱ño̱ nchra̱jín ko̱ tsakjèn.
Ngaꞌtsì xi̱ta̱, ꞌkia̱ nga ijye ꞌñó tsiꞌké‑la̱ ikon, ti̱ꞌkoa̱á tsakjén‑te.
Ta ngaꞌtsì‑naji̱n jò sindo̱ ko̱ jàn‑kan ko̱ chrjoꞌòn jngo ma‑naji̱n ra ya̱ titsa̱jnaya‑ji̱n chitso.
ꞌKia̱ nga ijye nda tsakjèn ijye xi̱ta̱, jñà ꞌchá trigo ra i̱jncha ya̱ chitso, ya̱á tsikíxten‑jín ya̱ ndáchikon mé‑ni nga katamajna̱-isa‑ni jè chitso.
ꞌKia̱ nga ijye nda kiꞌse i̱sén, jñà xi̱ta̱ ra síxáko̱ chitso, mì kì bexkon ñánda̱‑ni i̱ꞌnde ra ijchò‑ji̱n; tanga kijtse‑ní nga kjijnaá jngo i̱ꞌnde ñánda̱ nga ꞌfahaꞌsen‑kjá chrja‑la̱ ndáchikon ñánda̱ nga i̱jncha chrjo̱; ko̱ ꞌkoa̱á ꞌsín kjomejèn‑la̱ tsiki nga ki̱jchòko̱ jè chitso skanda ján ñánda̱ i̱jncha chrjo̱.
Tsateꞌñó jñà naꞌñó ra tjítéꞌñó‑ni chitso. Jñà ki̱cha̱ ra ka̱nchó kjòn, ta ya̱á isìhijyongí ya̱ ndáchikon. Ko̱ iskíjnda̱ꞌñó jñà yá ra síxáko̱ nga fìko̱ kixi̱‑ni chitso. A̱kjòn iskimítje̱n jè nikje ra bítse‑la̱ tjo̱ nga mahítsjá. A̱kjòn tsikíꞌtsia̱ nga kijì kixi̱ ñánda̱ nga kjijna jè i̱ꞌnde ñánda̱ nga i̱jncha chrjo̱.
Tanga ya̱á iskajinꞌñó ñánda̱ i̱jncha chrjo̱ ya̱ a̱jin ndáchikon. Jè sko̱ chitso ya̱á iskajinꞌñó; mì kì ti̱ kjomà kjojtiya‑ni. A̱kjòn kjoꞌtsia̱ nga kjòxi̱ jè tjàꞌtsin chitso, nga̱ jé ngaꞌñó‑la̱ nandá isìxi̱.
Jñà chíchàn mején‑la̱ nga isìꞌken jñà xi̱ta̱ ra i̱nchifì kjo̱hiꞌin, nga̱ majìn‑la̱ nga kjoa̱achinga ya̱ a̱jin ndáchikon.
Tanga jè xi̱ta̱ ítjòn‑la̱ chíchàn, mì kì kitsjáꞌnde. Nga̱ jé ra mejèn‑la̱ nga mì kì ki̱yá jè Pablo. Ta isa̱á jnchro kitsjà kjo̱hixi̱, kitsò:
―Tsa yá ra ma‑la̱ nandá, katafì ítjòn mé‑ni nga ko̱ma ki̱jchò‑ni ñánda̱ nga nangi;
ko̱ jñà xi̱ta̱ ra iꞌka ra mì kì ma‑la̱ nandá, íte katjasòn nga katafìsòn nandá ko̱ tsa majìn, jñà íte xkoa̱‑la̱ chitso katasíchjeén ―kitsò jè xi̱ta̱ ítjòn‑la̱ chíchàn.
Ko̱ ꞌkoa̱á ꞌsín kjomà‑ni nga nda ijchò ijye‑ji̱n ñánda̱ nga nangi.
ꞌKia̱ nga ijye nda ítjo̱jin tsje‑ji̱n ya̱ ndáchikon, ya̱á kiꞌsena̱jmí‑naji̱n nga ya̱ i̱ꞌnde ra̱kìi̱, Malta ꞌmì.
Jñà xi̱ta̱ ra ya̱ i̱ꞌnde‑la̱, ndaá isìko̱‑naji̱n; tsikítseé‑naji̱n niꞌí nga ma tsikìtsa̱ꞌngì‑ji̱n, ta nga̱tjì‑la̱ nga jtsí tíꞌba ko̱ ꞌnchán tíma.
Jè Pablo tsikíxkó chiba chikín kixì. ꞌKia̱ nga tsinchájin ya̱ niꞌí, jngo ye̱ itjokàjin ya̱ niꞌí nga tsjè kjomà‑la̱; tsiꞌké‑la̱ ya̱ tsja Pablo.
Jñà xi̱ta̱ ra ya̱ i̱ꞌnde‑la̱ ꞌkia̱ nga kijtse nga jè ye̱ tjo̱ꞌbángi ya̱ tsja Pablo, kitsó‑la̱ xákjién:
―Jè xi̱ta̱ ra̱kìi̱, xi̱ta̱á‑la kisiꞌken; nga̱ ni̱ꞌsín nda kabitjokàjin‑ni ya̱ ndáchikon, jé‑la ngaꞌñó‑la̱ i̱sàꞌnde nga tjín‑la̱ kjo̱hixi̱, majìn‑la̱ nga kíjnakon.
Tanga jè Pablo, tsikítsajneé tsja nga isìkàtje̱n‑jin niꞌí jè ye̱; ko̱ ni̱mé ra kjomà‑la̱.
Ngaꞌtsì xi̱ta̱, ꞌkoa̱á ꞌsín i̱nchikoñá tsa ki̱tjoyaá tsja ko̱ tsa ki̱yá‑ní; ꞌkia̱ nga kijtse nga ijyeé kjìn hora tsato nga ni̱mé ra kjomà‑la̱, jahatjìyaá‑la̱ kjo̱bítsjen‑la̱, kitsò‑la̱ xákjín:
―Nainá‑la.
Ya̱ chrañaꞌtá‑la̱ i̱ꞌndee̱ ñánda̱ nga ijchò‑ji̱n, kjínꞌnde nangi kjihijyo ra chja̱ꞌnda jè xi̱ta̱ ra tíjna ítjòn ya̱ i̱ꞌnde ra̱kìi̱, jè ra ꞌmì Publio. Jàn ni̱chjin kitsjáꞌnde‑naji̱n nga ya̱ itsjahijyo‑naji̱n; ko̱ ꞌñó nda isìsin‑naji̱n.
Jñà ni̱chjin kìi̱, jè na̱ꞌìn‑la̱ Publio, kiya‑ní; títìjnga‑ní ko̱ xo̱jmá jní tíꞌfa‑la̱. Pablo kiìkatsíjeén‑la̱, a̱kjòn ꞌkia̱á kiìchja̱ꞌta‑la̱ Nainá, ko̱ tsakásòn‑la̱ tsja; ko̱ kjondaá‑ni.
Jñà xi̱ta̱, ꞌñó nda isìsin‑naji̱n; ko̱ ꞌkia̱ nga tsangì‑naji̱n nga ichjíbé ìjngo‑isa‑ji̱n chitso, isiꞌka ijyeé‑naji̱n ngaꞌtsì tsajmì ra ko̱chjeén‑naji̱n ya̱ ndi̱yá.
ꞌKia̱ nga ijye ijye jàn sá nga titsa̱jna‑ji̱n ya̱ i̱ꞌnde ra̱kìi̱, tsangì-isa‑ji̱n. Tsitjàha̱ꞌse̱n jngo‑ji̱n chitso ra ꞌtse̱ na̱xi̱ndá Alejandría ra ti̱ꞌkoa̱ ya̱ kisijnajin‑te nandá ya̱ i̱ꞌnde ra̱kìi̱ nga isìkato jè ni̱chjin‑la̱ ꞌnchán; jñá i̱sén‑la̱ nainá xkósòn Cástor ko̱ Pólux tjíꞌta‑la̱.
ꞌKia̱ nga ijchò‑ji̱n ya̱ na̱xi̱ndá Siracusa, jàn ni̱chjin ya̱ tsikitsa̱jna‑ji̱n.
Ko̱ tsangì-isa‑ji̱n skanda ijchò‑ji̱n ya̱ na̱xi̱ndá Regio. Ra kjomà ma nchijòn ꞌtsaá jngo tjo̱ ra inchrabà‑ni ya̱ nga kixi̱‑la̱ ñánda̱ bitjokátji‑ni tsáꞌbí. ꞌKoa̱á ꞌsín kjomà‑ni ra ma jò ni̱chjin ijchò‑ji̱n ya̱ Puteoli.
Ya̱á iskajin iꞌka‑ji̱n xi̱ta̱ ra ꞌndsé ma ra a̱ꞌta ꞌtse̱ Cristo ra ko̱kitsò‑naji̱n nga ki̱tsa̱jnako̱ jngo xomàna̱‑ji̱n. A̱kjòn ꞌkia̱á tsangì‑ji̱n ya̱ Roma.
Jñà xi̱ta̱ ꞌndsé ko̱ tichjeé ra títsa̱jna ya̱ Roma, ijyeé tjíjin‑la̱ nga ya̱ i̱nchimangí‑ji̱n; tjín ra ijchò koñá‑naji̱n ya̱ ndi̱tsi̱n ra ꞌmì Apio, ti̱ꞌkoa̱ tjín ra ijchò koñá‑naji̱n ya̱ ñánda̱ nga jàn niꞌya kjihijyo ñánda̱ nga satína tsajmì. Jè Pablo, ꞌkia̱ nga kijtse, tsjaá kiꞌse‑la̱ inìma̱‑la̱; ko̱ kitsjá‑la̱ kjo̱nda Nainá.
ꞌKia̱ nga ijye titsa̱jna‑ji̱n ya̱ Roma, jè Pablo itjoꞌndeé‑la̱ nga xìn tsikijna ta̱jngo ya̱ jngo niꞌya, ko̱ ta jngoó chíchàn isikìnda̱.
Ra kjomà jàn ni̱chjin ꞌkia̱ nga ijye ijchò‑ji̱n ya̱ Roma, jè Pablo, tsikíxkóyaá jñà xi̱ta̱ ítjòn‑la̱ xi̱ta̱ judío ra ya̱ títsa̱jna. ꞌKia̱ nga ijye ꞌji ijye, kitsó‑la̱:
―Jiòn ra xi̱ta̱ xàngie̱é judío xìn‑no ra i̱ titsa̱jna Roma, ya̱ Jerusalén itsabáꞌñó‑na jñà xi̱ta̱, a̱kjòn isìnga̱tsja‑na a̱ꞌta ꞌtse̱ xi̱ta̱xá Roma nga jñà tsikíndajín‑na. Tanga ꞌa̱n, ni̱mé jé ra tíbatsjía̱ a̱ꞌta ꞌtse̱ na̱xi̱ndá‑ná ko̱ a̱ꞌta ꞌtse̱ kjo̱téxoma‑la̱ xi̱ta̱ jchínga‑ná.
Jñà xi̱ta̱xá ꞌtse̱ Roma ꞌkia̱ nga ijye tsikíndajín‑na, kjomején‑la̱ nga isíkíjnandi̱í‑na ta nga̱tjì‑la̱ ni̱mé jé ra isakò‑la̱ ra a̱ꞌta tsa̱ꞌa̱n, jè ra bakèn‑na nga ki̱yáa̱.
Tanga jñà xi̱ta̱ judío, mì kì kjokjiín‑la̱; ꞌkoa̱á kjomà‑ni nga ko̱ꞌsín isíjée̱ ra ꞌa̱n nga jè César ra jè xi̱ta̱xá ítjòn ꞌtse̱ Roma kátíndajín‑na. Tanga ꞌa̱n, mì tsa tsò‑ni kjoa̱ nga tjín mé ra ma konèjé‑la̱ na̱xi̱ndá‑ná.
ꞌKoa̱á ma‑ni nga kábíxkóya‑najiòn mé‑ni nga kokóna̱jmí‑no; ta kií‑ní nga ko̱ꞌsín makjiín‑na a̱ꞌta ꞌtse̱ kjoa̱ ra i̱nchichiñá‑lá ra xi̱ta̱ Israel ꞌmì‑ná, ꞌkoa̱á ma‑ni nga ko̱ꞌsín naꞌñó ki̱cha̱ tjítéꞌñó‑na.
Jñà xi̱ta̱ judío kitsó‑ní:
―Ngaji̱n, ni̱mé xa̱jo̱n tíkaꞌtà‑naji̱n ra kjoa̱ tsa̱ji ra ya̱ nchrabá‑ni Judea. Ngaꞌtsì xi̱ta̱ judío xàngie̱é ra ya̱ i̱nchiꞌfi‑ni, ni̱mé ꞌén ra ꞌcho tsò i̱nchitsjá‑naji̱n ra a̱ꞌta tsa̱ji.
Mején‑naji̱n nga ki̱náꞌya‑ji̱n kóꞌsín níkítsjin ra ji̱; ngaji̱n, ꞌya‑náji̱n nga jndíi̱ ra ján chja̱jno‑la̱ xi̱ta̱ ko̱ kondra̱ fì‑la̱ jè ndi̱yá xi̱tse̱ ra ya̱ nakjoá‑te‑ni.
Tsikíjnaá jngo‑la̱ ni̱chjin xákjién, mé ni̱chjin‑ni nga ko̱xkóya. ꞌKia̱ nga kjóxkóya, kjín xi̱ta̱ ijchò ya̱ niꞌya ñánda̱ nga tíjna jè Pablo. Jè Pablo tsiꞌkéna̱jmí‑la̱ kóꞌsín nga batéxoma Nainá, tsikíꞌtsia̱ kjòn‑ni nga ta̱jñò skanda ꞌkia̱ nga kjòhixòn. Jè isìchjeén xa̱jo̱n ꞌtse̱ Moisés ko̱ ꞌtse̱ jñà xi̱ta̱ ra kiìchja̱ ngajo‑la̱ Nainá nga kiìchja̱‑la̱ ra a̱ꞌta ꞌtse̱ Jesús mé‑ni nga katamakjiín‑la̱ nga jé Jesús ra xá inikasén‑ni.
Tjín xi̱ta̱ ra kjokjiín‑la̱, tanga ti̱ꞌkoa̱á tjín ra mì kì kjokjiín‑la̱.
ꞌKia̱ nga mì kì nda kjóngásòn ꞌén‑la̱ koni ꞌsín nga tsajo̱óya‑ni, tsikíꞌtsia̱‑ní nga kijì‑ni. Tanga ꞌkia̱ nga ti̱kjè fì‑ni, kitsò‑la̱ Pablo:
―Ndaá kiìchja̱ jè Inìma̱ Tsje‑la̱ Nainá a̱ꞌta ꞌtse̱ xi̱ta̱ jchínga‑no kjotseé ꞌkia̱ nga kisìchjeén jè Isaías, xi̱ta̱ ra kiìchja̱ya ngájo‑la̱ Nainá, nga kitsò‑la̱:
ꞌTin, ko̱ ko̱ꞌtìn‑la̱ jñà xi̱ta̱ na̱xi̱ndá kìi̱:
Jiòn, ki̱náꞌya‑no tanga mì kì kjoa̱àꞌsen‑jin‑no;
jchítsijen‑no tanga mì kì ko̱tsíjen‑no.
Nga̱ ꞌñó kisítájajín inìma̱‑la̱ ko̱ kjo̱bítsjen‑la̱ jè na̱xi̱ndá ra̱kìi̱,
tsikíchjàjtoó chíká‑la̱,
tsikíchjàjtoó xko̱n,
mé‑ni nga mì kì sko̱òtsíjen‑ni,
ko̱ mì kì kji̱ꞌnchré,
ti̱ꞌkoa̱ mì kì kjoa̱haꞌsen‑jin‑la̱;
nga majìn‑la̱ nga ꞌa̱n koa̱áfaꞌta‑na
Jiòn ndaá katasijin‑no, ꞌndi̱ ꞌndi̱, ya̱á tífì kjo̱nda‑la̱ Nainá ya̱ ꞌtse̱ jñà ra mì tsa xi̱ta̱ judío mé‑ni nga katabitjojin‑ni kjo̱hiꞌin. Ko̱ jñà xi̱ta̱ kìi̱, si̱hitjasón‑ní nga kji̱ꞌnchré ra jñà.
ꞌKia̱ nga ijye ko̱ꞌsín kitsò jè Pablo, jñà xi̱ta̱ judío, a̱kjòn kijí‑ni ko̱ ꞌñó tsakátiya‑ni ra a̱ꞌta ꞌtse̱ kjoa̱ kìi̱.
Jè Pablo, jó nó tsikijnaya ya̱ niꞌya ra iskiña. Ko̱ ya̱á tsakáko̱na̱jmí ngaꞌtsì jñà xi̱ta̱ ra ijchòjkon.
Ya̱á tsiꞌkéna̱jmí‑la̱ kóꞌsín batéxoma Nainá ti̱ꞌkoa̱á tsakón‑ya a̱ꞌta ꞌtse̱ Jesucristo ra tíjna ítjòn‑ná, ko̱ mì kì itsakjòn koni ꞌsín nga kiìchja̱ ko̱ ni̱yá ra ma tsatéchjà‑la̱.
ꞌA̱án tíbindá‑no jè xa̱jo̱n ra̱kìi̱, ꞌa̱n Pablo ra chi̱ꞌnda‑la̱ Jesucristo ma, ra xá ko̱ꞌsín inakjoá‑na nga ꞌa̱n tsikíxáya‑na jè Nainá, ti̱ꞌkoa̱á xá jahájin‑na mé‑ni nga ꞌa̱n sikáꞌbísòo̱n jè ꞌén xi̱tse̱ ra nda tsò ra a̱ꞌta ꞌtse̱ Nainá.
A̱ꞌta ꞌtse̱ ꞌén kìi̱, Nainá ijyeé ko̱ꞌsín kitsjà tsaꞌba nga ti̱ꞌsa̱ kjotseé, koni ꞌsín tíchja̱ Xa̱jo̱n‑la̱ Nainá ra tsikínda xi̱ta̱ ra kiìchja̱ ngajo‑la̱.
Nga tíchja̱ ra a̱ꞌta ꞌtse̱ Iꞌndí‑la̱, jè Na̱ꞌín‑ná Jesucristo ra batéxoma‑ná. Ya̱á inchrabàꞌta‑ni tje̱‑la̱ ꞌtse̱ xi̱ta̱ ra tsiꞌkìn David nga xi̱ta̱ i̱sàꞌnde kjomà.
ꞌKia̱ nga jaáya‑ila̱ ya̱ a̱jin‑la̱ miꞌken, jè Jesucristo, ꞌkoa̱á ꞌsín nda kijcha‑la̱ nga jè‑ní ra Iꞌndí‑la̱ Nainá ꞌmì ra ꞌñó tjín‑la̱ ngaꞌñó nga ngi Inìma̱ Tsje‑la̱ Nainá tíjnajin‑la̱ ra jè.
Nga̱ a̱ꞌta ꞌtse̱ Cristo‑ní nga itjábé‑na kjo̱nda nga ꞌa̱n tsatéxáya‑na nga ꞌkenájmíya‑la̱ ra a̱ꞌta ꞌtse̱ Cristo jñà xi̱ta̱ na̱xi̱ndá ra tjín nga tjíjtsa i̱sàꞌnde, mé‑ni nga katasíhitjasòn nga katakjiín‑la̱ ra a̱ꞌta ꞌtse̱ Cristo, mé‑ni nga jeya katasíkíjna‑ni ra jè.
Ti̱ꞌkoa̱á ra jiòn‑jiòn, xá ꞌkoa̱á ꞌsín inakjoá‑no nga xi̱ta̱‑la̱ Jesucristo ꞌkín‑no,
ngaꞌtsì‑no ra titsa̱jna ya̱ na̱xi̱ndá Roma, ra ꞌñó tsjake‑no Nainá ra xá ko̱ꞌsín inakjoá‑no nga xi̱ta̱ tsje‑la̱ ko̱ma jiòn.
Nainá ra Na̱ꞌìn ꞌmí‑lá ko̱ Jesucristo ra batéxoma‑ná katatsjá‑no kjo̱nda ko̱ kjo̱ꞌnchán ya̱ a̱jin inìma̱‑no.
Ra maꞌtsia̱‑nì, ra a̱ꞌta ꞌtse̱ Jesucristo ꞌñó chjàꞌtà‑la̱ Nainá ra a̱ꞌta tsa̱jiòn nga Nainá ra katíchjí‑la̱, nga̱ ꞌñó nda naꞌyá‑la̱ nga tíjngo na̱xi̱ndá ra tjín, kóꞌsín nga nda makjiín‑no ra a̱ꞌta ꞌtse̱ Cristo.
Ni̱chjin nchijón‑ní nga síkítsjen‑najiòn ꞌkia̱ nga bitsáꞌba. Ndaá tíbe jè Nainá ra ngi tjíjngoó takoàn nga tísíxáꞌta‑la̱ nga tísikáꞌbísòo̱n jè ꞌén xi̱tse̱ ra nda tsò ra a̱ꞌta ꞌtse̱ Jesucristo, jè ra Iꞌndí‑la̱ ma.
ꞌKoa̱á ꞌsín bitsáꞌba‑la̱ Nainá, tsa jè ra ko̱ꞌsín mejèn‑la̱, tsa chan katijchó jngo ni̱chjin nga katatjòꞌnde‑na nga íjkon‑najiòn.
Nga̱ mejèn‑na nga ske‑najiòn, mé‑ni nga tsja‑no kjo̱bítsjen kóꞌsín nga ma tjábé‑no kjo̱nda ra ꞌtse̱ Inìma̱ Tsje‑la̱ Nainá, mé‑ni nga isa̱ kixi̱ kitsa̱jna‑no ra a̱ꞌta ꞌtse̱ Nainá.
Koni ꞌsín kjòn tíxin‑no, jè‑ní nga ꞌki̱ ngaꞌñó koñá‑lá xàngie̱é a̱ꞌta ꞌtse̱ kjoa̱ ra ngásòn makjiín‑ná.
Mejèn‑na nga nda katasijin‑najiòn ra ꞌndsé chibé, nga ꞌñó kjokjìn ꞌka̱ mejèn‑na fìꞌtsè‑najiòn tanga skanda ꞌndi̱ ꞌndi̱ kjín kjoa̱ tjín‑ni ra tíbatéchjà‑na. Jè ra mejèn‑na nga ti̱ꞌkoa̱ ko̱ꞌsín kjísíxá‑jin‑te‑najiòn a̱ꞌta ꞌtse̱ ꞌén‑la̱ Nainá koni ꞌsín ijye ísíxáa̱ ya̱ a̱jin na̱xi̱ndá ra kjꞌií, mé‑ni nga ti̱ꞌkoa̱ ske‑na jngo kjo̱tjò ra ꞌtse̱ xá‑na̱ ra a̱ꞌta tsa̱jiòn.
Tjínè‑na nga kokon‑yá‑la̱ ta yá xi̱ta̱‑ni, a xi̱ta̱ chikon‑ní o̱ ra mí tsa xi̱ta̱ chikon, a xi̱ta̱ chji̱ne̱‑ní o̱ ra mí tsa xi̱ta̱ chji̱ne̱.
ꞌKoa̱á ma‑ni nga ijyeé tíjna̱nda nga ꞌñó mejèn‑na nga ti̱ꞌkoa̱ ꞌkenájmí‑najiòn jè ꞌén xi̱tse̱ ra nda tsò ra a̱ꞌta ꞌtse̱ Cristo, jiòn ra ya̱ titsa̱jna‑tse ya̱ na̱xi̱ndá Roma.
Mì kì masobà‑na a̱ꞌta ꞌtse̱ ꞌén xi̱tse̱ ra nda tsò ra a̱ꞌta ꞌtse̱ Cristo, nga̱ jè‑ní ra ngaꞌñó‑la̱ Nainá ra ma‑la̱ síkítsa̱jnandi̱í‑ni xi̱ta̱ ra kjoa̱ ꞌtse̱ jé‑la̱, ngaꞌtsì ra makjiín‑la̱ a̱ꞌta ꞌtse̱, maꞌtsia̱ kjòn‑ni jñà xi̱ta̱ judío, ko̱ ti̱ꞌkoa̱ jñà ra mì tsa xi̱ta̱ judío.
A̱ꞌta ꞌtse̱ ꞌén xi̱tse̱ ra nda tsò, ya̱á nchrabá‑ni nga síkatsíjen‑ná Nainá kóꞌsín ꞌsín nga xi̱ta̱ kixi̱ ꞌsín‑ná ꞌkia̱ nga makjiín‑ná ra a̱ꞌta ꞌtse̱ Cristo, mé‑ni nga isa̱ ꞌñó katakjiín-isa‑ná. Nga̱ ꞌkoa̱á ꞌsín tíchja̱ Xa̱jo̱n ra tjíꞌta ꞌén‑la̱ Nainá nga tsò: “Jè ra xi̱ta̱ kixi̱, jè kíjnakon‑ni nga makjiín‑la̱ a̱ꞌta ꞌtse̱ Nainá.”
Nga̱ jè Nainá bakón tsijeén‑ní jè kjo̱jti‑la̱ ra nchrabá‑ni ján ngajmi nga nchrabánè jñà xi̱ta̱ ra ꞌcho ꞌsín, jñà ra mì kì bexkón, nga̱ jñá kjoa̱ꞌcho ra tjín‑la̱ mì kì tsjáꞌnde nga makjiín‑la̱ ra a̱ꞌta ꞌtse̱ kjoa̱kixi̱.
Kjoa̱ ra ma ꞌyaxkeén a̱ꞌta ꞌtse̱ Nainá, ndaá tíjna tsijen‑la̱ jñà xi̱ta̱ kìi̱, nga̱ ndaá tíbakón tsijen‑la̱ Nainá.
Nga̱ jñà kjoa̱ ra mì kì tsijen‑ni a̱ꞌta ꞌtse̱ Nainá, ndaá tíꞌya‑la̱ skanda ti̱ꞌsa̱‑ni nga isinda i̱sàꞌnde, nga síchi̱ya‑ná ꞌkia̱ nga chitsíjen‑lá ngaꞌtsì tsajmì ra jè tsikínda. Ya̱á ꞌya‑la̱ nga tjín‑la̱ ngaꞌñó ra mì kì feheꞌta skanda ta mé ni̱chjin‑nioo̱, ko̱ nga ta jè ta̱jngoó‑ní ra Nainá. ꞌKoa̱á ma‑ni nga jñà xi̱ta̱ mì kì ma kjóꞌma nga ki̱tso̱: “Mì kì mé ꞌya‑ji̱n.”
Jñà xi̱ta̱, ni̱ꞌsín takó ijye kijtse yá‑ni ra Nainá, tanga mì tsa jè Nainá jeya isíkíjna ko̱ nda isíkíjna; ta isa̱á jñà ꞌñó isìsin‑la̱ kjo̱bítsjen ra ni̱mé chjí‑la̱, ra isa̱ ꞌñó tsikíchjàjin‑isa jè inìma̱ tájajín‑la̱.
ꞌKoa̱á ꞌsín kitsò‑la̱ ijo‑la̱ nga ꞌñó xi̱ta̱ chji̱ne̱, tanga ta isa̱á ꞌñó xi̱ta̱ tájajín kjomà.
Xìn isíkíjna kjoa̱jeya ra bakèn‑la̱ Nainá ra mì kì feheꞌta ni̱chjin‑la̱; ta isa̱á jñà jeya isíkítsa̱jna ra ta i̱sén‑la̱ xi̱ta̱ ra feheꞌta ni̱chjin‑la̱, ko̱ jñà i̱sén‑la̱ cho̱ ra tjotjén, ko̱ i̱sén‑la̱ ngaꞌtsì cho̱ ra ijòn tjín ndsa̱ko̱, ko̱ ngaꞌtsì i̱sén‑la̱ cho̱ ra bíꞌndo̱feꞌta nangi ijo‑la̱.
ꞌKoa̱á ma‑ni nga jè Nainá kitsjin-tákon nga taxki̱ kataꞌsín kjoa̱tjé ra sasén‑la̱ ijo‑la̱ nga ko̱ꞌsín kataꞌsín koni ꞌsín tjín kjoa̱ chi̱nga̱ ra tjíjin ya̱ inìma̱‑la̱. ꞌKoa̱á ma‑ni nga a̱ꞌta ꞌtse̱ kjoa̱ ra isìko̱ xákjién, tseé kjo̱sabà tsakátsji‑la̱ ijo‑la̱.
ꞌKoa̱á ma‑ni nga jè Nainá kitsjin-tákon nga taxki̱ kataꞌsín jè kjoa̱ꞌcho ra sasén‑la̱ ijo‑la̱ jè ra ꞌñó tse kjo̱sabà tji̱ko̱. Nga̱ skanda jñà íchjín‑la̱, mì kì ti̱ ko̱ꞌsín isìchjeén‑ni ijo‑la̱ koni ꞌsín nga kiꞌtsì‑la̱ nga íchjín ꞌmì.
ꞌKoa̱á ti̱ꞌsín kiꞌsìn jñà ra xi̱ta̱ ꞌxi̱n. Kitsjin-takón kjoa̱ ra xá ko̱ꞌsín tjín‑ni nga ꞌsi̱in ko̱ íchjín‑la̱. Tjín xi̱ta̱ ꞌxi̱n ra ꞌñó tse kjoa̱ chi̱nga̱ jahajin‑la̱ ijo‑la̱ nga ti̱jñá xi̱ta̱ ꞌxi̱n xákjén tsakjahijyoko̱‑ni. ꞌÑó tse kjo̱sabà tsakátsji‑la̱ ijo‑la̱. ꞌKoa̱á ma‑ni nga tseé kjo̱hiꞌin isakò‑la̱ ijo‑la̱ ra ti̱jñà tsakátsji‑ni ra bakèn‑la̱ jñà kjoa̱ꞌcho ra kiꞌsìn.
Ta nga̱tjì‑la̱ nga jñà xi̱ta̱ kìi̱, mì kì isíkítsjen tsa machjeén‑ní nga ske̱xkon Nainá; ꞌkoa̱á ma‑ni nga kitsjin-tákon Nainá nga taxki̱ kataꞌsín; katasíchjeén kjo̱bítsjen ra ꞌñó ꞌcho tjín, mé‑ni nga kataꞌsín kjoa̱ ra ni̱mé chjí‑la̱.
Jñà xi̱ta̱ kìi̱, ya̱ inìma̱‑la̱, ngi ta kií kitsejín ngaꞌtsì kjoa̱ꞌcho ra mì kixi̱ tjín, koni ra kjoa̱chijngi; ꞌcho kjo̱bítsjen tjín‑la̱; ta kií mejèn ijye‑la̱ mé ra tjín‑la̱ xákjién; ta kjoa̱toón ꞌsín, kjoa̱xìtakòn, kjoa̱ ra ma‑la̱ síꞌken xi̱ta̱, kjoa̱ nga kjaán‑ko̱ xákjín, kjoa̱ chìndo̱cha̱, kjoa̱ ra xá ꞌcho ꞌsín‑ni, ko̱ kjoa̱ ndiso.
Chja̱jno‑la̱ xi̱ta̱ xákjín; síjtike Nainá; bachrjengi xi̱ta̱ xákjín; ꞌnga ikon; ndaá síkítsa̱jna ijo‑la̱; tà jñá i̱nchisíkítsjen kóꞌsín isa̱ ꞌchoó ꞌsi̱in‑isa; mì kì ma‑la̱ síhitjasòn‑la̱ xi̱ta̱ jchínga‑la̱;
mì kì machi̱ya‑la̱; mì kì síhitjasòn ꞌén ra chja̱; mì kì ma‑la̱ betjò xi̱ta̱ xákjín; tsìn‑la̱ kjoa̱nìhijchaꞌta a̱ꞌta ꞌtse̱ xi̱ta̱ xákjín; ti̱ꞌkoa̱á tsìn‑la̱ kjo̱hi̱ma̱takòn.
Jñà xi̱ta̱ kìi̱, ni̱ꞌsín ijye nda tjíjin‑la̱ nga ijyeé ko̱ꞌsín kitsjà kjo̱hixi̱ Nainá nga ngaꞌtsì ra ko̱ꞌsín tjín kjoa̱ ra ꞌsín, bakèn‑la̱ nga ki̱yá; tanga mì tsa ta ya̱ majngo ikon nga ko̱ꞌsín ꞌsín, skanda ti̱ꞌkoa̱á matsjaá‑la̱ ꞌkia̱ nga ꞌkoa̱ ti̱ꞌsín ꞌsín jñà xi̱ta̱ ra kjꞌií.
ꞌKoa̱á ma‑ni, tsa títsa̱jin iꞌka‑no ra ma‑la̱ bíndajín‑la̱ xi̱ta̱ xákjién, nga síkinda̱ jé‑la̱, mì kì ko̱ma kóꞌsín ko̱si̱ko̱ ijo‑la̱, ni̱ꞌsín ta yá xi̱ta̱‑ni ra jè. ꞌKia̱ nga bánè jé‑la̱ xi̱ta̱ xákjién, ti̱jé tíbánè jé‑la̱ ijo‑la̱, nga̱ ꞌkoa̱á ti̱ꞌsín tíꞌsín ra jè koni ꞌsín ꞌsín jñà xi̱ta̱ ra iꞌka.
Tanga ꞌya‑ná nga kjoa̱ kixi̱í ra ꞌsín Nainá ꞌkia̱ nga tsjá‑la̱ kjo̱hiꞌin jñà xi̱ta̱ ra ko̱tjín kjoa̱ ra ꞌsín.
Ngajiòn ra nìkinda̱a xi̱ta̱ xàngio̱o nga fanè jé‑la, ¿mé‑ni nga ko̱ꞌsín níkítsjen‑no nga ko̱to‑nájiòn jè kjo̱hiꞌin ra tsjá Nainá? Nga̱ ti̱ꞌkoa̱á ra jiòn, ꞌkoa̱á ti̱ꞌsín i̱nchiꞌnià koni ꞌsín ꞌsín jñà xi̱ta̱ ra iꞌka.
¿A mí ꞌya nga jè i̱nchinachrjengio jè kjo̱nda‑la̱ Nainá ra ꞌñó nda tjín, ko̱ kjoa̱jetakòn‑la̱ nga tíkoñá kjoa̱? ¿A mí machi̱ya‑no nga jè kjo̱nda ra tjín‑la̱ Nainá, jé ra títsjá‑no ni̱chjin nga ma si̱kájno jé‑no nga mì ti̱ jé kjótsji‑no mé‑ni nga ya̱ kongítji̱ngi‑la ra jè?
Tanga ta nga̱tjì‑la̱ nga tájajín tjín jè kjo̱bítsjen‑no nga mì kì níkájno jé ra tjíjin inìma̱‑no, isa̱á tse kjo̱hiꞌin i̱nchinitseꞌtion ijo‑no jè ra tsjá‑no Nainá ꞌkia̱ nga kji̱íko̱ kjo̱jti‑la̱, jè ni̱chjin ꞌkia̱ nga kjꞌi̱í nga ko̱ꞌsín kixi̱ kjòn ki̱ìndajín, nga jcha̱‑la̱ yá‑ní ra ko̱ko̱‑la̱ kjo̱hiꞌin.
Jè Nainá, ꞌkoa̱á ꞌsín tsjá‑la̱ chjí‑la̱ jñà xi̱ta̱, koni ꞌsín tjín mé ta̱ kjoa̱ ra kiꞌsìn nga jngó jngó.
Ko̱ tsjá‑la̱ kjo̱binachon ra mì feheꞌta ni̱ ta mé ni̱chjin‑nioo̱, jñà xi̱ta̱ ra i̱nchibátsji nga jeya kítsa̱jna ñánda̱ tíjna Nainá nga jcha̱xkón ko̱ nga mì kì jchi̱ja ta mé ni̱chjin‑nioo̱, ta nga̱tjì‑la̱ nga̱ ndaá tjín kjoa̱ ra i̱nchiꞌsín nga ni̱chjin nchijòn.
Tanga ngi ko̱ó kjo̱jti‑la̱ Nainá nga tsjá‑la̱ kjo̱hiꞌin jñà xi̱ta̱ ra táhijín ꞌsín nga kondra̱ fì‑la̱ Nainá, jñà ra mì kì ma‑la̱ ꞌnchréhijon‑la̱ ra kjoa̱kixi̱. Tà isa̱á jñà kjoa̱ ra ꞌcho tjín fìtji̱ngi‑la̱.
Tseé kjo̱hiꞌin ko̱ tseé kjoa̱ ꞌse̱‑la̱ ya̱ inìma̱‑la̱ ngaꞌtsì xi̱ta̱ ra ꞌcho ꞌsín, maꞌtsia̱ kjòn ítjòn‑ni jñà ra xi̱ta̱ judío, ko̱ ti̱ꞌkoa̱á jñà ra taxki̱ xi̱ta̱ ra mì tsa xi̱ta̱ judío.
Tanga jñà xi̱ta̱ ra nda ꞌsín, tjábé‑la̱ ra kjoa̱jeya, ti̱ꞌkoa̱ jcha̱xkón‑ní, ko̱ ꞌse̱é‑la̱ kjo̱ꞌnchán, maꞌtsia̱ kjòn‑ni jñà ra xi̱ta̱ judío, ko̱ ti̱ꞌkoa̱á ra taxki̱ xi̱ta̱ ra mì tsa xi̱ta̱ judío.
Nga̱ jè Nainá mì tsa ta iꞌka‑ni xi̱ta̱ fahájin nga nda síko̱.
Ngaꞌtsì jñà xi̱ta̱ ra bátsji‑jé ra mì kì tjíjin‑la̱ kóꞌsín tjín kjo̱téxoma ra itjábé‑la̱ jè Moisés, takó ꞌseé‑la̱ kjo̱hiꞌin ra mì kì feheꞌta ni̱ꞌsín mì kì kiíꞌnchré jè kjo̱téxoma‑la̱ Moisés. Ko̱ jñà xi̱ta̱ ra bátsji‑jé ra nda kijtse kóꞌsín tjín kjo̱téxoma‑la̱ Moisés, ngásòn ꞌse̱‑la̱ kjo̱hiꞌin nga a̱ꞌta ꞌtse̱é kjo̱téxoma si̱ndajín‑la̱.
Nga̱ tà jñá xi̱ta̱ ra ma‑la̱ síhitjasòn kjo̱téxoma‑la̱ Moisés, ra xi̱ta̱ kixi̱ ya̱ ngixko̱n Nainá, mì tsa jñà‑jìn ra ta ꞌnchré ra xi̱ta̱ kixi̱ ya̱ ngixko̱n Nainá.
Nga̱ ꞌkia̱, jñà ra taxki̱ xi̱ta̱ ra mì kì tjíjin‑la̱ kóꞌsín tíchja̱ kjo̱téxoma‑la̱ Moisés, tanga ta ya̱á nchrabájin‑ni ya̱ inìma̱‑la̱ nga ko̱ꞌsín ꞌsín kjoa̱ ra nda tjín koni ꞌsín tsò kjo̱téxoma, jñà xi̱ta̱ kìi̱, ni̱ꞌsín tsìn‑la̱ kjo̱téxoma, ꞌyaá‑la̱ nga ya̱á tjíjin ya̱ inìma̱‑la̱ kjo̱téxoma ꞌtse̱.
ꞌKia̱ nga ko̱ꞌsín nda ꞌsín, ꞌyaá‑la̱ nga ya̱á tjíjin ya̱ inìma̱‑la̱ kjoa̱ ra síjé kjo̱téxoma ꞌtse̱ Moisés; jè inìma̱‑la̱ ko̱ꞌsín tsò‑la̱ mé kjoa̱ ra nda tjín ko̱ mé kjoa̱ ra ꞌcho tjín; ko̱ ti̱jé‑ni kjo̱bítsjen‑la̱ sa ꞌkoa̱ bánè jé‑la̱, ko̱ sa ꞌkoa̱á basìko̱tjì.
ꞌKoa̱á ꞌsín ko̱ma jè ni̱chjin ꞌkia̱ nga jè Nainá kjꞌi̱í, nga ki̱ìndajín ngaꞌtsì jé ra tjíꞌma‑la̱ ya̱ a̱jin inìma̱‑la̱ xi̱ta̱; nga̱ jè Jesucristo ki̱ìndajín ngaꞌtsì kjoa̱ kìi̱, koni ꞌsín tsò ꞌén xi̱tse̱ ꞌtse̱ Cristo ra ꞌa̱n tíꞌbènájmíya.
Tanga jiòn ra xi̱ta̱ judío ꞌmì‑la ijo‑no; ya̱á ꞌñó maꞌñóꞌta takòn kjo̱téxoma ꞌtse̱ Moisés ko̱ ꞌñó ꞌnga ma takòn ra a̱ꞌta ꞌtse̱ Nainá.
Ndaá ꞌya ra jiòn mé ra mejèn‑la̱ Nainá; ko̱ ndaá ꞌya mé kjoa̱ ra isa̱ nda tjín ra a̱ꞌta ꞌtse̱ koni ꞌsín bakón‑ya‑no jè kjo̱téxoma.
ꞌKoa̱á ꞌsín ꞌñó ma takòn nga jiòn ra ma‑no bakon‑ya‑la ndi̱yá kixi̱, jñà xi̱ta̱ ra mì kì machi̱ya‑la̱ ra tjíchjàjin kjo̱bítsjen‑la̱; ko̱ nga ma‑no nìhisen‑la jñà ra kjoa̱jñò tjítsa̱jin.
Nga ꞌkoa̱á ꞌsín níkítsjen nga maá‑no jiòn nda ko̱kón‑ya‑la kjo̱téxoma ra taxki̱ xi̱ta̱ ra tsìn‑la̱ kjo̱bítsjen; ko̱ nga jiòn ma‑no ko̱kón‑ya‑la jñà xi̱ta̱ ra ni̱mé ma‑la̱; ngajiòn ra tjín‑no kjoa̱chji̱ne̱ ko̱ kjoa̱kixi̱ ra bakón‑ya‑no a̱ꞌta ꞌtse̱ kjo̱téxoma.
Jiòn ra ko̱ꞌsín ma‑no bakon‑ya‑la xi̱ta̱ ra kjꞌií, ¿mé‑ni mì tsa ti̱ jiòn bakon‑ya‑la ijo‑no? Jiòn ra ko̱ꞌsín bakon‑ya nga mì kì ma nichijé, ¿a mí nichijé ra jiòn?
Jiòn ra ko̱ꞌsín bakon‑ya nga xkón‑ni nga jò jàn ꞌsie̱én íchjín‑ná, ¿a mí ko̱ꞌsín ꞌnià ra jiòn? Ko̱ ꞌkoa̱á ti̱ꞌsín bixó nga nachrjengi‑no jñà xkósòn ra nainá tsò‑la̱ xi̱ta̱, tanga, ¿mé‑ni nga ya̱ bitjàha̱ꞌse̱n‑no ya̱ i̱ngo̱‑la̱ nga nichijé tsajmì ra ya̱ tjín?
Nga̱ ꞌkoa̱á ꞌsín tíchja̱ xa̱jo̱n ra tjíꞌta ꞌén‑la̱ Nainá nga tsò: “Ta nga̱tjì tsa̱jiòn‑no nga chja̱jno‑la̱ Nainá jñà ra taxki̱ xi̱ta̱.”
Jè kjoa̱ ꞌtse̱ circuncisión nga tjíꞌta chi̱ba̱ ijo‑no, chjí‑la̱ tsa nda si̱itjasòn kjo̱téxoma ꞌtse̱ Moisés. Tanga tsa mì kì si̱itjasòn kjo̱téxoma, ꞌkoa̱á jngoya‑ila̱ koni tsa mì tsa tjíꞌta chi̱ba̱‑ni ijo‑no.
Jè ra taxki̱ xi̱ta̱, ni̱ꞌsín mì kì tjíꞌta chi̱ba̱ ijo‑la̱ koni xi̱ta̱ judío, tanga tsa nda síhitjasòn kjo̱téxoma ꞌtse̱ Moisés, Nainá, ꞌkoa̱á ꞌsín ki̱tso̱‑la̱ koni tsa tjíꞌta chi̱ba̱ kjòn‑ni ijo‑la̱.
Jè xi̱ta̱ ra si̱hitjasòn kjo̱téxoma ꞌtse̱ Moisés, ni̱ꞌsín mì kì tjíꞌta chi̱ba̱ ijo‑la̱, jè ko̱ko̱‑la̱ nga ki̱ìndajín‑no, jiòn ra mì kì nihitjasòn ni̱ꞌsín tjíꞌta chi̱ba̱ ijo‑no, ti̱ꞌkoa̱ ni̱ꞌsín tjín‑no xa̱jo̱n ꞌtse̱ kjo̱téxoma‑la̱ Nainá.
Jngo ra xi̱ta̱ judío ꞌmì, mì tsa tà a̱sònꞌnga‑jìn nga ko̱ꞌsín ꞌmì; ko̱ jè ra tjíꞌta chi̱ba̱ ijo‑la̱, mì tsa jè‑ni ra nda bijna‑ni ya̱ ngixko̱n Nainá nga tjíꞌta chi̱ba̱ ijo‑la̱ ya̱ a̱sònꞌnga‑la̱.
Jè ra ngi xi̱ta̱ judío jè‑ní ra ngi ya̱ inìma̱‑la̱ jahatjìya‑la̱; ko̱ jé ra chjí‑la̱ nga ya̱ tjíꞌta chi̱ba̱ ya̱ inìma̱‑la̱, ko̱ mì tsa jè kjo̱téxoma ra ta xa̱jo̱n tjíꞌta, jé‑ní ra Inìma̱ Tsje‑la̱ Nainá isìkaatjìya‑la̱ inìma̱‑la̱. Jè ra ko̱ꞌsín síhitjasòn, mì tsa ta xi̱ta̱‑jìn ra nda xi̱ta̱ ko̱chrjengi, ngi jè sabá kjón Nainá ra nda ko̱chrjengi.
Tsa ꞌkoa̱á ꞌsín tjín, ¿mé kjo̱nda ra isa̱ tse tjín‑la̱ jñà ra xi̱ta̱ judío ꞌmì? Ko̱ ¿mé chjí‑la̱ kjoa̱ ꞌtse̱ circuncisión nga siꞌta chi̱ba̱ ijo‑la̱?
ꞌÑó kjìn sko̱ya tjín‑ni kóꞌsín chjí‑la̱, tsa jién ra nda si̱kítsjeén. Jè ra tíjna ítjòn, jè‑ní nga jñà xi̱ta̱ judío kjonga̱tsja jè ꞌén‑la̱ Nainá.
Tanga, tsa tjín iꞌka jñà xi̱ta̱ judío ra mì kì kixi̱ i̱nchifìko̱ jè kjo̱hixi̱ ra kjonga̱tsja, ¿a jñà kjoa̱‑la̱ xi̱ta̱ kìi̱ ko̱techjà nga jè Nainá mì ti̱ kì kixi̱ i̱ko̱‑ni xi̱ta̱?
Majìn, mì tsa ko̱ꞌsín ko̱ma‑jìn. Ra jè Nainá, síhitjasòn kiꞌta‑ní koni ꞌsín tjín kjo̱hixi̱‑la̱, ni̱ꞌsín takó xi̱ta̱ ndiso jñà xi̱ta̱ i̱sàꞌnde; koni ꞌsín tíchja̱ xa̱jo̱n ra tjíꞌta ꞌén‑la̱ Nainá nga tsò:
Jñá ꞌén ra ji̱ ki̱nákji̱i, xi̱ta̱ kixi̱ kataꞌsín‑li,
mé‑ni nga ji̱ si̱kijni tsa ꞌkia̱ nga yá ra koa̱àngi‑li.
Jñà kjoa̱ ra mì kì nda tjín ra ꞌnié ra jién, tsa nda síkatsíjen jè kjoa̱‑la̱ Nainá ra kixi̱ tjín, ¿kóꞌsín kixé? ¿A kixó‑ná nga mì kixi̱ tíꞌsín Nainá nga ko̱ꞌsín ta̱ tse kjo̱hiꞌin títsjá‑ná? (Tsa ko̱ꞌsín kixé, jngo kjo̱bítsjen‑la̱ ra taxki̱ xi̱ta̱ i̱nchinìchjeén.)
Tanga majìn‑jìn, mì tsa ko̱ꞌsín tjín‑jìn. Tsa kixi̱ kjoa̱ nga jè Nainá mì tsa kixi̱ ꞌsín nga kjo̱hiꞌin tsjá‑ná, ¿kóꞌsín ko̱ma‑ni nga ki̱ìndajín‑la̱ ngaꞌtsì xi̱ta̱ i̱sàꞌnde?
Tjín‑la iꞌka ra ma ki̱tso̱: “Tsa jñà ꞌén ndiso ra ꞌa̱n chjàa̱, jeya síkíjna‑ni Nainá nga bakón jè kjoa̱kixi̱ ra ꞌsín, ¿mé‑ni nga takó ko̱ꞌsín tísinè‑na kjo̱hiꞌin koni tsa xi̱ta̱ jée̱ ra ꞌa̱n?”
¿A maá ko̱ꞌsín kixé koni ꞌsín tsò ꞌén ra tsò?: “Isa̱á‑la nda‑ni nga ꞌcho ꞌsia̱n iseé mé‑ni nga katasakó-isa‑ná ra kjo̱nda.” Koni ꞌsín tsò iꞌka ra xi̱ta̱ ndiso, nga ꞌkoa̱á‑ró ꞌsín tsò ꞌén ra ꞌa̱n tíbakon‑yá. Xi̱ta̱ ra ko̱ꞌsín tsò, ꞌñó nda bakèn‑la̱ nga ꞌki̱‑la̱ kjo̱hiꞌin.
¿Kóꞌsín si̱kítsjeén? ¿Jién ra xi̱ta̱ judío ꞌmì‑ná, a isa̱á nda i̱nchiꞌnié koni jñà xi̱ta̱ ra iꞌka? Majìn, ijyeé ko̱ꞌsín kíxin‑no, nga ta ngásòn ngáyaá ya̱ kitsabáꞌñó‑ná ra kjoa̱ ꞌtse̱ jé, jién ra xi̱ta̱ judío ꞌmì‑ná, ko̱ jñà ra taxki̱ xi̱ta̱.
Koni ꞌsín tíchja̱ xa̱jo̱n ra tjíꞌta ꞌén‑la̱ Nainá nga tsò:
Tsìn jngo ra xi̱ta̱ kixi̱, ni̱jngo tíjna.
Ni̱yá tjín xi̱ta̱ ra machi̱ya‑la̱,
ni̱yá tjín ra ma‑la̱ bátsji Nainá.
Ngaꞌtsì xi̱ta̱ sabà kjꞌií ndi̱yá iskábé;
ta jngoó ndi̱yá kijì, nga ni̱mé chjí‑la̱ kjoa̱ ra ꞌsín;
ni̱yá tjín ra ma‑la̱ nda ꞌsín, ni̱jngo tíjna.
Na̱xíjta̱‑la̱ xi̱ta̱ kìi̱,
ꞌkoa̱á ꞌsín ꞌcho kjòn koni ꞌsín kjòn jngo nga̱jo̱‑la̱ miꞌken ꞌkia̱ nga tjáꞌxa̱jto;
ngi ta ꞌén ndisoó chja̱ ni̱je̱n‑la̱;
jñà ꞌén ra tjíꞌa tsaꞌba, ꞌkoa̱á jngoya‑la̱ koni tsa xán‑la̱ ye̱.
Ngi ta ꞌén ꞌchoó kitseꞌá tsaꞌba nga chja̱jno‑la̱ xi̱ta̱,
Mahachikon kjòn nga síꞌken xi̱ta̱ xákjín nga bíxten jní‑la̱.
Ta ñánda̱ nga bima, ngi nga síton‑ní, nga síkjehesko mé ra tjín.
Mì kì be jè ndi̱yá ra ya̱ fìko̱‑ná ñánda̱ tjín kjo̱ꞌnchán.
Tsìn‑la̱ kjo̱skon‑la̱ Nainá a̱ꞌta ꞌtse̱ kjoa̱ ra ꞌsín.
Ijyeé ꞌya‑ná koni ꞌsín tsò ijye jè kjo̱téxoma ra ꞌtse̱ Moisés, jñá‑ní ra ko̱ꞌsín títsò‑la̱ jñà xi̱ta̱ ra ya̱ fìꞌta‑la̱, mé‑ni nga ngaꞌtsì xi̱ta̱, mì kì ma ki̱chja̱‑ni ya̱ ngixko̱n Nainá; ko̱ mé‑ni jè Nainá ki̱ìndajín‑la̱ jè ra kjoa̱ ꞌtse̱ jé‑la̱, ngaꞌtsì xi̱ta̱ ra tjín i̱ i̱sàꞌnde.
Ni̱jngo xi̱ta̱ ra xi̱ta̱ kixi̱ ko̱ma‑ni ya̱ ngixko̱n Nainá, ra ta nga̱tjì‑la̱ nga nda si̱hitjasòn kjoa̱ ra síjé kjo̱téxoma ꞌtse̱ Moisés. Ta nga̱tjì‑la̱ jè kjo̱téxoma, ta kií xá tíjna‑ni nga isa̱ nda ꞌya‑la̱ jè jé ra tjín‑ná.
Tanga ꞌndi̱ ꞌndi̱, tíꞌyaá‑la̱ kóꞌsín ꞌsín Nainá nga xi̱ta̱ kixi̱ ꞌsín‑ná, ko̱ mì tsa ki‑ni nga nihitjasén kjo̱téxoma. Ta kií‑ní nga makjiín‑ná a̱ꞌta ꞌtse̱ Cristo. Nga̱ ti̱jé‑ni Kjo̱téxoma, ꞌkoa̱á ꞌsín tsjá ꞌén, ko̱ ꞌkoa̱á ti̱ꞌsín kitsò xi̱ta̱ ra kiìchja̱ ngajo‑la̱ Nainá kjotseé
nga ya̱á nchrabá‑ni nga xi̱ta̱ kixi̱ ꞌsín‑ná Nainá ꞌkia̱ nga makjiín‑ná ra a̱ꞌta ꞌtse̱ Cristo. Ko̱ ꞌkoa̱á ꞌsín si̱ìko̱ ijye ngaꞌtsì ra ko̱kjiín‑la̱. Nga̱ ngásòn ngáya kjòn ngaꞌtsiòo̱,
ta nga̱tjì‑la̱ nga̱ ngaꞌtsí xi̱ta̱ nga tsakátsji‑jé; kjiín tjítsa̱jna‑la̱ ya̱ ñánda̱ nga tíjna jè kjoa̱jeya‑la̱ Nainá.
ꞌKoa̱á ma‑ni nga jè Nainá ta ko̱ó kjo̱nda‑la̱ ko̱ ngi ta kjo̱tjó‑ní nga xi̱ta̱ kixi̱ ꞌsín‑ná. Ta kií‑ní nga̱ jè Jesucristo tsikíchjítjì‑ná, ꞌkoa̱á ma‑ni nga ma tsikìtsa̱jnandi̱í‑ná ra kjoa̱ ꞌtse̱ jé‑ná.
Nainá kitsjá Iꞌndí‑la̱ koni jngo kjo̱tjò ra faháxìn jé‑ná ya̱ ngixko̱n Nainá, ꞌkia̱ nga makjiín‑ná a̱ꞌta ꞌtse̱ Jesucristo, nga jè tsikíxten jní‑la̱ ꞌkia̱ nga ꞌken. Nainá, ꞌkoa̱á ꞌsín bakón tsijen kóꞌsín nga kixi̱ ꞌsín ra jè; ta nga̱tjì‑la̱ nga ti̱ꞌsa̱ kjotseé, Nainá maá‑la̱ nga iskoñákjoa̱, mì tsa ta ndi̱to̱n kitsjà‑la̱ kjo̱hiꞌin xi̱ta̱ koni ꞌsín bakèn‑la̱ ta nga̱tjì‑la̱ jñà jé ra tsakátsji.
Ko̱ jè ni̱chjin ra titsa̱jneé ꞌndi̱, ꞌkoa̱á ꞌsín isìkasén jè Jesucristo mé‑ni nga ki̱ìndajín‑ni kjoa̱ ra tsikíjna chróꞌbá. ꞌKoa̱á ma‑ni nga xi̱ta̱ kixi̱í ra jè, ko̱ nga ta jé‑ní ra ma‑la̱ xi̱ta̱ kixi̱ ꞌsín jñà xi̱ta̱ ra báꞌta ikon jè Jesús.
¿Ñánda̱ sijna‑ni jè kjoa̱ ra jè xi̱ta̱ nda bachrjengi ijo‑la̱? Ta ya̱á chija, mì kì ti̱ mé chjí‑la̱. ¿Tanga mé‑ni? ¿Ñánda̱ nchrabá‑ni kjo̱hixi̱? ¿A kií‑ní nga i̱nchiniìtjasén jè Kjo̱téxoma? Majìn, ta kií‑ní nga tjín jngo kjo̱hixi̱ nga makjiín‑ná ra a̱ꞌta ꞌtse̱ Jesús.
ꞌKoa̱á ꞌsín machi̱ya‑ná ra feheꞌta‑ni, nga jè Nainá, ta kií xi̱ta̱ kixi̱ ꞌsín‑ná, ta nga̱tjì‑la̱ nga makjiín‑ná a̱ꞌta ꞌtse̱ Jesús; mì tsa ki‑ni nga Kjo̱téxoma ꞌtse̱ Moisés nda si̱hitjasén.
Jè Nainá, ¿a tà Nainá‑la̱ xi̱ta̱ judío‑ní? ¿A mí tsa ꞌtse̱‑te ra taxki̱ xi̱ta̱? Ngi kixi̱í kjoa̱ nga ꞌtse̱é‑te ni̱ꞌsín ta yá xi̱ta̱‑ni.
Nga̱ jngoó‑ni jè Nainá. Jè‑ní ra ma‑la̱ nga xi̱ta̱ kixi̱ ꞌsín jñà ra xi̱ta̱ judío ra tjíꞌta chi̱ba̱ ijo‑la̱, ꞌkia̱ nga ko̱kjiín‑la̱ a̱ꞌta ꞌtse̱ Jesús; ti̱ꞌkoa̱á xi̱ta̱ kixi̱í ꞌsi̱in‑te jñà ra taxki̱ xi̱ta̱ ra mì kì tjíꞌta chi̱ba̱ ijo‑la̱, ꞌkia̱ nga ko̱kjiín‑te‑la̱ ra a̱ꞌta ꞌtse̱ Jesús.
ꞌKia̱ nga makjiín‑ná a̱ꞌta ꞌtse̱ Jesucristo, ¿a i̱nchinachrje‑ngi‑ná jè kjoa̱ ꞌtse̱ kjo̱téxoma? Majìn, mì tsa i̱nchinachrjengieé; ya̱á jnchro nda i̱nchinikatsíjeén nga kií xá tjín‑la̱ jè kjo̱téxoma.
¿Tanga kó kixé ra a̱ꞌta ꞌtse̱ xi̱ta̱ jchínga‑ná Abraham? ¿Mé kjo̱nda ra isakò‑la̱?
¿A kií nga̱tjì‑la̱ nga nda kiꞌsìn nga xi̱ta̱ kixi̱ kitsò‑la̱ Nainá? Majìn. Nga̱ tsa ꞌkoa̱à‑la ꞌsín kiꞌsìn, kjomaá‑la ti̱jè nda isíkíjna‑ni ijo‑la̱. Tanga, mí‑la tsa ya̱ ngixko̱n Nainá.
Tanga, ¿kó tsò jè xa̱jo̱n ra tjíꞌta ꞌén‑la̱ Nainá? Ki̱í ꞌsín tsò: “Jè Abraham, ndaá kjokjiín‑la̱ a̱ꞌta ꞌtse̱ Nainá; ꞌkoa̱á ma‑ni nga ko̱ꞌsín kitsò‑la̱ Nainá nga xi̱ta̱ kixi̱‑ní.”
Jè to̱n ra tjábé‑la̱ xi̱ta̱ ra síxá, mì tsa ta ꞌbì kjo̱tjò‑la̱. Jé‑ní chjí‑la̱ nga síxá.
Jngo xi̱ta̱ ra mì tsa jè báꞌta ikon jñà kjoa̱nda ra ꞌsín, tanga makjiín‑la̱ ra a̱ꞌta ꞌtse̱ Nainá, jè‑ní ra xi̱ta̱ kixi̱ ma ya̱ ngixko̱n Nainá. Nga̱ ta jè‑ni Nainá ra ma‑la̱ nga xi̱ta̱ kixi̱ ꞌsín jñà xi̱ta̱ ra ꞌcho tjín kjoa̱ ra ꞌsín, tà nga̱tjì‑la̱ nga makjiín‑la̱ ra a̱ꞌta ꞌtse̱.
Jè xi̱ta̱ jchínga‑ná ra tsiꞌkìn David, ꞌkoa̱á ꞌsín kitsò ra a̱ꞌta ꞌtse̱ kjo̱nda ra ꞌse̱‑la̱ xi̱ta̱, ra mì tsa jñà nga̱tjì‑la̱ kjoa̱ ra ꞌsi̱in nga jè Nainá xi̱ta̱ kixi̱ ki̱tso̱‑la̱.
Nga kitsò:
Mé ta̱ tsja‑la̱ jñà xi̱ta̱ ra ijye inìhijchaꞌta‑la̱ jñà kjoa̱ꞌcho ra kiꞌsìn,
ko̱ ra ijye kjóchjítjì jñà jé ra tjín‑la̱.
Mé ta̱ tsja‑la̱ jñà xi̱ta̱ ra mì ti̱ kì kinda̱ ꞌsín‑ni Nainá jñà jé ra tjín‑la̱.
Jñà kjo̱nda kìi̱ ra tsjá Nainá, ¿a tà ꞌtse̱é jñà xi̱ta̱ judío ra tjíꞌta chi̱ba̱ ijo‑la̱? ¿A mí tsa ti̱ꞌkoa̱ ꞌtse̱‑te ra taxki̱ xi̱ta̱ ra mì tsa tjíꞌta chi̱ba̱ ijo‑la̱? Ijyeé ko̱ꞌsín kíxin‑no nga jè xi̱ta̱ jchínga‑ná Abraham, ꞌkia̱ nga kjokjiín‑la̱ a̱ꞌta ꞌtse̱ Nainá, ꞌkoa̱á ꞌsín kitsò Nainá nga jè Abraham, xi̱ta̱ kixi̱‑ní.
Tanga Abraham, ꞌkia̱ nga xi̱ta̱ kixi̱ kitsò‑la̱ jè Nainá, ¿a ta̱ ꞌkoa̱ tjíꞌta chi̱ba̱á ijo‑la̱? Majìn; ꞌkia̱á‑ní ꞌkia̱ nga ti̱kjè tjíꞌta chi̱ba̱ ijo‑la̱.
Abraham jè ma xi̱ta̱ jchínga‑la̱ jñà ra xi̱ta̱ judío ra tjíꞌta chi̱ba̱ ijo‑la̱; tanga mì tsa ta ki‑ni nga tjíꞌta chi̱ba̱ ijo‑la̱; jñá‑ní ra ꞌkoa̱ ti̱ꞌsín i̱nchikjábé xkósòn‑la̱ Abraham nga ti̱ꞌkoa̱ i̱nchimakjiín‑la̱ koni ꞌsín nga kjokjiín‑la̱ Abraham ꞌkia̱ nga ti̱kjè siꞌta chi̱ba̱ ijo‑la̱.
Nainá ꞌkia̱ nga ko̱ꞌsín kitsjà‑la̱ tsaꞌba jè Abraham nga jé ko̱nga̱tsja jè i̱sàꞌnde ko̱ jñà xi̱ta̱ tje̱‑la̱ nga ꞌtse̱ ki̱tso̱‑la̱; mì tsa ki‑nì nga nda isìhitjasòn kjo̱téxoma, ta kií‑ní nga kjokjiín‑la̱ koni ꞌsín kiìchja̱ Nainá; ꞌkoa̱á ma‑ni nga xi̱ta̱ kixi̱ kjomà ya̱ ngixko̱n Nainá.
Tsa tà jñá‑la ko̱nga̱tsja kjo̱nda kìi̱ jñà xi̱ta̱ ra síhitjasòn kjoa̱ ꞌtse̱ kjo̱téxoma, mí‑la ti̱ mé chjí‑la̱ nga makjiín‑ná a̱ꞌta ꞌtse̱ Nainá tsaꞌkoa̱; ko̱ mí‑la kì ki̱tjasòn‑ni koni ꞌsín ijye kitsjà tsaꞌba Nainá.
Ra kjo̱téxoma ꞌmì, kjo̱hiꞌiín bíné‑ná; tanga tsa tsìn kjo̱téxoma, mí‑la tsa mé kjo̱téxoma ki̱tjá ítjòn‑lá ni̱ꞌsín ta mé ra ꞌsie̱én.
Koni ꞌsín tsò ꞌén ra Nainá kitsjà‑la̱ Abraham, ꞌtse̱é‑ní jñà xi̱ta̱ ra makjiín‑la̱. Ta tsjá kjo̱tjò‑la̱ kjo̱nda‑la̱, mé‑ni nga katasijna kixi̱‑ni ꞌén nga ki̱tjasòn‑ní ꞌén kìi̱ a̱ꞌta ꞌtse̱ ngaꞌtsì xi̱ta̱ ra ya̱ nchrabá‑ni tje̱‑la̱ Abraham. Mì tsa ta a̱ꞌta ꞌtse̱ jñà xi̱ta̱ ra tjín‑la̱ kjo̱téxoma, ti̱ꞌkoa̱á ꞌtse̱é‑te jñà ra taxki̱ xi̱ta̱ ra ti̱ꞌkoa̱ makjiín‑la̱ a̱ꞌta ꞌtse̱ Nainá koni ꞌsín kjokjiín‑la̱ Abraham. ꞌKoa̱á ma‑ni nga xi̱ta̱ jchínga ꞌmì‑lá Abraham ngaꞌtsì‑ná ra makjiín‑ná a̱ꞌta ꞌtse̱ Nainá.
Koni ꞌsín nga tíchja̱ xa̱jo̱n ra tjíꞌta ꞌén‑la̱ Nainá nga tsò: “Kjín na̱xi̱ndá ra ijye ji̱ ísingátsja‑la nga ji̱ ka̱mi xi̱ta̱ jchínga‑la̱.” Ko̱ ꞌkoa̱á ꞌsín tíjna jè Abraham ya̱ ngixko̱n Nainá. Jè Abraham kjokjiín‑la̱ koni ꞌsín kiìchja̱ Nainá ra ma‑la̱ síkjaáya‑la̱ xi̱ta̱ ra ijye ꞌken; ko̱ ti̱ꞌkoa̱á ma‑la̱ chja̱ kixi̱ a̱ꞌta ꞌtse̱ kjoa̱ ra kjè mé tjín koni tsa ijye ko̱tíma kjòn.
Xi̱ta̱ jchínga‑ná Abraham nda kjokjiín‑la̱ koni ꞌsín kitsò‑la̱ Nainá ko̱ ndaá iskoñá‑la̱ kjoa̱ kìi̱; ni̱ꞌsín mì kì tjíjin‑la̱ kóꞌsín ko̱ma‑la̱ nga ki̱tjasòn. ꞌKoa̱á ꞌsín kjomà‑ni nga kjìn na̱xi̱ndá, xi̱ta̱ jchínga tsò‑la̱, koni ꞌsín nga Nainá ijye kitsjà‑la̱ tsaꞌba nga kitsò‑la̱: “ꞌKoa̱á ꞌsín ꞌñó kjìn ko̱ma ra xi̱ta̱ tje̱‑li.”
Jè Abraham, mì kì isikjahajen‑la̱ ikon koni ꞌsín nga kjokjiín‑la̱ a̱ꞌta ꞌtse̱ Nainá, ni̱ꞌsín ko̱ꞌsín isíkítsjen nga mì ti̱ mé chjí‑la̱ ijo‑la̱ nga ijyeé ꞌñó xi̱ta̱ jchínga; kja̱meé bijchó‑la̱ jngo sindo̱ nó; ti̱ꞌkoa̱á jè chjo̱ón‑la̱ Abraham ra ꞌmì Sara, chjo̱ón ꞌndi̱‑ní ko̱ ya̱ ñánda̱ majcháya i̱xti, mì kì ti̱ mé chjí‑la̱.
Tanga jè Abraham mì tsa jò tsiꞌké‑la̱ ikon koni ꞌsín tsò ꞌén ra kitsjà‑la̱ Nainá. Ta isa̱á ꞌñó nda kjokjiín‑isa‑la̱ ra a̱ꞌta ꞌtse̱ Nainá. Ko̱ ꞌñó jeya isíkíjna;
ngi ndaá tsikíjngo‑la̱ ikon nga jè Nainá, ꞌñó tjín‑la̱ ngaꞌñó nga maá‑la̱ si̱hitjasòn ijye koni ꞌsín nga ijye kitsjà‑la̱ ꞌén‑la̱.
ꞌKoa̱á ma‑ni ꞌkia̱ nga kijtse Nainá nga ndaá kjokjiín‑la̱ Abraham, ꞌkoa̱á ꞌsín kitsò‑la̱ nga xi̱ta̱ kixi̱‑ní.
Nga ko̱ꞌsín tíchja̱ xa̱jo̱n, mì tsa tà a̱ꞌta ꞌtse̱ Abraham‑jìn nga tíchja̱.
Ti̱ꞌkoa̱á a̱ꞌta tsa̱jién‑ná nga tíchja̱ ꞌén kìi̱; nga ti̱ꞌkoa̱á ꞌsi̱ín‑te‑ná kinda̱ Nainá nga xi̱ta̱ kixi̱ ki̱tso̱‑ná ta nga̱tjì‑la̱ nga makjiín‑ná a̱ꞌta ꞌtse̱ Nainá ra isikjaáya‑la̱ jè Na̱ꞌín‑ná Jesucristo a̱ꞌta ꞌtse̱ kjo̱biya;
nga̱ kií xá‑ni ya̱ kjonga̱tsja‑ni kjo̱biya jè Jesús ta nga̱tjì‑la̱ jè jé ra tjín‑ná; ko̱ kií xá jaáya‑ila̱ mé‑ni nga xi̱ta̱ kixi̱ ko̱ma‑ná ya̱ ngixko̱n Nainá.
Ijyeé xi̱ta̱ kixi̱‑ná ra a̱ꞌta ꞌtse̱ Nainá, ta nga̱tjì‑la̱ nga makjiín‑ná ra a̱ꞌta ꞌtse̱, ꞌkoa̱á ma‑ni nga ijyeé tjín‑ná kjo̱ꞌnchán ko̱ ra jè. Jè kjo̱ꞌnchán ra a̱ꞌta ꞌtse̱ Na̱ꞌín‑ná Jesucristo sakó‑ná.
Ti̱ꞌkoa̱á ya̱á nchrabá‑ni a̱ꞌta ꞌtse̱ kjo̱nda ra̱kìi̱, ta nga̱tjì‑la̱ nga makjiín‑ná ra a̱ꞌta ꞌtse̱; ꞌñó tjíjngo takén a̱ꞌta ꞌtse̱ kjo̱nda kìi̱, ko̱ ꞌñó matsja‑ná nga ko̱ꞌsín chiñá‑lá kjo̱nda‑la̱ nga ti̱ꞌkoa̱á ꞌse̱‑ná jè kjoa̱jeya‑la̱ Nainá.
Mì tsa tà a̱ꞌta ꞌtse̱ kjoa̱ kìi̱ nga ꞌñó matsja‑ná, ti̱ꞌkoa̱á matsjaá‑te‑ná ꞌkia̱ nga kjo̱hiꞌin batojieén. ꞌYa‑ná nga ꞌkia̱ nga kjo̱hiꞌin batojieén, ya̱á sa̱kó‑ná ngaꞌñó nga kóꞌsín ma chíkjoa̱jin‑ná.
ꞌKia̱ nga sakó‑ná ngaꞌñó kóꞌsín nga chíkjoa̱jin‑ná, ya̱á ꞌya‑la̱ kóꞌsín kjén; ꞌkia̱ nga ꞌya‑la̱ kóꞌsín kjén, ya̱á nchrabá‑ni nga chiñá‑lá jè kjo̱nda ra tsjá‑ná Nainá.
Ko̱ jè ra chiñá‑lá mì tsa kjo̱sabà tsjá‑ná a̱skan‑nioo̱, ki̱tjasón‑ní; nga̱ jè Nainá ijyeé nda isíkíjnajin ya̱ inìma̱‑ná jè kjo̱tsjacha‑la̱ ra a̱ꞌta ꞌtse̱ Inìma̱ Tsje‑la̱ nchrabá‑ni, Inìma̱ Tsje ra jè Nainá kitsjá‑ná.
ꞌKia̱ nga ijchò ni̱chjin‑la̱, jè Cristo ꞌken‑tjì ngajo‑ná, ngaꞌtsì‑ná ra tjín‑ná jé, ta nga̱tjì‑la̱ tsìn‑ná ngaꞌñó kóꞌsín nga ma ta jién kítjo̱kajieén jé‑ná.
Mì tsa taxki̱ tjín xi̱ta̱ ra mejèn‑la̱ nga ki̱yá ngajo‑la̱ ra kjꞌií xi̱ta̱, ni̱ꞌsín xi̱ta̱ kixi̱. Tanga tsa kií ni̱chjin tjín iꞌka‑ni xi̱ta̱ ra tsjá‑la̱ ikon nga ki̱yá‑tjì‑la̱ jngo xi̱ta̱ ra ꞌñó nda xi̱ta̱, tanga iꞌiín tjín.
Tanga jè Nainá ndaá bakón nga ꞌñó tsjake‑ná ra jién, nga ni̱ꞌsín takó ꞌñó tse jé titsa̱jnajieén, jè Cristo ꞌken ngajo‑ná.
Tsa jè nga̱tjì‑la̱ jní ra tsikíxten Cristo nga ijye xi̱ta̱ kixi̱ ma‑ná ra a̱ꞌta ꞌtse̱ Nainá, isa̱á ta tjín kixi̱ kjoa̱ ꞌndi̱‑ni̱ nga a̱ꞌta ꞌtse̱‑ní ma kítjo̱kajieén kjo̱hiꞌin ra tsjá Nainá ꞌkia̱ nga kje̱heꞌtà ni̱chjin.
ꞌKia̱ nga jè ni̱chjin nga kondra̱ tsikitsa̱jna‑lá Nainá, ti̱jé‑ni Nainá tsikíndajín‑ko̱‑ná kjoa̱ a̱ꞌta ꞌtse̱ kjo̱biya‑la̱ Iꞌndí‑la̱. ꞌNdi̱ ꞌndi̱ ꞌkia̱ nga ijye nda báko̱‑ná Nainá, isa̱á tjín kixi̱ kjoa̱ nga maá kítjo̱kajieén kjo̱hiꞌin ꞌtse̱ jé‑ná ra a̱ꞌta ꞌtse̱ Cristo, ta nga̱tjì‑la̱ nga jaáya‑ila̱ ko̱ tíjnakon‑ní.
Ko̱ mì tsa tà jñà‑nì kjoa̱, ti̱ꞌkoa̱á ꞌñó matsja‑ná a̱ꞌta ꞌtse̱ Nainá ta nga̱tjì‑la̱ nga makjiín‑ná ra a̱ꞌta ꞌtse̱ Jesucristo ra batéxoma‑ná; nga̱ a̱ꞌta ꞌtse̱‑ní nga ma chibanda‑ná ko̱ jè Nainá.
ꞌKia̱ nga ꞌjahaꞌsen kjoa̱ ꞌtse̱ jé ya̱ i̱sàꞌnde, jngo‑ní xi̱ta̱ ra tsakátsji‑jé. Ko̱ jé kjoa̱ ꞌtse̱ jé ra ꞌjiìkó kjo̱biya; ꞌkoa̱á ma‑ni nga ko̱ꞌsín sakó‑la̱ ngaꞌtsì xi̱ta̱ ra ꞌmì kjo̱biya; ta nga̱tjì‑la̱ nga̱ ngaꞌtsí‑ni xi̱ta̱ nga iskajin jé.
ꞌKia̱ nga ti̱kjè kjo̱téxoma tjín‑ni ya̱ i̱sàꞌnde, ta̱ꞌkoa̱ ijyeé tjín ra kjoa̱ ꞌtse̱ jé. Tanga mì tsa kinda̱ ma ra kjoa̱ ꞌtse̱ jé, ꞌkia̱ nga mì tsa mé kjo̱téxoma tjín.
Skanda ꞌkia̱‑ni jè ni̱chjin ꞌtse̱ Adán skanda ni̱chjin ꞌtse̱ Moisés, jè kjo̱biya tsatéxoma a̱ꞌta ꞌtse̱ ngaꞌtsì xi̱ta̱, ni̱ꞌsín mì tsa ko̱ꞌsín tjín jé ra tsakátsji koni ꞌsín kiꞌsìn jè Adán nga tsatonè‑la̱ kjo̱hixi̱ ra kitsjà‑la̱ Nainá. Jè Adán, ti̱jé ngoya‑la̱ jè ra a̱skan ꞌji.
Tanga kjoa̱ ꞌtse̱ jé ra tsakátsji Adán, mì kì mangásòn‑ko̱ koni jè kjo̱nda ra kitsjà kjo̱tjò Nainá; ta nga̱tjì‑la̱ kjoa̱ ꞌtse̱ jé ra tsakátsji jngo xi̱ta̱, kjín xi̱ta̱ tsako̱‑la̱ kjo̱biya; tanga jè kjo̱nda ra kitsjà kjo̱tjò Nainá a̱ꞌta ꞌtse̱ jngo xi̱ta̱, jè ra ꞌmì Jesucristo, isa̱á tse kjo̱nda tjín‑la̱ nga̱ kjín xi̱ta̱ machikonꞌtin‑ni.
Tsa ta jè nga̱tjì‑la̱ nga jngo xi̱ta̱ ra tsakátsji‑jé nga tsatonè‑la̱ jngo kjo̱téxoma, nga ko̱ꞌsín jè kjo̱biya tsatéxoma, isa̱á ta ꞌñó nda kítsa̱jnakon jñà xi̱ta̱ ra ꞌñó tse kjo̱nda‑la̱ Nainá tjábé‑la̱, ti̱ꞌkoa̱ ꞌñó tse kjo̱tjò‑la̱ Nainá ꞌki̱‑la̱ nga xi̱ta̱ kixi̱ kítsa̱jna ya̱ ngixko̱n Nainá, ta nga̱tjì‑la̱ jngo xi̱ta̱ ra ꞌmì Jesucristo.
Koni ꞌsín nga ta jè nga̱tjì‑la̱ kjoa̱ ꞌtse̱ jé ra tsakátsji jngo xi̱ta̱ ra kiꞌmì Adán, nga ko̱ꞌsín kjo̱hiꞌin iskanè‑la̱ ngaꞌtsì xi̱ta̱, ꞌkoa̱á ti̱ꞌsín jè kjoa̱kixi̱ ra kiꞌsìn jè Jesucristo, ya̱á nchrabá‑ni nga xi̱ta̱ kixi̱ ma ngaꞌtsì xi̱ta̱, mé‑ni nga kataꞌse‑la̱ kjo̱binachon.
Koni ꞌsín nga ta jè‑ni nga̱tjì‑la̱ jngo xi̱ta̱ ra mì kì nda isìhitjasòn‑la̱ Nainá, nga ko̱ꞌsín jé iskajin ngaꞌtsì xi̱ta̱, ꞌkoa̱á ti̱ꞌsín nga ta jè nga̱tjì‑la̱ jngo xi̱ta̱ ra nda isìhitjasòn‑la̱ Nainá jè ra ꞌmì Jesucristo, nga ko̱ꞌsín kjìn xi̱ta̱ kixi̱ ko̱ma‑ni ya̱ ngixko̱n Nainá.
Kií xá itjo‑ni jè kjo̱téxoma ꞌtse̱ Moisés, mé‑ni nga isa̱ nda ko̱chi̱ya-isa‑la̱ kóꞌsín kjokjìn‑ya‑isa ra kjoa̱ ꞌtse̱ jé. Tanga ꞌkia̱ nga ꞌñó kjokjìn‑ya‑isa ra kjoa̱ ꞌtse̱ jé, isa̱á ngi ko̱ꞌki iskasòn‑isa jè kjo̱nda‑la̱ Nainá.
Koni ꞌsín nga jè tsatéxoma ra kjoa̱ ꞌtse̱ jé nga biya xi̱ta̱, ꞌkoa̱á ti̱ꞌsín jè kjo̱nda ra tsjá Nainá katatéxoma nga xi̱ta̱ kixi̱ katameé ya̱ ngixko̱n Nainá mé‑ni nga kataꞌse‑ná kjo̱binachon ra mì feheꞌta skanda ta mé ni̱chjin‑ni ra a̱ꞌta ꞌtse̱ Na̱ꞌín‑ná Jesucristo.
¿Kóꞌsín kixé? ¿A ndaá tjín nga kjótsji‑jé iseé mé‑ni isa̱ tse kjo̱nda katatsjá-isa‑ni Nainá?
Majìn, mì kì ti̱ ma‑ni tsa ko̱ꞌsín ꞌsie̱én. Jién tsa ijyeé titsa̱jnaꞌtaxín‑lá ra kjoa̱ ꞌtse̱ jé koni tsa ijye ꞌkeén ra a̱ꞌta ꞌtse̱, ¿kóꞌsín ko̱ma‑ni nga takó ya̱ ki̱tsa̱jnajin iseé?
¿A mí ꞌya jiòn nga ngaꞌtsì‑ná ra a̱ꞌta ꞌtse̱ Jesucristo isatíndé, mé‑ni nga jngo ka̱ma‑ná ra ko̱ jè, kií xá isatíndá‑ná nga ya̱ bitjàha̱ꞌse̱nꞌtá‑lá a̱ꞌta ꞌtse̱ kjo̱biya‑la̱?
ꞌKia̱ nga satíndé, ꞌkoa̱á ꞌsín jngoya‑la̱ koni tsa ya̱ sihiꞌndeꞌtá‑lá Cristo ya̱ a̱ꞌta ꞌtse̱ kjo̱biya‑la̱. Koni ꞌsín nga a̱ꞌta ꞌtse̱ ngaꞌñó‑la̱ Nainá ra ꞌñó jeya tíjna jaáya india‑ila̱ jè Cristo; ꞌkoa̱á ti̱ꞌsín machjeén nga ko̱ꞌsín si̱jché ijo‑ná nga jngo kjo̱binachon xi̱tse̱ chjíbé.
Tsa ya̱ itjàha̱ꞌse̱nꞌtá‑lá jè Cristo koni ꞌsín nga ꞌken ra jè, ꞌkoa̱á ti̱ꞌsín kjoa̱áya‑ná ra jién koni ꞌsín nga jaáya‑la̱ ra jè.
ꞌYa‑ná nga jè kjoa̱ jchínga ra kiꞌchá‑ná, ya̱á isiꞌtako̱ Cristo ya̱ a̱ꞌta krò, mé‑ni nga katachija‑ni jè ngaꞌñó ra tjín‑la̱ ijo jé‑ná; nga mì ti̱jè si̱ìkijne‑ná.
Nga̱ jngo xi̱ta̱ ra ijye kàbiya, ijyeé tíjnandi̱í‑ni ra a̱ꞌta ꞌtse̱ jé.
ꞌKia̱ nga ijye ya̱ ꞌkenꞌtá‑lá jè Cristo, tjíjngoó takén nga ya̱ ki̱tsa̱jnakon‑ke̱é.
ꞌYa‑ná nga koni ꞌsín nga jaáya‑la̱ jè Cristo ꞌkia̱ nga ꞌken, ni̱ì‑ti̱‑jngo ni̱chjin ki̱yá india‑ni. Jè ra ꞌmì kjo̱biya, mì kì ti̱ mé ngaꞌñó tjín‑la̱ ra a̱ꞌta ꞌtse̱.
ꞌKia̱ nga ꞌken jè Cristo, ta india kjón‑ní ꞌken ra ta nga̱tjì‑la̱ kjoa̱ ꞌtse̱ jé; nga tíjnakon ꞌndi̱ ꞌndi̱, ngi a̱ꞌta ꞌtse̱ Nainá tíjnakon‑ni nga tísíhitjasòn‑la̱.
Jiòn, ꞌkoa̱á ti̱ꞌsín ti̱kítsjen koni tsa ijye ꞌken ra a̱ꞌta ꞌtse̱ jé; tanga titsa̱jnakon‑nájiòn ra a̱ꞌta ꞌtse̱ Nainá nga ya̱ titsa̱jnako̱o jè Na̱ꞌín‑ná Jesucristo. Ko̱ a̱ꞌta ꞌtse̱ Nainá titsa̱jnakon‑no ꞌndi̱.
ꞌKoa̱á ma‑ni, kì ti̱ tsja biꞌnde‑no nga kjoa̱ ꞌtse̱ jé batéxomajin‑isa ya̱ ijo‑jé‑no, mé‑ni nga ko̱ma si̱kijne‑la, nga mì tsa ti̱ ya̱ si̱itjasòn‑la koni ꞌsín tjín kjoa̱ꞌcho ra sasén‑la̱ ijo‑ná.
Kì ya̱ nìnga̱tsja ijo‑no ra kjoa̱ ꞌtse̱ jé, nga ko̱ꞌsín katachjeén koni tsa jñà ki̱cha̱ ra ꞌcho machjeén. Ta isa̱á jè Nainá ti̱nga̱tsja jiòn ijo‑no koni tsa jngo xi̱ta̱ ra ijye ꞌken nga jaáya‑ila̱ ra a̱ꞌta ꞌtse̱ kjo̱biya. Nga ko̱ꞌsín katasíchjeén‑najiòn Nainá koni jngo ki̱cha̱ ra a̱ꞌta ꞌtse̱ kjo̱nda machjeén.
ꞌKoa̱á ꞌsín ko̱ma‑ni nga mì ti̱ kjoa̱ ꞌtse̱ jé ko̱tèxoma‑ni ra a̱ꞌta tsa̱jiòn, ta nga̱tjì‑la̱ nga mì tsa a̱ꞌta ꞌtse̱ kjo̱téxoma ꞌtse̱ Moisés titsa̱jna‑no ꞌndi̱‑ni̱, ta a̱ꞌta ꞌtse̱é kjo̱nda‑la̱ Nainá ra ta tsjá kjo̱tjò titsa̱jna‑no.
¿Kó kixé, a kjótsji‑jé iseé ꞌkia̱ nga a̱ꞌta ꞌtse̱ kjo̱nda‑la̱ Nainá titsa̱jna‑ná nga mì tsa ti̱ a̱ꞌta ꞌtse̱ kjo̱téxoma‑la̱ Moisés titsa̱jna‑ná? Majìn, mì tsa ko̱ꞌsín tjín‑jìn.
¿A mí ꞌya jiòn, tsa ꞌkia̱ yá ra ngi ya̱ si̱itjasòn kiꞌta‑la nga ya̱ si̱xáꞌta‑la; ngi chi̱ꞌnda ꞌtse̱é ꞌsi̱n‑no? ꞌKoa̱á ti̱ꞌsín tjín, tsa ꞌkia̱ nga jè kjoa̱ ꞌtse̱ jé si̱nga̱tsja ijo‑no, ki̱yá‑nó; tanga tsa jè Nainá si̱nga̱tsja ijo‑no, ya̱á si̱itjasòn‑la nga kixi̱ ꞌsia̱an ya̱ ngixko̱n ra jè.
Tanga tse kjo̱nda kataꞌse‑la̱ Nainá, nga ni̱ꞌsín ya̱ inìnga̱tsja jiòn ijo‑no ra kjoa̱ ꞌtse̱ jé, nga ya̱ inìhitjasòn‑la koni tsa jngo chi̱ꞌndaꞌñó‑la̱, ꞌndi̱ ꞌndi̱ ijyeé ngi ko̱ó inìma̱‑no nga ko̱ꞌsín i̱nchinitjasòn koni ꞌsín ngi nda tjín ꞌén kixi̱ ra kiꞌsena̱jmíya‑no.
ꞌNdi̱‑ni̱ ijyeé titsa̱jnandi̱í‑no ra kjoa̱ ꞌtse̱ jé; ijyeé chi̱ꞌnda‑la̱ ra ꞌtse̱ kjoa̱ kixi̱í ma jiòn; ko̱ tjíné‑no nga ko̱ꞌsín si̱itjasòn koni ꞌsín síjé ra kjoa̱kixi̱.
Jñà ꞌén ra tíchjà nga tíbakó‑no mì tsa jñà‑jìn ra chjá tsò, ta nga̱tjì‑la̱ kjè tsa ꞌñó tjín jè takòn, takó kjè tsa nda fìya‑no ra kjoa̱ ꞌtse̱ Nainá. Koni ꞌsín kiꞌnià ti̱ꞌsa̱ kjotseé nga ya̱ inìnga̱tsja ijo‑no kjoa̱ ra tjé tjín ko̱ ra ꞌcho tjín ko̱ jñà tsatéxoma‑no; ꞌndi̱‑ni̱, ꞌkoa̱á ti̱ꞌsín ti̱nga̱tsja ijo‑no a̱ꞌta ꞌtse̱ kjoa̱kixi̱ mé‑ni nga jè kjoa̱kixi̱ katatéxoma‑no nga tsje ki̱tsa̱jna ya̱ ngixko̱n Nainá.
ꞌKia̱ nga ko̱ꞌsín ya̱ kiìchja̱ꞌnda‑no ra kjoa̱ ꞌtse̱ jé, mì tsa ya̱ inìhitjasòn‑la ra kjoa̱kixi̱ ꞌtse̱ Nainá.
Tanga, ¿mé kjo̱tjò ra inikijne‑la jiòn ra a̱ꞌta ꞌtse̱ kjoa̱ ꞌtse̱ jé? Ko̱ ꞌndi̱‑ni̱ skanda masabà‑najiòn ꞌtse̱ kjoa̱ kìi̱, nga̱ tà ya̱á fìko̱‑ná ñánda̱ nga tjín kjo̱biya.
ꞌNdi̱ ꞌndi̱ ꞌkia̱ nga ijye titsa̱jnandi̱í‑no ra kjoa̱ ꞌtse̱ jé, chi̱ꞌnda‑la̱ Nainá‑nájiòn; jè kjo̱tjò ra títjábé‑no jè‑ní nga tsje i̱nchibitsa̱jna jiòn ya̱ ngixko̱n Nainá. Ko̱ ra feheꞌta‑ni, ꞌse̱‑nó kjo̱binachon ra mì feheꞌta ni̱ ta mé ni̱chjin‑nioo̱.
Jè chjí‑la̱ ra kjoa̱ ꞌtse̱ jé, ta kjo̱biya‑ní ra nikijne‑lá. Tanga jè kjo̱tjò ra tsjá‑ná Nainá jé‑ní kjo̱binachon ra mì feheꞌta ni̱ta mé ni̱chjin‑ni, ra ꞌbí‑ná nga ya̱ titsa̱jnake̱é Cristo Jesús ra batéxoma‑ná.
Jiòn ꞌndsé ndaá tjíjin‑no, jè kjo̱téxoma, skanda ya̱á feheꞌta ngaꞌñó‑la̱ ꞌkia̱ nga biya jè xi̱ta̱. Jiòn‑nó ra ko̱ꞌsín tíxian‑no, jiòn ra ijye nda tjíjin‑no kóꞌsín tíchja̱ kjo̱téxoma.
ꞌKia̱ takó tíjnakon ꞌxi̱n‑la̱ jè chjo̱ón, ko̱ tsa kjꞌií xi̱ta̱ ꞌxi̱n ki̱xan‑ko̱, kjoa̱ chijngií ra tíꞌsín, tanga tsa ijye ꞌken ꞌxi̱n‑la̱, jè chjo̱ón, ijyeé tíjnandi̱í‑ni ra kjoa̱ ꞌtse̱ kjo̱téxoma ra̱kìi̱; ko̱maá ki̱xan‑ko̱ india‑ni ra kjꞌií xi̱ta̱ ꞌxi̱n. Mì tsa ti̱ kjoa̱ chijngi‑ni ra ꞌsi̱in.
ꞌKoa̱á ti̱ꞌsín tjín ra a̱ꞌta tsa̱jiòn‑jiòn ra ꞌndsé chibé, ijyeé ꞌken‑nájiòn ra a̱ꞌta ꞌtse̱ ngaꞌñó ra tjín‑la̱ kjo̱téxoma, ta nga̱tjì‑la̱, ꞌkia̱ nga ꞌken jè Cristo, ya̱á ta̱ña ꞌkenꞌta‑la jiòn, mé‑ni nga ꞌndi̱ ꞌndi̱ jè ki̱chja̱ꞌnda‑no jè Cristo ra jaáya‑la̱ ya̱ a̱jin‑la̱ miꞌken, ko̱ mé‑ni nga kataꞌya‑la̱ ra a̱ꞌta tsa̱jién kjo̱nda ra jè Nainá sasén‑la̱.
ꞌKia̱ nga ti̱ꞌsa̱, ya̱á tsikìtsa̱jnajieén kjoa̱ ꞌtse̱ jé ra isíjé ijo‑ná. Ko̱ ꞌkia̱ nga ꞌji jè kjo̱téxoma, ta isa̱á jnchro isa̱ ꞌñó isíjé ijo‑ná jñà ra kjoa̱ꞌcho. Ko̱ jñà kjoa̱ꞌcho ra iskajieén, kjo̱biyaá ìko̱‑ná.
Tanga ꞌndi̱ ꞌndi̱, ijyeé ꞌkeén ra a̱ꞌta ꞌtse̱ kjo̱téxoma ra kitsabáꞌñó‑ná kjotseé; titsa̱jnandi̱í‑ná ko̱ ijyeé maá si̱xá‑lá Nainá nga jngo kjoa̱ xi̱tse̱ tjaꞌché koni ꞌsín bakón‑ya‑ná jè Inìma̱ Tsje‑la̱ Nainá. Mì tsa ti̱ ko̱ꞌsín ꞌsia̱n‑ná koni ꞌsín tjín kjo̱téxoma jchínga ra xa̱jo̱n tjíꞌta.
¿Kóꞌsín kixé? Ra kjoa̱ ꞌtse̱ kjo̱téxoma, ¿a ꞌchoó tjín? ¿A kjoa̱ ꞌtse̱ jé‑ní? Majìn. Mì tsa ko̱ꞌsín tjín‑jìn. ꞌKoa̱á ngoya‑la̱ koni tsa ꞌa̱n, tsa tsìn kjo̱téxoma, mí‑la kì kíjtsee̱ ñáa̱‑ni ra kjoa̱ ꞌtse̱ jé. Ko̱ mí‑la kì kjòchi̱ya‑na kótsò‑ni nga mì kì ma si̱kjaájieén tsajmì ra mì tsa̱jién, tsa mì jè kjo̱téxoma ko̱ꞌsín ꞌbéna̱jmí‑ná nga tsò: “Kì jñà nìkjaajin tsajmì ra mì ji̱ bako̱‑li.”
Tanga jè kjoa̱ ꞌtse̱ jé, ta isa̱á ya̱ isakò-isa‑la̱ ngaꞌñó ra a̱ꞌta ꞌtse̱ kjo̱téxoma; ꞌkoa̱á kjomà‑ni, ta isa̱á ꞌñó kjín ndi̱yá‑la̱ tsajmì ra jahajin‑isa‑na ra mì tsa ꞌa̱n bako̱‑na. ꞌKoa̱á ma‑ni, tsìn‑la̱ ngaꞌñó ra kjoa̱ ꞌtse̱ jé, ꞌkia̱ nga mì tsa kjo̱téxoma tjín.
ꞌKia̱ nga ti̱ꞌsa̱ kjotseé, ta ꞌkoa̱á ꞌsín tsakáti̱jnaa̱ nga mì kì kíjtsee̱ kóꞌsín tjín kjo̱téxoma. Tanga ꞌkia̱ nga ijye kíjtsexkon jè kjo̱téxoma, jè kjoa̱ ꞌtse̱ jé isa̱á ꞌñó kiꞌse‑la̱ ngaꞌñó; ꞌkoa̱á ma‑ni nga ta kjo̱biyaá isakò‑na.
Jè kjo̱téxoma ra tjínè‑la̱ nga kjo̱binachon tsjá‑ná, tà isa̱á kjo̱biya kitsjá‑na.
Tanga jè kjoa̱ ꞌtse̱ jé, ta isa̱á ya̱ isakò‑la̱ ngaꞌñó ra a̱ꞌta ꞌtse̱ kjo̱téxoma nga iskonda̱cha̱‑na, ꞌkoa̱á ma‑ni nga kjo̱biya isakò‑na.
Ra kixi̱ kjòn‑ni kjoa̱, jè kjo̱téxoma, tsjeé tjín; nga koni ꞌsín batéxoma jñà ꞌén ra tjíꞌta, tsje‑ní, kixi̱‑ní, ko̱ ndaá tjín.
¿Tanga kóꞌsín tjín? ¿A ta isa̱á jnchro jè kjoa̱ ra nda tjín ꞌjií síꞌken‑na? Majìn, mì tsa ko̱ꞌsín tjín‑jìn. Mé‑ni kataꞌya‑la̱ nga jè kjoa̱ ꞌtse̱ jé, nga ꞌñó ꞌcho tjín, ꞌkoa̱á ma‑ni nga jè jnchro kjoa̱ ꞌtse̱ jé, kiìko̱jin‑na kjo̱biya nga iskábé ra kjoa̱ ꞌtse̱ kjo̱téxoma ra nda tjín, mé‑ni nga a̱ꞌta ꞌtse̱ kjo̱téxoma kataꞌya‑la̱ nga ꞌñó ꞌcho tjín ra kjoa̱ ꞌtse̱ jé.
ꞌYa‑ná nga jè kjoa̱ ꞌtse̱ kjo̱téxoma, kjo̱bítsjen ꞌtse̱ Inìma̱ Tsje‑la̱ Nainá‑ní; tanga ra ꞌa̱n, ijo jé tsáꞌya̱; ya̱á nga̱tsja‑na ra kjoa̱ ꞌtse̱ jé.
Mì kì machi̱ya‑na mé kjoa̱ ra ꞌsín ijo‑na̱. Jñà kjoa̱ ra nda tjín ra mejèn‑na nga ꞌsiaa̱n, mì tsa jè sìhitjásòo̱n. Tà isa̱á jñà kjoa̱ ra mì kì sasén‑la̱ inìma̱‑na̱ síhitjasòn ijo‑na̱. Jñà kjoa̱ ra ꞌsiaa̱n, mì kì machi̱ya‑na.
ꞌKia̱ nga ko̱ꞌsín ꞌsín ijo‑na̱ jñà kjoa̱ ra mì tsa ꞌa̱n mejèn‑na, ꞌkoa̱á ꞌsín xiaa̱n nga kixi̱í kjoa̱ nga ndaá tjín koni ꞌsín tíchja̱ kjo̱téxoma.
ꞌKia̱ nga ko̱ꞌsín ꞌsín ijo‑na̱ nga bátsji‑jé, mì tsa ti̱ ꞌa̱n‑naa̱ ra ko̱ꞌsín ꞌsiaa̱n, jè kjoa̱ ꞌtse̱ jé ra ya̱ tíjnajin ya̱ ijo‑na̱ ra ko̱ꞌsín ꞌsín.
ꞌA̱n ra xi̱ta̱ i̱sàꞌnde ꞌmì‑na, be‑ná nga mì kì nda tjín kjoa̱ ra tíjnajin ya̱ ijo‑na̱. Nga̱ mejèn‑na nga nda ꞌsiaa̱n ra ꞌa̱n, tanga jè ijo‑na̱ mì kì ma‑la̱ síhitjasòn kjoa̱ ra nda tjín.
Mì tsa ko̱ꞌsín ꞌsiaa̱n koni ꞌsín tjín kjo̱nda ra ꞌa̱n mejèn‑na ꞌsiaa̱n; tà isa̱á jñà sìhitjásòo̱n jñà kjoa̱ꞌcho ra mì ꞌa̱n mejèn‑na ꞌsiaa̱n.
ꞌKia̱ nga ko̱ꞌsín ꞌsiaa̱n jñà kjoa̱ꞌcho ra mì jè inìma̱‑na̱ mejèn‑la̱, mì tsa ti̱ ꞌa̱n‑naa̱ ra ko̱ꞌsín ꞌsiaa̱n, jé kjoa̱ ꞌtse̱ jé ra ya̱ tíjnajin ijo‑na̱ ra ko̱ꞌsín ꞌsín.
Nga̱ ni̱ꞌsín mejèn‑na nga nda ꞌsiaa̱n, ta isa̱á kjꞌií ꞌsín tjín kjo̱hixi̱ ra sakó‑na a̱ꞌta tsa̱ꞌa̱n: Nga tà kjoa̱ꞌcho tíjnajin kiꞌta ya̱ ijo‑na̱.
Tanga ra ya̱ a̱jin inìma̱‑na̱ batoó matsja‑la̱ ra a̱ꞌta ꞌtse̱ kjo̱téxoma‑la̱ Nainá.
Tanga tjín ìjngo kjoa̱ ra ya̱ tísíxájin ya̱ ijo‑na̱ ra mì kì tsjáꞌnde‑na nga nda ꞌsiaa̱n; jè kjoa̱ ꞌtse̱ jé ra tíjnajin‑na, kjaán‑kjo‑ní ko̱ kjo̱bítsjen‑na̱ ra mejèn‑la̱ nga nda ꞌsi̱in. Ko̱ jé kjoa̱ ꞌtse̱ jé ra tísíxájin ijo‑na̱ síkijne‑na nga ko̱ꞌsín ꞌcho ꞌsiaa̱n.
I̱ma̱‑ró‑na ra ꞌa̱n. ¿Yá ra ma‑la̱ ko̱chrjekàjin‑na a̱ꞌta ꞌtse̱ ngaꞌñó‑la̱ kjo̱biya ra tjín‑la̱ ijo jé‑na̱?
Ta̱ jngoó jè Nainá. Kií ko̱ꞌsín xin‑la̱ a̱ꞌta ꞌtse̱ Na̱ꞌín‑ná Jesucristo nga tse kjo̱nda kataꞌse‑la̱ ra jè.
Jè ꞌén ra ko̱tíxian‑no, jè‑ní nga ya̱á a̱jin kjo̱bítsjen‑na̱ sìhitjásòo̱n koni ꞌsín tjín kjo̱téxoma‑la̱ Nainá, tanga jè ijo‑na̱, takó ya̱á kjinè‑la̱ kjo̱téxoma ra kjoa̱ ꞌtse̱ jé.
Tanga ꞌndi̱ ꞌndi̱, mì tsa ti̱ mé kjo̱hiꞌin tjín‑ni a̱ꞌta ꞌtse̱ xi̱ta̱ ra ya̱ títsa̱jnako̱ Cristo, [jñà xi̱ta̱ ra mì tsa ti̱ ko̱ꞌsín i̱nchisíjchá‑ni ijo‑la̱ koni ꞌsín tjín kjoa̱ꞌcho ra síjé ijo‑ná; nga ꞌkoa̱á ꞌsín i̱nchisíjchá ijo‑la̱ koni ꞌsín síjé jè Inìma̱ Tsje‑la̱ Nainá].
Jé ngaꞌñó‑la̱ Inìma̱ Tsje‑la̱ Nainá tsjá‑ná kjo̱binachon ꞌkia̱ nga ya̱ titsa̱jnake̱é jè Cristo; ko̱ jé síkíjnandi̱í‑ná a̱ꞌta ꞌtse̱ ngaꞌñó ra tjín‑la̱ kjoa̱ ꞌtse̱ jé ko̱ jè kjo̱biya.
Jè kjo̱téxoma ꞌtse̱ Moisés mì kì kiꞌse‑la̱ ngaꞌñó nga isíkítsa̱jnandi̱í‑ná ra kjoa̱ ꞌtse̱ jé‑ná, ta nga̱tjì‑la̱ jè ijo‑ná ta jñá bátsji kjoa̱ ꞌtse̱ jé ra tjín ya̱ i̱sàꞌnde. Jè kjoa̱ ra mì kì ichìkjoa̱‑la̱ jè kjo̱téxoma, jé‑ní ra Nainá kiꞌsìn ꞌkia̱ nga isìkasén jè Iꞌndí‑la̱ koni jngo xi̱ta̱ i̱sàꞌnde ra ijo kiꞌse‑la̱ koni jñà xi̱ta̱ ra tjín‑la̱ jé. Kitsjà kjo̱tjó ijo‑la̱ Iꞌndí‑la̱ nga ꞌken, ta nga̱tjì‑la̱ ra kjoa̱ ꞌtse̱ jé‑ná. Nainá, ꞌkoa̱á ꞌsín kiꞌsìn nga jngó‑kjá tsjahíxìn jè kjoa̱ ꞌtse̱ jé ra tjín‑la̱ ijo‑ná.
Nainá kií ko̱ꞌsín kiꞌsìn‑ni mé‑ni nga a̱ꞌta tsa̱jién katitjasòn‑ni koni ꞌsín síjé kjo̱hixi̱ ꞌtse̱ kjo̱téxoma, jién ra mì tsa ti̱ ko̱ꞌsín i̱nchiníjchá‑ná ijo‑ná koni ꞌsín mejèn‑la̱ ijo jé‑ná, nga̱ ijyeé ko̱ꞌsín i̱nchiníjché ijo‑ná koni ꞌsín mejèn‑la̱ jè Inìma̱ Tsje‑la̱ Nainá.
Jñà xi̱ta̱ ra ko̱ꞌsín ꞌsín koni ꞌsín síjé ijo jé‑la̱, ta jñá i̱nchisíkítsjen jñà kjoa̱ ra mejèn‑la̱ ijo‑la̱; tanga jñà ra ko̱ꞌsín ꞌsín koni ꞌsín nga síjé Inìma̱ Tsje‑la̱ Nainá, jñá i̱nchisíkítsjen jñà kjoa̱ ra mejèn‑la̱ Inìma̱ Tsje‑la̱ Nainá.
Jñà kjo̱bítsjen ꞌcho ra ta jè kájno‑la̱ ijo‑ná, kondra̱ ꞌtse̱ Nainá‑ní. Nga̱ mì kì mejèn‑la̱ ko̱ mì kì ma‑la̱ síhitjasòn kjo̱téxoma ra ꞌtse̱ Nainá.
Ko̱ jñà xi̱ta̱ ra ko̱ꞌsín ꞌsín koni ꞌsín tjín kjoa̱ ra síjé ijo‑la̱, mì kì ma‑la̱ nga ꞌsi̱in kjoa̱ ra sasén‑la̱ Nainá.
Tanga ra jiòn‑jiòn, mì tsa ti̱ ko̱ꞌsín i̱nchiníjchá‑no ijo‑no koni ꞌsín mejèn‑la̱ ijo jé‑no; ꞌkoa̱á ꞌsín titsa̱jna jiòn ꞌndi̱ ꞌndi̱ koni ꞌsín tjín ra síjé jè Inìma̱ Tsje‑la̱ Nainá nga ijyeé ya̱ tíjnajin inìma̱‑no jè Inìma̱ Tsje‑la̱ Nainá. Jñà xi̱ta̱ ra tsìn‑la̱ Inìma̱ Tsje‑la̱ Nainá ra tsjá jè Cristo, mì tsa xi̱ta̱ ꞌtse̱ Cristo‑jìn.
Ijyeé ya̱ tíjnajin ya̱ inìma̱‑no jè Cristo, ꞌkoa̱á ma‑ni nga jè inìma̱‑no tíjnakon, ta nga̱tjì‑la̱ nga ijyeé xi̱ta̱ kixi̱‑najiòn ya̱ ngixko̱n Nainá; ni̱ꞌsín jè ijo‑no ijyeé ko̱ꞌsín tjínè‑la̱ nga ki̱yá ta nga̱tjì‑la̱ ra kjoa̱ ꞌtse̱ jé.
ꞌKia̱ nga ya̱ tíjnajin inìma̱‑no jè Inìma̱ Tsje‑la̱ Nainá ra isikjaáya‑la̱ Jesucristo a̱ꞌta ꞌtse̱ kjo̱biya, Nainá, ꞌkoa̱á ti̱ꞌsín jè si̱íkítsa̱jnakon india‑ni ijo‑najiòn ra a̱ꞌta ꞌtse̱ Inìma̱ Tsje‑la̱ ra ya̱ tíjnajin inìma̱‑no.
Jién ra ꞌndsé chibé, tíjnaá jngo‑ná ra machjeén‑la̱ nga nda si̱hitjasón‑lá; tanga mì tsa jè‑jìn ijo‑ná ra machjeén‑la̱ takó ko̱ꞌsín si̱hitjasón‑lá koni ꞌsín tjín kjoa̱ꞌcho ra síjé.
Nga̱ tsa takó ko̱ꞌsín ꞌsia̱an jiòn nga ya̱ kongíꞌta‑la kjoa̱ꞌcho ra mejèn‑la̱ ijo jé‑no, ki̱yá‑nájiòn. Tanga tsa ki̱ꞌnde‑la jè Inìma̱ Tsje‑la̱ Nainá nga jngó‑kjá katjahíxìn kjoa̱ꞌcho ra mejèn‑la̱ ijo jé‑no, ki̱tsa̱jnakon‑no.
Nga̱ ngaꞌtsì jñà xi̱ta̱ ra jè Inìma̱ Tsje‑la̱ Nainá síchi̱ya‑la̱ kóꞌsín nga ꞌsi̱in, jñá‑ní ra i̱xti‑la̱ Nainá ꞌmì.
Mì tsa jè kitsjá‑ná Nainá jngo inìma̱ ra takó ya̱ síkíjnajinꞌñó‑ná ra kjoa̱ ꞌtse̱ jé nga ya̱ ki̱tsa̱jin iseé ra kjo̱skon; jè Inìma̱ Tsje‑la̱ Nainá ra kitsjá‑ná, jé‑ní ra kjábétjò‑ná nga i̱xti‑la̱ Nainá ka̱meé, ra skanda maá ꞌmí‑lá Nainá ra a̱ꞌta ꞌtse̱: “Ji̱ A̱pá.”
Jè Inìma̱ Tsje‑la̱ Nainá ꞌbéna̱jmí kixi̱‑la̱ jè inìma̱‑ná, nga ngi kixi̱í kjoa̱ nga i̱xti‑la̱ Nainá ꞌmí‑ná.
ꞌKia̱ nga ijye i̱xti‑la̱ Nainá ꞌmì‑ná, ti̱ꞌkoa̱á tsa̱jién‑ná kjo̱tjò ra tjínda‑la̱ Nainá koni ꞌsín ijye kitsjà tsaꞌba nga tsjá‑ná; kjo̱tjò kìi̱ ya̱á ta̱ña tjábé‑ná ko̱ jè Cristo, tsa ti̱ꞌkoa̱ i̱nchinikjiín‑te kjo̱hiꞌin koni ꞌsín isìkjiín kjo̱hiꞌin ra jè, mé‑ni nga ꞌkia̱ ko̱ma a̱skan‑nioo̱, ya̱á ta̱ña jeya ki̱tsa̱jnake̱é.
ꞌA̱n, ꞌkoa̱á ma‑na, koni ꞌsín tjín kjo̱hiꞌin ra i̱nchinikjieén ꞌndi̱‑ni̱, mì kì mangásòn‑ko̱ koni ꞌsín tjín kjoa̱jeya‑la̱ Nainá ra ꞌse̱‑ná ꞌkia̱ nga ko̱ma a̱skan‑nioo̱.
Ngaꞌtsì ra jè Nainá tsikínda ra tjín ya̱ i̱sàꞌnde, ꞌñó i̱nchikoñá‑la̱ nga mejèn‑la̱ nga ske̱ jè ni̱chjin ꞌkia̱ nga jè Nainá ko̱kòn tsijen yá kjòn‑ni ra i̱xti‑la̱ ma.
Ngaꞌtsì ra jè Nainá tsikínda, jngó‑kjá itsón‑jin‑ní koni ꞌsín tjínè‑la̱ nga ko̱chjeén kjòn‑ni, tanga mì tsa ki‑ni nga ta jñá ko̱ꞌsín kjomejèn‑la̱; kií‑ní nga jè Nainá ijye ko̱ꞌsín iskosòn‑la̱; tanga takó i̱nchikoñá‑ní
nga ki̱jchó jè ni̱chjin ꞌkia̱ nga ti̱ꞌkoa̱ kítsa̱jnandi̱í‑ni a̱ꞌta ꞌtse̱ kjoa̱ ra ma‑la̱ síkitsón‑jin nga ki̱jchòtji̱ngi‑la̱ kjoa̱jeya ra ꞌse̱‑te‑la̱ jñà ra i̱xti‑la̱ Nainá ma.
ꞌYa‑ná nga ngaꞌtsì ra jè Nainá tsikínda, skanda ꞌndi̱ ꞌndi̱ ngásòn ngáyaá i̱nchichja̱jé, ko̱ tseé kjo̱hiꞌin i̱nchisíkjiín koni jngo chjo̱ón ra iꞌndí títsin‑la̱.
Mì tsa tà jñà‑jìn ra i̱nchichja̱jé; ti̱ꞌkoa̱á jién ra ijye tje̱n kitsjá‑ná Nainá jè Inìma̱ Tsje‑la̱, ti̱ꞌkoa̱á ꞌñó i̱nchibátéjé‑te inìma̱‑ná ra jién, nga i̱nchichiñé nga ꞌñó mejèn‑ná ꞌkia̱ nga ska̱ábétjó‑ná Nainá nga jngó‑kjá ya̱ ki̱tsa̱jnake̱é koni i̱xti‑la̱, ko̱ jè ijo‑ná kíjnandi̱í‑ni a̱ꞌta ꞌtse̱ kjoa̱ ra síkitsón‑ná.
ꞌKia̱ nga jè Cristo ijye isíkítsa̱jnandi̱í‑ná, ꞌkoa̱á ꞌsín chiñá‑lá nga ꞌkoa̱á ꞌsín ki̱tjasòn kjoa̱ kìi̱. Tanga tsa ijyeé‑la tíꞌya‑la̱ jñà kjoa̱ ra i̱nchichiñá‑lá, mì‑la kì ti̱ mé jchíña‑isa‑lá; nga̱ jngo kjoa̱ ra ijye tíꞌya‑la̱, ¿mé ra ma jchíña‑isa‑lá ra a̱ꞌta ꞌtse̱?
Tanga tsa ꞌkia̱ jè jchíñá‑lá jngo kjoa̱ ra kjè batsíjen‑ná, machjeén‑ní nga jchíñakjoa̱‑la nda‑nda‑lá.
ꞌKoa̱á ti̱ꞌsín tjín, nga jè Inìma̱ Tsje‑la̱ Nainá basìko̱ꞌta‑ná a̱ꞌta ꞌtse̱ kjoa̱ ra síhinda takén. ꞌKia̱ nga mì sakó‑ná ꞌén kóꞌsín nga si̱jé‑lá Nainá ꞌkia̱ nga bitsaꞌba‑lá, jé Inìma̱ Tsje‑la̱ Nainá bítsaꞌbatjì‑ná jñà ꞌén ra mì kì ma‑ná nakjé ra jién.
Jè Nainá ra ma‑la̱ kjóꞌta kóꞌsín tíjna jè inìma̱‑ná, ijyeé be‑ní kóꞌsín tjín jè ra mejèn‑la̱ Inìma̱ Tsje‑la̱. Nga̱ jè Inìma̱ Tsje‑la̱ Nainá ꞌkia̱ nga bítsaꞌbatjì xi̱ta̱ tsje‑la̱ Nainá, ꞌkoa̱á ꞌsín bítsaꞌba koni ꞌsín nga jè Nainá mejèn‑la̱.
Tjíjin‑ná, nga ngaꞌtsì kjoa̱ ra maꞌtin jñà xi̱ta̱ ra tsjake Nainá, ꞌkoa̱á ꞌsín ꞌsín Nainá nga basìko̱ꞌta tsje‑ní nga sakó‑la̱ kjo̱nda; ꞌkoa̱á ꞌsín síko̱ Nainá jñà xi̱ta̱ ra xá jè kiìchja̱‑ila̱ koni ꞌsín nga ijye jè tjínda‑la̱,
jñà xi̱ta̱ ra xá ko̱ꞌsín ijye tsikíꞌta xko̱n‑ni Nainá nga ti̱ꞌsa̱ tjàꞌtsin‑la̱ kjoa̱; ti̱ꞌkoa̱á ijyeé ko̱ꞌsín iskosòn‑la̱ nga ngásòn ko̱ma koni jè Iꞌndí‑la̱, mé‑ni nga jè ra Iꞌndí‑la̱, ꞌkoa̱á ꞌsín kíjna koni nga Iꞌndí‑tjòn ya̱ ñánda̱ nga kjìn ma‑ni i̱xti ꞌndse̱.
A̱ꞌta ꞌtse̱ jñà xi̱ta̱ ra jè Nainá ijye ko̱ꞌsín iskosòn‑la̱, ti̱ꞌkoa̱á xá kiìchja̱‑ila̱; ko̱ jñà ra xá kiìchja̱‑ila̱, ti̱ꞌkoa̱á xi̱ta̱ kixi̱í kiꞌsìn ra a̱ꞌta ꞌtse̱; ko̱ jñà ra xi̱ta̱ kixi̱ kiꞌsìn; ti̱ꞌkoa̱á kitsjá‑la̱ kjoa̱jeya‑la̱.
¿Kóꞌsín kixó iseé a̱ꞌta ꞌtse̱ kjoa̱ kìi̱? ꞌKia̱ nga jè Nainá tíbasiko̱tjì‑ná, ni̱yá‑la ra ma kó si̱ko̱‑ná.
Jè Nainá nda skanda mí ꞌon kjomà‑la̱ jè Iꞌndí‑la̱, ta isa̱á kitsjà kjo̱tjó‑ní nga ꞌken ngajo‑ná ngaꞌtsì‑ná. Koni ꞌsín nga ijye kitsjá‑ná Iꞌndí‑la̱, ¿a mí ti̱ꞌkoa̱á ya̱ ta̱ña tsjá‑te‑ná ta mé kjo̱nda ra ko̱chjeén-isa‑ná?
¿A tjín yá ra ma‑la̱ koa̱ànè jé‑isa‑ná jién ra xá Nainá jahíjin‑ná? Nga̱ jé jnchro Nainá ra ijye xi̱ta̱ kixi̱ kiꞌsín‑ná ra jién.
¿A tjín yá ra ma‑la̱ nga ki̱ìnè‑isa‑ná kjo̱hiꞌin? Nga̱ jé jnchro Cristo Jesús ra ꞌken ngajo‑ná, ti̱ꞌkoa̱á jaáya india‑ila̱ ꞌkia̱ nga ꞌken. Ko̱ ya̱á tíjna ya̱ nga kixi̱‑la̱ Nainá nga tíbítsaꞌbatji‑ná.
¿A tjín yá ra ma‑la̱ ko̱chrjeꞌtaxín‑ná a̱ꞌta ꞌtse̱ kjo̱tsjacha‑la̱ Cristo? ¿A kjo̱hiꞌin‑ní? ¿A kjo̱ba‑ní? ¿O̱ ra jè‑ní nga mahatji̱ngi‑ná xi̱ta̱? ¿O̱ ra kjoa̱ kjijnchrá‑ni? ¿O̱ ra jè‑ní tsa tsìn‑ná nikje ra tsjayeé? ¿O̱ ra jè kjoa̱ ra kjo̱skon ꞌmiòo̱? ¿O̱ ra jé‑ni nga si̱ìꞌken‑ná xi̱ta̱? Majìn, ni̱jngo kjoa̱ kìi̱ ra ki̱chíkjoa̱‑la̱.
Ra a̱ꞌta tsa̱ji, kjiꞌtà ni̱chjin tjín‑la̱ kjo̱skon nga mejèn ki̱yá‑ji̱n,
ꞌkoa̱á ꞌsín betákon‑naji̱n xi̱ta̱
koni kjòn jñà forrè ra ijye tjíhijyo‑ndá nga ki̱yá.
Tanga ni̱ꞌsín takó ya̱ i̱nchibatojieén ngaꞌtsì kjoa̱ kìi̱, ta isa̱á jnchro jién bato ꞌñó nda i̱nchinìkijne‑lá nga jè tíbasìko̱‑ná jè Cristo ra ꞌñó kjotsjake‑ná.
ꞌKoa̱á ma‑ni ngi tjíjngoó takoàn ra ꞌa̱n, nga ni̱yá‑la ra ko̱ma‑la̱ ki̱nchaꞌtaxín‑ná ra a̱ꞌta ꞌtse̱ kjo̱tsjacha‑la̱ Nainá, ni̱ mì tsa jè kjo̱biya, ni̱ mì tsa jè kjo̱binachon, ni̱ mì tsa jñà ìkja̱li̱, ni̱ mì tsa jñá ngaꞌñó ra tjín ya̱ i̱sàꞌnde ko̱ jñà ngaꞌñó ra tjín ya̱ a̱jin i̱sén, ni̱ mì tsa jñà kjoa̱ ra tjín ni̱chjin ꞌndi̱ ꞌndi̱, ko̱ ni̱ mì tsa jñà kjoa̱ ra ꞌsa̱ ko̱ka̱ma,
ni̱ mì tsa jè kjoa̱ ra isa̱ ꞌnga tíjna, ni̱ mì tsa jè kjoa̱ ra isa̱ na̱nga̱ tíjna, ko̱ ni̱jngo‑isa tsajmì ra jè Nainá tsikínda ma‑la̱ ki̱nchaꞌtaxín‑ná a̱ꞌta ꞌtse̱ kjo̱tsjacha‑la̱ Nainá ra ijye tsakón‑ná a̱ꞌta ꞌtse̱ Jesucristo ra batéxoma‑ná.
Ngi ꞌén kixi̱í ra tíchjà a̱ꞌta ꞌtse̱ Cristo, mì tsa ꞌén ndiso‑jìn [nga ꞌñó makájno‑na jñà xi̱ta̱ xàngia̱]; jè inìma̱‑na̱, ꞌkoa̱á ꞌsín síchi̱ya kixi̱‑na, nga̱ jè sabá Inìma̱ Tsje‑la̱ Nainá ra ko̱ꞌsín síchi̱ya‑la̱,
nga ꞌñó tse kjo̱ba tjín‑na, ko̱ kjiꞌtá ni̱chjin nga ꞌon tíma‑la̱ inìma̱‑na̱,
skanda ko̱maá‑la kóse̱nꞌtaxìn‑la Cristo tsa tà kóꞌsín‑ni nga sa̱kò‑la̱ kjo̱nda jñà xi̱ta̱ xàngia̱a ra ꞌtse̱ na̱xi̱ndá Israel, tanga mì kì tsjáꞌnde‑na Nainá nga ko̱ꞌsín ꞌsiaa̱n.
Nga̱ jñà xi̱ta̱ Israel, jè Nainá, ꞌkoa̱á ꞌsín iskábétjò nga i̱xti‑la̱ kitsò‑la̱, ko̱ tsakón‑la̱ kjoa̱jeya‑la̱, ko̱ jñá‑ní ra tsikíndajín‑ko̱ jngo kjoa̱ nga jngo ꞌén tsakájna‑la̱, ti̱ꞌkoa̱á itjábé‑la̱ kjo̱téxoma ꞌtse̱ Moisés, ko̱ ti̱ꞌkoa̱á kiꞌtsì‑te‑la̱ kjo̱hixi̱ kóꞌsín ske̱xkón Nainá, ko̱ itjábé‑la̱ ꞌén koni ꞌsín nga kitsjà tsaꞌba Nainá.
Jñà xi̱ta̱ Israel ya̱á nchrabá‑ni tje̱‑la̱ a̱ꞌta ꞌtse̱ xi̱ta̱ jchínga ra xá jahíjin‑ni Nainá; ko̱ jè Cristo [ra xá isìkasén‑ni Nainá] nga xi̱ta̱ i̱sàꞌnde kjomà, ti̱ꞌkoa̱á ya̱á inchrabàꞌta‑te‑ni a̱ꞌta ꞌtse̱ tje̱‑la̱ xi̱ta̱ jchínga kìi̱. Jè Cristo, jè‑ní Nainá ra tíbatéxoma ijye‑la̱ ngaꞌtsì ta mé ra tjín, nga jeya tíjna kiꞌta skanda ta mé ni̱chjin‑ni. Ko̱ꞌsín katama.
[Nga mì kì makjiín‑la̱ jñà xi̱ta̱ Israel], mì tsa ki‑ni nga jè ꞌén‑la̱ Nainá mì kì nda itjasòn a̱ꞌta ꞌtse̱ xi̱ta̱ kìi̱. Kií ko̱kjamà‑ni nga mì tsa tà ngaꞌtsì‑ni xi̱ta̱ ra ya̱ nchrabá‑ni a̱ꞌta ꞌtse̱ tje̱‑la̱ Israel, na̱xi̱ndá Israel ma.
Ni̱ꞌsín jñà xi̱ta̱ ra ya̱ inchrabà‑ni a̱ꞌta ꞌtse̱ tje̱‑la̱ Abraham, mì tsa ta ngaꞌtsì‑ni nga itjábé‑la̱ kjo̱nda koni i̱xti‑la̱; nga̱ jè xa̱jo̱n ra tjíꞌta ꞌén‑la̱ Nainá, ki̱í ꞌsín tsò: “Jñà xi̱ta̱ tje̱‑li, ta ya̱á kji̱nchrabàꞌtà‑ni ra a̱ꞌta ꞌtse̱ Isaac.”
Jñà kjoa̱ kìi̱, ꞌkoa̱á ꞌsín tsò‑ni, nga jñà i̱xti‑la̱ Nainá, mì tsa jè ra chjí‑la̱ yá ꞌtse̱ tje̱ ra nchrabáꞌta‑ni. Ta jñá‑ní ra i̱xti‑la̱ Nainá ma jñà ra ijye ko̱ꞌsín kitsjà‑la̱ tsaꞌba Nainá nga i̱xti‑la̱ ki̱tso̱‑la̱. Tà jñá kjón‑ní ra ko̱ꞌsín baxki̱ꞌta nga kixi̱ kjoa̱ nga tje̱‑la̱ Abraham ꞌmì.
Nga̱ ki̱í tsò ꞌén ra kiꞌtsì‑la̱ Abraham a̱ꞌta ꞌtse̱ Nainá: “ꞌNdi̱ inó kjíhi̱ꞌtse india‑la, ko̱ jè chjo̱ón‑li Sara, jngo ndí iꞌndí ꞌse̱‑la̱.”
Ko̱ mì tsa ta jñá‑nì kjoa̱ kìi̱ ra kjomà; jè Rebeca i̱xtiꞌño̱ó kiꞌse‑la̱ ra ꞌtse̱ Isaac, jè ra xi̱ta̱ jchínga‑ná ma.
\v 11‑13 ꞌKia̱ nga ti̱kje tsin jñà i̱xtiꞌño̱ kìi̱, ko̱ ti̱kjè mé kjoa̱ ra ma‑la̱ ꞌsín ra nda tjín ko̱ kjoa̱ ra ꞌcho tjín, Nainá, ꞌkoa̱á ꞌsín kitsò‑la̱ jè Rebeca: “Jè ra ma jchínga, chi̱ꞌndaá ko̱ma‑la̱ ra isa̱ iꞌndí.” Koni ꞌsín tíchja̱ xa̱jo̱n ra tjíꞌta ꞌén‑la̱ Nainá nga tsò: “Jè ra ꞌmì Jacob isa̱á ꞌñó nda kjotsjàke̱, ko̱ jè ra ꞌmì Esaú kjojtike̱‑ná.” ꞌKoa̱á ꞌsín kjòkixi̱ nga Nainá tjíꞌndeé‑la̱ nga kjoa̱hájin xi̱ta̱ koni ꞌsín ijye jè tjínda‑la̱ nga ki̱chja̱‑la̱ jñà xi̱ta̱ ra jè mejèn‑la̱. Mì tsa kinda̱ ꞌsín mé ra ijye kiꞌsìn xi̱ta̱.
¿Kóꞌsín kixé? ¿A kjoa̱ꞌchoó ra ꞌsín Nainá? Majìn, mì tsa ko̱ ꞌsín tjín‑jìn.
Jè Nainá, ꞌkoa̱á ꞌsín kitsò‑la̱ Moisés: “Ko̱hi̱ma̱ke‑náa̱ jè xi̱ta̱ ra ꞌa̱n mejèn‑na nga ko̱hi̱ma̱kee̱, ko̱ ꞌoón ko̱ma‑na jè ra ꞌa̱n mejèn‑na nga ꞌon ko̱ma‑na.”
ꞌKoa̱á ꞌsín tjín jè kjo̱nda‑la̱ Nainá, mì tsa ki‑ni tsa jién ko̱ꞌsín mejèn‑ná nga tjábé‑ná, ni̱ mì tsa ki‑ni tsa jién ꞌñó binè‑lá ijo‑ná nga fatsjieé Nainá; ta̱jngoó Nainá tsjá‑la̱ kjo̱nda jñà xi̱ta̱ ra jè mahi̱ma̱ke.
ꞌKoa̱á ꞌsín tíchja̱ xa̱jo̱n ra tjíꞌta ꞌén‑la̱ Nainá nga kitsò‑la̱ Faraón: “Kií xá isíkíjna‑la nga xi̱ta̱xá ítjòn‑la̱ na̱xi̱ndá Egipto tijni, mé‑ni nga a̱ꞌta tsa̱ji kokon ngaꞌñó‑na̱ ko̱ mé‑ni nga ngaꞌtsì xi̱ta̱ i̱sàꞌnde katabexkon‑na.”
ꞌKoa̱á ꞌsín ꞌsín jè Nainá nga tjín‑la̱ kjo̱hi̱ma̱takòn a̱ꞌta ꞌtse̱ xi̱ta̱ ra jè mejèn‑la̱, tanga ti̱ꞌkoa̱á maá‑la̱ nga sítájajín inìma̱‑la̱ xi̱ta̱ ra jè mejèn‑la̱ nga sítája.
Tanga maá‑la ꞌkín‑ná ra ji̱: “Tsa ꞌkoa̱á ꞌsín ꞌsín Nainá, nga mì kì ma yá ra kondra̱ ki̱ji̱‑la̱ koni ꞌsín nga mejèn‑la̱ ra jè, ¿mé‑ni nga bánè jé‑isa‑la̱ xi̱ta̱?”
Tanga ra ji̱ ra xi̱ta̱ ꞌmì‑li, ¿yá‑ni ra ji̱ nga ji̱ si̱jé‑la̱ kinda̱ Nainá? Tsa jngo ti̱jí niꞌnde ra xá kisinda‑ni, ¿a ko̱maá ki̱tso̱‑la̱ jè xi̱ta̱ ra tsikínda: “Mé‑ni nga ko̱ꞌsín tsikìnda‑náa̱”?
¿A mí tjíꞌnde‑la̱ jè xi̱ta̱ ra ma‑la̱ bínda ti̱jí niꞌnde nga ti̱jè‑ni ndási ki̱ìnda jngo ti̱jí ra tà ꞌkia̱ machjeén nga tjín ꞌsí, ti̱ꞌkoa̱á ki̱ìnda jngo ti̱jí ra ni̱chjin nchijòn machjeén?
Tsa jè Nainá ko̱ꞌsín kjomejèn‑la̱ tsakón kjo̱jti‑la̱ ko̱ tsakón ngaꞌñó‑la̱, tanga, ¿a ꞌchoó tjín nga jè Nainá, nga ko̱ꞌsín ꞌñó iskoñá kjoa̱ ra a̱ꞌta ꞌtse̱ xi̱ta̱ ra tjábé‑la̱ kjo̱hiꞌin ko̱ ra tjíné‑la̱ nga kje̱hesòn?
Ko̱ mí‑la tsa ꞌcho tjín‑te tsa ko̱ꞌsín kiꞌsìn nga tsakón kjoa̱jeya‑la̱ ra a̱ꞌta ꞌtse̱ xi̱ta̱ ra jè kjòhi̱ma̱ke nga̱ tsikítsa̱jnanda skanda ti̱ꞌsa̱‑ni kjotseé mé‑ni nga ti̱ꞌkoa̱ ꞌse̱‑la̱ jè kjoa̱jeya‑la̱.
Ko̱ jién‑nájién ra ko̱ꞌsín tsikítsa̱jnanda‑ná nga ko̱ꞌsín kiìchja̱‑ná, tjín ra ya̱ a̱jin‑la̱ xi̱ta̱ Israel kiìchja̱‑ná ko̱ tjín ra mì tsa ya̱ a̱jin‑la̱ xi̱ta̱ Israel kiìchja̱‑ná.
ꞌKoa̱á ꞌsín tíchja̱ xa̱jo̱n ra tsikínda Oseas, xi̱ta̱ ra kiìchja̱ ngajo‑la̱ Nainá kjotseé nga tsò:
ti̱ꞌkoa̱á ko̱tsjake̱‑náa̱ jè ra mì kì kjotsjacha nga ti̱ꞌsa̱ kjotseé.
Ko̱ ya̱ na̱xi̱ndá ñánda̱ kiꞌmì‑la̱:
“Mì tsa na̱xi̱ndá tsa̱ꞌa̱n xin‑no”,
“i̱xti‑la̱ Nainá ra tíjnakon” ꞌkín‑ni.
Isaías jè xi̱ta̱ ra kiìchja̱ ngajo‑la̱ Nainá kjotseé, ꞌkoa̱á tsò‑te a̱ꞌta ꞌtse̱ na̱xi̱ndá Israel: “Ni̱ꞌsín ko̱ꞌsín ꞌñó kjìn ma‑ni jñà i̱xti‑la̱ koni chrjo̱ ra tjín ya̱ a̱ndi ndáchikon, ta jñá ra ki̱jnengi chiba‑ni ra ki̱tjokajin kjo̱hiꞌin.
Nga̱ jè Na̱ꞌín‑ná ndi̱to̱ón si̱hitjasòn jè kjo̱hixi̱‑la̱ ra ijye kitsjà nga jngó kjá kjo̱hiꞌin tsjá‑la̱ jñà xi̱ta̱ i̱sàꞌnde.”
Koni ꞌsín kitsò nga ti̱ꞌsa̱ ítjòn jè Isaías:
Jè Na̱ꞌín‑ná, ra tse ngaꞌñó tjín‑la̱,
tsa mí‑la isìkijnengi iꞌka‑ni xi̱ta̱ ra isìtje̱‑ná,
ijyeé‑la ko̱ꞌsín ijyehesòn ijyeé
koni ꞌsín kjomà jè na̱xi̱ndá Sodoma ko̱ na̱xi̱ndá Gomorra.
¿Kóꞌsín kixé tsaꞌkoa̱? Jñà xi̱ta̱ ra mì tsa xi̱ta̱ Israel, ni̱ꞌsín mì kì tsakátsji nga kixi̱ kítsa̱jna ngixko̱n Nainá, ijyeé xi̱ta̱ kixi̱í baxki̱, ta nga̱tjì‑la̱ ijyeé kjokjiín‑la̱ a̱ꞌta ꞌtse̱ Nainá.
Tanga jñà xi̱ta̱ Israel ra a̱ꞌta ꞌtse̱ Kjo̱téxoma ꞌñó tsakátsji nga kixi̱ kítsa̱jna ngixko̱n Nainá, mì kì ijchòtji̱ngi‑la̱.
¿Mé‑ni nga ko̱ kjomà‑ni? Kií ko̱ꞌsín kjomà‑ni nga mì kì tsa makjiín‑la̱ a̱ꞌta ꞌtse̱ Nainá. Ta jñá ꞌñó tsakáꞌta ikon jñà kjo̱nda ra kiꞌsìn koni ꞌsín tjín Kjo̱téxoma ꞌtse̱ Moisés. ꞌKoa̱á ma‑ni [ꞌkia̱ nga ꞌji Cristo] ya̱á isaténgi koni jngo Na̱jo̱ ra tíjnachjà.
Jè xa̱jo̱n ra tjíꞌta ꞌén‑la̱ Nainá, ꞌkoa̱á ꞌsín tíchja̱ [a̱ꞌta ꞌtse̱ Cristo] nga tsò:
Ya̱ nindo ra ꞌmì Sión, ꞌa̱án kijná jngo Na̱jo̱
jè ra sa̱téngi xi̱ta̱ ko̱ jè ra ko̱jndo.
Tanga jè ra ko̱kjiín‑la̱ a̱ꞌta ꞌtse̱ Na̱jo̱ ra̱kìi̱,
mì kì kjo̱sabà sa̱kò‑la̱.
Jiòn ndí ꞌndsé, ngi ꞌén kixi̱ kjòn, kií ra ꞌñó mejèn‑la̱ inìma̱‑na̱ ko̱ ra ꞌñó síjéꞌta‑la̱ Nainá a̱ꞌta ꞌtse̱ na̱xi̱ndá Israel nga katitsa̱jnandi̱í‑ni ra kjoa̱ ꞌtse̱ jé‑la̱.
ꞌA̱n be‑náa̱ nga ꞌñó mejèn‑la̱ nga ske̱xkón Nainá jñà xi̱ta̱ Israel tanga mì tsa ko̱ꞌsín bátsji Nainá koni ꞌsín tjín kjoa̱chji̱ne̱ ra ngi kjo̱hixi̱.
Nga̱ mì kì ꞌfahaꞌsen‑jin‑la̱ kóꞌsín nga ta̱ jngoó jè Nainá ra ma‑la̱ kixi̱ síkítsa̱hijyo xi̱ta̱; ta jñá mejèn‑la̱ nga kixi̱ si̱ìkítsa̱jna ijo‑la̱, majìn‑la̱ kjábé kjo̱hixi̱ ꞌtse̱ Nainá ra ma‑la̱ kixi̱ síkítsa̱jna‑ná.
ꞌKia̱ nga ꞌji jè Cristo, ya̱á kjòjngo jè kjo̱téxoma mé‑ni ngaꞌtsì ra ko̱kjiín‑la̱ a̱ꞌta ꞌtse̱, sakó‑la̱ kjo̱hixi̱ nga nda kítsa̱jnako̱ Nainá.
Jè Moisés, ꞌkoa̱á ꞌsín tsikínda xa̱jo̱n a̱ꞌta ꞌtse̱ xi̱ta̱ ra mejèn‑la̱ nga kixi̱ kítsa̱jna a̱ꞌta ꞌtse̱ kjo̱téxoma nga tsò: “Jè xi̱ta̱ ra nda si̱hitjasòn kjo̱téxoma, a̱ꞌta ꞌtse̱é kjo̱téxoma kíjnakon‑ni.”
Tanga a̱ꞌta ꞌtse̱ xi̱ta̱ ra kixi̱ kítsa̱jna ꞌkia̱ nga makjiín‑la̱ a̱ꞌta ꞌtse̱ Cristo, tsó‑ní: “Kì tà chjàn tsò jè inìma̱‑li: ¿Yá ra ma ki̱ji̱ ján ngajmi?” (Nga̱ jè ꞌén ra̱kìi̱, ꞌkoa̱á ꞌsín tsò‑ni nga koni jè Cristo nga ki̱nájenꞌta nangieé.)
Ko̱, kì tà chjàn tsò jè inìma̱‑li: “¿yá ra ma kjoa̱àꞌsen‑jin ñánda̱ i̱nchisíkjiín kjo̱hiꞌin jñà miꞌken?” (Jè ꞌén ra̱kìi̱, ꞌkoa̱á ꞌsín tsò‑ni koni jè Cristo i̱nchinikasítje̱en ya̱ a̱jin‑la̱ miꞌken.)
Tanga, ¿kóꞌsín títsò Moisés? Tsó‑ní: “Chrañaꞌta tíjna‑li jè ꞌén; ya̱á tíjnaꞌa ya̱ ndsa̱ꞌbì ko̱ ya̱á tíjnajin ya̱ inìma̱‑li.” ꞌKoa̱á ꞌsín tjín jñà ꞌén ra nakjoáya‑ji̱n ra machjeén nga ko̱kjiín‑ná.
Tsa ndsa̱ꞌbì kjón ꞌkéna̱jmí‑ni nga jé Jesucristo ra Na̱ꞌín‑ná ma, ko̱ tsa ngi ko̱ó inìma̱‑li ko̱kjiín‑li nga jé Nainá isikjaáya‑la̱ a̱ꞌta ꞌtse̱ kjo̱biya, ki̱jnandi̱í‑ni ra a̱ꞌta ꞌtse̱ jé‑li.
Nga̱ ko̱ó inìma̱‑ná makjiín‑ná mé‑ni nga xi̱ta̱ kixi̱ ka̱meé ya̱ ngixko̱n Nainá; ti̱ꞌkoa̱ ngi ko̱ó ndsa̱ꞌbé ꞌbèna̱jmí‑ná nga jè Jesucristo ra Na̱ꞌín‑ná ma mé‑ni nga ka̱ma ki̱tsa̱jnandi̱í‑ná ra a̱ꞌta ꞌtse̱ kjoa̱ ꞌtse̱ jé‑ná.
Jñà ra xi̱ta̱ judío ko̱ ra mì tsa xi̱ta̱ judío, ta ngásòn kjòn a̱ꞌta ꞌtse̱ Nainá; nga̱ ti̱jé‑ni ra Na̱ꞌìn tsò‑la̱ ngaꞌtsiòo̱; ꞌñó nda síchikonꞌtin ngaꞌtsì ra chja̱ꞌta‑la̱.
Nga̱ ꞌkoa̱á ti̱ꞌsín tsò xa̱jo̱n‑la̱ Nainá: “Ngaꞌtsì ra ki̱chja̱ꞌta‑la̱ Na̱ꞌín‑ná, kítsa̱jnandi̱í‑ni ra kjoa̱ ꞌtse̱ jé‑la̱.”
Tanga mì kì ko̱ma ki̱chja̱ꞌta‑la̱ Cristo jè xi̱ta̱ ra kjè kì makjiín‑la̱. Ko̱ mì kì ko̱ma ko̱kjiín‑la̱ jè xi̱ta̱ ra kjè kì mé ꞌén ꞌnchré ra a̱ꞌta ꞌtse̱ Cristo. Ti̱ꞌkoa̱á mì kì ko̱ma kji̱ꞌnchré tsa mì yá ra ꞌke̱èna̱jmí‑la̱ a̱ꞌta ꞌtse̱ Cristo.
Ko̱ mì kì ko̱ma ꞌke̱èna̱jmí‑la̱ xi̱ta̱ tsa mì yá ra si̱ìkasén. ꞌKoa̱á ꞌsín tjíꞌta xa̱jo̱n ra tjíꞌta ꞌén‑la̱ Nainá nga tsò: “Mé ta̱ nda‑ni ꞌkia̱ nga jè Nainá síkasén xi̱ta̱ ra ꞌbéna̱jmíya ꞌén nda‑la̱ Cristo ra tjín‑la̱ kjoa̱ꞌnchán.”
Tanga mì tsa ngaꞌtsì‑ni xi̱ta̱ Israel ra isìkitjasòn jè ꞌén xi̱tse̱ ra nda tsò a̱ꞌta ꞌtse̱ Cristo koni ꞌsín kiíꞌnchré. Nga̱ jè Isaías, xi̱ta̱ ra kiìchja̱ ngajo‑la̱ Nainá, ꞌkoa̱á ꞌsín kitsò: “Na̱ꞌìn, ¿yá ra kjokjiín‑la̱ jñà ꞌén ra inakjoáya‑ji̱n?”
ꞌKoa̱á ma‑ni, ꞌkia̱ nga makjiín‑ná, tjínè‑la̱ nga ítjòn ki̱náꞌyé jngo ꞌén; ko̱ jè ꞌén ra ki̱náꞌyé, ya̱á kji̱nchrabà‑ni a̱ꞌta ꞌtse̱ ꞌén‑la̱ Cristo.
Tanga kií xiaa̱n ra ꞌa̱n: ¿A mí kiíꞌnchré jè ꞌén nda‑la̱ Cristo jñà xi̱ta̱ Israel? Kiíꞌnchré‑ní. Nga̱ ꞌkoa̱á tsò xa̱jo̱n‑la̱ Nainá:
Nga tíjngoó i̱sàꞌnde, ijyeé tsabísòn jñà ꞌén‑la̱;
ijyeé ijchó skanda ñánda̱ feheꞌta‑ni nangi.
India‑la̱ ko̱tíxian‑na. Jñà xi̱ta̱ Israel, ¿a mí kisijin‑la̱? Kisijiín‑la̱. Nga̱ ítjòn kitsò Moisés:
ꞌA̱án ko̱ꞌsín ꞌsiaa̱n nga katamachi̱ni̱cha jiòn
jngo na̱xi̱ndá ra mì tsa ꞌñó chjí‑la̱,
ko̱ katajticha jiòn a̱ꞌta ꞌtse̱
jngo na̱xi̱ndá ra mì kì machi̱ya‑la̱.
Ti̱ꞌkoa̱á Isaías, ꞌñó tsiꞌké‑la̱ ikon ꞌkia̱ nga tsiꞌkéna̱jmí jè ꞌén‑la̱ Nainá nga kitsò:
Ijchòtji̱ngií‑na jñà ra mì tsa ꞌa̱n i̱nchibátsji‑na,
ti̱ꞌkoa̱ tsakoón‑la̱ kjo̱nda‑na̱ jñà ra mì tsa ꞌa̱n iskonangiya‑na.
Tanga ra a̱ꞌta ꞌtse̱ xi̱ta̱ Israel, ꞌkoa̱á ꞌsín kitsò Nainá nga isìkìchja̱ Isaías: “Ni̱chjin nchijón‑ní ítsikjen‑la̱ ndsa̱ nga kíchjaꞌndé‑la̱ jngo na̱xi̱ndá ra mì kì isìhitjasòn ko̱ ra kondra̱ kiì‑la̱ ꞌén‑na̱.”
ꞌA̱n, ꞌkoa̱á ꞌsín kjonangiaa̱: Jè Nainá, ¿a kitsjin-takón jè na̱xi̱ndá Israel ra jè chja̱ꞌnda? Majìn, mì tsa ko̱ꞌsín tjín‑jìn. Nga̱ ti̱ꞌkoa̱á ꞌa̱n, xi̱ta̱ Israel ꞌmì‑naa̱, ya̱á nchrabá‑na ya̱ tje̱‑la̱ Abraham, ko̱ xi̱ta̱ xàngia̱á ma jñà xi̱ta̱ ra nchrabá‑ni a̱ꞌta ꞌtse̱ tje̱‑la̱ Benjamín.
Nainá mì tsa tíbachrjengi jè na̱xi̱ndá‑la̱ ra ijye xá ko̱ꞌsín tsikíꞌta xkon nga ti̱ꞌsa̱ tjàꞌtsin‑la̱ kjoa̱. ¿A mí tjíjin‑no koni ꞌsín tsò jè xa̱jo̱n ra tjíꞌta ꞌén‑la̱ Nainá a̱ꞌta ꞌtse̱ Elías, xi̱ta̱ ra kiìchja̱ ngajo‑la̱ Nainá, nga ꞌkoa̱á ꞌsín kiìchja̱ꞌta‑la̱ Nainá ra kondra̱ ꞌtse̱ na̱xi̱ndá Israel?, nga kitsò:
“Na̱ꞌìn, jñà xi̱ta̱‑li ra chja̱ ngajo‑li ijyeé kisiꞌken jñà xi̱ta̱, ko̱ jñà i̱ꞌnde‑li ñánda̱ nga jñà xi̱ta̱ bísòn kjo̱tjò‑la̱ nga sínga̱tsja‑li ijyeé kisìkitsóñà; ko̱ ta ꞌa̱n ta̱jngoó tíjna̱‑isa ko̱ mejèn‑la̱ nga si̱ìꞌken‑te‑na.”
Tanga ki̱í tsò ꞌén ra kitsjà‑la̱ Nainá: “Majìn, mì tsa ta ji̱ ta̱jngo tijni, itoó jmi ma‑isa‑ni xi̱ta̱ ra títsa̱jnatjò‑na ra kjè tsa ya̱ mincha-xkóꞌnchiꞌta‑la̱ jè nainá ra ꞌmì Baal.”
Ni̱chjin ꞌndi̱ ꞌndi̱, takó ꞌkoa̱á ꞌsín ma; takó tjín‑isa xi̱ta̱ Israel ra títsa̱jnatjò‑la̱ Nainá ra xá tsjahíjin‑ni ra ta kjo̱nda ꞌtse̱.
ꞌKia̱ nga ta kjo̱nda ꞌtse̱ Nainá nga ko̱ꞌsín tsjahíjin xi̱ta̱, tsó‑ni kjoa̱ nga mì tsa ki‑ni nga nda kiꞌsìn xi̱ta̱; tanga tsa ta jñá‑la‑ni nga̱tjì‑la̱ jñà kjoa̱ ra nda kiꞌsìn xi̱ta̱, jè kjo̱nda ra kitsjà kjo̱tjò Nainá mí‑la tsa mé chjí‑la̱ tsaꞌkoa̱.
¿Kóꞌsín tjín tsaꞌkoa̱? Kií ko̱ꞌsín tjín‑ni, nga̱ kjín xi̱ta̱ Israel ra mì ijchòtji̱ngi‑la̱ kjoa̱ ra tsakátsji. Tà jñá xi̱ta̱ ra xá tsjahíjin‑ni Nainá ijchòtji̱ngi‑la̱. Ko̱ jñà xi̱ta̱ ra iꞌka, tà kjótájajín inìma̱‑la̱.
ꞌKoa̱á ꞌsín tjíꞌta xa̱jo̱n ra tjíꞌta ꞌén‑la̱ Nainá nga tsò: “Nainá, ꞌkoa̱á ꞌsín kitsjà‑la̱ nga kisijñòjin ya̱ inìma̱‑la̱ ko̱ nga jñà xko̱n mì kì tsatsíjen‑la̱ ko̱ jñà chíká‑la̱ mì kì kiíꞌnchré skanda ni̱chjin ꞌndi̱‑ni̱.”
Jè David, ꞌkoa̱á ti̱ꞌsín tsò:
Ti̱jè‑ni jñà ꞌsí ra bínda
katama chi̱n‑la̱ nga katakangi,
ko̱ ti̱jñá katasaténgi‑ni,
mé‑ni nga katako̱‑la̱ kjo̱hiꞌin.
Katasichjà jñà xko̱n
mé‑ní nga mì kì ko̱tsíjen‑la̱,
ko̱ katamatsiꞌtin íꞌtsi̱n skanda ta kjiá‑nioo̱.
ꞌA̱n, ꞌkoa̱á ꞌsín kjonangiaa̱, ¿a jngó‑kjá kichijá jñà xi̱ta̱ Israel ꞌkia̱ nga iskajin kjoa̱ kìi̱? Majìn, mì tsa ko̱ꞌsín tjín‑jìn. Tà nga̱tjì‑la̱ nga mì kì isìhitjasòn jñà xi̱ta̱ Israel, ꞌkoa̱á ma‑ni nga jñà ra mì tsa xi̱ta̱ Israel itjábé‑la̱ jè kjo̱nda nga tsikìtsa̱jnandi̱í‑ni ra kjoa̱ ꞌtse̱ jé‑la̱ mé‑ni nga jñà xi̱ta̱ Israel katamachi̱ni̱‑ni a̱ꞌta ꞌtse̱ kjo̱nda‑la̱ Nainá.
Tsa jñà xi̱ta̱ i̱sàꞌnde tse kjo̱nda‑la̱ Nainá isakò‑la̱ ꞌkia̱ nga jñà xi̱ta̱ Israel mì kì isìhitjasòn‑la̱ Nainá ko̱ isìjchija kjo̱nda‑la̱ Nainá, isa̱á‑la ta nda ko̱chikonꞌtin-isa jè i̱sàꞌnde ꞌkia̱ nga jñà xi̱ta̱ Israel jngo kjá koa̱áfaꞌta india‑ila̱ Nainá.
Jiòn ra ko̱tíxian‑no ꞌndi̱‑ni̱ ra mì tsa xi̱ta̱ judío ꞌmì‑no. ꞌA̱n, bexkón‑ná jè xá ra ꞌa̱n kisìxáya‑na nga ꞌa̱n kichjàya‑la̱ jñà ra mì tsa xi̱ta̱ judío.
Tsa kií ni̱chjin‑ni ko̱chi̱ni̱ iꞌka jñà ra xi̱ta̱ xàngia̱ ra ta nga̱tjì‑la̱ jè kjo̱nda ra tjín‑no, mé‑ni nga ti̱ꞌkoa̱á ko̱ma kítsa̱jnandi̱í‑ni ra kjoa̱ ꞌtse̱ jé‑la̱.
Tsa jñà xi̱ta̱ i̱sàꞌnde isakò‑la̱ kjo̱ꞌnchán a̱ꞌta ꞌtse̱ Nainá ꞌkia̱ nga jñà xi̱ta̱ judío inachrjengi, isa̱á tse kjo̱nda sa̱kò ꞌkia̱ nga jñà xi̱ta̱ judío ska̱ábétjò india‑ni Nainá; skanda ꞌkoa̱á ngoya‑la̱ koni tsa jñà xi̱ta̱ ra ijye ꞌken kjoa̱áya india‑la̱.
ꞌKoa̱á ngoya‑la̱ tsa jè Nainá ijye kjonga̱tsja jè ni̱ño̱ ra chjàn ítjòn koni jngo kjo̱tjò, ijyeé ꞌtse̱é ko̱ma na̱ꞌyo̱ ra ko̱chjeén‑isa ra ko̱ma a̱skan‑nioo̱. Ko̱ tsa jè kja̱ma̱‑la̱ jngo yá ijye kjonga̱tsja jè Nainá koni jngo kjo̱tjò, ijyeé ꞌtse̱é‑te jñà chrja‑la̱ yá.
Jñà xi̱ta̱ Israel, ꞌkoa̱á ꞌsín ngoya‑la̱ koni jngo yá olivo ra nda ra kitiꞌtá chrja‑la̱, ko̱ jiòn, ꞌkoa̱á ꞌsín ngoya‑la̱ koni jngo chrja‑la̱ yá olivo ijñá nga ya̱á isiꞌta ngajo‑la jiòn; ꞌkoa̱á ma‑ni nga ya̱á i̱nchichjíbé jiòn jè ngaꞌñó‑la̱ kja̱ma̱‑la̱ yá olivo ra nda.
Tanga kì tà chjàn jiòn nda nachrjengio ijo‑no koni tsa jñà chrja‑la̱ yá olivo ra nda ra xá kitiꞌtá‑ni. Ti̱kítsjen nga̱ tà isiꞌta sònꞌnga‑no jiòn ko̱ mì tsa jiòn ra i̱nchiꞌbì‑la ngaꞌñó kja̱ma̱‑la̱ yá olivo, ta isa̱á jiòn i̱nchitjábé‑no ngaꞌñó ꞌtse̱ kja̱ma̱‑la̱.
Tanga jiòn, kì ꞌnga ma takòn nga kixó: “Kií ko̱ꞌsín kitiꞌtá‑ni chrja‑la̱ yá olivo nga ji̱n si̱ꞌta ngajo‑la̱ji̱n.”
Ti̱kítsjen, nga̱ kií ko̱ꞌsín kitiꞌtá‑ni nga mì kì kjokjiín‑la̱; tanga jiòn, kií‑ní nga makjiín‑no nga ya̱ titsa̱ꞌtà‑no, tanga kì tà chjàn ꞌnga nìkíhijyo ijo‑no, tà isa̱á jnchro ti̱skón.
Nga̱ jè Nainá, tsa mì kì iskoñákjoa̱‑la̱ chrja‑la̱ yá olivo ra nda, ti̱ꞌkoa̱á jiòn, tsa mì kì kixi̱ ki̱tsa̱jna, ti̱ꞌkoa̱á mì kì sko̱óñakjoa̱‑te‑no.
Chítsijen‑la Nainá, ꞌñó nda xi̱ta̱; tanga ti̱ꞌkoa̱á jè ra mejèn‑la̱ nga nda ki̱tjasòn jè ꞌén ra chja̱. Mì kì behi̱ma̱ jñà xi̱ta̱ ra itjoꞌtaxìn‑la̱; tanga ra jiòn, nda i̱nchisíko̱‑no. Tanga machjeén‑ní nga ko̱ꞌsín ti̱tsa̱jna koni ꞌsín tjín jè kjo̱nda ra i̱nchitsjá‑no. Tsa mì kì ko̱ꞌsín ꞌsia̱an, ti̱ꞌkoa̱á ko̱teꞌtá‑no.
Tsa jñà xi̱ta̱ Israel koni nga chrja‑la̱ yá olivo ra kitiꞌtá, tsa tsjín‑ni jè kjo̱bítsjen ra ko̱ꞌsín mì kì makjiín‑la̱, maá ska̱ya‑ni ya̱ i̱ꞌnde‑la̱. Nga̱ jè Nainá tjín‑la̱ ngaꞌñó nga ko̱ma ki̱iꞌtà india‑ni ya̱ i̱ꞌnde‑la̱ ñánda̱ nga itjoꞌta‑ni.
Ra jiòn, tsa ya̱á inchrabà‑no nga kitiꞌtá jiòn jè yá olivo ijñá nga ya̱ isikjoꞌá‑la̱ jñà yá olivo ra nda ra mì tsa ya̱ bako̱‑no tsiki, isa̱á‑la ta ndi̱to̱n tjábétjò india‑ni jñà chrja‑la̱ yá olivo nda ra xá itjahájin‑ni nga si̱kjoꞌá india‑ila̱ ya̱ ñánda̱ nga itjoꞌta‑ni nga ti̱ꞌsa̱ ítjòn.
Jiòn ꞌndsé, mején‑na nga nda katasijin‑no jè kjoa̱ꞌma ra ijye ko̱ꞌsín tjínda‑la̱ Nainá, mé‑ni nga mì tsa ta jiòn ꞌñó chji̱ne̱ ki̱náchrjengio ijo‑no koni jñà xi̱ta̱ Israel. Nga̱ jñà xi̱ta̱ Israel ra tájajín iꞌka inìma̱‑la̱, skanda ꞌkia̱á ko̱kjiín‑la̱ ꞌkia̱ nga ijye ko̱jngo‑ni kóhotjín ngaꞌtsì jñà ra mì tsa xi̱ta̱ judío nga kjoa̱haꞌsen ñánda̱ nga tíjna Nainá.
ꞌKia̱ nga ijye ko̱ꞌsín ko̱ka̱ma, ngaꞌtsì jñà xi̱ta̱ Israel kítsa̱jnandi̱í‑ni ra kjoa̱ ꞌtse̱ jé‑la̱, koni ꞌsín tíchja̱ xa̱jo̱n ra tjíꞌta ꞌén‑la̱ Nainá nga tsò:
Ya̱á nindo Sión kji̱nchrabà‑ni jè ra ma‑la̱ si̱ìkíhijyondi̱í‑ná,
ko̱ nga kjo̱híxìn‑la̱ jé‑la̱ xi̱ta̱ ra tje̱‑la̱ Jacob.
Jè kjoa̱ ra̱kìi̱ ra ꞌa̱n kindájín‑ko̱
ꞌkia̱ nga kjohíxìn‑la̱ jñà jé ra tjín‑la̱.
Tanga ꞌndi̱ ꞌndi̱, jñà xi̱ta̱ Israel, ꞌkoa̱á ꞌsín títsa̱hijyo‑la̱ Nainá koni tsa xi̱ta̱ kondra̱‑la̱, ta nga̱tjì‑la̱ ꞌén xi̱tse̱ ra nda tsò a̱ꞌta ꞌtse̱ Cristo; tanga kií ko̱ꞌsín kisìko̱‑ni mé‑ni nga jiòn katatjòꞌnde‑no nga katamakjiín‑no ꞌén nda‑la̱ Cristo. Tanga Nainá takó tsjakeé jñà xi̱ta̱ Israel ta nga̱tjì‑la̱ ijyeé ko̱ꞌsín kitsjà‑la̱ tsaꞌba jñà xi̱ta̱ jchínga‑la̱ nga na̱xi̱ndá‑la̱ ki̱tso̱‑la̱.
Nga̱ jè Nainá mì kì tsa ti̱ faꞌán‑ni jè kjo̱tjò ra tsjá, ti̱ꞌkoa̱ mì tsa ti̱ faháxìn‑ni ꞌén‑la̱ koni ꞌsín nga chja̱.
Jiòn, ꞌkoa̱á ti̱ꞌsín kiꞌnià ꞌkia̱ nga ti̱ꞌsa̱ kjotseé, mì kì inìhitjasòn‑la̱ Nainá. Tanga ꞌndi̱ ꞌndi̱, jè Nainá mahi̱ma̱keé‑no, ta nga̱tjì‑la̱ nga mì kì isìhitjasòn jñà xi̱ta̱ Israel.
Jè ni̱chjin ꞌndi̱ ꞌndi̱, jñà xi̱ta̱ Israel mì kì i̱nchisíhitjasòn‑la̱ Nainá; kií jiòn itjábé‑no kjo̱hi̱ma̱takòn‑la̱ Nainá mé‑ni nga jñà xi̱ta̱ Israel ske̱hi̱ma̱takòn‑te‑ni.
Mé ta̱ ꞌñó tse ma‑ni kjoa̱chji̱ne̱ ra tjín‑la̱ Nainá ko̱ kjo̱bítsjen ra tjín‑la̱; ni̱jngo xi̱ta̱ ra ma ko̱chi̱ya‑la̱ kóꞌsín kosòn‑la̱ ko̱ kóꞌsín tjín kjòn‑ni kjoa̱ ra ꞌsín.
¿A tjín jngo xi̱ta̱ ra machi̱ya‑la̱ kóꞌsín tjín kjòn‑ni jè kjo̱bítsjen ra tjín‑la̱ Nainá? ¿A ra tjín jngo xi̱ta̱ ra ko̱ma tsjá‑la̱ ꞌén Nainá?
¿A tjín yá ra kitsjà ítjòn‑la̱, mé‑ni nga jè Nainá si̱ìkáfa‑la̱ a̱skan‑ni?
Ngaꞌtsì tsajmì ra tjín, jè Nainá tsikínda, jè tjíkinda̱‑la̱ nga títsa̱jnakon, ko̱ jè tímachjeén‑la̱ koni ꞌsín nga jè mejèn‑la̱.
Jè Nainá jeya katijna skanda ta mé ni̱chjin‑nioo̱. Ko̱ꞌsín katama.
ꞌKoa̱á ma‑ni ꞌndsé, tà nga̱tjì‑la̱ ngaꞌtsì kjo̱hi̱ma̱takòn ra tjín‑la̱ Nainá, ꞌkoa̱á ꞌsín bitsáꞌba‑najiòn nga ko̱ꞌsín ti̱nga̱tsja ijo‑no Nainá koni jngo kjo̱tjò ra tíjnakon, ra tsje tíjna, ra nda sasén‑la̱ Nainá. Jñà kjoa̱ kìi̱, jeyaá síkíjna Nainá ꞌkia̱ nga ngi ko̱ó inìma̱‑no ko̱ ngi ko̱ó kjo̱bítsjen‑no si̱itjasòn‑la.
Kì ko̱ꞌsín mangí‑ko̱o ijo‑no koni ꞌsín tjín kjo̱téxoma ra tjín ya̱ i̱sàꞌnde; ti̱xi̱tse̱ya jè kjo̱bítsjen‑no mé‑ni nga katafatjìya‑la̱ kóꞌsín si̱jchá ijo‑no mé‑ni nga jcha̱‑no mé kjoa̱ ra mejèn‑la̱ Nainá, koni jñà kjoa̱ ra nda tjín, ra ngi kixi̱ tjín, ko̱ ra ngi nda sasén‑la̱ Nainá.
A̱ꞌta ꞌtse̱ xá ra ꞌa̱n kjonga̱tsja, ꞌkoa̱á ꞌsín tíxian‑no nga jngó jngó‑no: kì isa̱ ꞌñó ꞌnga mahíko̱o jè kjo̱bítsjen‑no koni ꞌsín tjínè‑la̱ nga si̱kítsjen; nda kjón‑ní ti̱kítsjen koni ꞌsín bijchó chi̱ba̱‑la̱ kjo̱nda ra kitsjà‑no Nainá ꞌkia̱ nga kjokjiín‑no a̱ꞌta ꞌtse̱ Cristo.
Koni ꞌsín tjín jè ijo‑ná nga kjín sko̱ya tjín‑ni, tanga kja̱‑tjín kja̱‑tjín xá‑la̱ nga jngó jngó;
ꞌkoa̱á ꞌsín tjín ra a̱ꞌta tsa̱jién nga ꞌñó kjìn ma‑ná, tanga ta jngoó ma‑ná ra a̱ꞌta ꞌtse̱ Cristo; ꞌkoa̱á ꞌsín ki̱nda̱ba̱ꞌñé xàngie̱é koni ꞌsín nga itsabáꞌñó xákjién ijo‑ná.
Koni ꞌsín kjomejèn‑la̱ Nainá nga kjìn sko̱ya xá kitsjá‑ná nga jngó jngó‑ná, jè xi̱ta̱ ra kiꞌtsì xá‑la̱ nga ki̱chja̱ ngajo‑la̱ Nainá, ꞌkoa̱á ꞌsín katachja̱ koni ꞌsín nga makjiín‑la̱.
Tsa jè xá kiꞌtsì‑la̱ nga ko̱si̱ko̱ꞌta xi̱ta̱, ko̱ꞌsín kataꞌsín; ko̱ tsa jè xá itjábé‑la̱ nga ko̱kón‑ya, ko̱ꞌsín katakón‑ya.
Jè ra itjábé‑la̱ xá nga síje ikon xi̱ta̱, ko̱ꞌsín kataꞌsín; jè ra ma‑la̱ nga síkaꞌbí tsajmì, ngi ko̱ó inìma̱‑la̱ nga katasíkaꞌbí; jè ra xá ítjòn kjonga̱tsja, nda kjón katasíhitjasòn; jè ra basìko̱ jñà ra tsìn‑la̱, ngi ko̱ó kjo̱tsja‑la̱ nga katabasìko̱.
Ngi ko̱ó inìma̱‑no nga tsjacha ꞌtia̱àn xàngio̱o. Ti̱náchrjengio jñà kjoa̱ ra ꞌcho tjín; jè tangítji̱ngi‑la kjoa̱ ra nda tjín.
Tsjacha ꞌtia̱àn xàngio̱o koni ꞌsín nga ꞌndsè chiba; nda jcha̱xkón xi̱ta̱ xàngio̱o nga jngó jngó; jñà isa̱ nda ti̱kíhijyo ítjòn nga jngó jngó xi̱ta̱.
Kì tà chjàn niꞌtsè‑ko̱o jè xá ra ꞌtse̱ Nainá, ngi ko̱ó inìma̱‑no ko̱ ngi ko̱ó kjo̱tsja ti̱xá‑la Na̱ꞌín‑ná.
Tsja ꞌtè‑la takòn a̱ꞌta ꞌtse̱ kjoa̱ ra i̱nchichiñá‑la; katachíkjoa̱‑la̱ jè inìma̱‑no ra a̱ꞌta ꞌtse̱ kjo̱hiꞌin ra i̱nchinikjioón; ni̱chjin nchijón titsaꞌba‑la Nainá.
ꞌTiì‑la mé ra machjeén‑la̱ jñà xi̱ta̱‑la̱ Nainá; tsjacha ꞌtia̱àn jñà xi̱ta̱ ra bijchó ya̱ niꞌya‑no.
Ti̱jé‑la Nainá nga katasíchikonꞌtin jñà xi̱ta̱ ra ꞌcho síko̱‑no; kì tà chjàn kjo̱hiꞌin níjéꞌtion.
Ti̱tsjako̱o jñà xi̱ta̱ ra tsja tjín‑la̱, ko̱ tìxten‑ko̱o ndáxkòn jñà ra ndáxko̱n i̱nchibíxten.
Nda ti̱jngo kjo̱bítsjen‑no nga jngó jngó‑no; kì tà chjàn ꞌnga ikon ꞌnià; ya̱á tjahijtako̱ó jñà ra xi̱ta̱ i̱ma̱; kì tà chjàn ꞌñó chji̱ne̱ nachrjengio ijo‑no.
Jñà xi̱ta̱ ra ꞌcho síko̱‑no, kì tà chjàn ꞌcho nìko̱ ngajo‑no; ndaá ꞌtia̱àn ya̱ ngixko̱n ngaꞌtsì xi̱ta̱.
Skanda kóꞌsín tje̱n jiòn bako̱‑no, jiòn tjínè‑no nga ꞌnchán ki̱tsa̱jnako̱o ngaꞌtsì xi̱ta̱.
Jiòn ndí ꞌndsé ra matsjake̱‑no ꞌkia̱ nga mé ra ko̱maꞌtion kì tà chjàn jiòn nijndà‑no; ta isa̱á ya̱á ti̱nga̱tsja jè Nainá jè kjoa̱‑no mé‑ni nga jè Nainá katakosòn‑la̱ a̱ꞌta ꞌtse̱ kjo̱hiꞌin; nga̱ jè xa̱jo̱n‑la̱ Nainá, ꞌkoa̱á ꞌsín tsò: “ꞌA̱án ra be nga kindájín‑la̱ xi̱ta̱, ꞌa̱án tsja‑la̱ chjí‑la̱, tsó Na̱ꞌín‑ná.”
Ti̱ꞌkoa̱á tsò‑te: “Jè xi̱ta̱ ra mì kì nda báko̱‑li, tsa tsìn‑la̱ tsajmì ra kjine, ꞌti̱‑la̱, tsa xándá‑la̱, ꞌti̱‑la̱ nandá ra kataꞌbi; ꞌkia̱ nga ko̱si̱ki̱i, ngi nga ko̱hiní i̱sén‑la̱ koni xóꞌbí nga ko̱sabà‑la̱.”
Kì jè kjoa̱ ra ꞌcho tjín síkijne‑no, ta isa̱á jè ꞌtia̱àn kjoa̱ ra nda tjín mé‑ni nga si̱kijne‑la kjoa̱ ra ꞌcho tjióo̱n.
Ngaꞌtsì xi̱ta̱ nda katasíhitjasòn‑la̱ jñà ra xi̱ta̱xá, tà nga̱tjì‑la̱ tsìn jngo xi̱ta̱ ra xá tjín‑la̱ ra mì a̱ꞌta ꞌtse̱ Nainá nchrabá‑ni; ko̱ ngaꞌtsì jñà xi̱ta̱ ra tjín‑la̱ xá, jè Nainá xá ko̱ꞌsín tsikítsa̱jna‑ni nga xi̱ta̱xá ma.
ꞌKoa̱á ma‑ni jñà xi̱ta̱ ra sítája‑la̱ kjo̱téxoma‑la̱ xi̱ta̱xá, kondra̱á títsa̱jna‑la̱ jñà xi̱ta̱ ra xá Nainá tsikítsa̱jna‑ni; jñà xi̱ta̱ ra ko̱ꞌsín sítája, ti̱jñà bátsji‑ila̱ kjo̱hiꞌin ijo‑la̱.
Jñà xi̱ta̱xá, mì tsa ki xá títsa̱jna‑ni nga jñà ki̱ncháxkón‑la̱ xi̱ta̱ ra nda ꞌsín, ta jñá‑ní xi̱ta̱ ra ꞌcho ꞌsín; tsa mejèn‑li nga mì kì ki̱skón‑la̱ jñà xi̱ta̱xá, nda ꞌti̱ìn, ko̱ jñà xi̱ta̱xá ndaá si̱ìkíjna‑li.
ꞌKoa̱á ma‑ni nga machjeén‑ní nga nda kjòn si̱hitjasén koni ꞌsín tsò xi̱ta̱xá, mì tsa tà ki‑ni nga kjo̱hiꞌin tsjá‑ná; ta ki‑ní nga xá ꞌkoa̱á ꞌsín tjínè‑la̱ nga si̱hitjasén.
ꞌKoa̱á ma‑ni nga ko̱ꞌsín katamachjí jè to̱n ra síjé xi̱ta̱xá, nga̱ jñà xi̱ta̱xá, ꞌkoa̱á ꞌsín i̱nchisíhitjasòn‑la̱ Nainá nga ni̱chjin nchijón‑ní kií xá i̱nchiꞌsín.
Tíchjí ijye tsa mé ra tje̱n‑no; jè ra tje̱n‑la̱ to̱n ra síjé xi̱ta̱xá, kátíchjí; jè ra tje̱n‑la̱ tsajmì ra machjítjì, katabíchjítjì‑te; jè xi̱ta̱ ra machjeén‑la̱ nga jcha̱xkón, kataꞌyaxkón; jè xi̱ta̱ ra machjeén‑la̱ nga nda ki̱náchrjengi, ko̱ꞌsín nda ti̱náchrjengio.
Kì tà chjàn yá ra tsjenꞌtin‑la; tanga tjín jngo kjoa̱ ra machjeén nga mì kì jcha̱àjin‑ná nga tje̱nꞌtin‑ná, jè‑ní nga tsjacha ꞌsie̱én xàngie̱é. Nga̱ jè xi̱ta̱ ra tsjake xákjién, ijyeé tísíhitjasòn ijye Kjo̱téxoma.
Jñà kjo̱téxoma, tsó‑ní: “Kì kjoa̱chijngi ꞌnì, kì xi̱ta̱ nìꞌkin, kì chijé ꞌnì, kì ꞌén ndiso nakjí, kì xàngio̱o maxitakòn‑cha.” Ngaꞌtsì kjo̱téxoma kìi̱, ko̱ tsa mé kjo̱téxoma-isa‑nioo̱, ya̱á majngoko̱ ijye‑ni ra tsò: “Tsjacha ꞌti̱ìn jñà xi̱ta̱ xàngi̱i nga koni ꞌsín nga tsjachi ijo‑li.”
Jè ra kjoa̱tsjacha, mì tsa ꞌcho síko̱ jñà xàngie̱é; jè ra tsjake xi̱ta̱ xákjén ijyeé nda tísíhitjasòn Kjo̱téxoma.
Ko̱ꞌsín ꞌsie̱én koni ꞌsín nga tíxin‑no. Ijyeé i̱nchiꞌya‑ná jè ni̱chjin ra titsa̱jneé ꞌndi̱‑ni̱. Ijchò‑la̱ chi̱ba̱‑la̱ nga si̱ꞌká‑lá ijo‑ná, nga̱ ijyeé ꞌñó tímachrañaꞌtá‑ná ni̱chjin nga jngo kjá ki̱tsa̱jnandie̱é ra kjoa̱ ꞌtse̱ jé‑ná, koni ꞌkia̱ nga ti̱ꞌsa̱ kjokjiín‑ná a̱ꞌta ꞌtse̱ Cristo.
Ijyeé ꞌñó ni̱tje̱n, ijyeé tímachraña nga ꞌse̱ i̱sén nga ìjngo‑isa ni̱chjin xi̱tse̱ ki̱tsa̱jneé. Ki̱náchrjengieé ngaꞌtsì kjoa̱ꞌcho ra ma ñánda̱ nga jñò chon ko̱ ki̱tsa̱jnandeé koni jngo chíchàn ra kjábé ki̱cha̱‑la̱; jién chjíbé ngaꞌñó‑la̱ Nainá ra tsjá‑ná ya̱ ñánda̱ nga i̱sén chon.
Machjeén‑ní nga nda kjòn si̱jché ijo‑ná nga ngi iseén ki̱meé. Mì kì machjeén nga bato ꞌñó si̱sieén ra ꞌsí. Mì kì machjeén nga xi̱ta̱ ꞌchi̱ ko̱meé. Mì kì machjeén nga íchjín kjóhijtake̱é, ko̱ mì kì ma jndíi̱ ján ꞌse̱é‑ná íchjín. Mì kì machjeén nga xi̱ta̱ ki̱xkàn‑ke̱é. Ko̱ mì kì machjeén nga kjoa̱xìtakòn ko̱híjcha‑lá jñà xi̱ta̱ xàngie̱é.
ꞌKoa̱á ꞌsín katatsíjen jiòn koni ꞌsín ꞌki Cristo. Kì tà chjàn jñà ꞌbì‑la ijo‑no koni ꞌsín tjín kjoa̱ꞌcho ra mejèn‑la̱.
Nda jchi̱ko̱o jñà xi̱ta̱ xàngio̱o jñà ra mì tjíjngo ikon mé kjoa̱ ra tjíꞌnde‑la̱ nga ꞌsi̱in; kì tà chjàn jñà kjoa̱ chitiya‑no, ni̱ꞌsín mì kì mangásòn kjo̱bítsjen‑no jñà kjoa̱ ra ꞌsín.
Tjín xi̱ta̱ ra ko̱ꞌsín síkítsjen nga ma chine ngaꞌtsì tsajmì ra tjín; ti̱ꞌkoa̱ tjín‑te xi̱ta̱ ra mì kì makjiín‑la̱ tsa maá chine ijye tsajmì ra tjín; tà jñá kjine tsajmì ra majchá ya̱ a̱jin nangi.
Jè ra kjine ijye tsajmì ra ma chine kì tà chjàn bachrjengi jè ra mì kì taxki̱ kjine ijye tsajmì, ko̱ jè ra mì kì ma‑la̱ taxki̱ kjine ijye tsajmì, kì tà chjàn chja̱jno‑la̱ jè ra ma‑la̱ kjine ta mé‑nioo̱; nga̱ jè Nainá ijyeé iskábétjò nga iꞌndí‑la̱ tsò‑la̱.
¿Yá‑ni ra ji̱ nga ji̱ nikìnda̱‑ni chi̱ꞌnda ra kjꞌií? Kinda̱ ꞌtse̱é Nainá ra ni‑la̱ ma chi̱ꞌnda ra̱kìi̱ tsa kixi̱ tíjna, ko̱ tsa mì kixi̱ tíjna. Ko̱kixi̱yaá‑ni, nga̱ jè Na̱ꞌín‑ná tseé ngaꞌñó tjín‑la̱ nga ma kixi̱ si̱ìkíjna.
Tjín xi̱ta̱ ra tsò: Tjín ni̱chjin ra isa̱ xkón koni jñà ni̱chjin ra iꞌkaa̱. Ko̱ tjín ra tsò: Jñà ni̱chjin, ta ngásón kjòn nga ni̱chjin nchijòn. Nga jngó jngó xi̱ta̱, ꞌkoa̱á ꞌsín nda katíjngo‑la̱ ikon koni ꞌsín tsò‑la̱ kjo̱bítsjen‑la̱.
Jñà xi̱ta̱ ra fahájin jngo ni̱chjin nga bexkón, jeyaá síkíjna Nainá; ko̱ jñà xi̱ta̱ ra tsò nga ta ngásòn ngáyaá jñà ni̱chjin, ti̱ꞌkoa̱á jeyaá síkíjna Nainá. Jñà xi̱ta̱ ra kjine ijye ta mé tsajmì‑nioo̱, a̱ꞌta ꞌtse̱ Nainá‑ní nga ko̱ꞌsín kjine, nga̱ tsjá‑la̱ kjo̱nda Nainá nga tsò‑la̱: “Tse kjo̱nda kataꞌse‑li”; ko̱ jñà xi̱ta̱ ra mì taxki̱ kjine tsajmì, ti̱ꞌkoa̱á a̱ꞌta ꞌtse̱ Nainá‑ní nga mì kì kjine, ko̱ ti̱ꞌkoa̱á ti̱ꞌsín chja̱ꞌta‑la̱ Nainá.
Jién, ꞌkia̱ nga titsa̱jnakeén, mì tsa ki‑ni nga jién jeya si̱kíjneé ijo‑ná. Ko̱ ꞌkia̱ nga ki̱yé, mì tsa ki‑ni nga jeya si̱kíjneé kjo̱biya‑ná.
Tanga kií xá titsa̱jnakon‑ná nga jè Nainá, jeya kíjna. Ko̱ ꞌkia̱ nga biyeé, kií ko̱ꞌsín biya‑ná nga jè Nainá jeya katijna. Tsa titsa̱jnakeén, ko̱ tsa ki̱yé, jè Nainá jeya kíjna, nga a̱ꞌta ꞌtse̱é titsa̱jna‑ná.
ꞌKoa̱á ma‑ni nga ꞌken jè Cristo, ko̱ a̱kjòn jaáya‑ila̱ nga tsikijnakon‑ni, mé‑ni nga jè ka̱ma Ni‑la̱ jñà xi̱ta̱ ra ijye ꞌken, ko̱ ra takó títsa̱jnakon.
Tanga ji̱ ra nakjoájno‑la̱ ꞌndsì, ¿mé‑ni ko̱ꞌnìa‑ni? Ti̱ꞌkoa̱á ji̱ ra nachrjengi ꞌndsì, ¿mé‑ni ko̱ꞌnìa‑te‑ni? Nga̱ ngaꞌtsì‑ná, kijcho kincheé ya̱ ngixko̱n Nainá nga jè ki̱ìndajín saba‑ná.
ꞌKoa̱á ꞌsín tjíꞌta jè xa̱jo̱n‑la̱ Nainá:
Tíjna̱kon‑ná tsó Na̱ꞌín‑ná;
ngaꞌtsí xi̱ta̱ ya̱ ki̱nchaxkónchiꞌta‑na
ko̱ ngaꞌtsí xi̱ta̱ ko̱ki̱tso̱ nga ꞌa̱n‑ná ra Nainá.
Nga̱ ngaꞌtsí‑ná ꞌki̱í‑lá kinda̱ jè Na̱ꞌín‑ná ngaꞌtsì kjoa̱ ra kiꞌnié ꞌkia̱ nga i̱ tsikitsa̱jneé i̱ i̱sàꞌnde.
Kií jnchro‑ni nga mì ti̱ xàngie̱é ki̱nákjoa̱jno‑lá; ta isa̱á jnchro ndaá si̱kítsjeén nga mì ko̱ꞌsín ꞌsie̱én jè kjoa̱ ra síkitsón‑ya koni ꞌsín makjiín‑la̱ xàngie̱é, mé‑ni nga mì tsa ta ko̱tjín‑ni kjoa̱ ra india ska̱jin‑ni jé.
ꞌA̱n, koni ꞌsín nga makjiín‑na a̱ꞌta ꞌtse̱ Cristo Jesús, ꞌkoa̱á ꞌsín fìya‑na nga ngi kixi̱í kjoa̱ nga ngaꞌtsì tsajmì ra ma chine, tsìn‑jìn ra xkón‑ni nga chineé. Tanga tsa yá ra ko̱ꞌsín makjiín‑la̱ nga tsò: tjín iꞌka tsajmì ra xkón‑ni nga ma chine, ta a̱ꞌta ꞌtse̱‑ní nga xkón‑ni.
Tanga tsa ta kií‑ni nga̱tjì‑la̱ tsajmì ra chinì, jè ꞌndsì ꞌchoó ka̱ma‑la̱, jè kjoa̱ ra tjiꞌnì mì tsa ti̱ kjo̱tsjacha‑ni; kì tà chjàn biꞌnde‑jìn nga kji̱tsón jè ꞌndsì ra jè Cristo ꞌken‑tjì ngajo‑la̱ nga ta nga̱tjì‑la̱ jñà tsajmì ra chinì.
Kì ko̱tjín kjoa̱ ra ꞌnià, mé‑ni nga mì tsa jñà xi̱ta̱ ki̱chja̱jno‑la̱ kjoa̱nda ra makjiín‑no.
Jñà xi̱ta̱ ra ko̱ꞌsín si̱hitjasòn‑la̱ jè Cristo jñà kjoa̱ kìi̱ nda sasén‑la̱ Nainá, ko̱ nda ki̱tjongi ya̱ ngixko̱n xi̱ta̱.
Kií machjeén‑ní nga jè kongítji̱ngi‑lá kjoa̱ ra ꞌnchán síkítsa̱jna‑ná ko̱ nga ki̱si̱ko̱ kañé xàngie̱é a̱ꞌta ꞌtse̱ kjoa̱ ra makjiín‑ná.
Kì tà chjàn xá‑la̱ Nainá nikitsóñì ra ta jè nga̱tjì‑la̱ tsajmì ra chinì. Kixi̱í kjoa̱, ngaꞌtsì tsajmì ra tjín, tsje‑ní. Tanga, jé ra ꞌcho tjín ꞌkia̱ nga tà nga̱tjì‑la̱ jè tsajmì ra chinì si̱ìkitsón‑jin kjoa̱ ra ko̱ꞌsín makjiín‑la̱ xi̱ta̱ xàngi̱i.
Isa̱á nda‑ni, kì tà chjàn ijo chji̱ni̱i, kì tà chjàn xán ꞌyì, ko̱ kì mé kjoa̱ ra ꞌnì jè ra si̱ìkitsón‑jin jè kjoa̱ ra makjiín‑la̱ ꞌndsì.
Koni ꞌsín makjiín‑li a̱ꞌta ꞌtse̱ kjoa̱ kìi̱, tà ji̱í tijin‑takìn ko̱ Nainá. ¡Mé ta̱ nda‑la̱ jè xi̱ta̱ ra ko̱ꞌsín ꞌsín koni ꞌsín nga makjiín‑la̱ ko̱ mì kì a̱skan si̱íkájno‑ni jñà kjoa̱ ra ꞌsín!
Jè ra jò tjín‑la̱ ꞌkia̱ nga mé tsajmì ra kjine, nga mì kì tsa tjíjngo‑ni ikon nga kjine, jé tíbánè‑la̱ ijo‑la̱. Jngo xi̱ta̱, tsa jè kjoa̱ ra ꞌsín, mì kì tjíjngo ikon nga nda tjín ya̱ ngixko̱n Nainá, tíbátsji-jé‑ní.
Jién ra ijye ꞌñó tinche̱é koni ꞌsín nga makjiín‑ná a̱ꞌta ꞌtse̱ kjoa̱ ra tjíꞌnde‑ná nga ꞌsie̱én, machjeén‑ní nga ti̱ꞌkoa̱ ki̱chíkjoa̱ko̱‑ná jñà xi̱ta̱ ra ko̱ꞌsín makjiín‑la̱ nga mì kì tjíꞌnde‑la̱ mé kjoa̱ ra ꞌsi̱in. Mì tsa tà jñà kjoa̱ ra nda sasén‑ná kjótsjieé.
Nga jngó jngó‑ná machjeén‑ní nga jè ko̱ꞌsie̱én kjoa̱ ra nda tjín ra sasén‑la̱ xi̱ta̱ xàngie̱é ra kjo̱nda ꞌtse̱‑ni, mé‑ni nga ki̱hijin‑isa‑ni kjo̱bítsjen‑la̱ a̱ꞌta ꞌtse̱ kjoa̱ ra makjiín‑la̱.
Nga̱ ti̱ꞌkoa̱á jè Cristo mì tsa jñà tsakátsji kjoa̱ ra nda isasèn‑la̱ ijo‑la̱; ta isa̱á a̱ꞌta ꞌtse̱é itjasòn koni ꞌsín tíchja̱ jè xa̱jo̱n ꞌtse̱ Salmo nga tsò: “Jñà ꞌén ꞌcho ra kiìchja̱jno‑li xi̱ta̱, sabà ꞌa̱án kiskanè‑na.”
Jñà ꞌén ra isinda nga ti̱ꞌsa̱ kjotseé, kií xá isinda‑ni nga jién ko̱kòn‑ya‑ná, mé‑ni nga jè xa̱jo̱n ra tjíꞌta ꞌén‑la̱ Nainá si̱ije ikon‑ná, ko̱ ko̱si̱ko̱‑ná nga kixi̱ ki̱nchieé mé‑ni nga jchíña‑lá kjo̱nda ra nchrabá‑ni ꞌtse̱ Nainá.
Nainá ra ma‑la̱ síje ikon‑ná ko̱ ma‑la̱ basìko̱‑ná nga kixi̱ minchieé, ko̱ꞌsín jngo kjo̱bítsjen katatsjá‑no nga jngó jngó‑no koni ꞌsín nga kitsò jè Cristo Jesús,
mé‑ni nga ngaꞌtsì‑no ngásòn ta̱jngo jta̱ jeya si̱kíjna jè ra Nainá ko̱ ra Na̱ꞌìn tsò‑la̱ Jesucristo ra tíjna ítjòn‑ná.
ꞌKoa̱á ma‑ni, ko̱ꞌsín chjíbétjò jiòn xàngio̱o nga jngó jngó‑no, koni ꞌsín nga iskábétjò‑no jè Cristo mé‑ni nga jeya kíjna‑ni Nainá.
ꞌKoa̱á xin‑no, jè Cristo Jesús, kií xá ꞌji‑nì nga ꞌji síxájin‑la̱ jñà xi̱ta̱ judío ra tjíꞌta chi̱ba̱ ijo‑la̱ nga tsakón kjoa̱kixi̱ ꞌtse̱ Nainá, ko̱ nga ji̱í síhitjasòn koni ꞌsín ijye kitsjà‑la̱ tsaꞌba Nainá jñà xi̱ta̱ jchínga‑la̱ kjotseé.
Ko̱ kií xá ꞌji‑te‑ni, mé‑ni nga jñà ra mì tsa xi̱ta̱ judío, jeya si̱ìkíjna‑ni Nainá ta nga̱tjì‑la̱ kjo̱hi̱ma̱takòn ra tjín‑la̱, koni ꞌsín tíchja̱ xa̱jo̱n ra tjíꞌta ꞌén‑la̱ Nainá nga tsò:
ꞌKoa̱á ma‑ni nga ꞌa̱n, jeyaá síkíjna ya̱ a̱jin‑la̱ xi̱ta̱ na̱xi̱ndá ra mì tsa xi̱ta̱ judío
ko̱ se‑náa̱ a̱ꞌta tsa̱ji jè ꞌén ra nda tsò.
Tjíꞌta‑te ñánda̱ nga tsò:
Jiòn ra mì tsa xi̱ta̱ judío ꞌmì‑no, tsjaá ꞌtè‑la takòn ko̱ xi̱ta̱ na̱xi̱ndá‑la̱ Nainá.
Ti̱ꞌkoa̱ tíchja̱á ñánda̱ nga tsò‑te:
Ngaꞌtsì ra mì tsa xi̱ta̱ judío ꞌmì‑no jeya ti̱kíjna jè Na̱ꞌín‑ná,
ko̱ ngaꞌtsì na̱xi̱ndá, ꞌnga katasíkíjna Nainá.
India tíchja̱‑isa ya̱ xa̱jo̱n ꞌtse̱ Isaías nga tsò:
Ya̱á ki̱tjoꞌta jngo‑ni jtsꞌén ya̱ tje̱‑la̱ Isaí ra ko̱tèxoma‑la̱ jñà ra mì tsa xi̱ta̱ judío,
ko̱ jé jtsꞌén ra̱kìi̱ koa̱àꞌta ikon, jñà ra mì tsa xi̱ta̱ judío nga sko̱óña‑la̱.
Nainá ra faꞌtatakén nga ma chiñá‑lá kjo̱nda‑la̱, tse katatsjá‑no kjo̱tsja‑la̱ ko̱ kjoa̱ꞌnchán‑la̱, jiòn ra makjiín‑no a̱ꞌta ꞌtse̱. Ko̱ jè ngaꞌñó ra tjín‑la̱ Inìma̱ Tsje‑la̱, katasiko̱‑no nga isa̱ nda kjóꞌta takòn nga jchíñakjoa̱‑la jè kjo̱nda‑la̱.
Tanga jiòn ꞌndsè, tjíjngoó takoàn ra a̱ꞌta tsa̱jiòn nga ꞌñó tjín‑no kjo̱nda ko̱ nga nda machi̱ya‑no tà mé kjoa̱‑ni, nga maá‑no jiòn si̱kixi̱ya xi̱ta̱ xàngio̱o nga jngó jngó‑no.
Ndí ꞌndsé, ꞌkoa̱á ꞌsín tíbindá‑no jè xa̱jo̱n ra̱kìi̱ nga ꞌñó kítsja‑la̱ takoàa̱n nga tíchjà kixi̱‑no koni ꞌsín tjín ra ngi kjo̱hixi̱ mé‑nì nga mì kì si̱jchaàjin‑no jè ꞌén ra tjíꞌta xa̱jo̱n ra tísikásén‑no. Kií ko̱ꞌsín tísíkítsjen‑no nga̱ ꞌa̱án kitsjà‑na kjo̱tjò‑la̱ Nainá nga kitsjà xá‑na,
nga chi̱ꞌnda‑la̱ Jesucristo ko̱ma ya̱ a̱jin‑la̱ jñà ra mì tsa xi̱ta̱ judío. Jè xá ra kitsjà‑na Nainá, jè‑ní nga nda sixáko̱ ꞌén xi̱tse̱‑la̱ Nainá ra nda tsò, mé‑ni nga jñà ra mì tsa xi̱ta̱ judío, katakjábétjò Nainá koni jngo kjo̱tjò ra nda sasén‑la̱, jñà ra ijye Inìma̱ Tsje‑la̱ Nainá isìtsje.
Ni̱mé kjoa̱ tjín ra taxki̱ tíchjàa̱, ta jé‑ní koni ꞌsín tísíko̱‑na jè Cristo nga ꞌa̱n tísíchjeén‑na nga tísíxáko̱ jñà ra mì tsa xi̱ta̱ judío mé‑ni nga si̱hitjasòn‑ni koni ꞌsín mejèn‑la̱ Nainá. ꞌKoa̱á ꞌsín tíma koni ꞌsín nga tíchjàa̱ ko̱ nga tíꞌsiaa̱n,
nga tíꞌyaá‑la̱ ngaꞌñó‑la̱ kjo̱xkón ra bakón kjoa̱jeya‑la̱ Nainá ko̱ ngaꞌñó‑la̱ Inìma̱ Tsje‑la̱ Nainá. Nga ko̱ ꞌsín ijye nda ísikáꞌbísòo̱n jè ꞌén xi̱tse̱ ra nda tsò a̱ꞌta ꞌtse̱ Cristo ítsikiꞌtsiá kjòn‑na ya̱ Jerusalén ko̱ nga tíjngo skanda ján Ilírico.
Ko̱ ꞌkoa̱á ꞌsín ítsikiné‑la̱ ijo‑na̱ nga mì tsa ya̱ tsiꞌkènájmíya ꞌén xi̱tse̱ ra nda tsò a̱ꞌta ꞌtse̱ Cristo ya̱ i̱ꞌnde ñánda̱ ijye kiꞌsena̱jmíya ra a̱ꞌta ꞌtse̱, mé‑ni nga mì ꞌa̱n kokon‑yá nda‑la̱ jñà xi̱ta̱ ra a̱sa kiíꞌnchré a̱ꞌta ꞌtse̱ Cristo ra kjꞌií xi̱ta̱ tsiꞌkéna̱jmí‑la̱.
ꞌKoa̱á ꞌsín tíꞌsiaa̱n koni ꞌsín tíchja̱ jè xa̱jo̱n ra tjíꞌta ꞌén‑la̱ Nainá nga tsò:
Jñà xi̱ta̱ ra mì yá tsiꞌkéna̱jmíya‑la̱ ra a̱ꞌta ꞌtse̱, ske̱‑ní;
ko̱ jñà xi̱ta̱ ra kjè mé ꞌén ꞌnchré ra a̱ꞌta ꞌtse̱, ko̱chi̱yaá‑la̱.
Tà nga̱tjì‑la̱ xá ra tíꞌsiaa̱n, kjokjìn ꞌka̱ satéchjà‑na nga mì ma fìjkon‑no.
Tanga ꞌndi̱ ꞌndi̱, ijyeé ijyeheꞌtà xá‑na̱ i̱ i̱ꞌnde ñánda̱ tsáꞌba̱; ti̱ꞌkoa̱á kjo kjín nó tjín‑ni nga mejèn‑na fìjkon‑najiòn.
ꞌKia̱ nga kjiáa̱n ján España, mején‑na nga a̱kjòn ya̱ íjkon‑no. Mejèn‑na nga skexkon‑no ꞌkia̱ nga kjoáha̱to mé‑ni ꞌkia̱ nga ijye jchi̱bana̱jmí jngohíjteé, ka̱ma ki̱si̱ko̱‑nájiòn nga kjín‑isa ñánda̱ tífia.
Tanga ꞌndi̱ ꞌndi̱, ya̱á tífia ya̱ Jerusalén nga tífìko̱ jngo‑la̱ ngaꞌñó jñà xi̱ta̱‑la̱ Cristo ra ya̱ títsa̱jna.
Nga̱ jñà xi̱ta̱‑la̱ Nainá ra títsa̱jna ya̱ Macedonia ko̱ Acaya, ꞌkoa̱á ꞌsín kjotsja‑la̱ nga tsikíxkó jngo ngaꞌñó ra kjo̱tjò ꞌtse̱ na̱xi̱ndá‑la̱ Cristo ra xi̱ta̱ i̱ma̱ ra títsa̱jna ya̱ Jerusalén.
Ngi ta kjo̱tsja ꞌtse̱‑ní nga ko̱ꞌsín kitsjà. Nga̱ tje̱nꞌtin‑te‑la̱ kjo̱nda. Tsa jñà xi̱ta̱ ra mì tsa xi̱ta̱ judío, ꞌkoa̱á ꞌsín isakò‑la̱ kjo̱nda ya̱ a̱jin inìma̱‑la̱ ra ta nga̱tjì ꞌtse̱ xi̱ta̱ judío, ti̱ꞌkoa̱á tjínè‑te‑la̱ nga ko̱si̱ko̱ ngajo‑ni a̱ꞌta ꞌtse̱ ngaꞌtsì tsajmì ra ko̱chjeén‑la̱ ijo‑la̱ jñà xi̱ta̱ judío.
ꞌKia̱ nga ijye kje̱heꞌtà kjoa̱ kìi̱ nga ijye singátsja jè kjo̱tjò ra ꞌkoà‑la̱ ra ijye kjóxkó, a̱kjòn ꞌkia̱á kjoáa̱to‑no ꞌkia̱ nga kjián ján España.
Be‑ná nga ꞌñó nda si̱ichikonꞌtin‑ná Cristo ꞌkia̱ nga kijchòjkon‑no.
Tanga ꞌkoa̱á ꞌsín bitsáꞌba‑no a̱ꞌta ꞌtse̱ Jesucristo ra tíjna ítjòn‑ná ko̱ a̱ꞌta ꞌtse̱ kjo̱tsjacha ra tsjá‑ná jè Inìma̱ Tsje‑la̱ Nainá, ti̱nákjoa̱ꞌta‑la Nainá ra a̱ꞌta tsa̱ꞌa̱n, jiòn ra ndí ꞌndsé xin‑no,
mé‑ni nga ko̱si̱ko̱‑na Nainá a̱ꞌta ꞌtse̱ xi̱ta̱ ra mì kì makjiín‑la̱ ra títsa̱jna ya̱ Judea ko̱ mé‑ni jè kjo̱tjò ra tífìko̱‑la̱ xi̱ta̱‑la̱ Cristo ra títsa̱jna ya̱ Jerusalén nda katasasén‑la̱;
mé‑ni nga, tsa ko̱ꞌsín mejèn‑la̱ Nainá, nda kijchòjkon‑no nga ngi ko̱ó kjo̱tsja‑na̱ síkjáyako̱‑no.
Jè Nainá ra tsjá‑ná kjo̱ꞌnchán katijnako̱‑no ngaꞌtsì‑no. Ko̱ꞌsín katama.
ꞌKoa̱á ꞌsín tísikásén‑no jè tichjeé Febe ra tjín‑la̱ xá ya̱ na̱xi̱ndá‑la̱ Cristo ra tíjna ya̱ na̱xi̱ndá Cencrea.
Nda chjíbétjò tichjeé ra̱kìi̱ koni jngo xàngie̱é ra ti̱ꞌkoa̱ makjiín‑la̱ a̱ꞌta ꞌtse̱ Cristo nga ꞌkoa̱á ꞌsín bakèn‑la̱ ra xi̱ta̱‑la̱ Cristo ma; ko̱ ti̱si̱ko̱o ni̱ꞌsín ta mé ra ko̱chjeén‑la̱ nga̱ jè xàngie̱é ra̱kìi̱, ꞌñó kjo kjìn xi̱ta̱ basìko̱, skanda ꞌa̱n ti̱ꞌkoa̱á tsasìko̱ó‑te‑na.
Ti̱hixoꞌtá‑ná jè Priscila ko̱ Aquila jñà xi̱ta̱ ra ta̱ña iníxákjo‑ji̱n a̱ꞌta ꞌtse̱ Cristo Jesús.
Jñà xi̱ta̱ kìi̱, kja̱meé kisìꞌken‑tjì ngajo‑na ijo‑la̱; ko̱ mì tsa ta ꞌa̱n‑jiàa̱n ra ko̱xin‑la̱ nga Nainá ra ki̱íchjí‑la̱, ti̱ꞌkoa̱á ti̱ tsò‑ni ngaꞌtsì xi̱ta̱ na̱xi̱ndá‑la̱ Cristo, jñà ra mì tsa xi̱ta̱ judío.
Ti̱ꞌkoa̱á ti̱hixoꞌtá‑ná jñà xi̱ta̱ na̱xi̱ndá‑la̱ Cristo ra ya̱ maxkóya ya̱ niꞌya‑la̱ Priscila ko̱ Aquila. Ti̱hixoꞌtá‑ná Epeneto ra ꞌñó matsjake̱ nga̱ jè kjokjiín ítjòn‑la̱ a̱ꞌta ꞌtse̱ Cristo ya̱ nangi Acaya.
Ti̱hixoꞌtá‑ná jè María, jè chjo̱ón ra ꞌñó nda isíxá ra a̱ꞌta tsa̱jiòn.
Ti̱hixoꞌtá‑ná jè Andrónico, ko̱ jè Junias ra xi̱ta̱ xàngia̱ ma, ra ta̱ña tsikitsa̱jna‑ji̱n ya̱ nda̱yá; jñà xi̱ta̱ kìi̱, ꞌñó nda ꞌyaxkón‑la̱ ya̱ a̱jin‑la̱ xi̱ta̱ ra tsikíxáya‑la̱ Cristo, ko̱ isa̱á ítjòn kijtsexkon jè ꞌén‑la̱ Cristo koni ꞌa̱n.
Ti̱hixoꞌtá‑ná jè Amplias, jè xi̱ta̱ ra ꞌñó matsjake̱ a̱ꞌta ꞌtse̱ Na̱ꞌín‑ná.
Ti̱hixoꞌtá‑ná jè Urbano, jè ra ta̱ña níxá‑ji̱n a̱ꞌta ꞌtse̱ Cristo Jesús, ko̱ jè Estaquis ra ti̱ꞌkoa̱ ꞌñó matsjake̱.
Ti̱hixoꞌtá‑ná jè Apeles, jè ra ijye ko̱kitsò Cristo nga xi̱ta̱ kixi̱‑ní; ti̱ꞌkoa̱ Ti̱hixoꞌtá‑ná jñà xi̱ta̱ ra ya̱ títsa̱jna niꞌya‑la̱ Aristóbulo.
Ti̱hixoꞌtá‑ná jè Herodión ra xi̱ta̱ xàngia̱ ma; ti̱ꞌkoa̱ Ti̱hixoꞌtá‑ná jñà xi̱ta̱ ra tjíhijyo ya̱ niꞌya‑la̱ Narciso ra nda kjiꞌta ikon Na̱ꞌín‑ná.
Ti̱hixoꞌtá‑ná jè Rufo ra xá jahíjin‑ni Nainá, ko̱ ti̱hixoꞌta‑te‑ná jè na̱‑la̱ ra koni tsa na̱‑na̱ ma.
Ti̱hixoꞌta‑te‑ná jè Asíncrito, ko̱ jè Flegonte, ko̱ jè Hermas, ko̱ jè Patrobas, ko̱ jè Hermes, ko̱ ti̱hixoꞌta‑te‑ná jñà xi̱ta̱ ꞌndsé ra ya̱ títsa̱jnako̱.
Ti̱hixoꞌta‑te‑ná jè Filólogo ko̱ jè Julia, jè Nereo, ko̱ jè ndichja, ko̱ jè Olimpas, ko̱ ngaꞌtsì xi̱ta̱ ra makjiín‑la̱ ra a̱ꞌta ꞌtse̱ Cristo ra ya̱ títsa̱jnako̱.
Ngi ko̱ó inìma̱‑no ti̱kjáya‑la xàngio̱o nga jngó jngó‑no. Ngaꞌtsì xi̱ta̱ na̱xi̱ndá‑la̱ Cristo ra i̱ títsa̱jna síhixoꞌta‑no.
Ndí ꞌndsè, ꞌkoa̱á ꞌsín tíbitsáꞌba‑no nga chítsijen‑la jñà xi̱ta̱ ra síjòya ko̱ ra síkitsón‑jin koni ꞌsín makjiín‑no ra kondra̱ fì‑la̱ jè kjo̱bítsjen ra ichitáꞌyá jiòn. Ti̱nchaꞌtàxìn‑la jñà xi̱ta̱ kìi̱.
Jñà xi̱ta̱ kìi̱, mì tsa Na̱ꞌín‑ná Jesucristo síxáꞌta‑la̱, ta ijo‑la̱á síxátjì nga ꞌén sin ꞌén nda chja̱ nga konda̱cha̱‑la̱ inìma̱‑la̱ jñà xi̱ta̱ ra mì kì nda machi̱ya‑la̱.
ꞌA̱n matsjaá‑na ra a̱ꞌta tsa̱jiòn, nga̱ ijyeé nda naꞌyá‑la̱ nga maá‑no nda nihitjasòn; tanga ꞌa̱n mejèn‑na nga xi̱ta̱ chji̱ne̱e katama jiòn ra a̱ꞌta ꞌtse̱ kjoa̱ ra nda tjín. Ko̱ jngo kjá ni̱mé ra kjoa̱ꞌcho katama‑no.
Machrañaá ni̱chjin nga jè Nainá ra tsjá‑ná kjoa̱ꞌnchán, ngi ski̱íxoba jè xi̱ta̱‑ni̱í nga tsjá‑no ngaꞌñó nga ma si̱kijne‑la. Jè kjo̱nda‑la̱ Na̱ꞌín‑ná Jesucristo katijnako̱‑no.
Tísíhixoꞌtá‑no jè Timoteo jè ra ta̱ña níxákjo‑ji̱n; ti̱ꞌkoa̱ síhixoꞌta‑no jè Lucio, ko̱ jè Jasón, ko̱ jè Sosípater jñà ra xi̱ta̱ xàngia̱a ma.
ꞌA̱n ra Tercio ꞌmì‑na ra tíbindáa̱ jè xa̱jo̱n ra̱kìi̱ tísixóꞌtà‑no ra a̱ꞌta ꞌtse̱ Na̱ꞌín‑ná.
Ti̱ꞌkoa̱ tísíhixoꞌtá‑no jè Gayo; ꞌa̱n i̱í tíjna̱‑naa̱ ya̱ niꞌya‑la̱ ñánda̱ nga maxkóya ngaꞌtsì xi̱ta̱ na̱xi̱ndá‑la̱ Cristo. Ti̱ꞌkoa̱ tísíhixoꞌtá‑no jè Erasto ra bítjò to̱n ꞌtse̱ niꞌya masen ꞌtse̱ na̱xi̱ndá; ti̱ꞌkoa̱ tísíhixoꞌtá‑no jè ꞌndsé ra ꞌmì Cuarto.
Kjo̱nda‑la̱ Na̱ꞌín‑ná Jesucristo katijnako̱‑no ngaꞌtsì‑no.
Jeya katijna jè Nainá ra tíjnako̱‑no ra tsjá‑no ngaꞌñó nga ma‑la̱ kixi̱ si̱ìkítsa̱jna‑no, koni ꞌsín tsò ꞌén xi̱tse̱ ra nda tsò ra ꞌa̱n bakon‑yáa̱ ra ijye kiꞌsena̱jmíya‑no a̱ꞌta ꞌtse̱ Na̱ꞌín‑ná Jesucristo. Ijyeé tíꞌya‑la̱ jè kjoa̱ꞌma‑la̱ Nainá ra isijnaꞌma skanda ni̱chjin kjotseé,
tanga ꞌndi̱ ꞌndi̱, ijyeé kijcha‑la̱ koni ꞌsín tíchja̱ jè xa̱jo̱n tsje ra tsikínda jñà xi̱ta̱ ra kiìchja̱ ngajo‑la̱ Nainá kjotseé, nga ꞌkoa̱á ꞌsín kitsjà kjo̱hixi̱ jè Nainá ra tíjna nda skanda ta mé ni̱chjin‑nioo̱. Jè kjoa̱ ra tsikíꞌma Nainá tsiki, ijyeé ko̱ꞌsín kiꞌsena̱jmí ijye‑la̱ xi̱ta̱ nga tjíjtsa i̱sàꞌnde mé‑ni nga katasíhitjasòn‑ni koni ꞌsín makjiín‑la̱.
¡Tà jè ta̱jngoó‑ni Nainá ko̱ tà jé‑ní ra ꞌñó chji̱ne̱, tà jé kataꞌse‑la̱ kjoa̱jeya a̱ꞌta ꞌtse̱ Jesucristo skanda ta mé ni̱chjin‑nioo̱! Ko̱ꞌsín katama.
ꞌKoa̱á ꞌsín tísikásén‑no xa̱jo̱n ra̱kìi̱, ꞌa̱n ra ꞌmì‑na Pablo ra xá ko̱ꞌsín inakjoá‑na nga ꞌa̱n tsikíxáya‑na Jesucristo, nga ꞌkoa̱á ꞌsín kjomejèn‑la̱ Nainá. I̱nchinìhixoꞌtá‑laji̱n ko̱ jè ꞌndsé Sóstenes,
jiòn ra ti̱ꞌkoa̱ na̱xi̱ndá‑la̱ Cristo ma jiòn, ra ya̱ titsa̱jna ya̱ na̱xi̱ndá Corinto. Jiòn, a̱ꞌta ꞌtse̱ Cristo kisìtsje‑no Nainá, ko̱ xá jè ko̱ꞌsín tsjahíjin‑no mé‑ni nga xi̱ta̱ tsje‑la̱ ko̱ma jiòn, koni ꞌsín isìko̱ ngaꞌtsì xi̱ta̱ ra jeya síkíjna Jesucristo ra tíjna ítjòn‑ná, ni̱ꞌsín ta ñánda̱‑ni nga tjíma. Jè Cristo tíjna ítjòn‑la̱ jñà xi̱ta̱ kìi̱, ko̱ jé‑te ra tíjna ítjòn‑ná ra jién.
Nainá ra Na̱ꞌín‑ná ma ko̱ jè Jesucristo ra tíjna ítjòn‑ná katatsjá‑no kjo̱nda ko̱ kjo̱ꞌnchán ya̱ a̱jin inìma̱‑no.
Kjiꞌtá ni̱chjin tsja‑la̱ kjo̱nda Nainá ra a̱ꞌta tsa̱jiòn‑jiòn, ta nga̱tjì‑la̱ jè kjo̱nda ra kitsjà‑no Nainá a̱ꞌta ꞌtse̱ Jesucristo nga nda isìchikonꞌtin‑no.
Nga̱ ya̱á a̱ꞌta ꞌtse̱ Cristo nga tse kjo̱nda isakò‑la̱ inìma̱‑najiòn, koni ꞌsín nga nakjoá jiòn ꞌén‑la̱ Nainá ko̱ koni ꞌsín machi̱ya‑no kóꞌsín nga tsò‑ni,
koni ꞌsín nga Nainá isikixi̱yajin ya̱ inìma̱‑no jè ꞌén nda‑la̱ Cristo ra kiꞌsena̱jmí‑no.
ꞌKoa̱á ma‑ni ꞌndi̱, mì tsa ti̱ mé kjo̱tjò‑la̱ Nainá chijaꞌta‑najiòn nga ma si̱itjasòn xá‑la̱, ꞌkia̱ nga ko̱ꞌsín i̱nchichiñá‑la nga kjꞌi̱í india‑ni jè Jesucristo ra tíjna ítjòn‑ná.
Jé Nainá tsjá‑no ngaꞌñó skanda ꞌkia̱ nga kje̱heꞌtà ni̱chjin, mé‑ni nga ni̱jngo jé sa̱kò‑ni a̱ꞌta tsa̱jiòn ꞌkia̱ nga ki̱tjojen india‑ni jè Jesucristo ra tíjna ítjòn‑ná.
Nainá, ngi xi̱ta̱ kixi̱‑ní, síhitjasón‑ní koni ꞌsín nga tsjá ꞌén‑la̱. Xá jè ko̱ꞌsín kiìchja̱‑najiòn nga ya̱ ki̱tsa̱jnakjo‑ko̱o jiòn jè Jesucristo ra Iꞌndí‑la̱ ma, jè ra tíjna ítjòn‑ná.
Ndí ꞌndsé ko̱ ndí tichjeé, ꞌkoa̱á ꞌsín tíbitsáꞌba‑no ra a̱ꞌta ꞌtse̱ Jesucristo ra tíjna ítjòn‑ná, nga jngoó kjo̱bítsjen ti̱chjeén ngaꞌtsì‑no; kì tà chjàn nijòya kjo̱bítsjen‑no; ta isa̱á ꞌñó nda ti̱tsa̱jtín jnchro nga jngoó kjo̱bítsjen kataꞌse‑no, ko̱ ngásòn ꞌtè‑la takòn.
Jiòn ndí ꞌndsé, kií ko̱ꞌsín tíxin‑no, nga̱ ꞌkoa̱á ꞌsín tsiꞌkéna̱jmí‑na ra a̱ꞌta tsa̱jiòn‑jiòn jñà xi̱ta̱‑la̱ Cloé, nga kjoa̱chiti‑ró tjín‑najiòn.
Kií ko̱ꞌsín tíxin‑no, nga jngó jngó‑najiòn, tjín ra tsò: “ꞌA̱n, jé Pablo fìꞌta‑la̱.” Ko̱ tjín ra tsò: “Jé Apolos fìꞌta‑la̱ ra ꞌa̱n.” Tjín ra tsò‑te: “ꞌA̱n, jé Cefas tífìꞌtà‑la̱.” Ko̱ tjín ra tsò: “Jé Cristo fìꞌta‑la̱ ra ꞌa̱n.”
¿A ꞌkoa̱á ma‑najiòn nga kjìn‑ya ma‑ni Cristo? ¿A jé Pablo ra isiꞌta ngajo‑no krò? Ko̱, ¿a a̱ꞌta ꞌtse̱ ꞌí‑la̱á Pablo nga isatíndá‑najiòn?
Tsjaá‑la̱ kjo̱nda Nainá, nga̱ mì tsa yá xi̱ta̱ tsa̱jiòn ra tsatíndáa̱ ra ꞌa̱n, ta jé‑ní Crispo ko̱ Gayo,
Tíbítsjen‑te‑na nga ti̱ꞌkoa̱á ꞌa̱án ítsatíndá‑te Estéfanas, ko̱ jñà xi̱ta̱ xákjién, tanga mì kì ti̱ bítsjen‑naa̱ tsa tjín‑isa xi̱ta̱ ra ꞌa̱n ítsatíndáa̱.
Nga̱ mì tsa ko̱ꞌsín tsikíꞌtin‑na Cristo nga xi̱ta̱ kotíndáa̱, jé‑ní ra tsikíꞌtin‑na nga jè kichjà ꞌén xi̱tse̱‑la̱ ra nda tsò. Ko̱ mì tsa jñà ꞌén ra ꞌñó chji̱ne̱ ísichjée̱n ra tjín‑la̱ xi̱ta̱ i̱sàꞌnde mé‑ni nga mì kì tjáhixìn‑la̱ jè ngaꞌñó ra tjín‑la̱ ꞌkia̱ nga ꞌken Jesús ya̱ a̱ꞌta krò.
Jñà ꞌén ra ꞌsena̱jmíya ra a̱ꞌta ꞌtse̱ Cristo nga ꞌkenꞌta krò, ta kjoa̱ská ma‑la̱ jñà xi̱ta̱ ra tjímaya ndi̱yá kjo̱biya. Tanga jién ra i̱nchibítjo̱kajieén kjo̱hiꞌin, ꞌkoa̱á ꞌsín makjiín‑ná nga ngaꞌñó‑la̱ Nainá‑ní.
ꞌKoa̱á ꞌsín tíchja̱ ꞌén ra tjíꞌta Xa̱jo̱n‑la̱ Nainá nga tsò:
Jñà ra ꞌñó tjín‑la̱ kjoa̱chji̱ne̱, ꞌa̱án ko̱ꞌsín sikóo̱ nga katachija kjoa̱chji̱ne̱‑la̱.
Ko̱ kochrjéngi‑náa̱ kjo̱bítsjen‑la̱ jñà ra ꞌñó nda machi̱ya‑la̱.
Jñà xi̱ta̱ ra ꞌñó chji̱ne̱ tsò‑la̱ ijo‑la̱, jñà ra chji̱ne̱ xa̱jo̱n, ko̱ jñà ra ma‑la̱ jo̱óya‑ni kjoa̱ ra ꞌtse̱ i̱sàꞌnde ra̱kìi̱, ¿ñánda̱ kijí kjoa̱chji̱ne̱‑la̱ ꞌndi̱‑ni̱? Jé Nainá ko̱ꞌsín isìko̱ nga kjóskáya‑la̱ jñà kjoa̱chji̱ne̱‑la̱ xi̱ta̱ i̱sàꞌnde.
Nainá ꞌñó chji̱ne̱ ra jè; mì kì kitsjáꞌnde‑la̱ xi̱ta̱ nga a̱ꞌta ꞌtse̱ kjoa̱chji̱ne̱‑la̱ xi̱ta̱ i̱sàꞌnde kijtsexkon‑ni ra jè. Tanga ꞌkoa̱á ꞌsín sasén‑la̱ nga bachrjekàjin kjo̱hiꞌin jñà xi̱ta̱ ra makjiín‑la̱ a̱ꞌta ꞌtse̱ ꞌén nda‑la̱ Cristo, jè ꞌén ra ta kjo̱ská ma‑la̱ jñà xi̱ta̱ i̱sàꞌnde.
Jñà xi̱ta̱ judío, kjo̱xkón síjé nga ma ko̱kjiín‑la̱; ko̱ jñà ra mì tsa xi̱ta̱ judío, tà jé ra mejèn‑la̱ nga kji̱ꞌnchré ꞌén ra kjoa̱chji̱ne̱ tji̱ko̱.
Tanga ra ji̱n, jé ꞌbena̱jmíya‑ji̱n nga krò ꞌkenꞌta jè Cristo ra xá inikasén‑ni. Tanga jñà xi̱ta̱ judío, ta kjoa̱ꞌchoó ma‑la̱ a̱ꞌta ꞌtse̱ jñà ꞌén kìi̱, ko̱ ta kjo̱ská ma‑la̱ jñà ra mì tsa xi̱ta̱ judío.
Tanga jñà xi̱ta̱ ra xá Nainá tsjahíjin‑ni, ra xi̱ta̱ judío, ko̱ jñà ra mì tsa xi̱ta̱ judío, ꞌkoa̱á ꞌsín makjiín‑la̱ nga jè Cristo, ngaꞌñó‑la̱ Nainá‑ní; ko̱ ti̱ꞌkoa̱á kjoa̱chji̱ne̱‑la̱ Nainá‑ní.
Jè kjoa̱ ꞌtse̱ Nainá ra ta kjoa̱ská ma‑la̱ xi̱ta̱ i̱sàꞌnde, isa̱á ta ꞌñó kjoa̱chji̱ne̱ jnchro‑ni koni ngaꞌtsì jñà kjoa̱chji̱ne̱‑la̱ xi̱ta̱ i̱sàꞌnde. Jè kjoa̱ ꞌtse̱ Nainá ra tsò‑la̱ xi̱ta̱ nga tsìn‑la̱ ngaꞌñó, isa̱á ta ꞌñó tjín jnchro‑la̱ ngaꞌñó koni jñà ngaꞌñó ra tjín‑la̱ xi̱ta̱ i̱sàꞌnde.
Nda ti̱kítsjen ndí ꞌndsé ko̱ ndí tichjeé, ꞌkia̱ nga jè Nainá xá kiìchja̱‑no, ꞌñó chiba ma‑najiòn ra xi̱ta̱ chji̱ne̱ tsò‑no xi̱ta̱ i̱sàꞌnde, ko̱ ti̱ꞌkoa̱á ꞌñó chiba ma‑no ra xi̱ta̱ ítjòn titsa̱hijyo, ko̱ ti̱ꞌkoa̱á ꞌñó chiba ma‑najiòn ra ya̱ nakjoá‑no a̱ꞌta ꞌtse̱ xi̱ta̱ ítjòn.
Tanga Nainá jñá tsjahíjin jñà xi̱ta̱ ra mì kì machi̱ya‑la̱ i̱ i̱sàꞌnde, mé‑ni nga ko̱sabà‑la̱ jñà xi̱ta̱ ra tjín‑la̱ kjo̱bítsjen. Ko̱ jñá tsjahíjin jñà ra tsò‑la̱ xi̱ta̱ i̱sàꞌnde nga mì ti̱ mé chjí‑la̱ mé‑ni nga ko̱sabà‑la̱ jñà ra xi̱ta̱ ítjòn.
Jè Nainá jñá tsjahíjin ra i̱ma̱, ko̱ ra bitjongi, ra tsò‑la̱ xi̱ta̱ i̱sàꞌnde nga nìmé chjí‑la̱ mé‑ni nga ki̱tjongi‑ni jñà ra títsa̱jna ítjòn,
mé‑ni nga ni̱yá ra ma ꞌnga si̱ìkíjna ijo‑la̱ ya̱ ngixko̱n Nainá.
Nga̱ jè sabá Nainá isíkítsa̱jnakjoko̱‑ná Cristo; ti̱ꞌkoa̱á jé‑te ra ko̱kiꞌsìn nga a̱ꞌta ꞌtse̱ Cristo sakó‑ná jè kjoa̱chji̱ne̱, nga̱ jé Cristo ra xi̱ta̱ kixi̱ ꞌsín‑ná ya̱ ngixko̱n Nainá, ko̱ a̱ꞌta ꞌtse̱‑ní nga matsje jè inìma̱‑ná, ko̱ jé‑ní ra tsikíchjítjì jé ra tjín‑ná mé‑ni nga ma bìtsa̱jnandi̱í‑ná;
mé‑ni nga ko̱ꞌsín katama‑ni koni ꞌsín tíchja̱ Xa̱jo̱n‑la̱ Nainá ra tjíꞌta ꞌén‑la̱ nga tsò: “Jè ra jeya síkíjna ijo‑la̱, ta isa̱á jnchro jè Nainá jeya katasíkíjna.”
Ndí ꞌndsè ko̱ ndí tichjeé, ꞌkia̱ nga ti̱ꞌsa̱ ijchòo̱ ñánda̱ nga titsa̱jna jiòn nga ítsiꞌkena̱jmíya‑no ꞌén‑la̱ Nainá, mì tsa jè ꞌén kíchjà‑no ꞌén ra maxkón‑la̱ xi̱ta̱ ꞌkia̱ nga ꞌnchré, ko̱ mì tsa jñà ꞌén ra chja̱ xi̱ta̱ ra ꞌñó tjín‑la̱ kjoa̱chji̱ne̱ ísichjée̱n.
Ta isa̱á jnchro, ꞌkia̱ nga tsakáti̱jnajin‑no, ítsikijngó‑la̱ takoàa̱n nga mì tsa kjꞌií kjoa̱ ísikítsjee̱n; ngi ta jè kíchjà‑no a̱ꞌta ꞌtse̱ Jesucristo, ko̱ kóꞌsín nga ꞌken ya̱ a̱ꞌta krò.
ꞌKia̱ nga ya̱ tsakáti̱jnajin‑no, ta indakjoa̱á tímaa̱ nga títsakjoo̱n, ko̱ sí tífatsé‑na.
Ko̱ jñà ꞌén ra kíchjàa̱ ꞌkia̱ nga tsiꞌkènájmíya‑no jè ꞌén nda‑la̱ Nainá, mì tsa a̱ꞌta ꞌtse̱ kjoa̱chji̱ne̱‑la̱ xi̱ta̱ inchrabà‑ni nga kjokjiín‑no; ta jé Inìma̱ Tsje‑la̱ Nainá tsakón ngaꞌñó‑la̱ nga ko̱ꞌsín kjokjiín‑no ꞌkia̱ nga kíchjà‑no.
ꞌKoa̱á ma‑ni, koni ꞌsín nga makjiín‑no a̱ꞌta ꞌtse̱ Nainá, mì tsa a̱ꞌta ꞌtse̱ kjoa̱chji̱ne̱‑la̱ xi̱ta̱ i̱sàꞌnde nchrabá‑ni; ya̱á nchrabá‑ni a̱ꞌta ꞌtse̱ ngaꞌñó‑la̱ Nainá.
Kixi̱í kjoa̱, ꞌén chji̱ne̱é nakjoá‑la̱ji̱n jñà xi̱ta̱ ra ijye kjimajchá koni ꞌsín nga makjiín‑la̱ a̱ꞌta ꞌtse̱ Cristo. Tanga mì tsa kjoa̱chji̱ne̱ ꞌtse̱ xi̱ta̱ i̱sàꞌnde‑jìn, ko̱ mì tsa ꞌtse̱‑jìn jñà xi̱ta̱ ra tjíhijyo ítjòn, jñà ra ta ya̱ chija ngaꞌñó‑la̱.
Ta jé nakjoá‑ji̱n kjoa̱chji̱ne̱‑la̱ Nainá ra kjiꞌma, jè kjoa̱chji̱ne̱ ra tjíꞌma‑la̱ ra ko̱ꞌsín iskosòn‑la̱ skanda ꞌkia̱ nga ti̱kje sinda i̱sàꞌnde nga jién jeya ki̱tsa̱jna‑ná.
Jè kjoa̱chji̱ne̱ ra̱kìi̱, ni̱jngo xi̱ta̱ ítjòn ra tjín i̱ i̱sàꞌnde kjòchi̱ya‑la̱. Nga̱ tsa kjòchi̱yaá‑la̱ tsiki, mì‑la kì ko̱ꞌsín krò tsakáꞌta jè Na̱ꞌín‑ná ra ꞌñó jeya tíjna.
Tanga, ꞌkoa̱á ꞌsín tíchja̱ jè Xa̱jo̱n‑la̱ Nainá ra tjíꞌta ꞌén‑la̱, nga tsò:
Jè kjoa̱ ra kjè yá be,
ko̱ ni̱ kjè sa yá ra ꞌnchré,
jñá kjoa̱ kìi̱ ra tjínda‑la̱ Nainá
a̱ꞌta ꞌtse̱ jñà xi̱ta̱ ra tjín‑la̱ kjo̱tsjacha ra a̱ꞌta ꞌtse̱ jè.
A̱ꞌta ꞌtse̱é Inìma̱ Tsje‑la̱ nga tsakón‑naji̱n kjoa̱ kìi̱, nga̱ jè Inìma̱ Tsje‑la̱ Nainá, bátsjiya ijye‑ní ta mé kjoa̱‑nì, skanda jñà kjoa̱ ꞌtse̱ Nainá ra ꞌñó iꞌin‑ya tjín.
Nga̱, ¿yá xi̱ta̱‑ni ra be kóꞌsín tjín kjo̱bítsjen‑la̱ xi̱ta̱ ra kjꞌií? Jngo xi̱ta̱, tà jé inìma̱‑la̱ tjíjin‑la̱ kóꞌsín tjín kjo̱bítsjen‑la̱. ꞌKoa̱á ti̱ꞌsín tjín ra a̱ꞌta ꞌtse̱ Nainá, ni̱yá ra be kóꞌsín tjín kjo̱bítsjen‑la̱, ta̱jngoó jè Inìma̱ Tsje‑la̱ ra be kóꞌsín tjín.
Mì tsa inìma̱‑la̱ xi̱ta̱ i̱sàꞌnde‑jìn ra itjábé‑naji̱n, jé Inìma̱ Tsje ra a̱ꞌta ꞌtse̱ Nainá nchrabá‑ni, mé‑ni nga ko̱chi̱ya‑naji̱n, mé ta̱ kjo̱tjò‑ni ra títsjá‑ná Nainá.
Jñá kjoa̱ kìi̱ ra nakjoá‑ji̱n, jñà ꞌén ra jè Inìma̱ Tsje‑la̱ Nainá bakón‑ya‑naji̱n, mì tsa jè kjo̱bítsjen ꞌtse̱ xi̱ta̱ i̱sàꞌnde nichjeén‑ji̱n. Jñá‑ní ra ꞌtse̱ Inìma̱ Tsje‑la̱ Nainá nichjeén‑ji̱n nga ꞌbena̱jmíya‑ji̱n kjoa̱ ra ꞌtse̱ Inìma̱ Tsje‑la̱.
Jè ra tsìn‑la̱ Inìma̱ Tsje‑la̱ Nainá ya̱ a̱jin inìma̱‑la̱, mì kì kjábé jñà kjoa̱ ra síchi̱ya‑ná jè Inìma̱ Tsje‑la̱ Nainá. Nga̱ tà kjoa̱ská ma‑la̱. Mì kì machi̱ya‑la̱; nga̱ jñà kjoa̱ kìi̱, ta ya̱á machi̱yajin‑ná a̱ꞌta ꞌtse̱ Inìma̱ Tsje‑la̱ Nainá.
Tanga jè xi̱ta̱ ra Inìma̱ Tsje‑la̱ Nainá tíjnajin ya̱ inìma̱‑la̱, ndaá sko̱óꞌtajin ijye kjoa̱ ꞌtse̱ Nainá, tanga ni̱yá ra ma sko̱óꞌtajin jè kjoa̱‑la̱ ra jè.
ꞌKoa̱á ꞌsín tíchja̱ Xa̱jo̱n‑la̱ Nainá ra tjíꞌta ꞌén‑la̱, nga tsò: “Ni̱yá ra be kóꞌsín tjín kjo̱bítsjen‑la̱ Na̱ꞌín‑ná. Ko̱ ni̱yá ra ma ko̱kòn‑ya‑la̱.” Tanga jién, jé kjo̱bítsjen‑la̱ Cristo tjín‑ná.
ꞌNdsé ko̱ tichjeé, ꞌkia̱ nga ꞌsa̱ ítjòn, mì kì kjomà nda ítsakakó‑no koni tsa jñà xi̱ta̱ ra nda tísíxájin ya̱ inìma̱‑la̱ jè Inìma̱ Tsje‑la̱ Nainá, ta ꞌkoa̱á ꞌsín ítsakakó‑no koni tsa xi̱ta̱ i̱sàꞌnde ꞌmì‑no koni tsa ꞌsa̱ i̱xti‑xó jiòn ra kjoa̱ ꞌtse̱ Cristo.
Kií ítsakon‑yá‑no kjoa̱ ra mì tsa chjá tjín, koni ꞌsín nìko̱ jñà i̱xti‑xó ra ꞌsa̱ i̱nchibaki nga ta tsjín ꞌbi ko̱ mì tsa tsajmì ra tája kjine; nga̱ kjè kì ma‑najiòn tsa ko̱tjín ra chji̱ne̱e, ko̱ skanda ꞌndi̱ ꞌndi̱, takó kjè kì nda fìya‑no kóꞌsín tjín kjoa̱chji̱ne̱‑la̱ Nainá.
Nga̱ takó ꞌkoa̱á ꞌsín i̱nchiꞌnià jiòn koni ꞌsín ꞌsín ra taxki̱ xi̱ta̱ ra bátsji kjoa̱ ra síjé ijo‑la̱. ꞌKia̱ nga takó tjín‑no kjoa̱chi̱ni̱ ko̱ nga ti̱jiòn chitikjoò‑no, ¿a mí tsa ko̱ꞌsín i̱nchiꞌnià koni tsa taxki̱ xi̱ta̱ i̱sàꞌnde ra bátsji kjoa̱ ra síjé ijo‑la̱?
ꞌKia̱ nga tjín iꞌka jiòn ra bixó: “ꞌA̱n, xi̱ta̱ ꞌtse̱ Pablo‑ná”, ko̱ jè ra ìjngo tsò: “ꞌA̱n, ya̱á fìꞌta‑la̱ jè Apolos”, ¿a mí tsa ta kjo̱bítsjen ꞌtse̱ xi̱ta̱ i̱sàꞌnde ra i̱nchinìchjeén jiòn, ꞌkia̱ nga ko̱ꞌsín bixó?
ꞌA̱n ra Pablo ko̱ jè Apolos, mì tsa yá‑naji̱n. Tà xi̱ta̱ chi̱ꞌnda‑náji̱n ra a̱ꞌta ꞌtse̱ Nainá. Ji̱ín isìchjeén‑naji̱n Nainá nga kjokjiín‑no ra a̱ꞌta ꞌtse̱ Cristo koni ꞌsín nga jngó jngó‑na̱ji̱n, kja̱ kitsjá xá kja̱ kitsjá xá‑naji̱n Nainá.
ꞌA̱n‑ná koni jngo xi̱ta̱ ra tsikítje̱ ko̱ jè Apolos koni jngo xi̱ta̱ ra tsikíngi‑la̱ nandá, tanga jè Nainá ra isikìhijin‑ni.
Jè ra bítje̱, ko̱ jè ra bíngi‑la̱ nandá, mì tsa ꞌñó chjí‑la̱ ra jñà; ta jngo jè Nainá ra ꞌñó chjí‑la̱, nga̱ jé kjón‑ni ra síkihijin tsajmì ra sitje̱.
Jè ra bítje̱ ko̱ jè ra bíngi‑la̱ nandá ta jngoó xá i̱nchiꞌsín, ni̱ꞌsín jè Nainá, kja̱ tsjá kja̱ tsjá‑la̱ chjí‑la̱ koni ꞌsín tjín xá ra ꞌsín.
Ra ji̱n, ya̱á ta̱ña níxákjo‑ji̱n a̱ꞌta ꞌtse̱ xá‑la̱ Nainá. Ko̱ jión‑nájiòn koni jngo nangi ra a̱ꞌta ꞌtse̱ Nainá ñánda̱ nga tjítje̱‑la̱ tsajmì. Ko̱ ti̱ꞌkoa̱á jión‑nájiòn koni jngo niꞌya chrjó‑la̱ Nainá ra ji̱n i̱nchibinda‑ji̱n.
Jè kjo̱nda‑la̱ Nainá ra ꞌa̱n itjábé‑na, jé‑ní nga ꞌa̱án tsikíꞌtin‑na koni jngo chji̱ne̱ chrjó ítjòn nga tsikíjna tjàꞌtsin kjoa̱ ꞌtse̱ Nainá koni jngo chrjó‑la̱ niꞌya. Ko̱ kjꞌií‑ní jè ra bako̱‑la̱ nga bíndasòn‑isa. Tanga machjeén‑ní nga nda katakotsíjen‑la̱ nga jngó jngó, a ndaá i̱nchibínda-sónꞌnga.
Nga̱ mì ti̱ yá ra ko̱ma‑la̱ ki̱ìjna tjàꞌtsin ìjngo‑isa, koni jè ra ijye tíjna tjàꞌtsin, ra ngi jè saba Jesucristo.
Tanga tsa yá ra ki̱indasónꞌnga‑la̱ jè tjàꞌtsin chrjó ra̱kìi̱ nga si̱ìchjeén ra ngi ki̱cha̱ sinè, ko̱ tsa jñà ra ki̱cha̱ chroba, ko̱ tsa jñà na̱jo̱ ra ꞌñó chjí chjí‑la̱, ko̱ tsa yá si̱ìchjeén, ko̱ tsa jñà xka̱ ndi̱jyi̱ ko̱ tsa jñà xka̱jén.
ꞌKia̱á nda jcha̱‑la̱ jè xá ra ꞌsi̱in nga jngó jngó xi̱ta̱, ꞌkia̱ nga ki̱jchò ni̱chjin nga si̱ndajín ijye‑la̱ xi̱ta̱ ngaꞌtsì jé‑la̱; nga̱ ngi ko̱ó niꞌí kjꞌi̱í ꞌkia̱ ki̱jchò jè ni̱chjin; ko̱ jè niꞌí sko̱óꞌta jè xá ra kiꞌsìn nga jngó jngó xi̱ta̱.
Tsa mì kì jti̱ jè xá ra kjomà, jè ra tsikínda xá ra̱kìi̱, tjábé‑la̱ chjí‑la̱.
Tanga tsa tjín iꞌka xi̱ta̱ ra jti̱ xá‑la̱, jè ra kiꞌsìn xá ra̱kìi̱, si̱ìjchija chjí‑la̱. Tanga ko̱tojiín ra kjo̱hiꞌin, koni tsa batojin kjòn niꞌí.
¿A mí ꞌya jiòn, nga niꞌya i̱ngo̱‑la̱ Nainá ma jiòn, ko̱ nga jè Inìma̱ Tsje‑la̱ Nainá ya̱á tíjnajin‑no?
Tsa yá ra si̱ìkitsón‑ña jè niꞌya i̱ngo̱‑la̱ Nainá, jè Nainá, ꞌkoa̱á ti̱ꞌsín si̱ìko̱ ngajo‑ni jè ra ko̱ꞌsín ꞌsi̱in. Nga̱ jè niꞌya i̱ngo̱‑la̱ Nainá, tsje‑ní; ko̱ jión‑nájiòn ra ko̱ꞌsín niꞌya i̱ngo̱‑la̱ Nainá ꞌmì‑no.
Kì yá ra ti̱jè ijo‑la̱ konda̱cha̱‑ila̱; tsa títsa̱jnajin iꞌka‑no ra ko̱ꞌsín tsò‑la̱ ijo‑la̱ nga ꞌñó tjín‑la̱ kjo̱chji̱ne̱ ra ta kjo̱bítsjen ꞌtse̱ i̱sàꞌnde, isa̱á nda‑ni tsa ko̱ꞌsín kataꞌsín koni tsa ni̱mé machi̱ya‑la̱, mé‑ni nga ko̱ma sa̱kò kiti‑la̱ ra ngi kjoa̱chji̱ne̱ ꞌtse̱ Nainá.
Nga̱ ta kjoa̱ská‑ni ya̱ ngixko̱n Nainá, jñà kjoa̱chji̱ne̱ ra ta kjo̱bítsjen ꞌtse̱ xi̱ta̱ i̱sàꞌnde. Nga̱ ꞌkoa̱á ꞌsín tíchja̱ jè xa̱jo̱n ra tjíꞌta ꞌén‑la̱ Nainá, nga tsò: “Jè Nainá, ti̱jñà síchjeén‑ni kjoa̱ maña̱ ra ꞌsín xi̱ta̱ chji̱ne̱ mé‑ni nga ti̱jñà kàjin‑ni kjoa̱.”
Ti̱ꞌkoa̱á tsò‑te india‑ni jè xa̱jo̱n ra tjíꞌta ꞌén‑la̱ Nainá: “Jè Na̱ꞌín‑ná be‑ní nga ni̱mé chjí‑la̱ jñà kjo̱bítsjen‑la̱ xi̱ta̱ ra chji̱ne̱ tsò‑la̱ ijo‑la̱.”
koni jè Pablo, koni jè Apolos, koni jè Cefas, koni jè i̱sàꞌnde, koni jè kjo̱binachon, koni jè kjoa̱biya, koni jè ni̱chjin ra titsa̱jneé ꞌndi̱‑ni̱, ko̱ ni̱chjin ra ꞌsa̱ nchrabá, sabà kjo̱nda tsa̱jión‑nájiòn.
Ko̱ ra jiòn‑jiòn, ꞌtse̱ Cristo‑ní, ko̱ jè Cristo ꞌtse̱é Nainá.
ꞌKoa̱á ꞌsín jcha̱takòn‑náji̱n koni tsa tà xi̱ta̱ chi̱ꞌnda ra síxá‑la̱ Cristo, nga̱ ngaji̱ín kjonga̱tsja‑ji̱n nga ꞌkéna̱jmí‑ji̱n kóꞌsín tjín kjoa̱ ra tjíꞌma ra a̱ꞌta ꞌtse̱ Nainá.
Tanga jñà xi̱ta̱ ra ko̱ꞌsín bako̱‑la̱ nga manga̱tsja jngo xá, machjeén‑ní nga ko̱ꞌsín kataꞌya‑la̱ nga xi̱ta̱ kixi̱‑ní.
Mì tsa jè síkájno jiàa̱n, tsa kóꞌsín bixó jiòn ra a̱ꞌta tsa̱ꞌa̱n, a ndaá tíꞌsiaa̱n o̱ ra ꞌchoó tíꞌsiaa̱n, ko̱ kóꞌsín tsò jñà xi̱ta̱xá ra ma‑la̱ bíndajín‑la̱ xi̱ta̱ i̱sàꞌnde, ko̱ skanda mí tsa ti̱ ijo‑na̱ kotsíjen‑jnó‑na nga bindájín‑la̱ mé kjoa̱ ra ꞌsiaa̱n.
Ni̱ꞌsín ko̱ꞌsín tsò‑na kjo̱bítsjen‑na̱ nga mí tsa mé jé tjín‑na, mì tsa tsò‑ni kjoa̱ nga xi̱ta̱ kixi̱‑ná ra ꞌa̱n; nga̱ jé saba Na̱ꞌín‑ná ra bíndajín‑na ra ꞌa̱n.
ꞌKoa̱á ma‑ni, kì tà chjàn jiòn tje̱n chibàya‑no kóꞌsín i̱nchisíxá nga jngó jngó xi̱ta̱; jchíñakjoa̱‑la skanda ꞌkia̱ nga kjꞌi̱í india‑ni jè Na̱ꞌín‑ná, nga̱ jé ra nda si̱ìkatsíjen ngaꞌtsì mé kjoa̱ ra títsa̱jnajin jñà xi̱ta̱ ya̱ ñánda̱ nga jñò chon, ko̱ jè nda si̱ìkatsíjen kóꞌsín tjín kjoa̱ ra tjíjin ya̱ inìma̱‑la̱; a̱kjòn ꞌkia̱á jè Nainá ꞌnga si̱ìkíhijyo nga jngó jngó xi̱ta̱ koni ꞌsín nga bakèn‑la̱.
Jiòn ndí ꞌndsé ko̱ ndí tichjeé, ꞌkoa̱á ꞌsín tsikijná jngo‑no xkósòn ra kjo̱nda tsa̱jiòn ꞌkia̱ nga kíchjà‑no a̱ꞌta ꞌtse̱ Apolos ko̱ ra a̱ꞌta tsa̱ꞌa̱n, mé‑ni nga mì kì tsa ko̱tonè‑la koni ꞌsín nga tíchja̱ xa̱jo̱n ra tjíꞌta ꞌén‑la̱ Nainá. Kì ko̱ꞌsín jngo chi̱ꞌnda‑la̱ Nainá isa̱ nda nachrjengio koni ra ìjngo.
¿Yá ra nachrjengio jiòn ijo‑no? ¿A ꞌkoa̱á ꞌsín níkítsjen jiòn nga batoó ꞌñó ꞌya jiòn? ¿Mé ra tjín‑najiòn ra tà ngaꞌñó tsa̱jiòn? ¿A mí tsa Nainá kitsjà‑no ngaꞌtsì kjoa̱ ra ma‑no? Tsa a̱ꞌta ꞌtse̱ Nainá itjábé‑nájiòn, ¿mé‑ni ko̱ꞌsín ꞌnga mahíko̱‑no takòn koni tsa ta ngaꞌñó tsa̱jiòn‑no nga ma isakò‑najiòn ngaꞌtsì ra tjín‑no?
Mé ta̱ nda‑ni nga nda titsa̱hijyo. Ijyeé isakò‑no kjoa̱nchi̱ná ra a̱ꞌta ꞌtse̱ Nainá, ko̱ ijyeé ꞌñó ski tjín inìma̱‑no, ijyeé mì ti̱ mé ra chija‑no ra a̱ꞌta ꞌtse̱ Nainá, skanda ijyeé jiòn i̱nchibatexoma ítjòn, skanda kjeé batexoma‑naji̱n ra ji̱n. Mé ta̱ nda‑ni nga ijye ko̱ꞌsín i̱nchibatexoma. Ya̱á‑la ko̱te̱xomakjoko̱‑laji̱n.
ꞌKoa̱á ꞌsín ma‑na ra ꞌa̱n, ji̱n ra tsikíxáya‑naji̱n Jesucristo, ji̱ín i̱nchisíkjeheꞌta‑naji̱n Nainá, ꞌkoa̱á ꞌsín kjòn‑ji̱n koni xi̱ta̱ ra ijye tjínè‑la̱ nga ki̱yá. Ngaꞌtsì kjoa̱ ra i̱nchimaꞌtin‑ji̱n i̱ i̱sàꞌnde, ꞌkoa̱á ꞌsín ta ꞌcho i̱nchikotsíjen‑jnó‑naji̱n jñà xi̱ta̱ ko̱ jñà ìkja̱li̱.
ꞌKoa̱á ꞌsín ꞌyatákon‑naji̱n ra ji̱n koni tsa ni̱mé machi̱ya‑naji̱n, ta nga̱tjì‑la̱ ra a̱ꞌta ꞌtse̱ Cristo. Ko̱ ra jiòn, ꞌkoa̱á ꞌsín bítjo̱ngi jiòn koni tsa ꞌñó nda machi̱ya‑najiòn ra a̱ꞌta ꞌtse̱ Cristo. Ra ji̱n, ꞌkoa̱á ꞌsín kjòn‑ji̱n koni tsa tsìn‑naji̱n ngaꞌñó, ko̱ ra jiòn, koni tsa ꞌñó tjín‑no ngaꞌñó; ra ji̱n, tínachrjengií‑naji̱n, ko̱ jiòn, ndaá tíꞌyaxkón‑no.
Skanda ꞌndi̱‑ni̱, kjinchrá i̱nchibato‑ji̱n, skanda tsìn‑naji̱n nandá ra ꞌyo‑ji̱n, tsìn‑naji̱n nikje ra tsjaya‑ji̱n, i̱nchiꞌyatoón‑naji̱n, ko̱ tsìn jngo‑naji̱n niꞌya ñánda̱ nga tsijen titsa̱jna‑ji̱n, ta timasòn‑náji̱n.
Jñá ndsa̱‑ji̱n i̱nchinìchjeén‑ji̱n nga i̱nchiníxá‑ji̱n ko̱ nga i̱nchinìkiꞌòn‑ji̱n ijo‑na̱ji̱n. ꞌKia̱ nga ꞌcho tsò ꞌén ra chja̱ꞌtin‑naji̱n xi̱ta̱, ta isa̱á nda tsò ꞌén ra nakjoáꞌtin‑ji̱n ra ji̱n, ko̱ tsa ꞌkia̱ nga yá ra kjaán‑ko̱‑naji̱n, chíkjoa̱á‑naji̱n.
Tsa yá ra chja̱jno‑naji̱n, ta isa̱á nda niko̱‑ji̱n ra ji̱n. Skanda ꞌndi̱‑ni̱, ꞌkoa̱á ꞌsín betákon‑naji̱n jñà xi̱ta̱ koni tjé‑la̱ i̱sàꞌnde, ko̱ koni jñà tsajmì ra mì ti̱ mé chjí‑la̱.
Mì tsa ki xá tíbindá‑najiòn xa̱jo̱n nga tísìsába‑no. Ta jé‑ní nga tíbiyáchi̱ya‑no koni tsa i̱xti‑na̱ ra tsjake̱.
Ni̱ꞌsín‑la te jmi ma‑ni xi̱ta̱ ra i̱nchisíkonda̱‑no nga bakón‑ya‑no ra a̱ꞌta ꞌtse̱ Cristo, tanga jngo kjón‑ni jè ra ko̱ꞌsín tíjna koni tsa na̱ꞌìn‑no ma. ꞌA̱n‑ná ra koni na̱ꞌìn‑no ma, nga̱ ꞌa̱án ítsakon‑yá ítjòn‑no jè ꞌén xi̱tse̱ ra nda tsò mé‑ni nga kjomà kjokjiín‑no a̱ꞌta ꞌtse̱ Cristo Jesús.
ꞌKoa̱á ma‑ni nga ko̱ꞌsín tíbitsáꞌba‑no nga ko̱ꞌsín chjíngí‑ná jiòn koni ꞌsín tíꞌsiaa̱n ra ꞌa̱n.
ꞌKoa̱á ma‑ni nga ko̱ꞌsín ísikásén‑no jè Timoteo, ra ko̱ꞌsín tíjna koni iꞌndí‑na̱ ra ꞌñó matsjake̱ ra kixi̱ tísíkitjasòn xá‑la̱ Na̱ꞌín‑ná. Jè si̱íkítsjen‑yá‑no kóꞌsín tíꞌsiaa̱n ra ꞌa̱n ra a̱ꞌta ꞌtse̱ Cristo ko̱ kóꞌsín nga bakon‑yáa̱ ta ñánda̱ nga bajmee̱ ko̱ nga tíjngo ñánda̱ nga tjín xi̱ta̱ na̱xi̱ndá‑la̱ Cristo.
Tjín iꞌka xi̱ta̱ xàngio̱o jiòn ra ꞌñó ꞌnga ikon, nga ꞌkoa̱á ꞌsín síkítsjen tsa mì ti̱ kì kijcho katsíjen‑no.
Tanga tsa jè Na̱ꞌín‑ná ra ko̱ꞌsín mejèn‑la̱ ki̱jchòꞌtsè ndi̱to̱ón‑najiòn. Ko̱ ꞌkia̱á skee̱ kjòn kóꞌsín chja̱ jñà ra ko̱ꞌsín ꞌnga ikon i̱nchiꞌsín; mì tsa ta jè‑jìn nga kóꞌsín chja̱, jè ra mejèn‑na nga skee̱ a tjín kiti‑la̱ ngaꞌñó koni ꞌsín nga tsò.
ꞌKia̱ nga jè saba Nainá batéxoma‑la̱ xi̱ta̱, mì kì machjeén nga ta ꞌén ra ki̱chja̱, jè ngaꞌñó‑la̱ Nainá ra machjeén.
¿Kóꞌsín mejèn‑najiòn? ¿A jé ra mejèn‑no nga ngi ko̱ kjo̱jti‑na̱ kijchòꞌtsè‑no? ¿O̱ ra jè mejèn‑no nga ngi ko̱ kjo̱nda‑na̱ ko̱ kjo̱tsjacha‑na̱ kijchòꞌtsè‑no?
Nga̱ skanda ijyeé ko̱ꞌsín naꞌyá‑la̱ ra a̱ꞌta tsa̱jiòn nga tjín ra kjoa̱chijngi, jngo kjoa̱chijngi ra skanda mí tsa ko̱ꞌsín naꞌyá‑la̱ a̱ꞌta ꞌtse̱ xi̱ta̱ ra mì tsa Nainá bexkón; skanda tíjnajiín jngo‑najiòn ra ti̱ na̱jòn‑la̱ chja̱ꞌnda‑ni.
Ko̱ jiòn, ¿mé‑ni nga ta isa̱ ꞌnga ma‑ni takòn? Tsa nda kjòn‑ni tjíné‑la̱ nga ba kiꞌse‑najiòn, ko̱ a̱kjòn ko̱ꞌsín tsiꞌkìn‑la xi̱ta̱ ra̱kìi̱ nga mì ti̱ ya̱ katasíngásòn‑ko̱‑no.
Kixi̱í kjoa̱, ra ꞌa̱n, mì tsa ya̱ tíjna̱jin kjòn‑no, tanga jè kjo̱bítsjen ꞌtse̱ inìma̱‑na̱ ya̱á tíjnajin masen‑no; ꞌkoa̱á jngoya‑la̱ koni tsa ya̱ tíjna̱ko̱ kjòn‑no, ijyeé ko̱ꞌsín tíxian ra ꞌa̱n mé kjo̱hiꞌin ra tjínè‑la̱ nga ko̱ko̱‑la̱ xi̱ta̱ ra ko̱ tjín jé tíbátsji.
ꞌKia̱ nga ki̱tsa̱jnajtín jiòn, ya̱á kíjnako̱‑no inìma̱ tsje‑na̱ ko̱ jè ngaꞌñó‑la̱ Jesucristo ra tíjna ítjòn‑ná. Ko̱ ngi ko̱ó jè kjo̱téxoma‑la̱,
nga ya̱ ti̱nga̱tsja jè xi̱ta̱ ra̱kìi̱ ya̱ ñánda̱ nga jè xi̱ta̱‑ni̱í tíbatéxoma mé‑ni nga jè katatsjá‑la̱ kjo̱hiꞌin ijo‑la̱, [ko̱ katasíkájno‑ni jé‑la̱ nga mì kì ti̱ kì jé koa̱àtsji‑ni] mé‑ni nga ki̱tjokajin‑ni kjo̱hiꞌin inìma̱‑la̱ jè ni̱chjin ꞌkia̱ nga kjꞌi̱í jè Jesús ra tíjna ítjòn‑ná.
Mì kì nda tjín nga ko̱ꞌsín jiòn ꞌnga mahíko̱o kjo̱bítsjen‑no, nga̱ ijyeé ꞌya jiòn nga ni̱ꞌsín ta i̱tsé‑ni na̱ꞌyo̱ san, sísan ijye‑ní jè na̱ꞌyo̱ ra nda.
ꞌKoa̱á ma‑ni ra jién, ko̱ꞌsín si̱kítsjen‑yé nga jé Cristo ꞌken‑tjì ngajo‑ná, nga chjáaxién ra kjoa̱ꞌcho ko̱ kjoa̱ ra mì kì nda tjín, koni ꞌsín faháxìn ra na̱ꞌyo̱ san jñà xi̱ta̱ Israel ꞌkia̱ nga ꞌsí paxko̱, ko̱ jè si̱chjeén jè ra ngi kjoa̱ tsje ko̱ kjoa̱kixi̱, koni tsa ni̱ño̱ nchra̱jín ra mì tsa na̱ꞌyo̱ san tjíkójin‑la̱.
Jè xa̱jo̱n ra ísikásén ítjòn‑no, ꞌkoa̱á ꞌsín kíxian‑no nga kì ya̱ fahijtako̱o jñà xi̱ta̱ ra kjoa̱chijngi ꞌsín.
Tanga mì tsa tsò‑ni kjoa̱ nga jngó kjá kítjo̱kajin‑la jñà xi̱ta̱ i̱sàꞌnde ra kjoa̱chijngi ꞌsín, ra tse tsajmì mejèn‑la̱, ra xi̱ta̱ chijé, ko̱ jñà ra jè bexkón nainá ra tjín i̱ i̱sàꞌnde. Tsa jiòn‑la ra mejèn‑no nga ko̱ꞌsín ꞌsia̱an, tjíné‑la nga jngó kjá kítjo̱kajin‑la jè i̱sàꞌnde ra̱kìi̱.
Jè ꞌén ra ko̱ꞌsín kíxin‑no ꞌkia̱ nga ítsikindá‑no xa̱jo̱n, jè‑ní nga kì ti̱ ya̱ tsjahijtako̱‑no jè ra xi̱ta̱‑la̱ Cristo tsò‑la̱ ijo‑la̱, ko̱ tsa kjoa̱chijngi tíꞌsín‑ni, ko̱ tsa jè ra mejèn‑la̱ nga isa̱ tse ꞌse̱‑la̱, ko̱ tsa jè bexkón‑ni nainá ra tjín i̱ i̱sàꞌnde, ko̱ tsa ꞌén ꞌcho chja̱‑ni, ko̱ tsa xi̱ta̱ ꞌchi̱‑ni, ko̱ tsa xi̱ta̱ chijé‑ni. Jñà xi̱ta̱ ra ko̱ꞌsín i̱nchiꞌsín, skanda kì ya̱ ta̱ña bichiko̱o.
\v 12‑13 Mì tsa jién bako̱‑ná nga kíndajín‑lá jñà ra xi̱ta̱ i̱sàꞌnde; jé Nainá ki̱ìndajín‑la̱ ra jñà; tanga jión bako̱‑no nga kíndajín‑la jñà xi̱ta̱ na̱xi̱ndá‑la̱ Nainá ra tsa̱jiòn. ꞌKoa̱á ma‑ni nga ko̱ꞌsín xin‑no: Ti̱náchrjekàjiòn jè xi̱ta̱ ra ꞌcho tíꞌsín ra ya̱ tíjnajin‑no.
Jiòn, tsa ꞌkia̱ mé kjoa̱ ra tjín‑no ko̱ xi̱ta̱ xàngio̱o, ¿kó tsò takòn jiòn nga jñà xi̱ta̱xá‑la̱ xi̱ta̱ i̱sàꞌnde níjé‑la nga kátíndajín‑no? ¿Mé‑ni mì tsa jñà níjé‑la xi̱ta̱ na̱xi̱ndá‑la̱ Cristo nga jñà kátíndajín‑no?
¿A mí ꞌya jiòn, nga jién‑ná ra xi̱ta̱ na̱xi̱ndá‑la̱ Cristo ꞌmì‑ná kíndajín‑lá jñà xi̱ta̱ i̱sàꞌnde? Ko̱ tsa jién bako̱‑ná nga kíndajín‑lá ra xi̱ta̱ i̱sàꞌnde, ¿a mí ma‑no ra jiòn nga bindajín‑la xàngio̱o kjoa̱ ra ta chiba chjá tjín ni̱chjin ꞌndi̱?
¿A mí tsa ijye tjíjin‑no nga skanda jién kíndajín‑te‑lá jñà ìkja̱li̱? Tsa ꞌkoa̱á ꞌsín jién bako̱‑ná nga kíndajín‑lá jñà ìkja̱li̱, ¿a ta jñá kjoa̱ ra ma i̱ i̱sàꞌnde mì kì ma‑ná kíndajién?
Tsa ta kií kjoa̱ ra tjín kiꞌta ya̱ i̱sàꞌnde tjín‑najiòn, ko̱ jiòn ra títsa̱hijyo ítjòn mì kì ma‑no bindajión, ¿mé‑ni nga jñà ꞌnià‑no xi̱ta̱xá‑no jñà ra mì tsa ya̱ ꞌñó títsa̱jna ya̱ a̱jin na̱xi̱ndá‑la̱ Nainá?
Kií ko̱ꞌsín tíxin‑no mé‑ni nga katasabà‑no. ¿A sí mí tíjnajin jngo‑najiòn ra xi̱ta̱ xàngio̱o ra tjín‑la̱ kjo̱bítsjen nga ko̱ma‑la̱ ki̱ìndajín‑no ra ꞌndsè chibà?
Mì tsa tà jè‑jìn nga ti̱jiòn bixkàn‑ko̱o‑no xàngio̱o, skanda ya̱á mahíko̱o kjo̱si ra tjín‑no ya̱ ngixko̱n xi̱ta̱xá ra mì tsa ya̱ makjiín‑la̱ a̱ꞌta ꞌtse̱ Cristo.
Jngo kjoa̱ ra ꞌñó ꞌcho tjín koni ꞌsín nga i̱nchimaꞌtin jiòn nga ti̱jiòn bixkàn‑kjo‑no. ¿Mé‑ni mì tsa ta nìkjiín‑no ꞌkia̱ nga kó nìko̱‑no, ko̱ tsa tà jyò bìtsa̱jna ꞌkia̱ nga machijé‑no?
Tanga jiòn, ta isa̱á ꞌñó ꞌcho tjín kjoa̱ ra ꞌnià; ko̱ skanda ti̱jión nichijé‑la xàngio̱o ra ꞌndsè chibà.
¿A mí ꞌya jiòn nga jñà xi̱ta̱ ra mì tsa kjoa̱kixi̱ ꞌsín, mì kì ma kjoa̱haꞌsen‑jin ya̱ i̱ꞌnde ñánda̱ tíbatéxoma Nainá? Jñà ra xi̱ta̱ chijngi, jñà ra ta xkósòn ꞌtse̱ xi̱ta̱ bexkón koni tsa nainá, jñà xi̱ta̱ ra ijye ixan ko̱ takó kjoa̱chijngi ꞌsín, ko̱ jñà xi̱ta̱ ꞌxi̱n ra ti̱ xi̱ta̱ ꞌxi̱n xákjén fahijoko̱‑nì,
jñà ra xi̱ta̱ chijé, jñà ra mejèn‑la̱ nga tse ꞌse̱‑la̱ tsajmì, jñà ra xi̱ta̱ ꞌchi̱, jñà ra chja̱jno‑la̱ xi̱ta̱ xákjén, ko̱ jñà xi̱ta̱ ra konda̱cha̱‑la̱ xákjén nga síchijé‑la̱; kì tà chjàn bìndo̱cha̱‑la ijo‑no, nga̱ ni̱jngo xi̱ta̱ ra ko̱tjín kjoa̱ꞌcho ꞌsín ko̱ma ki̱jchò ya̱ ñánda̱ tíbatéxoma Nainá.
ꞌKoa̱á kjòn iꞌka jiòn nga ti̱ꞌsa̱ kjotseé, tanga ꞌndi̱ ꞌndi̱ jè Nainá ijyeé tsiníjno jè jé‑najiòn, ko̱ ijyeé tsikítsa̱hijyoꞌtaxìn‑no ra a̱ꞌta ꞌtse̱ jé, ijyeé xi̱ta̱ kixi̱ kiꞌsìn‑no; ngi ko̱ó ngaꞌñó‑la̱ Jesucristo ra tíjna ítjòn‑ná ko̱ ngaꞌñó ꞌtse̱ Inìma̱ Tsje‑la̱ Nainá nga ko̱ꞌsín kisìko̱‑no.
Tjín iꞌka jiòn ra bixó: “Maá ꞌsiaa̱n tà mé ra mejèn‑na.” Kixi̱í kjoa̱, ma‑ní, tanga mì tsa ta ngaꞌtsì‑ni kjoa̱ nga kjen ndi̱yá‑ná; ꞌkoa̱á ma‑ni nga mì kì tsjaꞌndé‑la̱ ijo‑na̱ ñáa̱ kjoa̱ ra si̱ìkijne‑na.
Tsó ꞌén ra tjín: “Tsajmì ra chineé, ꞌtse̱é i̱ndsi̱ꞌbé ko̱ jè i̱ndsi̱ꞌbé, jè machjeén‑la̱ tsajmì ra chineé.” Tanga ta ngajòo̱, jè Nainá si̱ikjeheꞌta ni̱chjin‑la̱. Tanga jè ijo‑ná, mì tsa ki xá‑la̱ nga kjoa̱chijngi ꞌsie̱én, kií xá‑la̱ nga a̱ꞌta ꞌtse̱ Nainá si̱chjeén, nga̱ jè ijo‑ná, ꞌtse̱é Nainá.
Koni ꞌsín kiꞌsìn Nainá, nga isikjaáya‑la̱ jè Na̱ꞌín‑ná Jesús, ꞌkoa̱á ti̱ꞌsín ngi ko̱ó ngaꞌñó‑la̱ nga si̱ìkjaáya‑ná ra jién.
¿A mí tjíjin‑najiòn nga jè ijo‑ná ya̱á majngoko̱ ijo‑la̱ Cristo? ¿A maá si̱chjeén jè ijo‑la̱ Cristo nga ya̱ si̱jngoke̱é ya̱ ijo‑la̱ jngo chjo̱ón skáya? Majìn, mì kì ko̱ma.
Ko̱, ¿a mí tjíjin‑najiòn? Tsa ꞌkia̱ jngo xi̱ta̱ ꞌxi̱n, jngo chjo̱ón skáya kjójnako̱, jngoó ijo ma‑ni. Nga̱ ꞌkoa̱á ꞌsín tíchja̱ Xa̱jo̱n‑la̱ Nainá nga tsò: Ta jngoó ijo ka̱ma‑ni ngajòo̱.
Tanga jè xi̱ta̱ ra jè Na̱ꞌín‑ná tíjnakjo‑ko̱, ta jngoó inìma̱ tsje ma‑ni.
Ti̱nchaꞌtàxìn‑la kjoa̱chijngi ra síjé ijo‑no. Ta mé‑isa jé ra bátsji xi̱ta̱, mì tsa ijo‑la̱ beton; tanga jè xi̱ta̱ ra kjoa̱chijngi ꞌsín, jè ijo‑la̱ beton.
¿A mí ꞌya jiòn nga jè ijo‑najiòn jè ma niꞌya‑la̱ Inìma̱ Tsje‑la̱ Nainá ra jè Nainá kisìnga̱tsja‑najiòn nga ya̱á tíjnajin ya̱ inìma̱‑no? Jè ijo‑najiòn, mì tsa ti̱ tsa̱jión‑nájiòn.
Jè Nainá ijyeé xá tsatse‑najiòn, ijyeé tse tsikíchjítjì‑no; ꞌkoa̱á ma‑ni jè Nainá jeya ti̱kíjna jiòn ra a̱ꞌta ꞌtse̱ ijo‑no, nga̱ jè Nainá, ijyeé jè chja̱ꞌnda‑no.
A̱ꞌta ꞌtse̱ ꞌén ra ichjinangi‑nájiòn nga inikasén‑ná xa̱jo̱n nga bixó nga isa̱á‑la nda tjín tsa mì kì ki̱xan jñà xi̱ta̱.
Tanga ta nga̱tjì‑la̱ nga ya̱ na̱xi̱ndá‑najiòn ꞌñó tjín ra kjoa̱chijngi, machjeén‑ni nga jngó jngó xi̱ta̱ ꞌxi̱n kataꞌse‑la̱ chjo̱ón‑la̱ ko̱ nga jngó jngó íchjín kataꞌse‑la̱ ꞌxi̱n‑la̱.
Jè xi̱ta̱ ꞌxi̱n ko̱ꞌsín nda katasísin‑la̱ jè chjo̱ón ꞌkia̱ nga kjójnako̱ ko̱ jè chjo̱ón ti̱ꞌkoa̱á ko̱ꞌsín nda katasísin‑te‑la̱ jè ꞌxi̱n‑la̱ ꞌkia̱ nga kjójnako̱.
Jè chjo̱ón, mì tsa ti̱ ta jè kinda̱‑la̱ ijo‑la̱, ijyeé ꞌtse̱é ꞌxi̱n‑la̱. Ko̱ jè xi̱ta̱ ꞌxi̱n, ti̱ꞌkoa̱á mì tsa ti̱ ta jè kinda̱‑la̱ ijo‑la̱, ijyeé ꞌtse̱é chjo̱ón‑la̱.
Jè ꞌén ra ko̱tíxian‑no, ta ꞌa̱n‑ná ra ko̱ꞌsín títsjaꞌndé‑no, mì tsa koni jngo kjo̱téxoma tíbijná‑no.
Ra a̱ꞌta tsa̱ꞌa̱n ndaá‑la ꞌse̱ tsa ngaꞌtsì xi̱ta̱ ta ko̱ꞌsín katitsa̱jna koni ꞌsín nga tíjna̱ ra ꞌa̱n, tanga nga jngó jngó xi̱ta̱ kja̱ kiꞌtsì kja̱ kiꞌtsí jngo‑la̱ kjo̱tjò ra ꞌtse̱ Nainá nga kóꞌsín kítsa̱jna, kja̱ kjꞌií kja̱ kjꞌií ꞌsín títsa̱jna nga jngó jngó xi̱ta̱.
Jñà xi̱ta̱ ra títsa̱jna ta̱jngo ko̱ jñà íchjín ra ijye ꞌken ꞌxi̱n‑la̱, ndaá‑la tjín tsa ta ko̱ꞌsín katitsa̱jna ta̱jngo koni ꞌa̱n.
Tanga tsa mì kì chíkjoa̱‑la̱ nga bìtsa̱jna ta̱jngo, isa̱á nda‑ni tsa katixan, mì ꞌkoa̱‑ni tsa jè kjoa̱ská ꞌtse̱ ijo‑la̱ si̱ìkijne‑la̱.
Tanga jñà ra ijye ixan, ꞌkoa̱á ꞌsín tsja‑la̱ jè kjo̱téxoma ra̱kìi̱; tanga mì tsa tsa̱ꞌa̱n jiàa̱n jè kjo̱téxoma, ꞌtse̱é Na̱ꞌín‑ná. Kì tà chjàn tsjin‑ni xákjién. Jè chjo̱ón, kì tà chjàn tsjin‑ni ꞌxi̱n‑la̱.
Tanga tsa tsjín‑ni ꞌxi̱n‑la̱, kì tà chjàn kjꞌií ꞌxi̱n bixan‑ko̱ india‑ni; isa̱á nda‑ni tsa katajo̱ónda india‑ni ko̱ ꞌxi̱n‑la̱. Ko̱ jè xi̱ta̱ ꞌxi̱n, kì tà chjàn tsjin‑ni chjo̱ón‑la̱.
ꞌKoa̱á ꞌsín tíxin‑la̱ jñà ra kjꞌií xi̱ta̱ ra ta kjo̱bítsjen tsa̱ꞌa̱n, mì tsa jngo ꞌén ra Na̱ꞌín‑ná kitsjà: Tsa jngo xi̱ta̱ ꞌxi̱n ra makjiín‑la̱ ꞌén‑la̱ Nainá tíjnako̱ jngo chjo̱ón ra mì kì makjiín‑la̱, tsa jè chjo̱ón tsò ikon nga bijnako̱, ko̱ꞌsín katijnako̱, kì tà chjàn tsjin‑ni xákjién.
Ko̱ tsa jngo chjo̱ón ra makjiín‑la̱ ꞌén‑la̱ Nainá, mì kì makjiín‑la̱ jè ꞌxi̱n‑la̱ ko̱ tsa tsò ikon nga bijnako̱ chjo̱ón‑la̱, katijnako̱‑ní, kì tà chjàn tsjin‑ni xákjín.
Jè xi̱ta̱ ꞌxi̱n ra mì kì makjiín‑la̱, a̱ꞌta ꞌtse̱é chjo̱ón‑la̱ matsje‑ni, [nga̱ jè chjo̱ón, makjiín‑la̱ ꞌén‑la̱ Nainá]. Ko̱ jè chjo̱ón ra mì kì makjiín‑la̱, a̱ꞌta ꞌtse̱é ꞌxi̱n‑la̱ matsje‑ni, [nga jè ꞌxi̱n, makjiín‑la̱ ꞌén‑la̱ Nainá]; tsa majìn, jñà i̱xti‑la̱ xi̱ta̱ kìi̱, mí‑la tsa xi̱ta̱ tsje ko̱xki̱ ya̱ ngixko̱n Nainá; tanga ꞌndi̱ ꞌndi̱, jñà i̱xti‑la̱ xi̱ta̱ kìi̱, ijyeé tsje ꞌya‑la̱ ya̱ ngixko̱n Nainá.
Tanga tsa jè xi̱ta̱ ra mì kì makjiín‑la̱ ꞌén‑la̱ Nainá mejèn‑la̱ nga tsjín‑ni xákjén ra ꞌén‑la̱ Nainá makjiín‑la̱, katatsjin‑ni. Nga̱ mì kì tjínè‑la̱ nga kjo̱ꞌñó kítsa̱jnako̱ xákjén. Nga̱ kií xá kiìchja̱‑ná Nainá nga ꞌnchán ki̱tsa̱jneé.
Tanga ndaá katasijin‑li ji̱ chjo̱ón ra makjiín‑li ꞌén‑la̱ Nainá, mì kì ꞌya‑ni tsa kií‑ni ni̱chjin a̱ꞌta tsa̱ji‑ní nga ko̱ma ki̱tjokajin kjo̱hiꞌin jè ꞌxi̱n‑li. Ko̱ ji̱ ra ꞌxi̱n ꞌmì‑li ra makjiín‑li ꞌén‑la̱ Nainá, mì kì ꞌya‑ni tsa kií‑ni ni̱chjin a̱ꞌta tsa̱ji‑ní nga ko̱ma ki̱tjokajin kjo̱hiꞌin jè chjo̱ón‑li.
Nga jngó jngó xi̱ta̱, machjeén‑ní nga ko̱ꞌsín katasíjchá ijo‑la̱ koni ꞌsín nga kitsjà‑la̱ Nainá ko̱ koni ꞌsín nga kjòn ꞌkia̱ nga ti̱ꞌsa̱ Nainá kiìchja̱‑la̱ nga xi̱ta̱‑la̱ kiꞌsìn. ꞌKoa̱á ꞌsín tjín kjo̱hixi̱ ra tsja‑la̱ ngaꞌtsì xi̱ta̱ na̱xi̱ndá‑la̱ Cristo.
Tsa tjín iꞌka xi̱ta̱ ra ijye tjíꞌta chi̱ba̱ ijo‑la̱ ra kjoa̱ ꞌtse̱ circuncisión ꞌkia̱ nga xi̱ta̱‑la̱ Cristo kjomà, ta ko̱ꞌsín katitsa̱jna, ko̱ tsa tjín iꞌka ra kjè kì tjíꞌta chi̱ba̱ ijo‑la̱, kì tà chjàn ti̱ bíꞌta chi̱ba̱‑ni ijo‑la̱.
Nga̱ mì tsa jè ra ꞌñó chjí‑la̱ tsa tjíꞌta chi̱ba̱ ijo‑la̱ ko̱ tsa mì tjíꞌta chi̱ba̱ ijo‑la̱; jé ra ꞌñó chjí‑la̱ tsa nda ki̱tjasòn jñà kjo̱téxoma‑la̱ Nainá.
Nga jngó jngó‑no ko̱ꞌsín ti̱tsa̱jna koni ꞌsín nga titsa̱jna ꞌkia̱ kiìchja̱‑no Nainá.
Tsa ꞌkia̱ nga kiìchja̱‑li Nainá tsa chi̱ꞌnda ꞌñó tijni, kì tà chjàn makájno‑li, tanga tsa maá bijnandi̱í‑ni, ti̱jna̱ndi̱í‑ni.
Jè xi̱ta̱ ra chi̱ꞌndaꞌñó tíjna ꞌkia̱ nga kiìchja̱‑la̱ Nainá nga kjokjiín‑la̱ ꞌén‑la̱, ijyeé tíjnandi̱í‑ni ꞌndi̱ ꞌndi̱ ra a̱ꞌta ꞌtse̱ Cristo. Tanga jè xi̱ta̱ ra tíjnandi̱í‑ni ꞌkia̱ nga kiìchja̱‑la̱ Nainá, ꞌndi̱‑ni̱ chi̱ꞌndaꞌñó‑la̱ Cristo tíjna.
Jè Nainá ijyeé xá tsatse‑najiòn; kì tà chjàn biꞌnde jiòn nga kjꞌií xi̱ta̱ chi̱ꞌndaꞌñó‑la̱ ꞌsín‑no.
Jiòn ndí ꞌndsé ko̱ ndí tichjeé, koni ꞌsín nga titsa̱jna jiòn nga jngó jngó‑no ꞌkia̱ nga ti̱ꞌsa̱ kiìchja̱‑no Nainá, ꞌkoa̱á ꞌsín ti̱tsa̱jna ya̱ ngixko̱n Nainá.
A̱ꞌta ꞌtse̱ xi̱ta̱ ra takó títsa̱jna ta̱jngo, tsìn jngo‑na kjo̱téxoma ra tsja‑la̱ ra ꞌtse̱ Na̱ꞌín‑ná, tanga ꞌkoa̱á ꞌsín kosòn‑la̱ ra ꞌa̱n koni ꞌsín tsò kjo̱bítsjen‑na̱, nga̱ jè Nainá ꞌñó kjòhi̱ma̱ke‑na mé‑ni nga ko̱ma ꞌa̱n koa̱àꞌtàtákon‑na xi̱ta̱.
Ta nga̱tjì‑la̱ nga ꞌñó iꞌin chon ni̱chjin ra titsa̱jneé ꞌndi̱ ꞌndi̱, ꞌkoa̱á ꞌsín síkítsjen ra ꞌa̱n, ndaá‑la tjín tsa ta ko̱ꞌsín katitsa̱jna jñà xi̱ta̱ koni ꞌsín nga títsa̱jna skanda ꞌndi̱ ꞌndi̱.
Tsa tjín‑li chjo̱ón, kì tà chjàn jmi‑nì, ko̱ tsa tsìn‑li, kì tà chjàn chjo̱ón fatsji.
Tsa ki̱xan‑ní, mì tsa jé‑ni; ko̱ tsa jngo tsati xa̱ngó ki̱xan, ti̱ꞌkoa̱á mì tsa jé tíbátsji; tanga ꞌkoa̱á ma‑na ꞌkia̱ nga ijye ki̱xan, kjo̱hiꞌiín ko̱to, ko̱ jè ra majìn‑na ra ꞌa̱n tsa ko̱ꞌsín katamaꞌtin.
Ndí ꞌndsé, mején‑na nga nda katasijin‑najiòn, tjín chiba‑isa‑ná ni̱chjin nga ma si̱hitjasón‑lá Nainá; ꞌkoa̱á ma‑ni jè xi̱ta̱ ꞌxi̱n ra tjín‑la̱ chjo̱ón, ko̱ꞌsín kataꞌsín koni tsa tsìn‑la̱ chjo̱ón.
Ko̱ jñà xi̱ta̱ ra kjo̱ba títsa̱jin, ko̱ꞌsín katitsa̱jna koni tsa mì ba tjín‑la̱; ko̱ jñà ra ꞌsí tjín‑la̱, ko̱ꞌsín katitsa̱jna koni tsa mì ꞌsí tjín‑la̱; ko̱ jñà ra batse tsajmì, ko̱ꞌsín kataꞌsín koni tsa mì mé ra tjín‑la̱.
Ko̱ jñà ra fìtji̱ngi‑la̱ kjoa̱ ra tjín i̱ i̱sàꞌnde, ko̱ꞌsín kataꞌsín koni tsa mì ya̱ i̱nchifìtji̱ngi‑la̱. Nga̱ jè i̱sàꞌnde ra titsa̱jnasén, ta ko̱to‑ní.
Mején‑na tsa ni̱mé kjoa̱ níkájno ꞌse̱‑najiòn. Jè xi̱ta̱ ra tíjna ta̱jngo, jè síkájno kjoa̱ ra ꞌtse̱ Na̱ꞌín‑ná ko̱ mé kjoa̱ ra nda sasén‑la̱ jè Na̱ꞌín‑ná.
Tanga jè xi̱ta̱ ꞌxi̱n ra ijye tjín‑la̱ chjo̱ón, jñá síkájno kjoa̱ ra tjín i̱ i̱sàꞌnde kóꞌsín isa̱ nda kíjnako̱ chjo̱ón‑la̱;
jò sko̱ya kjoa̱ tísíkájno. Ti̱ꞌkoa̱á jè chjo̱ón ra tíjna ta̱jngo ko̱ jè tsati ra kjè kì bixan, kií síkájno kjoa̱ ꞌtse̱ Na̱ꞌín‑ná, kóꞌsín nga tsje si̱ìkíjna ijo‑la̱ ko̱ inìma̱‑la̱. Tanga jè chjo̱ón ra tjín‑la̱ ꞌxi̱n, jé síkájno kjoa̱ ra tjín i̱ i̱sàꞌnde ko̱ kóꞌsín isa̱ nda kíjnako̱ ꞌxi̱n‑la̱.
Tsa jngo xi̱ta̱ ko̱ꞌsín tíma‑la̱ nga mì nda tíꞌsín nga kjè bixan‑ko̱ chjo̱ón ra ijye tíjnanda‑la̱ ko̱ tsa ijyeé ijchó chi̱ba̱‑la̱ nga ki̱xan, ꞌkoa̱á ꞌsín kataꞌsín koni ꞌsín tsò‑la̱ kjo̱bítsjen‑la̱; katixan‑ko̱, nga̱ mì tsa jé‑ní.
Tanga jè ra ko̱ꞌsín ngi ko̱ inìma̱‑la̱ ijye iskosòn‑la̱ nga takó kjè ma kíjnako̱ chjo̱ón ra ijye tíjnanda‑la̱, mì tsa yá ra kjo̱ꞌñó tíꞌsín‑la̱, tsa maá ki̱chíkjoa̱ko̱‑la̱ ijo‑la̱, ndaá‑ni tsa mì ki̱xan‑ko̱.
Nga̱ jè ra bixan, ndaá tíꞌsín, ko̱ jè ra mì kì bixan, isa̱á ta nda tíꞌsín.
Jè chjo̱ón ra ijye ixan, ya̱á itsabáꞌñó ꞌxi̱n‑la̱ ꞌkia̱ nga tíjnakon‑isa jè ꞌxi̱n‑la̱, tanga tsa ki̱yá jè ꞌxi̱n‑la̱, ijyeé tíjnandi̱í‑ni; ko̱maá ki̱xan india‑ni nga kíjnako̱ ni̱ꞌsín ta yá xi̱ta̱ ra mejèn‑la̱, tsa ta ꞌén‑la̱ Nainá makjiín‑la̱.
Tanga ꞌkoa̱á xiaa̱n ra ꞌa̱n, isa̱á‑la ta nda‑ni tsa ta ko̱ꞌsín kíjna ta̱jngo jè chjo̱ón ra ijye ꞌken ꞌxi̱n‑la̱. Ko̱ ꞌkoa̱á ma‑naa̱ nga tjín‑te‑na jè Inìma̱ Tsje‑la̱ Nainá, ko̱ jé‑la ra ko̱ꞌsín tísíchi̱ya‑na.
Jè ra kjoa̱ ꞌtse̱ ijo‑la̱ cho̱ ra biya a̱ꞌta ꞌtse̱ xkósòn ra nainá tsò‑la̱ xi̱ta̱ i̱sàꞌnde, jiòn‑jiòn bixó‑nó nga ngaꞌtsí‑ná ijyeé tjín‑ná kjoa̱chji̱ne̱ a̱ꞌta ꞌtse̱ kjoa̱ kìi̱. Kixi̱í kjoa̱, tanga ꞌkia̱ nga tjín‑ná kjoa̱chji̱ne̱, maꞌngaá takén. Tanga ꞌkia̱ nga tjín‑ná kjo̱tsjacha, isa̱á nda ꞌbì ngaꞌñó‑lá xàngie̱é.
Tsa tjín iꞌka ra ko̱ꞌsín síkítsjen nga ijyeé ꞌñó nda machi̱ya‑la̱, takó kjè tsa nda be kjòn‑ni koni ꞌsín tjínè‑la̱ nga ske̱.
Tsa yá xi̱ta̱‑ni ra tsjake Nainá, jè Nainá ndaá bexkon xi̱ta̱ kìi̱.
ꞌKoa̱á xián‑no kóꞌsín tjín, a maá chine ijo‑la̱ cho̱ ra biya a̱ꞌta ꞌtse̱ xkósòn ra nainá tsò‑la̱ xi̱ta̱. Bixó‑nájiòn nga ijyeé ꞌya nga jngo xkósòn ra nainá tsò‑la̱ xi̱ta̱ i̱sàꞌnde, mì tsa mé ngaꞌñó tjín‑la̱, nga̱ ta jngoó ma‑ni ra ngi Nainá.
Ni̱ꞌsín takó tjín ya̱ ján ngajmi ko̱ ya̱ a̱ꞌta nangi jñà ra ko̱ꞌsín nainá tsò‑la̱ xi̱ta̱. (Koni tsò‑ni kjoa̱ nga kjín ma‑ni ra nainá ko̱ ra na̱ꞌín‑ná.)
Tanga ra a̱ꞌta tsa̱jién, ta jngoó ma‑ni ra Nainá, jè ra Na̱ꞌín‑ná ma, jè ra a̱ꞌta ꞌtse̱ nchrabá ijye‑ni ngaꞌtsì tsajmì ra tjín; ko̱ kií xá titsa̱jna‑ná nga jè chja̱ꞌnda‑ná ra jién. Ko̱ ti̱ꞌkoa̱á ta jngoó ma‑ni jè ra tíjna ítjòn‑ná, jè Jesucristo, jè ra a̱ꞌta ꞌtse̱ ngaꞌñó‑la̱ ma isinda‑ni ngaꞌtsì tsajmì ra tjín, ko̱ skanda a̱ꞌta ꞌtse̱é titsa̱jnakon‑te‑ná ra jién.
Tanga mì tsa ta ngaꞌtsì‑ni xi̱ta̱ ko̱ꞌsín nda be kjoa̱ kìi̱; nga̱ tjín iꞌka ra ko̱ꞌsín nga‑la̱ skanda kjotseé nga jñà bexkón xkósòn ra nainá tsò‑la̱; takó ꞌkoa̱á ꞌsín síkítsjen, ꞌkia̱ nga kjine tsajmì ra ya̱ manga̱tsja xkósòn, koni tsa takó i̱nchibexkón‑ní. Ta nga̱tjì‑la̱ nga inda tjín ya̱ a̱jin kjo̱bítsjen‑la̱, ꞌkoa̱á ma‑la̱ tsa i̱nchibátsji-jé‑la̱ ijo‑la̱.
Jiòn, ꞌkoa̱á ꞌsín bixó jiòn, nga mì tsa a̱ꞌta ꞌtse̱ tsajmì ra ma chine isa̱ nda ska̱ábétjó‑ná Nainá. Tsa ki̱chieé, mì tsa isa̱ nda kjòn ko̱meé; ko̱ tsa mì kì ki̱chieé, mì tsa isa̱ ꞌcho kjòn ko̱meé ya̱ ngixko̱n Nainá.
Kixi̱í kjoa̱, ni̱ꞌsín ko̱ꞌsín tjín, tanga ti̱kònda̱ko̱‑no jñà xàngie̱é, kì tà jiòn nga̱tjì‑no nga koa̱àtsji‑la̱ jé‑la̱ ijo‑la̱ jñà ꞌndsé ra inda tjín‑isa ya̱ a̱jin kjo̱bítsjen‑la̱.
Tsa tjín iꞌka jiòn ra ko̱ꞌsín tsò nga tjín‑la̱ kjo̱bítsjen nga maá chine ta mé ijo‑ni, tsa ya̱ fì kàkjèn ya̱ i̱ꞌnde ñánda̱ nga jeya tíníkíjna xkósòn ra nainá tsò‑la̱ xi̱ta̱, tsa ske̱ jngo ꞌndsé ra inda tjín ya̱ a̱jin kjo̱bítsjen‑la̱, ¿a mí tsa ti̱ꞌkoa̱ kji̱nchrabàjin ikon nga ski̱ne̱ tsajmì kìi̱?
Jè xi̱ta̱ ra ya̱ fì kàkjèn‑ko̱ jè kjo̱bítsjen‑la̱ ra tsò, nga maá chine ijye ta mé tsajmì‑ni, ta jè‑ni nga̱tjì‑la̱ nga ya̱ ska̱jin jé jè ꞌndsé ra inda tjín ya̱ a̱jin kjo̱bítsjen‑la̱ ra ti̱ꞌkoa̱ jè Cristo ꞌken‑tjì ngájo‑la̱.
ꞌKia̱ nga ko̱ꞌsín fatsji‑jé jiòn ra a̱ꞌta ꞌtse̱ jñà ꞌndsé ko̱ a̱ꞌta ꞌtse̱ jñà tichjeé nga fatsji ꞌchin‑la ya̱ a̱jin kjo̱bítsjen‑la̱ ra inda tjín, ya̱á‑ni a̱ꞌta ꞌtse̱ Cristo nga i̱nchifatsji‑jé jiòn ꞌkia̱ nga ko̱ꞌsín i̱nchiꞌnià.
ꞌA̱n, tsa ta jñá‑ni nga̱tjì‑la̱ tsajmì ra kjíne̱ nga koa̱àtsji‑jé ꞌndsèe̱, isa̱á‑la nda‑ni nga mì ti̱ ijo skíne̱‑na mé‑ni nga mì ti̱ tsja jé ska̱jin‑ni.
¿Mé‑ni mì kì makjiín‑no koni ꞌsín nga xian‑no? ¿A mí tsa jè Na̱ꞌín‑ná Jesucristo xá tsikíxáya‑na? ¿A mí tsa tíjna̱ndi̱áa̱ ra ꞌa̱n? ¿A mí tsa xkoàa̱n kíjtse‑na Jesús ra tíjna ítjòn‑ná? ¿A mí tsa jiòn ma jiòn xá‑na̱ ra a̱ꞌta ꞌtse̱ Na̱ꞌín‑ná?
Ni̱ꞌsín tjín iꞌka xi̱ta̱ ra ko̱ꞌsín tsò nga mì tsa Cristo tsikíxáya‑na; tanga tjíjiín‑no ra jiòn nga jè tsikíxáya‑na. Ko̱ ꞌkia̱ nga ko̱ꞌsín makjiín‑no ra a̱ꞌta ꞌtse̱ Cristo, ya̱á ꞌya‑la̱ nga kixi̱ kitií kjoa̱ nga jè tsikíxáya‑na.
ꞌKia̱ nga jngo xi̱ta̱ kjonangi‑naa̱ ra kondra̱ tsa̱ꞌa̱n, ki̱íꞌsín xin‑la̱ nga bási̱ko̱tjìaa̱ ijo‑na̱.
¿A mí tsa tjíꞌnde‑naji̱n nga ꞌki̱‑naji̱n ra ki̱chi‑ji̱n ko̱ ra ꞌsio̱‑ji̱n?
¿Ko̱ a mí tjíꞌnde‑naji̱n nga ki̱tjájmekó‑ji̱n ra chjo̱ón‑na̱ji̱n ma, ra ti̱ꞌkoa̱ ꞌén‑la̱ Nainá makjiín‑la̱, koni ꞌsín ꞌsín jñà xi̱ta̱ ra iꞌka ra ti̱ꞌkoa̱ Na̱ꞌín‑ná tsikíxáya‑la̱, jñà ra ꞌndse̱ ma Na̱ꞌín‑ná ko̱ jè Cefas [jè ra tsò‑ni Pedro]?
Ko̱, ¿a ta ꞌa̱án‑ná ko̱ Bernabé ra kjo̱ꞌñó tjínè‑la̱ nga si̱xá‑ji̱n nga sa̱kò‑naji̱n ra ma chji̱ne̱‑ji̱n?
¿A tjín iꞌka xi̱ta̱ ra chíchàn síxá ra ti̱jñà bíchjí‑ila̱ ijo‑la̱? Ko̱, ¿a tjín xi̱ta̱ ra bítje̱ yá ra bajà‑la̱ to ra ma chine, ko̱ mì kì kjine‑ni jè to‑la̱ ra bajà? Jñà xi̱ta̱ ra tjín‑la̱ nchra̱ja̱‑tsjín, ¿a mí tsa ꞌbi tsjín ra bachrje‑la̱?
Kì tà chjàn ko̱ꞌsín níkítsjen jiòn, tsa tà kjo̱bítsjen ꞌtse̱ xi̱ta̱‑ní ra tísichjée̱n ra ꞌa̱n. ¿A mí tsa ko̱ꞌsín tíchja̱‑te kjo̱téxoma‑la̱ Nainá?
Jon, ꞌkoa̱á ꞌsín tíchja̱ jè kjo̱téxoma‑la̱ Nainá ra tsikínda Moisés, nga tsò: Jñà nchra̱ja̱ ra bínchi, kì tà chjàn na̱ꞌya bìꞌa‑la tsaꞌba. ꞌÉn kìi̱ mì tsa ko̱ ꞌsín tsò‑ni nga Nainá ꞌñó makájno‑la̱ a̱ꞌta ꞌtse̱ nchra̱ja̱;
a̱ꞌta tsa̱jién‑né ra ꞌñó makájno‑la̱, ko̱ a̱ꞌta tsa̱jién‑né nga ko̱ꞌsín kisinda jè kjo̱téxoma‑la̱ Nainá. Nga̱ jè ra síkínchi nchra̱ja̱ ko̱ jè ra sítsje tsajmì ra majchá‑la̱, tjíjngoó ikon nga i̱nchikoñá‑la̱ nga tjábé chiba‑la̱ tsajmì.
ꞌKia̱ ngaji̱n tsiꞌkèna̱jmí‑laji̱n ꞌén ra nda tsò, ꞌkoa̱á ꞌsín jngoya‑la̱ koni tsikitje̱é jngo‑ji̱n tjachó ya̱ a̱jin inìma̱‑najiòn. ¿A sí taxki̱ tseé i̱nchiníjé‑laji̱n tsa ꞌki̱‑náji̱n tsajmì ra machjeén‑naji̱n nga ma ki̱tsa̱jnakon‑naji̱n?
Tanga mì tsa ko̱ꞌsín i̱nchiꞌnià‑ji̱n koni ꞌsín nga tjíꞌnde‑naji̱n; ta i̱nchinikjiín‑náji̱n ni̱ꞌsín ta mé kjoa̱‑ni, ta nga̱tjì‑la̱ nga majìn‑naji̱n nga katasatéchjà‑la̱ jè ꞌén xi̱tse̱ ra nda tsò a̱ꞌta ꞌtse̱ Cristo.
Jiòn, ndaá tjíjin‑no nga jñà xi̱ta̱ ra ya̱ síxá ya̱ i̱ꞌnde tsje‑la̱ Nainá, jñà kjine tsajmì ra ya̱ tjín; ko̱ jñà ra ya̱ síxá ya̱ i̱ꞌnde ñánda̱ nga jñà xi̱ta̱ bísòn kjo̱tjò‑la̱ nga sínga̱tsja Nainá, bako̱ó chiba‑la̱ ijo‑la̱ cho̱ ra ya̱ sihijyosòn.
ꞌKoa̱á ti̱ꞌsín ijye kitsjà kjo̱hixi̱ jè Na̱ꞌín‑ná nga kitsò: Jè xi̱ta̱ ra ꞌke̱èna̱jmíya ꞌén xi̱tse̱ ra nda tsò a̱ꞌta ꞌtse̱ Cristo, ya̱á katasakó‑la̱ mé tsajmì ra kíjnakon‑ni.
Tanga ra ꞌa̱n, ni̱ kjè tsa jè kjo̱hixi̱ ra̱kìi̱ sikjée̱n, ko̱ ni̱ mì tsa ki xá tíbindá‑najiòn jè xa̱jo̱n ra̱kìi̱ mé‑ni nga ko̱ꞌsín si̱ko̱‑nájiòn. Isa̱á nda‑ni tsa katabiya jnchro, mì ꞌkoa̱‑ni tsa yá ra kjoa̱híxìn‑na jè kjo̱tsja ra tjín‑na koni ꞌsín nga ta kjo̱tjò ꞌbenájmíyaa̱ ꞌén xi̱tse̱ ra nda tsò.
ꞌKia̱ nga ko̱ꞌsín ꞌbenájmíyaa̱ jè ꞌén xi̱tse̱ ra nda tsò a̱ꞌta ꞌtse̱ Cristo, mì tsa ki‑ni nga ꞌa̱n jeya sìkíjnaa̱ ijo‑na̱, nga̱ xá ꞌkoa̱á ꞌsín ijye tjínè‑na nga ꞌsiaa̱n. I̱ma̱‑ró‑na tsa mì kì ꞌkenájmíya jè ꞌén xi̱tse̱ ra nda tsò a̱ꞌta ꞌtse̱ Cristo.
Tsa tà ꞌa̱án tsikiꞌtín‑la̱ ijo‑na̱ koni ꞌsín nga tíꞌsiaa̱n jè xá ra̱kìi̱, tjínèa̱‑na nga to̱n sikíjne; tanga tsa jngoó kjoa̱ ra tjínè‑na nga tísihítjasòo̱n, tsó‑ni kjoa̱ nga jè xá ra Nainá kisìnga̱tsja‑na tísihítjasòo̱n.
Jè chjí‑na̱ ra títjábé‑na, jè‑ní nga tjín‑la̱ kjo̱tsja jè inìma̱‑na̱ ꞌkia̱ nga ꞌbenájmíyaa̱ ꞌén xi̱tse̱ ra nda tsò a̱ꞌta ꞌtse̱ Cristo, nga̱ mì tsa tísíkíchjí jiàa̱n; ni̱ꞌsín tjíꞌnde‑na nga a̱ꞌta ꞌtse̱ ꞌén nda‑la̱ Cristo kóti̱jnakon‑na, mì tsa ko̱ꞌsín tíꞌsin jiàa̱n.
Ni̱ꞌsín tíjna̱ndi̱áa̱, nga mì tsa chi̱ꞌnda maa̱, tanga chi̱ꞌndaá tíꞌsiaa̱n ijo‑na̱ a̱ꞌta ꞌtse̱ ngaꞌtsì xi̱ta̱, mé‑ni nga isa̱ kjìn xi̱ta̱ ko̱ma ꞌkenájmí‑la̱ ꞌén‑la̱ Cristo nga katakjiín‑la̱.
ꞌKia̱ nga ya̱ tíjna̱jin‑la̱ jñà ra xi̱ta̱ judío, ꞌkoa̱á ꞌsín ꞌsiaa̱n koni tsa xi̱ta̱ judío‑te ra ꞌa̱n, mé‑ni nga ko̱ma kichjà‑la̱ ꞌén‑la̱ Cristo nga katakjiín‑la̱. Ko̱ ni̱ꞌsín ra ꞌa̱n, mì tsa ti̱ kjo̱ꞌñó tjínè‑na nga jè kjo̱téxoma‑la̱ Moisés sìhitjásòo̱n, tanga ꞌkia̱ nga ya̱ tíjna̱jin‑la̱ jñà xi̱ta̱ ra kjo̱ꞌñó bínè‑la̱ ijo‑la̱ nga kjo̱téxoma si̱hitjasòn, ꞌkoa̱á ti̱ꞌsín ꞌsiaa̱n ra ꞌa̱n koni ꞌsín ꞌsín xi̱ta̱ kìi̱, mé‑ni nga ko̱ma kichjà‑la̱ ꞌén‑la̱ Cristo nga katakjiín‑la̱.
ꞌKia̱ nga ya̱ tíjna̱jin‑la̱ jñà xi̱ta̱ ra mì tsa ya̱ i̱nchimajchájin kjo̱téxoma‑la̱ Moisés, ꞌa̱n, ꞌkoa̱á ti̱ꞌsín ꞌsiaa̱n koni jñà xi̱ta̱ kìi̱ mé‑ni nga ma kichjà‑la̱ ꞌén‑la̱ Cristo nga katakjiín‑la̱. Tanga mì tsa ki‑ni nga mì ya̱ tímajchájiaa̱n kjo̱téxoma‑la̱ Nainá. Nga̱ jé kjo̱téxoma‑la̱ Cristo tímajchájiaa̱n.
ꞌKia̱ nga ya̱ tíjna̱jin‑la̱ jñà xi̱ta̱ ra takó inda i̱jncha a̱ꞌta ꞌtse̱ Nainá, ꞌkoa̱á ti̱ꞌsín ꞌsiaa̱n ra ꞌa̱n koni tsa takó inda tíse̱n ra a̱ꞌta ꞌtse̱ Nainá mé‑ni nga ma kósi̱ko̱‑na nga tjó ngaꞌñó‑ni a̱ꞌta ꞌtse̱ Nainá, jñà ra takó inda i̱jncha. Ya̱á síngásòn‑ko̱ ra ꞌa̱n ni̱ꞌsín takó kjòn xi̱ta̱, koni tsa ko̱ꞌsín kji‑te koni ra jñà, ta kóꞌsín‑ni nga ko̱ma kochrjékajin iꞌkaa̱ kjo̱hiꞌin ra kjoa̱ ꞌtse̱ jé‑la̱.
Kií ko̱ꞌsín ꞌsin‑naa̱ kjoa̱ kìi̱ ra ta nga̱tjì ꞌtse̱ ꞌén xi̱tse̱ ra nda tsò a̱ꞌta ꞌtse̱ Cristo mé‑ni nga a̱ꞌta ꞌtse̱ sa̱kò‑te‑na kjo̱nda.
Jiòn, ijyeé nda tjíjin‑no ꞌkia̱ nga mahachikon xi̱ta̱, ngaꞌtsí‑ni xi̱ta̱ nga mahachikon, tanga ta jngo kjón‑ni ra síkijne ko̱ tjábé‑la̱ kjo̱tjò. Jiòn, ko̱ꞌsín nda ti̱ìchikon ra a̱ꞌta ꞌtse̱ Nainá mé‑ni nga si̱kijne‑no ko̱ tjábé‑no kjo̱tjò ra tsjá.
Ngaꞌtsì xi̱ta̱ ra sískákjo ya̱ ñánda̱ nga maská, nda kjón bìtsa̱jnanda ítjòn, mì tsa jñà síchjeén‑jìn tsajmì ra ꞌcho síko̱. Kií ko̱ꞌsín ꞌsín‑ni mé‑ni nga si̱ìkijne‑ni nga ma tjábé‑la̱ kjo̱tjò; tanga ra ma a̱skan‑nioo̱ jè kjo̱tjò ra ꞌbì‑la̱, fitson‑ní; tanga jién, jè bixkàn‑tjié nga katatjábé jngo‑ná kjo̱tjò ra mì fitson skanda ta kjiá‑nioo̱.
Mì tsa ta ko̱ꞌsín tímahachikon ra ꞌa̱n [ra a̱ꞌta ꞌtse̱ xá‑la̱ Nainá] koni jngo xi̱ta̱ ra mì kì be ñánda̱ ki̱jchò; ti̱ꞌkoa̱á mì tsa ko̱ꞌsín tíꞌsiaa̱n koni jngo xi̱ta̱ ra ꞌbéjin ꞌbéꞌa i̱sén ꞌkia̱ nga ꞌbé‑la̱ chrja̱ngo̱ xákjién nga kjaán‑ko̱.
Ta isa̱á jnchro ꞌa̱n, ꞌkoa̱á ꞌsín biné‑la̱ ijo‑na̱ nga kataꞌse‑na kjo̱hiꞌin, mé‑ni tsa ꞌkia̱ nga ijye ítsakon‑yá‑la̱ xi̱ta̱ ra kjꞌií, mì tsa ti̱ ꞌa̱n tsjin-tákon‑na ijo‑na̱ nga sijchíja kjo̱tjò ra tjínè‑na nga sikíjne.
Jiòn ndí ꞌndsé ko̱ ndí tichjeé, nda kjón katasijin‑no nga jñà xi̱ta̱ jchínga kjin‑ná, [ꞌkia̱ nga itjojin ya̱ na̱xi̱ndá Egipto], ya̱á tsikìmangiꞌngién ya̱ ifi [jè ifi ra kijì ítjòn‑la̱], ko̱ ti̱ꞌkoa̱á ngaꞌtsiòo̱ ya̱á tsatojin ya̱ ndáchikon.
Ngaꞌtsì xi̱ta̱ kìi̱, ya̱á isatíndá ya̱ a̱jin‑la̱ ifi ko̱ ya̱ a̱jin ndáchikon mé‑ni nga kjomà ya̱ tsikitsa̱jnajtín‑ko̱‑ni jè Moisés.
Jngoó ndi̱yá tjín‑ni tsajmì ra iskine ra a̱ꞌta ꞌtse̱ kjo̱xkón‑la̱ Nainá inchrabà‑ni.
Ti̱ꞌkoa̱á ta jngoó ndi̱yá‑la̱ nandá ra kiꞌtsi, ra ti̱ꞌkoa̱ a̱ꞌta ꞌtse̱ kjo̱xkón‑la̱ Nainá inchrabà‑ni ra itjokjá na̱xi̱ ra a̱ꞌta ꞌtse̱ Nainá ꞌji‑ni ra ya̱ tsakáhijtako̱ xi̱ta̱ kìi̱ ta kóꞌsín nga kijì; ko̱ jè na̱xi̱ ra̱kìi̱ jè Cristo‑ní.
Kja̱meé ta ngaꞌtsì jñà xi̱ta̱ kìi̱, mì kì kisasèn‑la̱ Nainá koni ꞌsín nga kiꞌsìn; ꞌkoa̱á ma‑ni nga ya̱ ꞌken ya̱ i̱ꞌnde a̱ꞌta xìn ñánda̱ nga nangi kixì.
ꞌKia̱ nga ko̱ꞌsín kjomà ta ngaꞌtsì kjoa̱ kìi̱, jngoó xkósòn isijna‑ná ra jién, mé‑ni nga mì ko̱ꞌsín jñà si̱kjaájin‑né kjoa̱ ra ꞌcho tjín, koni ꞌsín kiꞌsìn xi̱ta̱ kìi̱, nga jñà isikjahájin jñà kjoa̱ ra ꞌcho tjín.
Ko̱ kì chjàn jñà minchaxkóꞌnchiꞌta‑la ko̱ ꞌyaxkón jñà ra ta nainá xkósòn‑la̱ xi̱ta̱, koni ꞌsín kiꞌsìn iꞌka jñà xi̱ta̱ kìi̱, nga̱ ꞌkoa̱á ꞌsín tíchja̱ xa̱jo̱n ra tjíꞌta ꞌén‑la̱ Nainá nga tsò: “Jè na̱xi̱ndá tsijen kjón tsikitsa̱jna nga tsakjèn ko̱ nga kiꞌtsi, ko̱ a̱kjòn kisíská [nga kijtsexkón jè nainá xkósòn].”
Ko̱ mì tsa ko̱ꞌsín kjoa̱chijngi ꞌsie̱én ra jién, koni ꞌsín kiꞌsìn iꞌka jñà xi̱ta̱ kìi̱; nga ꞌkoa̱á kjomà‑ni nga sí kaján jmi ꞌken nga ta jngo ni̱chjin.
Ko̱ mì tsa ko̱ꞌsín chjíꞌté Na̱ꞌín‑ná koni ꞌsín kiꞌsìn iꞌka jñà xi̱ta̱ kìi̱ nga iskóꞌta Na̱ꞌín‑ná, nga kií jnchro ko̱ꞌsín kjomà‑ni nga ta ye̱é tsiꞌké‑la̱ nga ꞌken.
Ti̱ꞌkoa̱á mì kì ko̱ꞌsín tsjájéꞌtá‑lá Nainá, koni ꞌsín kiꞌsìn iꞌka jñà xi̱ta̱ kìi̱ nga tsjakjajéꞌta‑la̱ Nainá, ꞌkoa̱á ꞌsín kjomà‑ni nga ꞌji jngo ìkja̱li̱ ra ma‑la̱ síkjehesòn xi̱ta̱ nga isìꞌken jñà xi̱ta̱ kìi̱.
Jngoó xkósòn isijna‑ná ra jién ꞌkia̱ nga ko̱ꞌsín kjomàꞌtin jñà xi̱ta̱ kìi̱, ko̱ kií ko̱ꞌsín isiꞌta‑ni ya̱ Xa̱jo̱n‑la̱ Nainá mé‑ni nga katachi̱ya‑ná nga mì ko̱ꞌsín ꞌsie̱én, jién ra titsa̱jnakeén ni̱chjin ra tífeheꞌta‑ni ꞌndi̱‑ni̱.
ꞌKoa̱á ma‑ni jè ra ko̱ꞌsín tsò nga ijyeé kixi̱ tíjna ra a̱ꞌta ꞌtse̱ Nainá, nda katasíkonda̱ ijo‑la̱ nga mì jé ska̱jin.
Ngaꞌtsì kjoa̱ ra tíkajin jiòn skanda ꞌndi̱‑ni̱ nga títjáꞌta kjoa̱ ra makjiín‑no, jñá‑ní kjoa̱ ra ko̱ꞌsín maꞌtin ta yá xi̱ta̱‑ni. Tanga jè Nainá, ngi xi̱ta̱ kixi̱í ra jè; maá jè kjóꞌta takòn jiòn nga mì kì tsjáꞌnde ra jè nga isa̱ tse kjo̱hiꞌin si̱kjiín jiòn koni ꞌki nga ma chíkjoa̱ko̱‑no. ꞌKia̱ nga mé kjoa̱ ra ska̱jin jiòn, nga tjáꞌta kjoa̱ ra makjiín‑no, jé Nainá ski̱íxa̱ꞌnde kóꞌsín nga ma kítjo̱kajion kjoa̱ kìi̱, mé‑ni nga ma chíkjoa̱ko̱‑no.
ꞌKoa̱á ꞌsín tíbakó‑no koni tsa ijye xi̱ta̱ chji̱ne̱ jiòn; ya̱ nda jchi̱baya‑no koni ꞌsín nga tíxin‑no.
ꞌKia̱ nga ꞌyé jè ra tjíya chi̱tsín ra ijye kjòchikonꞌtin, ya̱á níngásòn‑kjeé ko̱ jè jní‑la̱ Cristo, ko̱ jè ni̱ño̱ nchra̱jín ra nijòyeé, ya̱á níngásòn‑kjeé ko̱ jè ijo‑la̱ Cristo.
Ni̱ꞌsín ꞌñó kjìn ma‑ná ra jién, jngoó‑ni ni̱ño̱ nchra̱jín ra chineé, ꞌkoa̱á ma‑ni nga jngoó ijo ma‑ná ta ngaꞌtsì‑ná jién.
Chítsijen‑la jñà xi̱ta̱ na̱xi̱ndá Israel, jñà ra kjine ijo‑la̱ cho̱ ra manga̱tsja Nainá ya̱ ñánda̱ nga biya cho̱, ya̱á síngásòn‑kjoko̱ ko̱ jè kjo̱tjò ra manga̱tsja Nainá. [ꞌKoa̱á ti̱ꞌsín jngoya‑te‑la̱ tsa jiòn chji̱ne̱e ijo‑la̱ cho̱ ra síꞌken‑la̱ nainá xkósòn‑la̱ xi̱ta̱.]
Ko̱, ¿kó tsò‑ni ꞌén ra ko̱tíxian‑no? ¿A tsó‑ni kjoa̱ nga tjín‑la̱ ngaꞌñó jñà cho̱ ra ya̱ biya‑la̱ nainá‑la̱ xi̱ta̱ i̱sàꞌnde; ko̱ a tsó‑ni kjoa̱ nga tjín‑te‑la̱ ngaꞌñó jñà nainá kìi̱?
Majìn; tsó‑ni ꞌén ra ko̱tíxian‑no, ꞌkia̱ nga jñà xi̱ta̱ ra mì kì bexkon Nainá síꞌken kjo̱tjò cho̱, inìma̱ ꞌcho‑la̱ ni̱í‑ní ra ko̱ꞌsín sínga̱tsja kjo̱tjò‑la̱, ko̱ mì tsa jè‑jìn Nainá. Ko̱ majìn‑na ra ꞌa̱n nga jè xi̱ta̱‑ni̱í si̱ngásòn‑ko̱ jiòn.
Mì kì nda tjín tsa ꞌkia̱ ya̱ ꞌyò jiòn jè ra tjíya chi̱tsín koni ꞌsín kitsjà kjo̱hixi̱ Na̱ꞌín‑ná ko̱ ti̱ꞌkoa̱á ꞌsio̱ò jiòn jè ra ya̱ si̱ngásòn‑ko̱ inìma̱ ꞌcho‑la̱ ni̱í. Ti̱ꞌkoa̱á mì kì nda tjín tsa ꞌkia̱ nga bichi jiòn ni̱ño̱ nchra̱jín nga ya̱ níngásòn‑ko̱ Nainá ko̱ ti̱ꞌkoa̱á ki̱chi‑te jiòn nga si̱ngásòn‑ko̱ inìma̱ ꞌcho‑la̱ ni̱í.
¿O̱ ra mején‑no nga si̱jti‑la Na̱ꞌín‑ná nga katamachi̱ni̱? ¿A isa̱á ꞌñó tjín‑no ngaꞌñó ra jiòn koni ra jè?
Kií ꞌsín tsò xi̱ta̱ nga tjíꞌnde‑ní nga ꞌsie̱én ta mé kjoa̱ ra mejèn‑ná, tanga mì tsa ta ngaꞌtsì‑ni kjoa̱ kjen‑ná ndi̱yá. Ko̱ tjíꞌnde‑ná nga ꞌsie̱én ta mé kjoa̱ ra mejèn‑ná, tanga mì tsa ta ngaꞌtsì‑ni kjoa̱ tsjá ngaꞌñó‑ná.
Kì ta kjo̱nda tsa̱jiòn fatsjio, jè tjatsjio kjo̱nda ꞌtse̱ xi̱ta̱ ra kjꞌií.
Maá chji̱ne̱e ta mé ijo ra i̱jncha ñánda̱ nga satína ijo; kì tà chjàn chjinangio ñánda̱ nchrabá‑ni, mé‑ni mì si̱ískáko̱‑no jè kjo̱bítsjen‑no.
Nga̱ ꞌtse̱é Na̱ꞌín‑ná jè nangi ko̱ ngaꞌtsì tsajmì ra tjín‑la̱.
Tsa jngo xi̱ta̱ ra mì kì makjiín‑la̱ a̱ꞌta ꞌtse̱ Nainá, si̱íkjíꞌnchré‑no nga kongí ki̱chioò ya̱ niꞌya‑la̱, ko̱ tsa mejèn‑najiòn kongió; chji̱ne̱e ta mé ra si̱hijyo‑no ya̱ a̱sòn ímixa̱; kì tà chjàn chjinangio mé tsajmì‑ni, mé‑ni mì si̱ískáko̱‑no jè kjo̱bítsjen‑no.
Tanga tsa yá xi̱ta̱ ra ki̱tso̱: “Jñà ijo cho̱ kìi̱, jñá kàbiya‑la̱ koni jngo kjo̱tjò jñà ra nainá xkósòn”, ya̱á i̱jndáa̱ kì tà chjàn chine̱e, ta nga̱tjì‑la̱ jè ra ko̱kàtsò, ko̱ mé‑ni mì kì ko̱skáya‑la̱ kjo̱bítsjen.
Mì tsa jè kjo̱bítsjen ra tjíjin ya̱ a̱jin inìma̱‑no ra ko̱tíxian‑la, jè kjo̱bítsjen‑la̱ jè ra ko̱ꞌsín kàtsò.
Tanga tsa tjín iꞌka ra sko̱nangi nga ki̱tso̱: “¿Mé‑ni satéchjà‑na kjoa̱ ra mejèn‑na nga ꞌsiaa̱n ta nga̱tjì‑la̱ nga ꞌcho ko̱ma‑la̱ jñà kjo̱bítsjen‑la̱ xi̱ta̱ ra iꞌka?
Tsa jè Nainá títsja‑la̱ kjo̱nda a̱ꞌta ꞌtse̱ tsajmì ra tíkjíne, ¿a ndaá tjín tsa ꞌcho ꞌkín‑la̱ tsajmì ra ijye kàtsja‑la̱ kjo̱nda Nainá?”
Tanga jiòn, ꞌkia̱ nga bichioò, ꞌkia̱ nga ꞌyò, ko̱ tsa mé kjoa̱ ra ꞌnià‑isa jiòn, kataꞌyaá‑la̱ nga jè Nainá jeya i̱nchiníkíjna jiòn.
Kì tà nga̱tjì tsa̱jiòn‑no nga jé ska̱jin jñà ra xi̱ta̱ judío ko̱ jñà ra mì tsa xi̱ta̱ judío, ko̱ jñà ra xi̱ta̱ na̱xi̱ndá‑la̱ Nainá.
Isa̱á nda tjín nga ko̱ꞌsín ꞌtia̱àn jiòn koni ꞌsín nga ꞌsiaa̱n ra ꞌa̱n. Ta ñáa̱ kjoa̱ ra ꞌsiaa̱n, ꞌkoa̱á ꞌsín ꞌsiaa̱n koni ꞌsín nda sasén‑la̱ ngaꞌtsì xi̱ta̱. Mì tsa kjo̱nda tsa̱ꞌa̱n batsjía̱, jè jnchro batsjía̱ kjo̱nda ꞌtse̱ xi̱ta̱ ra kjꞌií mé‑ni nga ma katitjokàjin‑ni jé‑la̱.
Ko̱ꞌsín chjíngí‑nájiòn, koni ꞌsín tíkjingí‑la̱ ꞌa̱n, jè Cristo.
Jiòn ꞌndsé ko̱ tichjeé, ndaá tjín koni ꞌsín i̱nchiꞌnià jiòn nga̱ níkítsjen jiòn ra a̱ꞌta tsa̱ꞌa̱n ko̱ ngaꞌtsì kjoa̱ ra ꞌsiaa̱n, ko̱ nga ti̱ꞌkoa̱á i̱nchinitjasòn‑te jè kjo̱téxoma ra ꞌa̱n ísikátoya‑no.
Tanga mején‑na nga nda katasijin‑no, nga ngaꞌtsì xi̱ta̱ ꞌxi̱n, jé Cristo tíjna ítjòn‑la̱ nga jè ma sko̱, ko̱ jè chjo̱ón, jé xi̱ta̱ ꞌxi̱n tíjna ítjòn‑la̱ nga jè ma sko̱, koni ꞌsín nga jè Cristo, jé Nainá tíjna‑la̱ nga jè ma sko̱.
Tsa jngo xi̱ta̱ ꞌxi̱n bíjtsa sko̱ ꞌkia̱ nga chja̱ꞌta‑la̱ Nainá ko̱ tsa ꞌkia̱ ꞌbéna̱jmíya ꞌén‑la̱ Nainá, mì kì tíbexkón‑jìn jè Cristo ra jè tíjna koni sko̱.
Tanga tsa jngo chjo̱ón ra mì kì bíjtsa sko̱ ꞌkia̱ nga chja̱ꞌta‑la̱ Nainá ko̱ tsa ꞌkia̱ nga ꞌbéna̱jmíya ꞌén‑la̱ Nainá, mì kì tíbexkón‑jìn jè ꞌxi̱n‑la̱ ra sko̱ tíjna; nga̱ ꞌkoa̱á ꞌsín jngoya‑la̱ koni tsa isijno ska‑la̱ tsja̱ sko̱.
Nga̱ tsa jè chjo̱ón mì kì bíjtsa jè sko̱, katabíjno ska jnchro; tanga tsa masobá‑la̱ nga bate tsja̱‑sko̱ nga sijno ska‑la̱, isa̱á nda‑ni nga katabíjtsa jnchro jè sko̱.
Jè ra xi̱ta̱ ꞌxi̱n mì kì tjíꞌnde‑la̱ nga ki̱ijtsa jè sko̱, nga̱ xkósòn‑la̱ Nainá‑ní, ko̱ ya̱á a̱ꞌta ꞌtse̱ xi̱ta̱ ꞌxi̱n ꞌya‑la̱ kjoa̱jeya‑la̱ Nainá; tanga ya̱á a̱ꞌta ꞌtse̱ chjo̱ón nga ꞌya‑la̱ kjoa̱jeya‑la̱ ꞌxi̱n‑la̱.
Nga̱ jè ra xi̱ta̱ ꞌxi̱n, mì tsa ya̱ itjoꞌta‑ni a̱ꞌta ꞌtse̱ chjo̱ón, jé chjo̱ón ra ya̱ itjoꞌta‑ni a̱ꞌta ꞌtse̱ xi̱ta̱ ꞌxi̱n.
Ko̱ mì tsa jè nga̱tjì‑la̱ chjo̱ón nga isinda jè xi̱ta̱ ꞌxi̱n, jé nga̱tjì‑la̱ xi̱ta̱ ꞌxi̱n nga isinda jè chjo̱ón.
Tanga ra a̱ꞌta ꞌtse̱ Na̱ꞌín‑ná, tsa tsìn jè xi̱ta̱ ꞌxi̱n, ti̱ꞌkoa̱á tsìn jè chjo̱ón; ko̱ tsa tsìn jè chjo̱ón, ti̱ꞌkoa̱á tsìn jè xi̱ta̱ ꞌxi̱n.
Koni ꞌsín jè chjo̱ón ra tsikínda ítjòn Nainá, ya̱á itjokàꞌta‑ni a̱ꞌta ꞌtse̱ xi̱ta̱ ꞌxi̱n, ko̱ ti̱ꞌkoa̱á jè xi̱ta̱ ꞌxi̱n ya̱á tsin‑ni a̱ꞌta ꞌtse̱ chjo̱ón; tanga ta ngaꞌtsiòo̱, a̱ꞌta ꞌtse̱ Nainá nchrabá‑ni.
Ndaá ti̱kítsjen jiòn, ¿a ndaá tjín tsa jñà íchjín mì kì tjíjtsa sko̱ ꞌkia̱ nga ki̱chja̱ꞌta‑la̱ Nainá?
¿A mí tsa xá ko̱ꞌsín kiꞌchá‑ná nga kjo̱sabà‑ní tsa jngo xi̱ta̱ ꞌxi̱n si̱ìndajò tsja̱sko̱?
Tanga jñà íchjín, kií ko̱ꞌsín kiꞌtsì‑la̱ nga síndajò tsja̱sko̱ nga̱ isa̱á nda batsíjen, nga̱ jè tsja̱sko̱ ma‑ni koni tsa jè nikje xo̱ꞌba̱ ra bíjtsa sko̱.
Tsa yá ra mejèn‑la̱ nga kjꞌií ꞌsín ki̱tso̱ ra a̱ꞌta ꞌtse̱ kjoa̱ kìi̱, ko̱ꞌsín nda katasijin‑la̱, mì tsa kjꞌií ꞌsín nga‑isa‑naji̱n ra ji̱n ko̱ ngaꞌtsì jñà ra na̱xi̱ndá‑la̱ Nainá ma.
Tanga jñà ꞌén ra fì‑isa ra ko̱xin‑no, mì kì ma nda síkítsa̱jna‑no, ta nga̱tjì‑la̱ ꞌkia̱ nga maxkóya jiòn, mì tsa mé kjo̱nda ra sakó‑no, ta isa̱á jnchro kjoa̱ꞌcho sakó‑no.
Jè ra maꞌtsia̱‑ni ra ko̱xín‑no, ꞌkoa̱á ꞌsín iskaꞌta‑na ꞌén, nga ꞌkia̱‑ró nga maxkóya jiòn ra na̱xi̱ndá‑la̱ Cristo ꞌmì‑no, ti̱jiòn‑ró nijòya‑no ijo‑no; mejèn tsa makjiín‑na tsa ꞌkoa̱á ꞌsín i̱nchiꞌnià kitioò.
ꞌKoa̱à‑la ꞌsín ko̱ma ko̱ ꞌsa̱‑najiòn mé‑ni nga jcha̱‑la̱ yá kjòn‑ni ra kixi̱ kjoa̱ nga xi̱ta̱‑la̱ Cristo ma.
Ta nga̱tjì‑la̱ ꞌkia̱ nga maxkóya jiòn, mì tsa ngi ko̱ꞌsín bichi kiti jiòn koni ꞌsín nga kitsjà kjo̱kixi̱ jè Na̱ꞌín‑ná nga si̱kítsjen‑yé ra a̱ꞌta ꞌtse̱ kjoa̱biya‑la̱.
Nga̱ tjín iꞌka ra tsò ra ská‑la̱ bakjèn nga majìn‑la̱ tsjá‑la̱ xákjín jè ni̱ño̱‑la̱, ko̱ skanda maꞌchi̱‑ní; ko̱ jñà ra iꞌka, i̱ma̱á ajò‑la̱ ta nga̱tjì‑la̱ nga mì kì bako̱‑la̱ ni̱ño̱.
¿A tsín‑no niꞌya ñánda̱ nga ma ꞌyò ko̱ bichioò? ¿Mé‑ni nga ko̱ ꞌsín ꞌnià‑no nga nachrjengi‑najiòn ra xi̱ta̱ na̱xi̱ndá‑la̱ Nainá? Ko̱ ti̱ꞌkoa̱á nisobá‑la jñà ndí xi̱ta̱ ra tsìn‑la̱ ra bakjèn. ¿Kó xián ra ꞌa̱n? ¿A maá nda síkítsa̱jna‑najiòn ra a̱ꞌta ꞌtse̱ kjoa̱ kìi̱? Majìn, mì kì ma nda síkítsa̱jna‑no.
Nga̱ a̱ꞌta ꞌtse̱é Na̱ꞌín‑ná nga kjomà‑na koni ꞌsín tjín kjoa̱ ra ísikátoya‑najiòn: Nga jè ni̱tje̱n ꞌkia̱ nga ti̱kjè manga̱tsja xi̱ta̱ kondra̱‑la̱ jè Na̱ꞌín‑ná, iskábé jè ni̱ño̱ nchra̱jín,
kiìchja̱ nga kitsjà‑la̱ kjo̱nda Nainá, isìjòya jè ni̱ño̱ nchra̱jín ko̱ a̱kjòn kitsò: Jè ni̱ño̱ nchra̱jín ra̱kìi̱, jè‑ní ra ijo‑na̱ ra títsja ra ta nga̱tjì tsa̱jiòn; ko̱ꞌsín ti̱jòya‑te jiòn ni̱ño̱ nchra̱jín nga ti̱kítsjen‑yá ra a̱ꞌta tsa̱ꞌa̱n.
ꞌKoa̱á ti̱ꞌsín kiꞌsìn ꞌkia̱ nga ijye tsakjèn; iskábé jè chi̱tsín, nga kitsò: Jè nandá xán ꞌtse̱ uva ra tjíya chi̱tsín ra̱kìi̱, jè jní‑na̱ ra xa̱ájten nga si̱ndajín xi̱tse̱ jngo kjoa̱ ra a̱ꞌta tsa̱jiòn ko̱ Nainá. ꞌKoa̱á ꞌsín ꞌtia̱àn kiꞌta nga ti̱kítsjen‑yá ra a̱ꞌta tsa̱ꞌa̱n ꞌkia̱ nga india‑india ꞌsio̱ò.
ꞌKoa̱á ma‑ni, ꞌkia̱ nga india‑india chji̱ne̱e jiòn jè ni̱ño̱ nchra̱jín ra̱kìi̱, ko̱ ꞌsio̱ya jiòn nandá xán ꞌtse̱ uva jè chi̱tsín ra̱kìi̱, jè kjoa̱biya‑la̱ Na̱ꞌín‑ná ꞌbena̱jmíya jiòn, skanda ꞌkia̱ nga kjꞌi̱í india‑ni ra jè.
ꞌKoa̱á ma‑ni tsa yá ra ta ko̱ꞌsín ski̱ne̱ jè ni̱ño̱ nchra̱jín ra̱kìi̱, ko̱ skꞌí jè nandá ra tjíya chi̱tsín ꞌtse̱ Na̱ꞌín‑ná, tsa mì kì bexkón‑ni kjoa̱ kìi̱, jé tíbátsji‑la̱ ijo‑la̱, nga̱ tíbachrjengi‑ní koni ꞌsín nga ꞌken Jesús nga kitsjà ijo‑la̱ ko̱ nga tsikíxten jní‑la̱.
Kií machjeén‑ni nga nda kjón‑ní ti̱chi̱yajin‑la̱ inìma̱‑no ꞌkia̱ nga ti̱kje chji̱ne̱e jè ni̱ño̱ nchra̱jín ko̱ ꞌsio̱ò jè nandá xán ꞌtse̱ uva ra tjíya chi̱tsín ꞌtse̱ Na̱ꞌín‑ná.
Jè ra bakjèn, ko̱ ꞌbi, tsa mì kì tíbexkón‑ni kjo̱hiꞌin ra kjomàꞌtin ijo‑la̱ Na̱ꞌín‑ná, ti̱jé tíbínè‑la̱ kjo̱hiꞌin ijo‑la̱ ꞌkia̱ nga bakjèn ko̱ ꞌbi.
ꞌKoa̱á ma‑ni nga ko̱ꞌsín ꞌñó kjìn ma‑ni ra ya̱ títsa̱jnajin‑najiòn ra ꞌñó kiya ko̱ ra inchife ngaꞌñó‑la̱, skanda tjín iꞌka ra ijye ꞌken.
Tsa jién‑la ra nda kjòn si̱chi̱ya ítjòn‑lá jè inìma̱‑ná kóꞌsín titsa̱jneé, mí‑la tsa ko̱tjín kjo̱hiꞌin tsjá‑ná Na̱ꞌín‑ná.
Tanga tsa jè Na̱ꞌín‑ná tsjá‑ná kjo̱hiꞌin, kií‑ní nga mejèn‑la̱ nga si̱ikixi̱ya‑ná mé‑ni nga mì ya̱ ta̱ña si̱kjieén kjo̱hiꞌin ra mì feheꞌta ra ko̱ko̱‑la̱ jñà xi̱ta̱ i̱sàꞌnde ra mì kì bexkón Nainá.
ꞌKoa̱á ma‑ni jiòn ndí ꞌndsé, ꞌkia̱ nga ki̱tsa̱jnajtín jiòn nga ki̱chioò ra a̱ꞌta ꞌtse̱ Na̱ꞌín‑ná, jchíña‑la xàngio̱o nga jngó jngó‑no.
Tsa yá ra ꞌñó ajò‑la̱, ya̱ katakjèn kjòn ya̱ niꞌya‑la̱, mé‑ni nga mì kì kjo̱hiꞌin tsjá‑no Nainá tsa ꞌkia̱ nga mì kì nda ꞌsia̱an ꞌkia̱ nga ko̱xkóya. A̱ꞌta ꞌtse̱ kjoa̱ ra kjꞌií‑isa, ꞌkia̱ kjòn nda sikíxi̱ya‑no ꞌkia̱ nga kijchòjkon‑no.
Jiòn ndí ꞌndsé ko̱ ndí tichjeé, mején‑na nga nda katasijin‑najiòn kóꞌsín tjín ra a̱ꞌta ꞌtse̱ kjoa̱chji̱ne̱ ra tsjá Inìma̱ Tsje‑la̱ Nainá mé xá ra ꞌsie̱én ra a̱ꞌta ꞌtse̱.
Ndaá tjíjin‑najiòn, ꞌkia̱ nga ti̱kje ya̱ makjiín‑no ra a̱ꞌta ꞌtse̱ Nainá, ya̱á tsangìꞌta‑la jiòn nga xìn ndi̱yá kiìko̱‑no jñà xkósòn ra mì kì ma‑la̱ chja̱ ra nainá tsò‑la̱ xi̱ta̱.
ꞌKoa̱á ma‑ni nga ko̱ꞌsín katasijin‑no, ni̱jngo ra ma ki̱tso̱: “¡Taxki̱ katamaꞌtin Jesús!”, tsa a̱ꞌta ꞌtse̱ Inìma̱ Tsje‑la̱ Nainá tíchja̱‑ni. Ko̱ ti̱ꞌkoa̱á tsa mì a̱ꞌta ꞌtse̱ Inìma̱ Tsje‑la̱ Nainá tíchja̱‑ni, mì kì yá ra ma ki̱tso̱: “Jè Jesús ra tíjna ítjòn‑ná.”
Ya̱ na̱xi̱ndá‑la̱ Nainá, kjín ndi̱yá tjín‑ni jñà kjoa̱chji̱ne̱ ra tjábé‑la̱ mé‑ni nga kjín ndi̱yá xá ra ma ꞌsi̱in‑ni, tanga ti̱jé‑ni Inìma̱ Tsje‑la̱ Nainá ra tsjá ngaꞌtsì kjoa̱chji̱ne̱ kìi̱.
Kjín ndi̱yá‑la̱ kóꞌsín nga níxáꞌtá‑lá Nainá, tanga ti̱jé‑ni Na̱ꞌín‑ná ra ma jè ni‑la̱ xá.
Nga jngó jngó xi̱ta̱, tjábé‑la̱ jngo kjoa̱chji̱ne̱ ra bakón jè Inìma̱ Tsje‑la̱ Nainá, mé‑ni nga katasakó‑ni kjo̱nda a̱ꞌta ꞌtse̱ ngaꞌtsì xi̱ta̱ na̱xi̱ndá‑la̱ Nainá.
Tjín iꞌka xi̱ta̱ ra a̱ꞌta ꞌtse̱ Inìma̱ Tsje‑la̱ Nainá ꞌbì‑la̱ nga ma‑la̱ katachja̱ ꞌén ra ꞌñó chji̱ne̱ tjín, ko̱ tjín iꞌka ra ꞌbì‑la̱ nga katachja̱ koni ꞌsín tjín kjo̱bítsjen ra tjíꞌma‑la̱ Nainá, tanga ti̱jé‑ni Inìma̱ Tsje‑la̱ Nainá ra tsjá‑la̱ kjoa̱chji̱ne̱.
Tjín ra ko̱ꞌsín ꞌbì‑la̱ nga nda katabáꞌta ikon Nainá, ti̱ꞌkoa̱ ti̱jé‑ní Inìma̱ Tsje‑la̱ Nainá ra tsjá‑la̱ nga ko̱ꞌsín ꞌsín; ko̱ tjín ra ko̱ꞌsín ꞌbì‑la̱ nga ma‑la̱ katasínda‑ni xi̱ta̱ ra kiya, tanga ti̱jé‑ni Inìma̱ Tsje‑la̱ Nainá ra ko̱ꞌsín tsjá‑la̱.
Tjín ra ko̱ꞌsín ꞌbì‑la̱ nga ma‑la̱ ꞌsín kjo̱xkón ra nda tjín, ko̱ tjín ra ko̱ꞌsín ꞌbì‑la̱ nga ma‑la̱ chja̱ ngajo‑la̱ Nainá. Tjín ra ko̱ꞌsín ꞌbì‑la̱ nga nda machi̱yajin‑la̱ yá ꞌtse̱ ngaꞌñó ra síchjeén nga jngó jngó xi̱ta̱ ra ꞌbéna̱jmíya. ¿A ꞌtse̱é Inìma̱ Tsje‑la̱ Nainá o̱ ra majìn‑ní? Ko̱ tjín ra ko̱ꞌsín ꞌbì‑la̱ nga ma‑la̱ chja̱ ꞌén ra ta jè fìya‑la̱, ko̱ tjín ra ma‑la̱ síkatoya‑ni kóꞌsín tsò‑ni jñà ꞌén kìi̱.
Tanga ti̱jé‑ni Inìma̱ Tsje‑la̱ Nainá ra ta jè ta jngo‑ni ra ma‑la̱ ko̱ꞌsín ꞌsín ngaꞌtsì kjoa̱ kìi̱ nga síkaꞌbí‑la̱ nga jngó jngó xi̱ta̱ ñáa̱ kjoa̱chji̱ne̱ ra jè mejèn‑la̱ nga tsjá‑la̱.
Ta jngo ma‑ni ijo‑ná, tanga kjín ndi̱yá‑la̱ mé ra chja̱ꞌnda; tanga ni̱ꞌsín ko̱ꞌsín kjìn ndi̱yá tjín‑ni mé ra chja̱ꞌnda, ta jngoó ma‑ni ta ngaꞌtsiòo̱; ꞌkoa̱á ti̱ꞌsín tjín ra a̱ꞌta ꞌtse̱ na̱xi̱ndá‑la̱ Cristo.
Nga̱ ti̱jé‑ni Inìma̱ Tsje‑la̱ Nainá ra tíjnajin inìma̱‑ná ꞌkia̱ nga isatíndé ngaꞌtsí‑ná, mé‑ni nga ta jngoó ijo ko̱ma‑ná, ni̱ꞌsín ta yá xi̱ta̱‑ni; a xi̱ta̱ judío‑ní o̱ ra mí tsa xi̱ta̱ judío; a xi̱ta̱ chi̱ꞌnda‑ní o̱ ra mí tsa xi̱ta̱ chi̱ꞌnda. Nga̱ jngoó ndi̱yá‑la̱ Inìma̱ Tsje‑la̱ Nainá ra kitsjá‑ná.
Jè ijo‑ná mì tsa ta jngo tjín‑ni kóꞌsín nga ꞌki; kjín ndi̱yá tjín‑ni mé ra ta̱ chja̱ꞌnda.
Tsa jè ndsa̱ké ki̱tso̱: “¿Mé‑ni mì tsa tsja xi̱ta̱ kjomà‑na ra ꞌa̱n? Mì‑la tsa ya̱ chjà‑naa̱ ya̱ a̱ꞌta ꞌtse̱ ijo.” Ni̱ꞌsín ko̱ꞌsín ki̱tso̱ mì kì ko̱ma tjáhixìn, nga̱ ta jngoó ijo tjín‑ni.
Ko̱ tsa jè chíká‑ná ki̱tso̱: “¿Mé‑ni mì tsa xko̱n xi̱ta̱ kjomà‑na ra ꞌa̱n? Mì‑la tsa ya̱ chjà‑na ya̱ a̱ꞌta ꞌtse̱ ijo.” Ni̱ꞌsín ko̱ꞌsín ki̱tso̱ mì kì ko̱ma tjáhixìn, nga̱ ta jngoó ijo tjín‑ni.
Jè ijo‑ná tsa ngi ta xkén ko̱ma tíjngo, ¿ñánda̱ si̱jna jè chíká‑ná mé‑ni nga ko̱ma ki̱náꞌyá‑ná? Ko̱ tsa jè ijo‑ná, ngi ta chíká‑ná ko̱ma tíjngo, ¿ñánda̱ si̱jna nitjén ra ko̱ma chjón‑jtá‑né?
Tanga jè Nainá, ya̱á isíkíhijyo i̱ꞌnde‑la̱ ñánda̱ nga nda isasèn‑la̱ ra jè, nga jngó jngó sko̱ya‑la̱ ijo‑ná.
Tsa ta jngo sko̱ya tjín‑ni ijo‑ná, mí‑la tsa ngi ijo tíjngo‑jìn.
Kixi̱í kjoa̱ ni̱ꞌsín kjìn sko̱ya tjín‑ni ijo‑ná, tanga ta jngoó ijo ma‑ni.
Jè xkén mì kì ma ki̱tso̱‑la̱ jè ndse̱é: “Mì kì machjeén‑na ra ji̱.” Ti̱ꞌkoa̱á jè ské, mì kì ko̱ma tsa ki̱tso̱‑la̱ jñà ndsa̱ké: “Mì tsa mé machjeén jiòn ra a̱ꞌta tsa̱ꞌa̱n.”
Jñà jnchro isa̱ ꞌñó machjeén ra chja̱ꞌnda ijo‑ná jñà ra ko̱ꞌsín tsijen koni tsa mí mé ngaꞌñó tjín‑la̱.
A̱ꞌta ꞌtse̱ ijo‑ná, jñà ra ko̱ꞌsín ma‑ná nga mì tsa ꞌñó ꞌyaxkén, ta isa̱á jnchro, jñá jnchro isa̱ ꞌñó nda níkáyeé nikje mé‑ni nga isa̱ nda kataꞌyaxkón‑la̱. Bijtsaꞌma‑né jè ijo‑ná, jñà ra ko̱ꞌsín ma‑ná nga mì kì tjíꞌnde nga jcha̱‑la̱,
ko̱ jñà ra nda tsijen‑ni, mì kì machjeén‑la̱ nga sijtsaꞌma. Jè Nainá, ꞌkoa̱á ꞌsín tsikínda ijo‑ná nga isa̱ ꞌñó nda kataꞌyaxkón jñà ra ko̱ꞌsín ma‑ná nga isa̱ chiba chjí‑la̱,
mé‑ni nga jngó jngó sko̱ya ijo‑ná nda kjón katatsabaya xákjín, ko̱ katatsjá ngaꞌñó kañá‑la̱ xákjín ngaꞌtsiòo̱.
Tsa ꞌkia̱ ñánda̱ nga mahajò ijo‑ná, ta mahajò tíjngo‑ní. Ko̱ tsa ꞌkia̱ ñánda̱ nga tíꞌyaxkón, ndaá ꞌse ijye‑la̱ nga tíjngo ijo.
Jiòn, ꞌkoa̱á ꞌsín jngoya‑la̱ koni tsa ijo‑la̱ Cristo ma jiòn, nga kja̱ tjín kja̱ tjín‑no xá ra a̱ꞌta ꞌtse̱ Cristo.
Nainá, ꞌkoa̱á ꞌsín iskosòn‑la̱ mé xá ra ꞌsi̱in xi̱ta̱: jè ra maꞌtsia̱ kjòn‑ni isíkítsa̱jna ya̱ a̱jin na̱xi̱ndá‑la̱, xi̱ta̱ ra jè bíxáya‑la̱ nga síkaꞌbísòn ꞌén‑la̱; ra ijchò jò‑ni isíkítsa̱jna jñà xi̱ta̱ ra ma‑la̱ chja̱ ngajo‑la̱, ko̱ ra ijchò jàn‑ni isíkítsa̱jna jñà ra nda ma‑la̱ ko̱kòn‑ya ꞌén‑la̱, ko̱ ti̱ꞌkoa̱á isíkítsa̱jna jñà ra ma‑la̱ ꞌsi̱in kjo̱xkón, a̱kjòn isíkítsa̱jna‑te jñà ra ma‑la̱ si̱inda‑ni xi̱ta̱ ra kiya, ko̱ jñà ra ma‑la̱ ko̱si̱ko̱ꞌta xi̱ta̱ xákjén, ko̱ jñà ra ma‑la̱ kítsa̱jna ítjòn‑la̱ xi̱ta̱ na̱xi̱ndá‑la̱, ko̱ jñà ra kjꞌií ꞌén chja̱ ra mì yá xi̱ta̱ ma‑la̱ kótsò‑ni.
Mì tsa ta ngaꞌtsì‑ni nga bíxáya‑la̱ Nainá nga síkaꞌbísòn ꞌén‑la̱; ko̱ mì tsa ta ngaꞌtsì‑ni nga ko̱ꞌsín ꞌbì‑la̱ nga ma‑la̱ chja̱ ngajo‑la̱ Nainá. Ko̱ ni̱ mì tsa ta ngaꞌtsì‑ni nga ko̱ꞌsín ꞌbì‑la̱ nga ꞌñó nda ma‑la̱ bakón‑ya ꞌén‑la̱ Nainá; ko̱ mì tsa ta ngaꞌtsì‑ni nga ko̱ꞌsín ꞌbì‑la̱ nga ma‑la̱ ꞌsín kjo̱xkón ra ꞌtse̱ Nainá;
ti̱ꞌkoa̱á mì tsa ta ngaꞌtsì‑ni nga ko̱ꞌsín ꞌbì‑la̱ nga ma‑la̱ sínda‑ni xi̱ta̱ ra kiya. Ko̱ ti̱ꞌkoa̱á mì tsa ta ngaꞌtsì‑ni nga ko̱ꞌsín ꞌbì‑la̱ nga ma‑la̱ chja̱ ꞌén ra ta jè fìya‑la̱; ko̱ ni̱ mì tsa ta ngaꞌtsì‑ni nga ko̱ꞌsín ꞌbì‑la̱ nga ma‑la̱ síkatoya jñà ꞌén kìi̱.
Jè tjatsji jiòn jè kjoa̱chji̱ne̱‑la̱ Nainá ra isa̱ nda tjín.
Tanga tjín jngo ndi̱yá ra ꞌa̱n kokon‑no ra isa̱ ꞌñó nda tjín.
Tsa kjìn ndi̱yá tjín‑ni ꞌén ra chjàa̱ ra ta ꞌa̱n fìya‑na, ko̱ tsa skanda ma‑na chjàa̱ ꞌén ra chja̱ jñà ìkja̱li̱, tanga tsa mí tsjake̱‑naa̱ xi̱ta̱ ra kjꞌií, mí‑la tsa mé chjí‑la̱ jñà ꞌén ra chjàa̱; ꞌkoa̱à‑la ꞌsín ꞌki‑na koni tsa jngo ki̱cha̱ ra faháya‑la̱, ko̱ koni jngo chro̱ba̱ ra tsján fane.
Tsa maá‑na nga nda chjà ngajo‑la̱ Nainá ko̱ tsa ndaá fìya ijye‑na kóꞌsín tjín ngaꞌtsì kjoa̱ ra jè Nainá tjíꞌma‑la̱, tsa ꞌñó tjín‑na ra ꞌmì kjoa̱chji̱ne̱, ko̱ tsa ti̱ꞌkoa̱á ꞌñó nda makjiín‑na a̱ꞌta ꞌtse̱ Nainá nga skanda maá‑na sijtíya‑la̱ jñà nindo; tanga tsa mì tsjake̱‑naa̱ xi̱ta̱ ra kjꞌií, ni̱ ta mé‑la chjí‑ina.
Tsa maá‑na tsja ijye ngaꞌtsì tsajmì ra tjín‑na nga katakjèn jñà ra xi̱ta̱ i̱ma̱, ko̱ tsa skanda tsja‑náa̱ ijo‑na̱ nga katatì ya̱ a̱jin niꞌí, tanga tsa mì tsjake̱‑naa̱ jñà xi̱ta̱ ra kjꞌií, takó ni̱mé ra sikíjne.
mì tsa ta ꞌsín ta ma‑jìn; mì tsa ta kjo̱nda ꞌtse̱ bátsji; mì tsa sasa majti‑la̱ ko̱ mì tsa ya̱ bíjin takòn kiꞌta mé kjoa̱ ra maꞌtin;
ti̱ꞌkoa̱á mì tsa matsjajin‑la̱ ꞌkia̱ nga mé kjoa̱ꞌcho ra ꞌsín xi̱ta̱; tanga jè, tsjaá ꞌse‑la̱ a̱ꞌta ꞌtse̱ kjoa̱kixi̱ ra ꞌsín xi̱ta̱;
Jngo xi̱ta̱ ra tsjake jñà xi̱ta̱ ra kjꞌií, mì tsa jè fì‑ni mé kjoa̱ ra tjín‑la̱ xi̱ta̱, mì tsa chi̱ba̱ tjín‑la̱ kóꞌki nga makjiín‑la̱, kóꞌki nga sko̱óña kjoa̱ ko̱ kóꞌki nga chíkjoa̱jin‑la̱ ta mé kjoa̱‑ni.
Jngo xi̱ta̱ ra tsjake jñà xi̱ta̱ ra kjꞌií, ꞌkoa̱á ꞌsín ꞌki ko̱ma kiꞌta. Tanga ki̱jchó ni̱chjin nga mì ti̱ yá ra ꞌse̱‑ni ra ki̱chja̱ ngajo‑la̱ Nainá, nga mì ti̱ yá ra ki̱chja̱‑ni ꞌén ra kjꞌií tsò, ti̱ꞌkoa̱á mì ti̱ yá ra tjábé‑la̱ kjo̱bítsjen ra tjíꞌma‑la̱ Nainá.
Ta nga̱tjì‑la̱, kjè tsa nda ꞌya ijyeé kjo̱bítsjen ra tjíꞌma‑la̱ Nainá, ko̱ kjè kì tsa nda nakjoá ngajo‑lá Nainá koni ꞌki tjínè‑la̱ nga ki̱nákje̱é.
Tanga ꞌkia̱ nga ki̱jchò ni̱chjin nga ki̱tjasòn kjo̱bítsjen‑la̱ Nainá nga ni̱ì‑ti̱‑mé jchi̱jaꞌta‑la̱, ya̱á kje̱heꞌtà jè ra ta chiba machi̱ya‑ná ꞌndi̱‑ni̱.
ꞌKia̱ nga ti̱ꞌsa̱ i̱tsé‑na, ꞌkoa̱á ꞌsín chjàa̱ ko̱ ꞌkoa̱á ꞌsín síkítsjen, ti̱ꞌkoa̱á ꞌkoa̱á ꞌsín machi̱ya‑na koni tsa jngo ndí ti i̱tsé; tanga ꞌkia̱ nga ijye kjójchíngaa̱ kítsjin‑náa̱ ngaꞌtsì ra kjoa̱ ꞌtse̱ i̱xti.
ꞌNdi̱‑ni̱, ta ꞌkoa̱á ꞌsín tsijen‑ná Nainá koni tsa ꞌkia̱ nga chiꞌsén jngeé chi̱tsín ra ijye tímaxa̱. Tanga ki̱jchò ni̱chjin nga nda kjón jchíꞌén Nainá. ꞌNdi̱ ꞌndi̱, ta chibaá tjín‑ni koni ꞌsín nga fìya‑na, tanga tíjna jngo ni̱chjin nga ske kjòo̱n kóꞌsín nga jè Nainá tsijen‑la̱ ra a̱ꞌta tsa̱ꞌa̱n.
ꞌNdi̱ ꞌndi̱, ján tjín‑ni kjoa̱ ra tjítsa̱jna kiꞌta: Jè kjoa̱ nga makjiín‑ná a̱ꞌta ꞌtse̱ Nainá, jè kjoa̱ nga tjíjngo takén nga chiñá‑lá jè kjo̱nda ra tsjá‑ná Nainá, ko̱ jè, kóꞌsín nga tsjacheé xi̱ta̱ ra kjꞌií. Tanga jè ra tíjna ítjòn kjòn‑nì, jé‑ní kóꞌsín nga tsjacheé xi̱ta̱ ra kjꞌií.
Ko̱ꞌsín jè isa̱ ꞌñó nda tangíꞌta‑la jè ra ꞌmì kjo̱tsjacha; tanga ti̱ꞌkoa̱á ꞌñó tjatsji‑te jñà kjoa̱chji̱ne̱ ra tsjá jè Inìma̱ Tsje‑la̱ Nainá. Ko̱ jè ra isa̱ ꞌñó chjí‑la̱, jé‑ní nga ki̱nákjoa̱ ngajo‑lá Nainá.
Jè ra kjꞌií ꞌén chja̱ ra mì yá xi̱ta̱ ma‑la̱ kótsò‑ni, mì tsa taxki̱ xi̱ta̱‑jìn ra tíchja̱‑la̱, jé sabá Nainá ra tíchja̱ꞌta‑la̱. Nga̱ mì kì yá ra machi̱ya‑la̱ ꞌén ra chja̱, ta nga̱tjì‑la̱, a̱ꞌta ꞌtse̱ Inìma̱ Tsje‑la̱ Nainá nga tíchja̱ꞌma.
Tanga jñà xi̱ta̱ ra Nainá chja̱ ngajo‑la̱, jñá chja̱‑la̱ xi̱ta̱, mé‑ni isa̱ nda katafìya‑la̱ ra a̱ꞌta ꞌtse̱ Nainá, ko̱ nga kataꞌñó‑isa ikon, ti̱ꞌkoa̱ síje ikon ngaꞌtsiòo̱.
Jè ra kjꞌií ꞌén chja̱ ra mì yá xi̱ta̱ ma‑la̱ kótsò‑ni, ta jé sakó‑la̱ ngaꞌñó; tanga jè ra chja̱ ngajo‑la̱ Nainá, ꞌkia̱ nga ꞌbéna̱jmíya, jñà xi̱ta̱ na̱xi̱ndá‑la̱ Nainá sakó‑la̱ ngaꞌñó.
Mején‑na tsa ngaꞌtsì‑najiòn ma‑no ki̱nákjoa̱a ra kjꞌií ꞌén. Tanga isa̱á‑la ta nda‑ni tsa jè Nainá ki̱nákjoa̱ ngajo‑la. Nga̱ isa̱á ꞌñó chjí‑la̱ jè ra Nainá chja̱ ngajo‑la̱, nda mí ꞌkoa̱‑ni koni jè ra kjꞌií ꞌén chja̱, ra mì yá xi̱ta̱ ma‑la̱ kótsò‑ni. Kja̱ ta̱ jngoó‑la tsa tjín xi̱ta̱ ra ma‑la̱ si̱ikatoya kótsò‑ni ꞌén ra̱kìi̱, mé‑ni isa̱ nda sa̱kò‑isa‑la̱ ngaꞌñó xi̱ta̱ na̱xi̱ndá‑la̱ Nainá.
Jiòn ꞌndsé ko̱ tichjeé, ꞌkoa̱á ꞌsín jngoya‑la̱, tsa ꞌkia̱ ꞌa̱n ra kijchòꞌtsè‑najiòn, tsa ta kjꞌií ꞌén kichjà‑najiòn jè ra mì kì ko̱chi̱ya‑no, ¿mé kjo̱nda ra sa̱kò‑najiòn, tsa mì tsa jè kichjà‑najiòn jè ꞌén ra Nainá síchi̱ya‑na, ko̱ jè kjo̱bítsjen ra tsjá Nainá, ko̱ jñà ꞌén ra ꞌa̱n chjà ngajo‑la̱ Nainá nga bakon‑yá‑najiòn?
Skanda jñà tsajmì‑la̱ xi̱ta̱ ra síkjane, ¿kóꞌsín jcha̱‑la̱ ñáa̱‑ni ra tífane, tsa mì kja̱ kjꞌií kja̱ kjꞌií ki̱tso̱ jta̱‑la̱ nga jngó jngóo̱, koni tsa jè chrjoo̱ ko̱ jè níꞌñó?
ꞌKoa̱á jngoya‑la̱ jè chrjoo̱ ra ꞌtse̱ xi̱ta̱ kjo̱jchán, tsa mì kì nda ski̱ꞌndá, ¿kóꞌsín ma‑ni nga kítsa̱jnanda nga ki̱ìꞌtsia̱ kjo̱jchán?
ꞌKoa̱á ti̱ꞌsín ma ra a̱ꞌta tsa̱jiòn, tsa mì kì jñà ki̱nákjoa̱ jiòn ꞌén ra nda fìya‑ná, ¿kóꞌsín ma jcha̱‑la̱ mé ꞌén‑ni ra i̱nchinakjoá jiòn? Tsa mì kì yá ra ki̱ya‑la̱ kótsò‑ni, koni tsò‑ni kjoa̱, ta i̱sén‑la i̱nchinakjoá‑jin jiòn.
Kixi̱í kjoa̱ taxki̱ kjín‑la ndi̱yá‑la̱ ꞌén ra tjín ta nga tíjngo ya̱ i̱sàꞌnde, tanga chja̱á‑ni kóꞌsín tsò nga jngó jngó sko̱ya ꞌén.
Tsa mì kì fìya‑na ra ꞌa̱n kóꞌsín tsò‑ni ꞌén ra tíchja̱ jngo xi̱ta̱, ꞌkoa̱á ꞌsín ko̱ma‑na nga jè xi̱ta̱ ra̱kìi̱, xín i̱ꞌnde‑la̱. Ko̱ ti̱ꞌkoa̱á ra jè, ꞌkoa̱á ꞌsín ko̱ma‑la̱ nga xìn i̱ꞌndeé tsa̱ꞌa̱n, ta nga̱tjì‑la̱ nga̱ mì kì kji̱ꞌnchré jñà ꞌén ra chjàa̱ ra ꞌa̱n.
Ra jiòn, ta jé ꞌñó fatsjio jñà kjoa̱chji̱ne̱ ra tsjá jè Inìma̱ Tsje‑la̱ Nainá, tanga isa̱á nda‑ni nga jè isa̱ ꞌñó tjatsjio jè kjoa̱chji̱ne̱ ra ko̱ma ko̱si̱ko̱ꞌta jñà xi̱ta̱ na̱xi̱ndá‑la̱ Nainá nga isa̱ nda ꞌse̱‑isa‑la̱ ngaꞌñó.
ꞌKoa̱á ma‑ni, jè xi̱ta̱ ra kjꞌií tsò ꞌén ra chja̱, katasíjéꞌta‑la̱ Nainá mé‑ni nga ꞌse̱‑la̱ ngaꞌñó nga ma ꞌke̱èna̱jmíya kótsò‑ni jè ꞌén ra chja̱.
ꞌA̱n, ꞌkia̱ nga chjàꞌtà‑la̱ Nainá tsa kjꞌií tsò ꞌén ra tíchjàa̱, jè ra ni̱ mì ꞌa̱n fìya‑na, tà jé inìma̱‑na̱ ra tíchja̱, tanga jè kjo̱bítsjen‑na̱, mì kì mé ngaꞌñó sakò‑la̱.
Tanga, ¿mé ra ꞌsiaa̱n tsa ꞌkoa̱? Jé‑la ra machjeén, ꞌkia̱ nga kitsáꞌba‑la̱ Nainá, ꞌkoa̱á ꞌsín kichjàꞌta‑la̱ koni ꞌsín jè Inìma̱ Tsje‑la̱ Nainá síchi̱ya‑la̱ inìma̱‑na̱, tanga ko̱ó jngo ꞌén ra ti̱ꞌkoa̱á ꞌa̱n fìya‑na. Tsa ꞌkia̱ nga see̱ ra a̱ꞌta ꞌtse̱, ꞌkoa̱á ꞌsín see̱ koni ꞌsín jè Inìma̱ Tsje‑la̱ Nainá si̱ichi̱ya‑na, tanga jngoó so ra ti̱ꞌkoa̱á ꞌa̱n fìya‑na.
ꞌKia̱ nga ki̱nákjoa̱ꞌta‑la̱ Nainá koni ꞌsín nga si̱ichi̱ya‑li jè Inìma̱ Tsje‑la̱, tsa ta jñá ꞌén ki̱nákji̱i ra mì yá xi̱ta̱ machi̱ya‑la̱, ¿kóꞌsín ko̱ma‑ni ki̱tso̱ xi̱ta̱ ra káꞌnchré‑li: “Ko̱ꞌsín katama koni ꞌsín nga kasi”, tsa mì kì kàfìya‑la̱ jè ꞌén ra kanakjí?
Kixi̱í‑la kjoa̱, ndaá‑la tjín koni ꞌsín nga ꞌbì‑la̱ ji̱ kjo̱nda Nainá, tanga ni̱mé ngaꞌñó sa̱kò‑la̱ jñà ra káꞌnchré‑li, nga̱ mì kì kàfìya‑la̱ koni ꞌsín nga kasi.
ꞌA̱n, tsjaá‑la̱ kjo̱nda Nainá nga̱ isa̱á nda ma‑na chjà ꞌén ra mì kì tsa yá xi̱ta̱ fìya‑la̱; tanga ra jiòn, mì tsa ko̱ꞌsín nda nakjoá jiòn.
Tanga ya̱ a̱jin na̱xi̱ndá‑la̱ Nainá, isa̱á‑la nda‑ni tsa tà ꞌòn ꞌén kichjà‑la̱ ra kjo̱bítsjen tji̱ko̱, mé‑ni nga ma ꞌkenájmíya‑la̱ ra kjꞌií xi̱ta̱ ko̱ mì ꞌkoa̱‑ni tsa te jmi ꞌén kichjàa̱ ra kjꞌií tsò ra mì yá ki̱ya‑la̱.
Jiòn ꞌndsé ko̱ tichjeé, kì ko̱ꞌsín níkítsjen koni tsa i̱xti. Tanga ra a̱ꞌta ꞌtse̱ kjoa̱ꞌcho, ko̱ꞌsín ꞌtia̱àn koni jñà i̱xti ra kjè kì fìya‑la̱. Tanga ra a̱ꞌta ꞌtse̱ kjo̱bítsjen‑no, tjaya jchá‑la takòn.
ꞌKia̱ nga nakjé ꞌén ra mì yá xi̱ta̱ machi̱ya‑la̱, jngoó kjo̱xkón tíbakón‑la̱ Nainá jñà xi̱ta̱ ra mì kì makjiín‑la̱, mì tsa jñà‑jìn xi̱ta̱ ra ijye makjiín‑la̱. Tanga ꞌkia̱ nga nakjoá ngajo‑lá Nainá, jñà tínakjoá‑la̱ xi̱ta̱ ra ijye makjiín‑la̱ mì tsa jñà‑jìn ra kjè kì makjiín‑la̱.
Tsa ꞌkia̱ nga ko̱xkóya na̱xi̱ndá‑la̱ Nainá, tsa kjꞌií tsò ꞌén ki̱chja̱ ngaꞌtsiòo̱ ra mì kì yá xi̱ta̱ machi̱ya‑la̱, ko̱ tsa ꞌkia̱ chi̱ba̱‑la̱ kjoa̱haꞌsen jngo xi̱ta̱ ra kjè tsa ya̱ bijchó ra mì kì makjiín‑la̱ ꞌén‑la̱ Nainá, ¿a mí tsa ki̱tso̱: “Skáa̱‑la̱ jñà xi̱ta̱ kìi̱”?
Tanga tsa ngaꞌtsì‑no, jè Nainá i̱nchinakjoá ngajo‑la, ko̱ tsa ꞌkia̱ chi̱ba̱‑la̱ kjoa̱haꞌsen jngo xi̱ta̱ ra kjè kì tsa ya̱ bijchó ra mì kì makjiín‑la̱ ꞌén‑la̱ Nainá, tsa kji̱ꞌnchré‑no koni ꞌsín nga i̱nchinakjoá ngajo‑la Nainá, ko̱kjiín‑la̱ ko̱ ti̱ꞌkoa̱á ko̱chi̱yaá‑la̱ nga xi̱ta̱ jé‑ní.
Ya̱á jcha̱‑la̱ ngaꞌtsì kjoa̱ꞌcho ra tjíjin inìma̱‑la̱ ko̱ ko̱se̱n-xkóꞌnchi‑ní nga ko̱se̱n-niñanè i̱sén‑la̱ ya̱ a̱ꞌta nángi nga ske̱xkón Nainá ko̱ ꞌkoa̱á ꞌsín ki̱tso̱ nga kixi̱í kjoa̱ nga ya̱á tíjnajin kiti‑no Nainá.
Jiòn ꞌndsé ko̱ tichjeé, ¿kó tsò‑ni kjoa̱ kìi̱? Tsó‑ni, ꞌkia̱ nga ko̱xkóya jiòn nga jeya si̱kíjna Nainá, jngó jngó‑no ti̱nga̱tsja kjo̱tjò‑no Nainá; jngo ra katase, jngo ra katabakón‑ya, jngo ra kataꞌbéna̱jmí kóꞌsín nga Nainá tísíchi̱ya‑la̱, ko̱ jngo ra kjꞌií ꞌén katachja̱ ra mì yá xi̱ta̱ machi̱ya‑la̱, ko̱ jngo katasíkatoya‑ni ꞌén ra̱kìi̱. Ko̱ꞌsín ꞌtia̱àn nga jngó jngó‑no mé‑ni isa̱ tse ngaꞌñó kataꞌse-isa‑no, jiòn ra na̱xi̱ndá‑la̱ Nainá ꞌmì‑no.
Tsa ꞌkia̱ nga mejèn‑no ki̱nákjoa̱a ꞌén ra kjꞌií tsò ra mì yá xi̱ta̱ machi̱ya‑la̱, machjeén‑ní tsa ta jò, ko̱ tsa ta jàn xi̱ta̱ katachja̱; tanga jngó jngó katachja̱; ko̱ jngo ra katasíkatoya‑ni kóꞌsín tsò‑ni ꞌén kìi̱.
Tsa tsìn ra ma‑la̱ síkatoya‑ni ꞌén kìi̱, tà jyò katitsa̱hijyo jnchro ya̱ a̱jin na̱xi̱ndá‑la̱ Nainá; ta ya̱á a̱jin inìma̱‑la̱ katabáko̱ Nainá.
ꞌKoa̱á ti̱ꞌsín tjín a̱ꞌta ꞌtse̱ xi̱ta̱ ra chja̱ ngajo‑la̱ Nainá; tsa jò ko̱ tsa jàn ma‑ni, tjíné‑la̱ nga jngó jngó ki̱chja̱ mé‑ni nga jñà xi̱ta̱ ra iꞌka ra kji̱ꞌnchré, jñá‑ní ra ki̱tso̱‑ni a ndaá tjín o̱ ra majìn‑ní.
Tsa ki̱tjojin jngo ra ya̱ títsa̱jna nga ki̱tso̱: “Jngo ꞌén tísíchi̱ya‑na Nainá”, machjeén‑ní nga jè ra tíchja̱ ítjòn katatsjáꞌnde‑la̱ nga katachja̱ mé ꞌén ra tísíchi̱ya‑la̱ Nainá.
ꞌKoa̱á ꞌsín ko̱ma nga ngaꞌtsì ra ma‑no nakjoá ngajo‑la̱ Nainá, nga ko̱maá jngó jngó ꞌkéna̱jmíya mé‑ni nga isa̱ nda ko̱chi̱ya-isa‑no ko̱ sa̱kò-isa‑no ra kjo̱tsja.
Jñà xi̱ta̱ ra chja̱ ngajo‑la̱ Nainá, jñá tjín‑la̱ kinda̱ kóꞌsín nga ki̱chja̱ ngajo‑la̱ Nainá.
Nga̱ jè Nainá, mì kì sasén‑la̱ ñánda̱ tjín kjo̱si ko̱ ñánda̱ nga ta tjín ta ma kjoa̱. Ya̱á sasén‑la̱ ñánda̱ nga tjín kjoa̱ꞌnchán.
Koni ꞌsín chon tíjngo ñánda̱ nga maxkóya xi̱ta̱‑la̱ Nainá,
machjeén‑ní nga jñà íchjín jyò katitsa̱jna ꞌkia̱ nga tímaxki̱ya ꞌén‑la̱ Nainá, nga̱ mì kì tjíꞌnde‑la̱ nga ma ki̱chja̱; koni ꞌsín tsò‑te jè kjo̱téxoma, nga jñà íchjín tjínè‑la̱ nga ta kji̱ꞌnchré.
Tsa mé kjoa̱ ra mejèn‑la̱ ske̱, ꞌkia̱á katakjìnangi‑la̱ ꞌxi̱n‑la̱ ꞌkia̱ nga ki̱jchò‑ni niꞌya‑la̱. Nga̱ mì kì nda tjín nga jngo chjo̱ón ya̱ ki̱chja̱jin ñánda̱ nga maxkóya na̱xi̱ndá‑la̱ Nainá.
¿A ꞌkoa̱á ꞌsín níkítsjen jiòn, nga a̱ꞌta tsa̱jión kjoꞌtsia̱‑ni ꞌén‑la̱ Nainá? ¿O̱ ra ꞌkoa̱á ma‑no nga ta jiòn kiꞌsena̱jmíya‑no?
Tsa titsa̱hijyo iꞌka jiòn ra ko̱ꞌsín síkítsjen nga maá‑la̱ chja̱ ngajo‑la̱ Nainá ko̱ tsa ꞌkoa̱á ꞌsín tsò nga jè Inìma̱ Tsje‑la̱ Nainá ko̱ꞌsín tísíchi̱ya‑la̱, ꞌkoa̱á ꞌsín nda katasijin‑la̱ nga jñà ꞌén ra ko̱tíxian, ꞌtse̱é Na̱ꞌín‑ná jè kjo̱téxoma ra tísichjée̱n.
Tsa tjín jngo xi̱ta̱ ra mì kì ske̱xkón ꞌén ra tíchjàa̱, ti̱ꞌkoa̱á jè xi̱ta̱ ra̱kìi̱, mì kì jcha̱xkón.
Ndí ꞌndsè, ꞌñó tjatsjio nga ki̱nákjoa̱ ngajo‑la Nainá, ko̱ kì tà chjàn batechjà‑la jñà ra chja̱ ꞌén ra kjꞌií tsò, ra mì yá xi̱ta̱ fìya‑la̱.
Tanga jé ra machjeén nga nda kjón‑ní ti̱hitjasòn ngaꞌtsì kjoa̱ kìi̱, nga ndi̱yá ndi̱yá kjón‑ní nga tahíko̱o.
ꞌNdi̱‑ni̱ ndí ꞌndsé ko̱ ndí tichjeé, mején‑na nga síkítsjen‑yá‑najiòn jè ꞌén xi̱tse̱ ra nda tsò a̱ꞌta ꞌtse̱ Cristo ra ꞌa̱n tsiꞌkènájmíya‑najiòn, ꞌén nda‑la̱ Cristo ra kjokjiín‑no ko̱ ra kixi̱ titsa̱jna‑no ꞌndi̱‑ni̱.
Jè ꞌén nda ra̱kìi̱ ra ko̱ma‑la̱ si̱ìkítsa̱jnandi̱í‑no a̱ꞌta ꞌtse̱ jé‑no tsa takó ko̱ꞌsín kixi̱ i̱nchimahíko̱o ꞌén nda‑la̱ Cristo koni ꞌsín nga ítsiꞌkena̱jmíya‑no; tsa majìn, ta kjo̱tjó‑la‑ni nga kjokjiín‑no.
Nga̱ jé kjón ítsakon‑yá ítjòn‑najiòn koni ꞌsín tjín ꞌén ra ꞌa̱n itjábé‑na, nga jé Cristo ꞌken‑tjì ngajo‑ná ra kjoa̱ ꞌtse̱ jé‑ná koni ꞌsín tíchja̱ xa̱jo̱n ra tjíꞌta ꞌén‑la̱ Nainá;
nga kisihiꞌnde‑ní ko̱ nga jaáya‑ila̱ nga ijchò jàn ni̱chjin koni ꞌsín nga tíchja̱ xa̱jo̱n ra tjíꞌta ꞌén‑la̱ Nainá;
nga̱ jè Cefas [Pedro] tsakón‑la̱ ijo‑la̱; ra kjomà ꞌkia̱á tsakón‑la̱ ijo‑la̱ jñà xi̱ta̱‑la̱ ra iꞌka ra ma‑ni tejò ko̱ Pedro.
Ra kjomà a̱skan‑nioo̱, tsatoó ꞌòn sindo̱ ma‑ni xi̱ta̱ ra ngi india kjón‑ní kiskàjin. Jñà xi̱ta̱ kìi̱, ijyeé ꞌken iꞌka tanga takó kjín ma‑ni ra takó títsa̱kon skanda ni̱chjin ꞌndi̱‑ni̱.
ꞌKia̱á tsakón‑la̱ ijo‑la̱ jè Jacobo ko̱ a̱kjòn tsakón‑la̱ ijo‑la̱ ngaꞌtsì xi̱ta̱‑la̱ ra tsikíxáya‑la̱.
Ra ijyeheꞌtà‑ni, ꞌa̱án tsakón‑na ijo‑la̱, ꞌa̱n ra ꞌkoa̱á jngoya‑la̱ koni jngo iꞌndí‑xó ra mì nda kitsin.
ꞌA̱n, isa̱á ta ꞌñó nangi tíjna̱ koni jñà xi̱ta̱ ra iꞌka ra tsikíxáya‑la̱ Jesús. Nda mí‑la bakèn‑na nga ꞌa̱n tsikíxáya‑na tsa nda kjòn‑ni, tà nga̱tjì‑la̱ nga ꞌa̱án kítsahatji̱ngi‑la̱ xi̱ta̱ na̱xi̱ndá‑la̱ Nainá.
Mì tsa jè ra chjí‑la̱ yá ra tsakón‑ya, a jñà xi̱ta̱ ra iꞌkaa̱ o̱ ra ꞌa̱n‑ná; jè‑ní ra chjí‑la̱ nga ji̱ín tsiꞌkèna̱jmíya‑laji̱n jè ꞌén nda‑la̱ Cristo ko̱ ꞌndi̱‑ni̱ ijyeé makjiín‑najiòn.
ꞌKoa̱á ꞌsín tsakòya‑laji̱n nga jè Cristo jaáya‑la̱ ya̱ a̱jin‑la̱ miꞌken; tanga, ¿mé‑ni ko̱ꞌsín bixó iꞌka‑najiòn nga mì kì ma kjoa̱áya‑la̱ jñà xi̱ta̱ ra ijye ꞌken?
Tsa mì kì kjoa̱áya‑la̱ xi̱ta̱ ra ijye ꞌken, takó kjè‑la tsa faháya‑la̱ Cristo tsaꞌkoa̱.
Tsa mì tsa jaáya‑la̱ Cristo, ta kjo̱tjó‑la‑ni nga i̱nchiꞌbèna̱jmíya‑ji̱n ko̱ ti̱ꞌkoa̱á ta kjo̱tjó‑la‑ni nga ko̱ꞌsín makjiín‑najiòn tsaꞌkoa̱.
Tsa kixi̱ kjoa̱ nga mì kì kjoa̱áya‑la̱ xi̱ta̱ ra ijye ꞌken, ji̱ín‑laji̱n ra xi̱ta̱ ndiso kítjo̱ngi‑ji̱n ya̱ a̱ꞌta ꞌtse̱ Nainá, nga̱ ꞌkoa̱á ꞌsín tsiꞌkèna̱jmíya‑ji̱n nga jè Nainá isikjaáya‑la̱ Cristo, ko̱ mí‑la tsa jaáya‑la̱ tsaꞌkoa̱ tsa kixi̱ kjoa̱ nga mì kì faháya‑la̱ miꞌken.
Tsa mì faháya‑la̱ miꞌken tsaꞌkoa̱, ti̱ꞌkoa̱á takó kjè‑la faháya‑la̱ jè Cristo.
Ko̱ tsa kjè faháya‑la̱ Cristo, ni̱mé‑la chjí‑la̱ koni ꞌsín nga makjiín‑najiòn tsaꞌkoa̱; takó ya̱á‑la titsa̱jin‑najiòn jé‑no.
Ko̱ jñà xi̱ta̱ ra ijye ꞌken ra kjokjiín‑la̱ a̱ꞌta ꞌtse̱ Cristo ꞌkia̱ nga títsa̱jnakon‑isa, ta ya̱á‑la ichijà tsaꞌkoa̱, tsa mì kì jaáya‑la̱ jè Cristo.
Jién‑leé ra isa̱ ta bato xi̱ta̱ i̱ma̱ ꞌmì‑ná i̱ a̱ꞌta nangi, tsa ꞌkoa̱á ꞌsín bixé nga tà ya̱á kje̱heꞌtà ngaꞌtsì kjoa̱ ra chiñá‑lá a̱ꞌta ꞌtse̱ Cristo ꞌkia̱ nga jién ra ki̱yé.
Tanga ra ngi kixi̱ kjoa̱, jè Cristo jaáya‑la̱. ꞌKoa̱á ꞌsín kjomà ra a̱ꞌta ꞌtse̱ koni jngo to ra majchá ítjòn. Jè jaáya ítjòn‑la̱ mé‑ni nga ko̱ma kjoa̱áya‑la̱ a̱skan‑nioo̱ jñà xi̱ta̱ ra ijye ꞌken.
Koni ꞌsín ta nga̱tjìa‑ni jngo xi̱ta̱, nga ko̱ꞌsín ꞌji kjo̱biya i̱ i̱sàꞌnde, ꞌkoa̱á ti̱ꞌsín ta nga̱tjì‑la̱ jngo xi̱ta̱, nga ko̱ma kjoa̱áya‑la̱ jñà ra ijye ꞌken.
Nga̱ a̱ꞌta ꞌtse̱ Adán‑ní koni ꞌsín nga biya ngaꞌtsì xi̱ta̱. ꞌKoa̱á ti̱ꞌsín ta a̱ꞌta ꞌtse̱ Cristo‑ní nga ma kítsakon ngaꞌtsì xi̱ta̱.
Tanga kja̱ ki̱jchò kja̱ ki̱jchò ni̱chjin‑la̱ nga ko̱ko̱‑la̱. Jè Cristo jaáya ítjòn‑la̱. Tanga ꞌkia̱á kjoa̱áya‑la̱ jñà xi̱ta̱ ra ꞌtse̱ Cristo, ꞌkia̱ nga kjꞌi̱í india‑ni ra jè.
ꞌKia̱á kje̱heꞌtà i̱sàꞌnde ꞌkia̱ nga jè Cristo si̱ikjehesòn ijye ngaꞌtsì ngaꞌñó ra mì nda, ko̱ ngaꞌtsì kjo̱téxoma ꞌcho, ko̱ ra batéxoma‑la̱ ngaꞌtsì ra kjoa̱ꞌcho. ꞌKia̱á jè Cristo si̱ìnga̱tsja kjo̱téxoma‑la̱ Nainá ra Na̱ꞌín‑ná ma.
Machjeén‑ní nga jè Cristo katabatéxoma skanda ꞌkia̱ nga ya̱ si̱ìkítsa̱hijyongí ya̱ ndsa̱ko̱ ngaꞌtsì jñà xi̱ta̱ kondra̱‑la̱.
Ko̱ jè kondra̱ ra feheꞌta‑ni nga jchi̱ja, jé ra ꞌmì kjo̱biya.
Ta mé ra tjín, Nainá, ya̱á kisíkítsa̱jnangi ijye ya̱ ndsa̱ko̱ Cristo. Jè tíbatéxoma ijye‑la̱. Tanga, mì tsa tsò‑ni kjoa̱ nga jè Nainá ya̱á tíjnangi‑te ya̱ ndsa̱ko̱ Cristo, nga̱ jè sabá jnchro Nainá ra ya̱ tsikítsa̱jnangi ya̱ ndsa̱ko̱ Cristo ta ngaꞌtsì mé ra tjín.
ꞌKia̱ nga ijye ya̱ kítsa̱jnangi ngaꞌtsì ra tjín ya̱ a̱ngi ndsa̱ko̱ Cristo, ꞌkia̱á, ra ti̱jè‑ni Cristo, koni ra iꞌndí‑la̱ ma, ya̱á kíjnangi ndsa̱ko̱ Nainá, jè ra ti̱jè tsikítsa̱jnangi‑ni ndsa̱ko̱ ngaꞌtsì ra tjín. ꞌKoa̱á ꞌsín jè Nainá ko̱tèxoma‑la̱ ngaꞌtsì ra ꞌse̱ i̱ i̱sàꞌnde.
Tanga tsa mì yá ra faháya‑la̱, ¿mé‑ni jñà xi̱ta̱ batíndá ngajo‑la̱ ijo‑la̱ jñà xi̱ta̱ ra ijye ꞌken? ¿Mé‑ni ko̱ꞌsín ꞌsín‑ni, tsa kixi̱ kjoa̱ nga mì kì faháya‑la̱ jñà ra ijye ꞌken?
Ko̱ ngaji̱n, ¿mé‑ni chjàn ni̱chjin nchijón i̱nchibinchaxkón‑la̱ji̱n ijo‑na̱ji̱n tsaꞌkoa̱ [nga i̱nchiꞌbèna̱jmíya‑ji̱n ꞌén nda‑la̱ Cristo], tsa mì yá ra kjoa̱áya‑ila̱?
Tsa ꞌyaá‑la jiòn ꞌndsé ko̱ tichjeé, nga ni̱chjin nchijón‑ní nga tje̱n‑nda‑na kjo̱biya ra ꞌa̱n, ngi kixi̱ kiti‑ní, jñà kjoa̱ kìi̱ koni ꞌsín tsja tjín‑te‑na ra a̱ꞌta tsa̱jiòn, tà nga̱tjì‑la̱ nga̱ ngásòn makjiín‑ná a̱ꞌta ꞌtse̱ Cristo Jesús ra tíjna ítjòn‑ná.
ꞌKia̱ nga ískajàn‑ko̱ xi̱ta̱ ra koni kjòn cho̱ ijñá kjòn ya̱ ján na̱xi̱ndá Éfeso, ni̱mé‑la ra ísikíjneè‑na tsaꞌkoa̱, tsa tà kjoa̱ ꞌtse̱ xi̱ta̱ i̱sàꞌndeé‑ni ra ískajànꞌta. Tsa mí faháya‑la̱ jñà ra ijye ꞌken, ko̱ꞌsín ꞌsia̱n jnchreé tsaꞌkoa̱ koni ꞌsín nga tsò iꞌka xi̱ta̱: “Ki̱chieé, ko̱ ꞌsie̱é nga takó ki̱yá ko̱sa̱á‑né nchijòn.”
Kì ti̱jiòn bindisoko̱‑no ijo‑no. Ndaá tsò jngo ꞌén ra tsò: “Jñà xi̱ta̱ ra ya̱ fahijtake̱é ra mì kì nda tjín kjo̱bítsjen‑la̱, saꞌkoa̱á ta jñá jnchro síkitsón‑jin‑ni koni ꞌsín nga nda i̱nchiníjché ijo‑ná.”
Ti̱kinda̱ kiꞌta ijo‑no. Kì ti̱ tsja jé fatsji‑no. Nga̱ tjín iꞌka ra mì kì bexkon Nainá. Kií ko̱xin‑no jiòn mé‑ni nga katasabà‑no.
Tjín‑la iꞌka jiòn ra bixó: “¿Kóꞌsín ko̱ma‑la̱ nga kjoa̱áya‑ila̱ miꞌken? ¿Mé ijo ꞌya ꞌkia̱ nga kjoa̱áya‑ila̱?”
¡Mé‑ni ta mì machi̱ya‑no! ꞌKoa̱á jngoya‑la̱ koni jñà ra bitje̱ jiòn, mì kì ki̱so̱ tsa mì kì ítjòn kji̱ꞌndo chrja̱ba̱‑la̱.
Nga̱ jñà ni̱jmé ra bitje̱ jiòn, mì tsa ko̱kjòn‑jìn koni kjòn ko̱ma jñà jno̱ ꞌkia̱ nga ijye ki̱so̱, ni̱ꞌsín ta mé ni̱jmé‑nioo̱, a ꞌtse̱ trigo‑ní o̱ ra kjꞌií ni̱jmé‑ní.
Nga̱ jè Nainá, ꞌkoa̱á ꞌsín kjòn ꞌsi̱in jno̱ koni ꞌsín nga jè mejèn‑la̱. ꞌKia̱ nga jngó jngó sko̱ya tsajmì sitje̱, jè Nainá, ꞌkoa̱á ꞌsín kjòn ꞌsín xka̱‑la̱ koni ꞌsín kjòn ñánda̱ nga inchrabà tje̱‑ni.
Mì tsa ta ngaꞌtsì‑ni ijo ngásòn kjòn. Jién ra xi̱ta̱ ꞌmì‑ná, kjꞌií kjòn ijo‑ná, ko̱ kjꞌií kjòn ijo‑la̱ cho̱; kjꞌií kjòn ijo‑la̱ ti̱, ko̱ kjꞌií kjòn ijo‑la̱ ni̱se.
Koni ꞌsín nga fate tsijen tsáꞌbí, kjꞌií ꞌsín fate tsijen jè sá, ko̱ kjꞌií ꞌsín fate tsijen jñà nitse, ko̱ jñà nitse, kja̱ kjꞌií kja̱ kjꞌií ꞌsín fate tsijen nga jngó jngó.
Ti̱ꞌkoa̱á, ꞌkoa̱á ti̱ꞌsín tjín‑te a̱ꞌta ꞌtse̱ ra faháya‑la̱ xi̱ta̱. Jè ijo ra sihiꞌnde, fìꞌndo‑ní, ko̱ ꞌkia̱ nga kjoa̱áya‑ila̱, mì kì ti̱ kji̱ꞌndo‑ni.
Si̱hiꞌnde‑ní ra mì ti̱ mé chjí‑la̱; jeyaá kíjna ꞌkia̱ nga kjoa̱áya‑ila̱. Ti̱ꞌkoa̱á si̱hiꞌnde ra mì mé ngaꞌñó tjín‑la̱, ko̱ ꞌkia̱ nga kjoa̱áya‑ila̱, tseé ngaꞌñó tji̱ko̱.
Jè ra sihiꞌnde, jè‑ní jè ijo‑ná koni ꞌsín nga kjén. Tanga jè ra kjoa̱áya‑ila̱, jngoó ijo ra jè Inìma̱ Tsje‑la̱ Nainá síkíjnakon. Tjín ijo‑ná koni ꞌsín nga kjén, ti̱ꞌkoa̱á tjín ijo ra jè Inìma̱ Tsje‑la̱ Nainá síkíjnakon.
Nga̱ ꞌkoa̱á ꞌsín tsò xa̱jo̱n ra tjíꞌta ꞌén‑la̱ Nainá: “Jè xi̱ta̱ ꞌxi̱n ra ꞌji ítjòn jè ra tsiꞌkìn Adán, jngoó xi̱ta̱ ra kiꞌse‑la̱ kjo̱binachon.” Tanga jè xi̱ta̱ ꞌxi̱n (Adán) ra ꞌji a̱skan‑nioo̱ [ra jè Cristo] jngoó Inìma̱ Tsje ra ma‑la̱ tsjá kjo̱binachon.
Tanga mì tsa jè ꞌji ítjòn jè ra Inìma̱ Tsje, jè ꞌji ítjòn jè ra ta ijo koni jién, ko̱ a̱skaán ꞌji ra ngi jè Inìma̱ Tsje.
Jè xi̱ta̱ ꞌxi̱n ra ꞌji ítjòn, i̱í a̱ꞌta nángi ꞌtse̱, ko̱ niꞌnde‑ní; tanga jè xi̱ta̱ ra ꞌji ra ma‑ni jò ꞌka̱, ján ngajmi inchrabà‑ni.
Ngaꞌtsì xi̱ta̱ ra i̱ chja̱‑ni i̱ a̱ꞌta nangi, ꞌkoa̱á ꞌsín kjòn ijo‑la̱ koni ꞌsín ꞌki kjomà ijo‑la̱ xi̱ta̱ ra niꞌnde isinda‑ni. Ko̱ jñà ra chja̱‑ni ján ngajmi, ꞌkoa̱á ꞌsín kjòn ko̱ma ijo‑la̱ koni ꞌsín ꞌki ijo‑la̱ jè ra ngajmi inchrabà‑ni.
ꞌKoa̱á ꞌsín tsijen jè ijo‑ná koni ꞌsín ꞌki ꞌtse̱ xi̱ta̱ ra niꞌnde isinda‑ni, tanga ra ko̱ma a̱skan, ꞌkoa̱á ꞌsín ko̱tsíjen‑te koni ꞌsín ꞌki ꞌtse̱ ra inchrabà‑ni ján ngajmi.
Kií ko̱ꞌsín xin‑no jiòn ꞌndsé ko̱ tichjeé, nga ni̱jngo ijo tíkon ko̱ma kjoa̱haꞌsen ya̱ ñánda̱ tíbatéxoma Nainá; nga̱ ni̱jngo ijo‑ná ra fìꞌndo ma ya̱ ki̱jchò ñánda̱ tjín ra mì fìꞌndo.
I̱í jndíi̱ ko̱xín jngo‑no kjoa̱ ra tjíꞌma, ra ta jè Nainá tjíjin‑la̱. Mì tsa ta ngaꞌtsí‑ná nga ki̱yé, tanga ngaꞌtsí‑ná nga kjoa̱atjìya‑ná nga jngo ijo xi̱tse̱ tjábé‑ná.
Ta inda kjón‑ní nga ko̱ka̱ma koni ꞌsín ma ꞌkia̱ nga bichjé ko̱ nga chíꞌxe̱é jñà xkén, ꞌkia̱ nga ski̱ꞌndá chrjoo̱ ra feheꞌta‑ni. Nga̱ chrjoó ski̱ꞌndá ko̱ jñà miꞌken kjoa̱áya‑ila̱ ko̱ ni̱ì‑ti̱‑kjiá ki̱yá‑ni. Ko̱ jién kjoa̱atjìya‑ná.
Jè ijo‑ná ra fìꞌndo ko̱ ra mì kì biya, machjeén‑ní nga jngo ijo xi̱tse̱ ra mì fìꞌndo ko̱ ra mì biya tjábé‑la̱.
ꞌKia̱ nga jè ijo‑ná ra fìꞌndo ko̱ ra biya, jngoó ijo xi̱tse̱ ra mì fìꞌndo ko̱ ra mì biya tjábé‑la̱, ya̱á ki̱tjasòn koni ꞌsín nga tíchja̱ xa̱jo̱n ra tjíꞌta ꞌén‑la̱ Nainá nga tsò: “Jè Nainá jngo kjá kisikijne‑la̱ ra kjo̱biya.”
“Ji̱ ra kjo̱biya ꞌmì‑li, ¿ñánda̱ tíjna‑ni nga kinìkijni? ¿Ñánda̱ tíjna naꞌyá‑li jè ra síꞌken xi̱ta̱?”
Jè ma naꞌyá‑la̱ kjo̱biya jè jé. Ko̱ jè jé, ya̱á sakó‑la̱ ngaꞌñó a̱ꞌta ꞌtse̱ kjo̱téxoma ra tjín.
Tanga tse kjo̱nda kataꞌse‑la̱ Nainá nga̱ jé tsjá‑ná ngaꞌñó nga a̱ꞌta ꞌtse̱ Jesucristo ra tíjna ítjòn‑ná nikijne‑lá kjoa̱biya.
Jiòn ndí ꞌndsé ra ꞌñó matsjake̱‑no, ngi kixi̱ ti̱jchá ijo‑no, ko̱ kì ni̱yá ra síkaatjìya‑la̱ kjo̱bítsjen‑no. Ko̱ꞌsín isa̱ ꞌñó nda ti̱xá-isa‑lá Na̱ꞌín‑ná, nga̱ ꞌyaá‑nájiòn nga jè xá‑la̱ Na̱ꞌín‑ná ra ꞌsia̱an jiòn, mì tsa tà kjo̱tjò‑jìn.
Jè to̱n ra maxkó a̱ꞌta ꞌtse̱ na̱xi̱ndá‑la̱ Cristo, ꞌkoa̱á ti̱ꞌsín ti̱ko̱o koni ꞌsín kíxin‑la̱ jñà xi̱ta̱ na̱xi̱ndá‑la̱ Nainá ya̱ ján nangi Galacia.
ꞌKia̱ nga tahingo̱, nga jín jin ni̱chjin, nga jngó jngó‑no ra jiòn, ti̱náchrjeꞌta chiba jè chjí‑no nga ti̱kíjnatjò koni ꞌki nga nikijne, mé‑ni nga ꞌkia̱ nga ꞌa̱n ra kijchòo̱, mì kì tsa ꞌkia̱ ko̱xkó jè to̱n.
ꞌKia̱ nga kijchòꞌtsè‑no, ꞌa̱án sikásén ya̱ ján Jerusalén jñà xi̱ta̱ ra jiòn chjáajion nga i̱ko̱ jè to̱n ra jiòn ꞌkio̱ò. Ko̱ xa̱jo̱ón siꞌkáa̱ ya̱ ñánda̱ nga tíchja̱ a̱ꞌta ꞌtse̱ to̱n ra jiòn si̱kasén.
Tsa machjeén‑ní nga ti̱ꞌkoa̱á ꞌa̱n kjiáa̱n, ko̱ma‑la ko̱hijtako̱‑na jñà xi̱ta̱ kìi̱.
Ya̱á kijchòꞌtsè‑no ꞌkia̱ nga ijye kjoáha̱to ya̱ nangi Macedonia, nga̱ ꞌkoa̱á ꞌsín tjínda‑na nga ya̱ kjoáha̱to ítjòn.
Ko̱ tsa ko̱ma, ya̱á kóti̱jna chiba ni̱chjin ko̱‑no, ko̱ tsa kií ni̱chjin‑ni, ya̱á kóti̱jnako̱‑no skanda ꞌkia̱ nga ko̱to jè ni̱chjin‑la̱ ꞌnchán, mé‑ni nga ko̱ꞌsín ko̱ma ki̱si̱ko̱‑nájiòn tsa ꞌkia̱ ñánda̱ nga tjínè‑na nga kjiáa̱n nga ma a̱skan‑ni.
Majìn‑na tsa tà sasa kijchòꞌtsè‑no. Jè ra mejèn‑na nga ya̱ kóti̱jna chiba ni̱chjin ko̱‑no tsa jè Na̱ꞌín‑ná ra ko̱ꞌsín tsjáꞌnde‑na.
I̱í kóti̱jna na̱xi̱ndá Éfeso skanda jè ni̱chjin ꞌkia̱ nga ki̱tjo jè ꞌsí Pentecostés.
Nga̱ batoó ꞌñó nda títjoꞌnde‑na nga ma tíꞌsiaa̱n xá‑la̱ Nainá ra ꞌñó nda tífì kjoa̱, ni̱ꞌsín takó kjìn ma‑ni ra kondra̱ títsa̱jna ra a̱ꞌta tsa̱ꞌa̱n.
Tsa ki̱jchò jè Timoteo, chítsijen‑la nga kì tà chjàn ꞌcho ma‑la̱ nga kíjnajin‑no, ko̱ nga, kì tà chjàn kjo̱skon ꞌse‑la̱; nga̱ ti̱ꞌkoa̱á xá‑la̱ Nainá tíꞌsín‑te koni ra ꞌa̱n.
ꞌKoa̱á ma‑ni, kì ni̱jngo‑no ra jiòn ra nachrjengio, ta isa̱á jnchro ti̱si̱ko̱o nga ꞌnchán katanchrabá‑ni nga kjꞌi̱í katsíjen‑na; nga i̱í tíkoñá‑la̱ ra ꞌa̱n ko̱ jñà ꞌndsé ra iꞌka.
Nda titsa̱kon ko̱ kixi̱ ti̱ncha a̱ꞌta ꞌtse̱ kjoa̱ ra makjiín‑no; ko̱ kataꞌse‑no kjoa̱ táhijín, ꞌñó ti̱ncha.
Ngaꞌtsì kjoa̱ ra ꞌnià, ngi ko̱ó kjo̱tsjacha‑no nga ti̱hitjasòn.
Jiòn ꞌndsé ko̱ tichjeé, ijyeé nda tjíjin‑no nga jñà xi̱ta̱ niꞌya‑la̱ Estéfanas, jñá kjokjiín ítjòn‑la̱ a̱ꞌta ꞌtse̱ Cristo ya̱ nangi Acaya. Jñà xi̱ta̱ kìi̱, kií xá ꞌsín nga basìko̱ꞌta jñà xi̱ta̱ na̱xi̱ndá‑la̱ Nainá.
Ko̱ jiòn ꞌndsé, ꞌkoa̱á ꞌsín tíbitsáꞌba‑no nga nda ti̱hitjasòn‑la jñà xi̱ta̱ ra ko̱ꞌsín síxá koni jñà xi̱ta̱ kìi̱; ꞌkoa̱á ti̱ꞌsín ti̱hitjasòn‑la ngaꞌtsì xi̱ta̱ ra síxá skanda kó ra mìꞌon‑la̱ nga síxá‑la̱ Nainá.
Matsjaá‑na nga ꞌjiíꞌtse‑na Estéfanas ko̱ Fortunato ko̱ Acaico. Jè ra mì kì kjomà‑najiòn kiꞌtsí‑ná, jñá títsjá‑na.
Nga̱ jñá isíꞌnchán‑sòn‑ni inìma̱‑na̱ ko̱ ti̱ꞌkoa̱á tsa̱jiòn. Machjeén‑ní nga jcha̱xkón jñà xi̱ta̱ ra ko̱ꞌsín ꞌsín koni jñà xi̱ta̱ kìi̱.
Jñà xi̱ta̱ na̱xi̱ndá‑la̱ Nainá ra ya̱ nangi Asia ꞌtse̱, síhixoꞌtá‑no. Jè Aquila ko̱ Priscila ko̱ jñà xi̱ta̱ na̱xi̱ndá‑la̱ Nainá ra ya̱ maxkóya ya̱ niꞌya‑la̱, ꞌñó nda síhixoꞌta‑no a̱ꞌta ꞌtse̱ Na̱ꞌín‑ná.
Ngaꞌtsì ꞌndsé síhixoꞌtá‑no. Jiòn ra xi̱ta̱ tsje‑la̱ Nainá ꞌmì‑no, ngi ko̱ó inìma̱‑no nga nda ti̱kjáya‑la xàngio̱o nga jngó jngó‑no.
ꞌA̱n ra ꞌmì‑na Pablo, tíbindá‑no xa̱jo̱n ra̱kìi̱ ra ngi ndsa̱ kjòn tíbindá‑na ra ꞌtse̱ kjoa̱ nìhixoꞌta.
Katakanè‑la̱ kjo̱hiꞌin jè ra tsìn‑la̱ kjo̱tsjacha a̱ꞌta ꞌtse̱ Jesucristo jè ra tíjna ítjòn‑ná. Ji̱ ra xi̱ta̱ ítjòn‑naji̱n ꞌmì‑li, ¡nchrabí!
Jè katijnako̱‑no kjo̱nda‑la̱ Jesucristo ra tíjna ítjòn‑ná.
Jè kjo̱tsjacha‑na̱ ra ya̱ nchrabá‑ni a̱ꞌta ꞌtse̱ Cristo Jesús, katijnako̱‑no. Ko̱ꞌsín katama.
ꞌA̱n Pablo, ra ko̱ꞌsín ꞌa̱n tsikíxáya‑na Cristo koni ꞌsín kjomejèn‑la̱ Nainá, i̱nchinìkasén‑laji̱n jè xa̱jo̱n ra̱kìi̱, ko̱ jè ꞌndsé Timoteo. I̱nchinìhixoꞌtá‑laji̱n jiòn ra xi̱ta̱ na̱xi̱ndá‑la̱ Cristo ꞌmì‑no ra titsa̱jna ya̱ na̱xi̱ndá Corinto. Ko̱ ngaꞌtsì ra ꞌndsé ma ra a̱ꞌta ꞌtse̱ Cristo ra ya̱ títsa̱jna nga tíjngo ya̱ nangi Acaya.
Nainá ra Na̱ꞌín‑ná ma ko̱ jè Jesucristo ra tíjna ítjòn‑ná katatsjá‑no kjo̱nda ko̱ kjo̱ꞌnchán ya̱ a̱jin inìma̱‑no.
Nda kataꞌyaxkón Nainá ra Na̱ꞌìn‑la̱ ma Jesucristo ra tíjna ítjòn‑ná. Nga̱ jè Nainá ra Na̱ꞌín‑ná ma, tseé kjo̱hi̱ma̱takòn tjín‑la̱ ra a̱ꞌta tsa̱jién ko̱ jé‑ní Nainá ra ma‑la̱ síjetakòn kiꞌta‑ná.
Jé síjetakòn inìma̱‑ná ni̱ꞌsín ta mé kjo̱hiꞌin ra kajieén, mé‑ni nga ti̱ꞌkoa̱ si̱jetakén jñà ra ti̱ꞌkoa̱ kjo̱hiꞌin tjín‑la̱; ko̱ꞌsín si̱jetakén inìma̱‑la̱ koni ꞌsín nga jè Nainá síjetakón‑ná ra jién.
Koni ꞌsín nga tse kjo̱hiꞌin kajieén ra ti̱jñà‑ni kjo̱hiꞌin ra iskajin jè Cristo, ꞌkoa̱á ti̱ꞌsín a̱ꞌta ꞌtse̱ Cristo tseé kjoa̱jetakòn si̱jin ya̱ inìma̱‑ná.
ꞌKia̱ nga ko̱ꞌsín i̱nchinikjiín‑ji̱n kjo̱hiꞌin, kií‑ní nga jiòn ma sa̱kò‑la̱ kjoa̱jetakòn inìma̱‑no ko̱ kítjo̱kajin‑no kjo̱hiꞌin. Ko̱ tsa jè Nainá i̱nchisíje takòn‑naji̱n, kií‑ní nga ma sa̱kò‑te‑najiòn kjoa̱jetakòn, ko̱ ngi ko̱ó inìma̱‑no chíkjoa̱ko̱‑te‑no koni jñà kjo̱hiꞌin ra i̱nchinikjiín‑ji̱n.
Tjín kixi̱í takòn‑ji̱n kjoa̱ ra chiñá‑ji̱n ra a̱ꞌta tsa̱jiòn. ꞌYa‑náji̱n, nga̱ tsa ko̱ꞌsín i̱nchinikjiín‑te jiòn kjo̱hiꞌin koni ra ji̱n, ꞌkoa̱á ti̱ꞌsín i̱nchisakó‑te‑no kjoa̱jetakòn ra tjín‑naji̱n.
Jiòn ꞌndsé ko̱ tichjeé, jé ra mejèn‑naji̱n nga nda katasijin‑no jñà kjo̱hiꞌin ra iskajin‑ji̱n ya̱ ján nangi Asia. Nga̱ ꞌñó tse kjo̱hiꞌin inikjiín‑ji̱n ra ꞌñó iꞌin tjín ra mì kì bijchótji̱ngi‑la̱ ngaꞌñó‑ná, skanda tsixó‑náji̱n, mí‑la kì ti̱ ki̱tsa̱kon-isa‑né.
ꞌKoa̱á ꞌsín kjomà‑naji̱n nga ijyeé‑la ko̱ꞌsín tjínè‑la̱ nga ki̱yá‑ji̱n. Jñà kjoa̱ ra ko̱ꞌsín kjomàꞌtin‑ji̱n, jé tsakón‑ya‑naji̱n nga mì kì machjeén nga ta ji̱n kjóꞌtatakòn‑ji̱n ijo‑na̱ji̱n, jé machjeén nga jè kjóꞌtatakòn‑ji̱n jè Nainá ra ma‑la̱ síkjaáya‑la̱ miꞌken.
Jé Nainá isikatojin‑naji̱n kjo̱hiꞌin ra kjo̱biya kjiꞌta‑la̱, ko̱ ꞌkoa̱á ꞌsín si̱ikatojin-isa‑naji̱n. ꞌKoa̱á ꞌsín jè kjiꞌta takòn‑ji̱n nga jè si̱ikatojin-isa‑naji̱n ta mé kjo̱hiꞌin‑nì,
tsa ki̱si̱ko̱ꞌtá‑náji̱n nga ki̱nákjoa̱ꞌta‑la jiòn Nainá ra a̱ꞌta tsa̱ji̱n. Tsa kjìn ma‑ni xi̱ta̱ ra ki̱chja̱ꞌta‑la̱ Nainá, kjín ko̱ma xi̱ta̱ ra ki̱tso̱: “Tse kjo̱nda kataꞌse‑li Na̱ꞌìn”, ꞌkia̱ nga ske̱ jè kjo̱nda ra Nainá títsjá‑naji̱n.
Tjín jngo kjoa̱ ra ma nda níkítsa̱jna‑naji̱n ijo‑na̱ji̱n, jé‑ní nga be‑la̱ takòn‑ji̱n nga tsje ko̱ kixi̱í i̱nchiníjchá‑ji̱n ijo‑na̱ji̱n ya̱ a̱jin‑la̱ xi̱ta̱ i̱sàꞌnde, ko̱ nga ꞌñó nda fìko̱‑no ra jiòn. Kjoa̱ kìi̱, a̱ꞌta ꞌtse̱é Nainá nchrabá‑ni, ko̱ mì tsa ta kjoa̱chji̱ne̱ ꞌtse̱ xi̱ta̱ i̱sàꞌnde ra i̱nchinìchjeén‑ji̱n; ngi jé kjoa̱chji̱ne̱ ra tsjá kjo̱nda‑la̱ Nainá.
Xa̱jo̱n ra tsikìnda‑laji̱n, mì tsa kjꞌií tsò ꞌén ra tsikiꞌta‑laji̱n; kií tsikiꞌta‑ji̱n ꞌén ra ma chitáꞌyá jiòn ko̱ ra ma nda ko̱chi̱ya‑no ra a̱ꞌta tsa̱ji̱n; ꞌkoa̱á ꞌsín tíkoñáa̱ ra ꞌa̱n nga nda kjón‑ní katamachi̱ya‑najiòn.
Koni ꞌsín ijye kjòchi̱ya chiba‑najiòn ra a̱ꞌta tsa̱ji̱n, ꞌkoa̱á ti̱ꞌsín tsja ꞌse̱‑najiòn ra a̱ꞌta tsa̱ji̱n ꞌkia̱ nga kjꞌi̱í india‑ni jè Jesús ra tíjna ítjòn‑ná, koni ꞌsín nga tsja ꞌse̱‑naji̱n ra a̱ꞌta tsa̱jiòn.
Nga̱ ꞌkoa̱á ꞌsín tsakaꞌtá takòo̱n kjoa̱ kìi̱, ꞌkoa̱á ma‑ni nga ko̱ꞌsín ísikítsjee̱n, nga ya̱á íkatsíjen ítjòn‑najiòn mé‑ni nga ma jò ꞌka̱ sa̱kò‑najiòn kjo̱nda, nga jò ꞌka̱ kjoáa̱to‑no.
ꞌKoa̱á ꞌsín ísikítsjee̱n nga mején‑na ya̱ kjoáa̱to‑najiòn ꞌkia̱ nga kijiàa̱ ya̱ nangi Macedonia. Ko̱ india kjoáa̱to‑najiòn tsiki ꞌkia̱ nga koa̱áfa‑na, nga ma ki̱si̱ko̱ꞌtá‑nájiòn ꞌkia̱ nga kjiáa̱n ya̱ nangi Judea tsiki.
ꞌKia̱ nga ko̱ꞌsín isíkítsjen, ¿a taxki̱ isíkítsjen‑ná? ¿A tsó‑ni kjoa̱ nga ꞌkoa̱á ꞌsín kíꞌsiaa̱n koni ꞌsín ꞌsín jñà ra xi̱ta̱ i̱sàꞌnde? Nga tsò: “Ko̱ma‑ní”, ko̱ a̱skan, tsò india‑ni: “Mì kì ko̱ma.”
Ra ꞌa̱n ko̱ Timoteo ko̱ Silvano, ꞌkia̱ nga i̱nchiꞌbèna̱jmíya‑laji̱n a̱ꞌta ꞌtse̱ Jesucristo ra Iꞌndí‑la̱ Nainá, jé ꞌbena̱jmíya‑ji̱n ꞌén‑la̱ Nainá ra bitjasòn ra mì tsa jò tjín‑la̱, nga̱ Cristo, ni̱kjiá nga jò ꞌka̱ chja̱ nga tsò: “Ko̱ma‑ní”, ko̱ mì kì ko̱ma. Nga̱ a̱ꞌta ꞌtse̱ Cristo‑ní nga bitjasòn jè ꞌén‑la̱ Nainá.
Ta mé ꞌén ra ijye kitsjà Nainá nga ko̱ꞌsín ko̱ma, a̱ꞌta ꞌtse̱ Cristo‑ní nga bitjasòn ijye. ꞌKoa̱á ma‑ni ꞌkia̱ nga jè Nainá jeya níkíjneé bixó‑né: “Ko̱ꞌsín katama ra a̱ꞌta ꞌtse̱ Cristo.”
Jé Nainá ra ko̱ꞌsín kixi̱ i̱nchisíkítsa̱jna‑ná nga ya̱ titsa̱jnake̱é jè Cristo [ra xá jahíjin‑ni], ko̱ jé Nainá ra ko̱ꞌsín tsjahíjin‑ná nga kitsjà xá‑ná.
Ti̱ꞌkoa̱á ijyeé tsikíꞌta chi̱ba̱‑ná nga̱ ijyeé ꞌtse̱ tsó‑ná, ko̱ ijyeé tsikíjnajin ya̱ inìma̱‑ná, jè Inìma̱ Tsje‑la̱ ra tje̱n kitsjà ítjòn‑ná mé‑ni nga ijye tjín kixi̱‑ni nga tjábé ijye‑ná mé ra ijye tjínda‑la̱ nga tsjá‑ná.
Jé sabá Nainá síkíjna masen koni jngo xi̱ta̱ ra be, nga̱ jè nda tíkotsíjen kóꞌsín tíjna inìma̱‑na̱. Tsa mì kì ikatsíjen‑najiòn koni ꞌsín nga kíxian, ta kií‑ní nga majìn‑na nga ajò ko̱ma‑la̱ inìma̱‑najiòn jñà ꞌén ra ꞌa̱n tjín‑ni nga kokó‑no.
Majìn‑naji̱n nga ji̱n ko̱tèxoma‑laji̱n koni ꞌsín nga makjiín‑najiòn a̱ꞌta ꞌtse̱ Nainá. Jé ra mejèn‑naji̱n nga ki̱si̱ko̱ꞌta-isa‑laji̱n nga isa̱ ꞌñó katasakó‑najiòn kjo̱tsja, nga̱ ijyeé ꞌñó kixi̱ titsa̱jnako̱ jiòn kjoa̱ ra makjiín‑no ra a̱ꞌta ꞌtse̱ Cristo.
ꞌKoa̱á ma‑ni nga ko̱ꞌsín isíkítsjen nga mì kì ti̱ kiìjkon‑najiòn, nga̱ majìn‑na nga ta kjo̱ba kijchòko̱‑no.
Nga̱ tsa ꞌa̱n kijchòko̱‑najiòn kjo̱ba, ¿yá ra ma tsjá india‑na kjo̱tsja? Nga̱ ijyeé ta baá ꞌse̱‑najiòn.
ꞌKoa̱á ma‑ni nga ta xa̱jo̱n ítsikindá‑no, tà nga̱tjì‑la̱ majìn‑na nga jiòn, ba ꞌké‑ná ꞌkia̱ nga kijchòjkon‑no, jé ra mejèn‑na nga tsja ꞌse̱‑naa̱ ko̱ ra jiòn. Ko̱ ꞌkoa̱á ꞌsín tjíjngo takoàa̱n nga tsa̱jión ꞌkín ijye‑la̱ kjo̱tsja‑na̱.
ꞌKia̱ nga ítsikinda‑najiòn jè xa̱jo̱n ra̱kìi̱, taxki̱ tímakájnoó‑na ko̱ taxki̱ ꞌoón tíma‑la̱ inìma̱‑na̱ ko̱ taxki̱ ꞌñó tíkjindaya̱. Tanga mì tsa ki xá ítsikindá‑na mé‑ni nga kataba‑najiòn, kií‑ní mé‑ni nga jcha̱a‑najiòn kóꞌki ꞌñó tsjake̱‑no.
Jè xi̱ta̱ ra ko̱ꞌsín tsakátsji‑jé mì tsa ta ꞌa̱n jiàa̱n ra tíbátsji‑na kjo̱ba, skanda ko̱ó‑te jiòn ꞌcho síkítsa̱jna chiba‑no. Ta chibaá ko̱tíxiaa̱n mé‑ni nga mì kì ko̱to chi̱ba̱‑la̱ koni ꞌsín nga tíchjàa̱.
Ijyeé nda tjín jè kjo̱hiꞌin ra ko̱ꞌsín ijye tsikinè‑la jiòn ngaꞌtsì‑no jè xi̱ta̱ ra̱kìi̱.
ꞌNdi̱ ꞌndi̱ jè ra machjeén nga ti̱jchaàꞌta‑la jiòn ko̱ ti̱jetakòn, mé‑ni nga mì tsa ta kjo̱ba ki̱yájin‑ni.
ꞌKoa̱á ma‑ni nga ko̱ꞌsín tíbitsáꞌba‑no nga jchi̱baya‑no nga india tsjacha ꞌtia̱n‑no jè xi̱ta̱ ra̱kìi̱.
Kií xá ítsikinda‑najiòn jè xa̱jo̱n, mé‑ni nga nda kataꞌya‑la̱ a kixi̱í kjoa̱, ¿a maá‑no nda nihitjasòn ijye?
Jè xi̱ta̱ ra jiòn si̱jchaꞌta‑la, ti̱ꞌkoa̱á sijcháꞌtá‑te‑la̱ ra ꞌa̱n. Tsa tjín mé ra ma si̱jchaꞌtà‑la, kjo̱nda tsa̱jión‑nájiòn nga ko̱ꞌsín si̱jchaꞌtà‑la ya̱ ngixko̱n Cristo.
Mé‑ni nga mì jè xi̱ta̱‑ni̱í ma sa̱kò‑la̱ kóꞌsín nga si̱ìkijne‑ná, nga̱ ijyeé ꞌyeé kóꞌsín tjín kjoa̱ maña̱‑la̱.
ꞌKia̱ nga ijchòo̱ ya̱ na̱xi̱ndá Troas, nga tsiꞌkènájmíya ꞌén xi̱tse̱ ra nda tsò a̱ꞌta ꞌtse̱ Cristo, ni̱ꞌsín itjáꞌxa̱ꞌnde‑na nga ísíxáa̱ ra a̱ꞌta ꞌtse̱ Na̱ꞌín‑ná,
tanga jè inìma̱‑na̱ mì kì nda kiꞌse‑la̱, nga̱ mì kì iskajiàa̱n jè ndí ꞌndsé Tito. ꞌKoa̱á ma‑ni nga kítsjiaa̱n jñà xi̱ta̱ ra ya̱ i̱ꞌnde‑la̱, ko̱ ya̱á kijiàa̱ ya̱ nangi Macedonia.
Tse kjo̱nda kataꞌse‑la̱ Nainá, nga̱ ni̱chjin nchijón‑ní tíbakón kóꞌsín nga a̱ꞌta ꞌtse̱ Cristo i̱nchinìkijne‑ji̱n. Ko̱ a̱ꞌta tsa̱ji̱n‑náji̱n nga tímabísòn nga tíjngoo̱ jè kjoa̱chji̱ne̱ ra tjín‑la̱ koni jngo jta̱‑la̱ tsajmì ra nda jne̱.
Ji̱n‑ji̱n, ꞌkoa̱á ꞌsín kjòn‑ji̱n ra a̱ꞌta ꞌtse̱ Nainá koni jta̱‑la̱ tsajmì ra ꞌñó nda jne̱ ra jè Cristo tsjá‑la̱ Nainá; jta̱ ra ya̱ i̱nchibijchókajin‑la̱ jñà xi̱ta̱ ra i̱nchibitjokajin kjo̱hiꞌin ra kjoa̱ ꞌtse̱ jé‑la̱. Ti̱ꞌkoa̱á ya̱á i̱nchibijchókajin‑la̱ jñà ra ta ya̱ i̱nchichijajin jé‑la̱.
A̱ꞌta ꞌtse̱ jñà xi̱ta̱ ra ta ya̱ i̱nchichija, jè ꞌén ra ꞌbena̱jmíya‑ji̱n ꞌkoa̱á ꞌsín ꞌcho jne̱‑la̱ koni jngo jta̱ ra síꞌken‑ná; tanga jñà xi̱ta̱ ra i̱nchibitjokajin kjo̱hiꞌin ꞌtse̱ jé‑la̱, ꞌkoa̱á ꞌsín nda jne̱‑la̱ koni jngo jta̱ ra síkíjnakon‑ná. Ra ta kjo̱bítsjen ꞌtse̱, ni̱jngoó xi̱ta̱ ra chíkjoa̱‑la̱ nga ꞌke̱èna̱jmíya ꞌén kìi̱.
Nga̱ mì tsa ko̱ꞌsín ꞌnià‑ji̱n koni ꞌsín kjín ma‑ni xi̱ta̱ ra ko̱ꞌsín ꞌsín iꞌka nga to̱n ꞌbéna̱jmíya‑ni jè ꞌén‑la̱ Nainá. Ngi ꞌkoa̱á ꞌsín tjín takòn‑ji̱n koni ꞌsín nakjoá‑ji̱n ya̱ ngixko̱n Nainá ra a̱ꞌta ꞌtse̱ Cristo, koni ꞌsín nga jè Nainá isìkasén‑naji̱n, nga xi̱ta̱ ꞌtse̱é tsò‑naji̱n.
ꞌKia̱ nga ko̱ꞌsín bixó‑ji̱n, ¿a ta jé ijo‑na̱ji̱n nda i̱nchiníkítsa̱jna india‑naji̱n? Ko̱, ¿a ꞌkoa̱á ꞌsín mejèn‑najiòn tsa jngo xa̱jo̱n ko̱kón‑laji̱n ya̱ ñánda̱ nga nda tíchja̱ ra a̱ꞌta tsa̱ji̱n, o̱ ra jión ꞌki̱ jngo‑náji̱n xa̱jo̱n ya̱ ñánda̱ nga nda kixó jiòn ra a̱ꞌta tsa̱ji̱n koni ꞌsín ꞌsín iꞌka xi̱ta̱ ra kjꞌií?
Jiòn sabá‑nájiòn xa̱jo̱n‑na̱ji̱n ra nda tíchja̱ ra machjeén‑naji̱n, jngo xa̱jo̱n ra ya̱ tjíndaꞌtá ya̱ a̱jin inìma̱‑na̱ji̱n, jè xa̱jo̱n ra nda bexkon ngaꞌtsì xi̱ta̱ ko̱ ti̱ꞌkoa̱ ma kotáꞌyá.
ꞌKoa̱á ꞌsín nda ꞌya‑la̱ nga jión‑nájiòn xa̱jo̱n ra jè Cristo tsikínda, ra ji̱n tsako̱‑naji̱n nga inikaꞌbí‑ji̱n. Jngo xa̱jo̱n ra mì tsa tinda̱‑la̱ làpi̱ isinda‑ni, nga̱ ngi ko̱ó Inìma̱ Tsje‑la̱ Nainá ra tíjnakon isinda‑ni ra tjíꞌta. Mì tsa na̱jo̱ isindaꞌtá, ya̱á isindaꞌtá ya̱ a̱jin inìma̱‑la̱ xi̱ta̱.
Nga̱ a̱ꞌta ꞌtse̱ Cristo‑ní nga ko̱ꞌsín tjíjngo takòn‑ji̱n nga ꞌkoa̱á ꞌsín tjín kjoa̱ kìi̱ ya̱ ngixko̱n Nainá.
Mì tsa tsò‑ni kjoa̱ nga tsa̱ji̱n‑náji̱n ngaꞌñó ra nichjeén‑ji̱n ꞌkia̱ nga ko̱ꞌsín ꞌnià‑ji̱n kjoa̱ kìi̱. Nga̱ ngaꞌtsì kjoa̱ ra ma‑naji̱n ꞌnià‑ji̱n, a̱ꞌta ꞌtse̱é Nainá nchrabá‑ni ngaꞌñó.
Jè sabá Nainá isìchji̱ne̱‑naji̱n mé‑ni nga si̱xáꞌta‑la̱ji̱n nga ki̱nákjoa̱ya‑ji̱n kóꞌsín tjín kjoa̱ ra tsikíndajín xi̱tse̱ india‑ni ra kjo̱nda ꞌtse̱ xi̱ta̱. Kjo̱nda ra tsikíndajín xi̱tse̱ Nainá, mì tsa ya̱ nchrabá‑ni jè kjo̱téxoma ra isinda, ya̱á nchrabá‑ni a̱ꞌta ꞌtse̱ Inìma̱ Tsje‑la̱ Nainá. Kjo̱téxoma ra ko̱ꞌsín isinda, kjo̱biyaá bíné‑ná, tanga jè ra a̱ꞌta ꞌtse̱ Inìma̱ Tsje‑la̱ Nainá nchrabá‑ni, síkíjnakoón inìma̱‑ná.
¿a mí tsa tjínè‑la̱ nga isa̱ ꞌñó kataꞌse‑la̱ kjoa̱jeya jè kjoa̱ xi̱tse̱ nga jè Nainá tsjá‑ná jè Inìma̱ Tsje‑la̱?
Tsa ꞌkoa̱á ꞌsín ꞌñó jeya kjomà ꞌkia̱ nga jè Moisés kiꞌtsì‑la̱ jè kjo̱téxoma ra kjo̱hiꞌin bíné‑ná, ¿a mí tsa isa̱ tjínè‑la̱ nga ꞌñó kataꞌse‑la̱ kjoa̱jeya a̱ꞌta ꞌtse̱ kjoa̱ ra ꞌbena̱jmíya‑ji̱n nga ko̱ꞌsín jè Nainá, xi̱ta̱ kixi̱í bachrjengi‑ná?
Ni̱ꞌsín ꞌñó kiꞌse‑la̱ kjoa̱jeya kjo̱téxoma ra ijye tsato, tanga mì kì ti̱ mangásòn‑ko̱‑ni koni jè kjoa̱jeya ra tjín‑la̱ jè kjoa̱ xi̱tse̱‑la̱ Nainá, nga̱ síkatoné‑la̱.
Tsa jè kjoa̱ ra ta ya̱ feheꞌta, tseé kjoa̱jeya kiꞌse‑la̱, isa̱á machjeén nga isa̱ ꞌñó kataꞌse‑la̱ kjoa̱jeya jè kjo̱nda xi̱tse̱ ra mì feheꞌta skanda ta mé ni̱chjin‑ni.
Nga̱ ꞌkoa̱á ꞌsín tjíjngo takòn‑ji̱n nga i̱nchichiñá‑la̱ji̱n kjoa̱ kìi̱, ꞌkoa̱á ma‑ni nga mì tsa masabà‑naji̱n koni ꞌsín nga nakjoá‑ji̱n.
Mì tsa ko̱ꞌsín ꞌnià‑ji̱n koni ꞌsín kiꞌsìn jè Moisés nga nikje xo̱ꞌba̱ tsakájtsa ya̱ i̱sén‑la̱ mé‑ni nga mì kì ske̱‑ni jñà xi̱ta̱ Israel jè kjoa̱jeya ra ko̱ꞌsín tjínè‑la̱ nga ta ya̱ feheꞌta.
Tanga jñà xi̱ta̱ Israel kjótájajín inìma̱‑la̱ skanda ni̱chjin ꞌndi̱ ꞌndi̱. ꞌKia̱ nga kotáꞌyá jè xa̱jo̱n ra tjíꞌta kjoa̱ jchínga ra tsikíndajín ítjòn Nainá ra a̱ꞌta ꞌtse̱ xi̱ta̱, takó ꞌkoa̱á ꞌsín jngoya‑la̱ koni tsa jngo nikje xo̱ꞌba̱ kjijtsa kjo̱bítsjen‑la̱ ra mì kì tsjáꞌnde‑la̱ nga machi̱ya‑la̱. Nga̱ takó kjè kì tjahíxìn‑la̱ jè ra kjijtsa kjo̱bítsjen‑la̱. Nga̱ ta̱ jngoó a̱ꞌta ꞌtse̱ Cristo ma tjáhixìn‑la̱.
Skanda ni̱chjin ꞌndi̱ ꞌndi̱‑ni̱, jñà xi̱ta̱ Israel ꞌkia̱ nga kotáꞌyá jè xa̱jo̱n ra jè Moisés tsikínda, takó koni jngoó nikje xo̱ꞌba̱ bíchjàjin kjo̱bítsjen‑la̱ nga mì kì machi̱ya‑la̱.
Tanga ꞌkia̱ nga jngo xi̱ta̱ máfaꞌta‑la̱ Na̱ꞌín‑ná ra tíjna ítjòn‑ná nga makjiín‑la̱ ra a̱ꞌta ꞌtse̱, tjahíxín‑la̱ jè ra bíchjàjin kjo̱bítsjen‑la̱.
Nga̱ jè Na̱ꞌín‑ná ti̱jé‑ni ra Inìma̱ Tsje. Ko̱ jè xi̱ta̱ ra ya̱ tíjnajin ya̱ inìma̱‑la̱ jè Inìma̱ Tsje‑la̱ Nainá, ijyeé tíjnandi̱í‑ní.
Ngaꞌtsí‑né, ꞌkia̱ nga mì ti̱ mé kjijtsa‑ni kjo̱bítsjen‑ná, ꞌkoa̱á ꞌsín kjén koni jngo chi̱tsín ra ma chitsíjen‑yé, ra fate síkatsíjen jè kjoa̱jeya‑la̱ Na̱ꞌín‑ná; ko̱ ni̱chjin nchijón‑ní nga tífaatjìya‑ná koni ꞌsín nga i̱nchiꞌyeé kjoa̱jeya‑la̱; ꞌkoa̱á ꞌsín kjòn tímeé koni ꞌsín ꞌki ra jè, nga̱ jé Inìma̱ Tsje‑la̱ Na̱ꞌín‑ná ra ko̱ꞌsín tísíko̱‑ná.
ꞌKoa̱á ma‑ni nga mì kì mahinda inìma̱‑na̱ji̱n, nga̱ jé Nainá ra ko̱ꞌsín kjòhi̱ma̱ke‑naji̱n nga kitsjá‑naji̱n jè xá ra̱kìi̱.
Nachrjengi‑náji̱n jñà kjoa̱ ra ta kjo̱ꞌma ꞌnié, kjoa̱ ra tsjá‑ná kjo̱sabà. Mì tsa ta kjoa̱ maña̱ ra ꞌnià‑ji̱n, ko̱ mì tsa kjꞌií kjoa̱ níkójin‑ji̱n jè ꞌén‑la̱ Nainá. Jè ra mejèn‑naji̱n nga nda ꞌkéna̱jmíya‑ji̱n kóꞌsín tjín kjoa̱kixi̱ mé‑ni nga jñà xi̱ta̱ nda katachi̱ya‑la̱ inìma̱‑la̱ kjoa̱ ra ꞌnià‑ji̱n ya̱ ngixko̱n Nainá.
Tsa takó ko̱ꞌsín ma iꞌka‑la̱ jñà xi̱ta̱ nga koni tsa kjijnaꞌma jè ꞌén xi̱tse̱ ra nda tsò a̱ꞌta ꞌtse̱ Cristo ra ꞌbena̱jmíya‑ji̱n, ta jñá‑la ra ko̱ꞌsín ma‑la̱ jñà ra i̱nchichija ya̱ a̱jin jé‑la̱.
Jè xi̱ta̱‑ni̱í ra tíbatéxoma‑la̱ ni̱chjin ra titsa̱jneé ꞌndi̱ ꞌndi̱, ra ko̱ꞌsín tíjna koni tsa nainá, jé tsikíchjàjin ya̱ a̱jin kjo̱bítsjen‑la̱ jñà xi̱ta̱ ra mì kì makjiín‑la̱ a̱ꞌta ꞌtse̱ Cristo, mé‑ni nga mì kì ko̱ma ske̱‑ni jè kjoa̱hisen‑la̱ jè ꞌén xi̱tse̱ ra nda tsò a̱ꞌta ꞌtse̱ Cristo ra jeya tíjna. Nga̱ jé Cristo ra bakón kóꞌki kjòn‑ni ra ngi jè Nainá.
Mì tsa a̱ꞌta tsa̱ji̱n ra nda nakjoá‑ji̱n ꞌkia̱ nga ꞌbena̱jmíya‑ji̱n; jé ꞌbena̱jmíya‑ji̱n ra a̱ꞌta ꞌtse̱ Jesucristo nga bixó‑ji̱n: jé tíjna ítjòn‑ná. Ta chi̱ꞌndaá ma‑ji̱n ra a̱ꞌta tsa̱jiòn‑jiòn, ta nga̱tjì‑la̱ kjo̱tsjacha ra tjín‑naji̱n a̱ꞌta ꞌtse̱ Jesús.
Jè Nainá ra ko̱ꞌsín kitsjà kjo̱hixi̱ nga katamahisen ya̱ ñánda̱ nga jñò chon; jé‑ní ra ko̱ꞌsín isìhisen ya̱ a̱jin inìma̱‑na̱ji̱n, mé‑ni nga ko̱ma si̱hisen‑te‑la̱ji̱n jñà xi̱ta̱ ra kjꞌií, nga katabexkon jè kjoa̱jeya‑la̱ Nainá ra ꞌñó fate mahisen ya̱ a̱ꞌta ꞌtse̱ Jesucristo.
Jè kjoa̱hisen‑la̱ Nainá koni jngo tsajmì ra ꞌñó chjí‑la̱, ya̱á tíjnajin ijo‑na̱ji̱n ra ko̱ꞌsín jngoya‑la̱ koni jngo ti̱jí niꞌnde, mé‑ni nga nda kataꞌya‑la̱ nga jè ngaꞌñó ra bato ꞌñó nda tjín, mì tsa tsa̱ji̱n‑ji̱n, ꞌtse̱é Nainá‑ní.
ꞌKoa̱á ma‑ni, ni̱ꞌsín jndíi̱ ra ján kàjin‑ji̱n kjoa̱, tanga mì tsa jñà kjoa̱ síkijne‑naji̱n. Ni̱ꞌsín tjín kjoa̱ ra ꞌñó makájno‑naji̱n, tanga mì tsa nìkjahajen‑la̱ji̱n takòn‑ji̱n.
Ni̱ꞌsín mahatji̱ngi‑naji̱n xi̱ta̱, tanga mì tsa tsjin-tákon‑naji̱n Nainá; ni̱ꞌsín mejèn‑la̱ jñà xi̱ta̱ nga ki̱nchanè‑naji̱n, tanga mì kì chíkjoa̱‑la̱ nga síkjehesòn‑naji̱n.
Ta ñánda̱ nga mangí‑ji̱n, kjiꞌtá ni̱chjin mejèn‑la̱ jñà xi̱ta̱ ko̱ꞌsín si̱ìꞌken‑naji̱n koni ꞌsín inìko̱ jè Jesús, mé‑ni nga a̱ꞌta tsa̱ji̱n kataꞌya‑la̱ nga jé Jesús ra tísíkíjnakon‑naji̱n.
ꞌKia̱ nga titsa̱jnakon‑ji̱n, kjiꞌtá ni̱chjin kjo̱biya tísinè‑naji̱n ra ta nga̱tjì‑la̱ a̱ꞌta ꞌtse̱ Jesús, mé‑ni nga ti̱ꞌkoa̱ a̱ꞌta ꞌtse̱ ijo‑na̱ji̱n kataꞌya‑la̱ kjo̱binachon ra tsjá Jesús.
ꞌKoa̱á ꞌsín tjín ra ji̱n, ta kjo̱biyaá i̱nchichiñá kiꞌta‑la̱ji̱n, tanga ra jiòn, jé kjo̱binachon ra mì feheꞌta tísakó‑no.
Jè xa̱jo̱n ra tjíꞌta ꞌén‑la̱ Nainá, ꞌkoa̱á ꞌsín tíchja̱ nga tsò: “Kjokjiín‑naa̱, ꞌkoa̱á ma‑ni nga kíchjàa̱.” ꞌKoa̱á ti̱ꞌsín tjín‑te inìma̱‑na̱ji̱n a̱ꞌta ꞌtse̱ ꞌén ra makjiín‑naji̱n; ndaá makjiín‑naji̱n, ꞌkoa̱á ma‑ni nga nakjoá‑ji̱n.
ꞌYa‑náji̱n nga jè Nainá ra isikjaáya‑la̱ jè Jesús ra tíjna ítjòn‑ná, ꞌkoa̱á ti̱ꞌsín si̱ìkjaáya‑naji̱n koni ꞌsín nga jaáya‑la̱ Jesús; ko̱ a̱kjòn ngaꞌtsí‑né, ya̱á ta̱ña i̱ko̱‑ná ya̱ ñánda̱ nga tíjna ra jè sabà.
Kjo̱nda tsa̱jión‑nájiòn ngaꞌtsì kjoa̱ kìi̱, mé‑ni nga isa̱ kjìn ma‑ni xi̱ta̱ ra katatjábé‑la̱ kjo̱nda‑la̱ Nainá, ko̱ jeya katijna Nainá ꞌkia̱ nga isa̱ kjìn ma‑ni xi̱ta̱ ra ki̱tso̱‑la̱: “Tse kjo̱nda kataꞌse‑li Na̱ꞌìn.”
ꞌKoa̱á ma‑ni nga mì kì mahinda inìma̱‑na̱ji̱n. Nga̱ ni̱ꞌsín tímajchínga ra ijo‑na̱ji̱n, tanga jè inìma̱‑na̱ji̱n ni̱chjin nchijón‑ní nga tíma-xi̱tse̱ya-isa.
Jè kjo̱hiꞌin ra nìkjiín‑ji̱n i̱ i̱sàꞌnde, ta chibaá kjo̱hiꞌin tjín‑ni; nga̱ ta tíbato‑ní; ko̱ jngoó kjo̱nda tji̱ko̱ ra a̱ꞌta tsa̱ji̱n nga ya̱á sakó jngo‑naji̱n kjoa̱jeya ra ꞌñó tse ko̱ ra ni̱kjiá kje̱heꞌtà.
Nga̱ mì tsa jñà chitsíjen‑la̱ji̱n jñà kjoa̱ ra ma i̱ i̱sàꞌnde ra tsijen‑ni; jñá chitsíjen‑la̱ji̱n jñà ra mì kì tsijen‑ni ra a̱ꞌta ꞌtse̱ Nainá nchrabá‑ni. Nga̱ jñà kjoa̱ ra ma i̱ i̱sàꞌnde, ta tíbato‑ní, tanga jñà ra mì kì tsijen‑ni ra ꞌtse̱ Nainá, mì kì kje̱heꞌtà skanda ta kjiá‑nioo̱.
ꞌKoa̱á ma‑ni nga i̱ma̱á fahátse‑la̱ inìma̱‑ná ꞌkia̱ nga ya̱ titsa̱jnaya iseé jè niꞌya ra̱kìi̱, nga̱ jé ra mejèn‑ná tsa ijye ya̱ titsa̱jnayeé jè niꞌya‑ná ra tíjna ya̱ ján ngajmi.
Ni̱ꞌsín si̱jna ijo‑ná ra tjaꞌché ꞌndi̱‑ni̱, ìjngo‑isa ijo xi̱tse̱ tsjá‑ná jè Nainá. Jè inìma̱‑ná mì tsa ta ya̱ si̱jnajin i̱sén, ijo xi̱tse̱é ꞌse̱‑la̱.
ꞌKia̱ nga takó tíjnakon‑isa ijo‑ná ra ꞌkoa̱ jngoya‑la̱ koni jngo niꞌya ra ta chiba ni̱chjin ma‑la̱, ꞌñó ꞌon tífahátse‑la̱ inìma̱‑ná, nga̱ majìn‑ná tsa katatjahíxín‑ná jè ijo‑ná ra tjínè‑la̱ nga ki̱yá; jé ra mejèn‑ná nga kataxi̱tse̱ya, mé‑ni nga jè ijo‑ná ra tjínè‑la̱ nga ki̱yá, jè kjo̱binachon xi̱tse̱ katasíjchijangi.
Jé Nainá ra ko̱ꞌsín ijye tsikínda nga tísíkíjnanda‑ná mé‑ni nga ko̱ꞌsín katameé. Ko̱ jé kitsjá‑ná jè Inìma̱ Tsje‑la̱, mé‑ni nga ijye tjín kixi̱‑ni kjoa̱ nga tjábé‑ná kjo̱nda ra ijye tjínda‑la̱ nga tsjá‑ná.
ꞌKoa̱á ma‑ni tjíjngoó takén nga ni̱chjin nchijón‑ní nga jè Nainá kjiꞌtatakén, ꞌkia̱ nga takó tíjnakon‑isa ijo‑ná, takó kjiín titsa̱jna-isa‑lá ya̱ i̱ꞌnde ñánda̱ nga tíjna jè Na̱ꞌín‑ná ra tíjna ítjòn‑ná.
ꞌKoa̱á ꞌsín i̱nchiníjché ijo‑ná koni ꞌsín tjín kjoa̱ ra makjiín‑ná; mì tsa ko̱ꞌsín i̱nchiꞌnié koni ꞌsín tjín kjoa̱ ra ta xkén tsijen‑la̱.
Tanga ijyeé ko̱ꞌsín tjíjngo takén, nga̱ jé ra isa̱ ꞌñó mején‑ná tsa ijye ki̱jmié ijo‑ná ra tjaꞌché mé‑ni ma ya̱ ki̱tsa̱jna‑né ya̱ ñánda̱ nga tíjna Na̱ꞌín‑ná ra tíjna ítjòn.
ꞌKoa̱á ma‑ni nga ko̱ꞌsín binè‑lá ijo‑ná nga ꞌkoa̱á ꞌsín ꞌnié koni ꞌsín tjín kjoa̱ ra sasén‑la̱ ra jè, ni̱ꞌsín ta ñánda̱ titsa̱jneé, a ya̱á titsa̱jneé ya̱ a̱ꞌta nangi o̱ ra ya̱á titsa̱jneé ya̱ ján ngajmi.
Nga̱ ꞌkoa̱á ꞌsín tjíné‑ná ngaꞌtsì‑ná nga ya̱ kijcho kincheé ya̱ ngixko̱n ñánda̱ nga tíbatéxoma Cristo, mé‑ni nga ko̱ꞌsín katamaꞌtieén koni ꞌsín tjín kjoa̱ ra kiꞌnié ya̱ i̱sàꞌnde ꞌkia̱ nga tsikitsa̱jneé ya̱ a̱ꞌta nangi; tsa nda kiꞌnié, kjo̱ndaá tjábé‑ná, ko̱ tsa ꞌcho kiꞌnié kjoa̱ꞌchoó tjábé‑ná.
ꞌKia̱ nga ijye ꞌya‑ji̱n nga machjeén‑ní nga ki̱skón‑cha‑ji̱n Nainá, nga ꞌkoa̱á ꞌsín jcha̱xkón‑ji̱n koni ꞌsín nga bakèn‑la̱ ra jè, ꞌkoa̱á ma‑ni nga ꞌbena̱jmíya‑la̱ji̱n jñà xi̱ta̱ mé‑ni nga katakjiín‑la̱ ra a̱ꞌta ꞌtse̱ Cristo. Jè Nainá ꞌñó nda tsijen‑la̱ koni ꞌsín tjín kjoa̱ ra ꞌnià‑ji̱n; ꞌkoa̱á ꞌsín mejèn‑na ra ꞌa̱n, tsa ko̱ꞌsín nda katachi̱ya‑te‑la̱ inìma̱‑najiòn kóꞌsín tjín kjòn‑ni kjoa̱ ra ꞌnià‑ji̱n.
Mì tsa ta ki‑ni nga ji̱n mejèn‑naji̱n nga nda si̱kítsa̱jna india‑naji̱n ijo‑na̱ji̱n; jé ra mejèn‑naji̱n nga ti̱ꞌkoa̱á katatsja‑te‑la̱ takòn jiòn ra a̱ꞌta tsa̱ji̱n, mé‑ni nga sa̱kò‑no ꞌén kóꞌsín ꞌkín‑la̱ jñà xi̱ta̱ ra ta ijo‑la̱ nda síkítsa̱jna ko̱ mì tsa jè inìma̱‑la̱ nda síkinda̱ ítjòn.
Nga̱ tsa ská‑naji̱n, a̱ꞌta ꞌtse̱ Nainá‑ní nga ská‑naji̱n; ko̱ tsa ngi ndaá tjín kjo̱bítsjen‑na̱ji̱n, kjo̱nda tsa̱jión‑nájiòn nga ko̱ꞌsín tjín.
Jé kjoa̱tsjacha‑la̱ Cristo ra itsabáꞌñó‑naji̱n ra ko̱ꞌsín fìko̱‑naji̱n koni ꞌsín nga mejèn‑la̱. Ko̱ ki̱í ꞌsín ijye nda isìchi̱ya‑naji̱n: Jngoó‑ní ra ꞌken‑tjì‑la̱ ngaꞌtsì xi̱ta̱, ꞌkoa̱á ma‑ni nga ijyeé ꞌken‑te ngaꞌtsì jñà xi̱ta̱ ra tjín.
Ko̱ ngaꞌtsì jñà xi̱ta̱, jé Cristo ꞌken ngajo‑la̱, mé‑ni nga jñà xi̱ta̱ ra títsa̱jnakon mì kì ti̱ ta jñà katatéxoma‑la̱ ijo‑la̱, jé Cristo katatéxoma‑la̱, jè ra ꞌken‑tjì‑la̱ ko̱ jaáya‑ila̱ ra ta kjo̱nda ꞌtse̱.
ꞌKoa̱á ma‑ni ꞌndi̱ ꞌndi̱, mì kì tsa ti̱ ko̱ꞌsín níkítsjen‑naji̱n ra a̱ꞌta ꞌtse̱ xi̱ta̱, koni ꞌsín isíkítsjen ijo jé‑na̱ji̱n. Ni̱ꞌsín tsa ko̱ꞌsín iníkítsjen‑ji̱n ra a̱ꞌta ꞌtse̱ Cristo nga ti̱ꞌsa̱ ítjòn; tanga ꞌndi̱ ꞌndi̱, mì tsa ti̱ ko̱ꞌsín níkítsjen‑naji̱n ra a̱ꞌta ꞌtse̱.
ꞌKoa̱á ma‑ni, tsa jngo xi̱ta̱ ijye ya̱ tíjnako̱ Cristo, ijyeé xi̱ta̱ xi̱tse̱é kàma‑ni ra a̱ꞌta ꞌtse̱ Nainá. Jè kjoa̱ jchínga‑la̱ ijyeé kabato, saba kjoa̱ xi̱tse̱é kàma‑ni ꞌndi̱‑ni̱.
Ngaꞌtsì kjoa̱ kìi̱ a̱ꞌta ꞌtse̱ Nainá nchrabá‑ni nga ko̱ꞌsín a̱ꞌta ꞌtse̱ Cristo ma chibanda‑né ko̱ Nainá. Ko̱ jé kitsjáxá‑naji̱n nga ꞌkéna̱jmíya‑ji̱n kóꞌsín ma chibanda‑ná ko̱ Nainá.
Tsó‑ni kjoa̱, nga jé Cristo kisìchjeén Nainá nga ma tsajo̱ónda‑ni ko̱ xi̱ta̱ i̱sàꞌnde, ko̱ mì tsa ti̱ kinda̱ kiꞌsìn‑ni kjoa̱ ꞌtse̱ jé ra tjín‑la̱ ngaꞌtsì xi̱ta̱. Ko̱ ji̱ín isìnga̱tsja‑naji̱n jè xá ra̱kìi̱, mé‑ni nga si̱kabíya‑ji̱n ꞌén kóꞌsín nga ma chibanda‑né ko̱ Nainá.
ꞌKoa̱á ma‑ni, ngaji̱ín síkasén‑naji̱n Cristo nga nakjoá ngajo‑la̱ji̱n. ꞌKoa̱á jngoya‑la̱ koni tsa jè‑ni Nainá ra tíbítsaꞌba‑najiòn ꞌkia̱ nga ko̱ꞌsín ꞌmì‑laji̱n. A̱ꞌta ꞌtse̱ Cristo‑ní nga ko̱ꞌsín i̱nchibitsaꞌba‑laji̱n: “Jchi̱bànda‑no ko̱ jè Nainá.”
Jè Cristo, ni̱jngo jé tsakátsji ra jè; tanga ta nga̱tjì tsa̱jién‑ná nga ko̱ꞌsín jè Nainá tsakánè jé‑la̱, mé‑ni nga ko̱ꞌsín xi̱ta̱ kixi̱ ka̱ma‑né ya̱ ngixko̱n Nainá ꞌkia̱ nga ijye ya̱ titsa̱hijyoke̱é jè Cristo.
Ngaji̱n, ra ya̱ i̱nchiníxáꞌta‑te‑la̱ji̱n Nainá, ꞌkoa̱á ꞌsín bitsaꞌba‑laji̱n: Nda ti̱chjeén jiòn kjo̱nda ra ta kjo̱tjò títsjá‑no Nainá.
Nga̱ ꞌkoa̱á ꞌsín kitsò Nainá:
Jé kjón ni̱chjin ꞌkia̱ nga chi̱ba̱‑la̱ kjochjeén‑li kjo̱nda‑na̱, kíꞌnchrè‑la.
Ko̱ jè ni̱chjin ꞌkia̱ nga tjichiñá‑la̱ nga kítjo̱jin kjo̱hiꞌin, isíkíjnandi̱í‑ila.
Nda kjón ti̱náꞌya jiòn, ꞌndi̱í ꞌndi̱‑ni̱ nda chi̱ba̱‑la̱ nga tímachjeén‑no jè kjo̱nda‑la̱ Nainá, ko̱ ꞌndi̱í‑ni̱ nga ma kítjo̱jion jiòn kjo̱hiꞌin.
Mì tsa mé kjoa̱ꞌcho ra i̱nchiꞌnià‑ji̱n ra ma ꞌcho ka̱ma‑la̱ xi̱ta̱ ra kjꞌií, mé‑ni nga mì yá ra ꞌcho ki̱tso̱‑la̱ jè xá ra i̱nchiꞌnià‑ji̱n.
Ta isa̱á, ꞌkoa̱á ꞌsín ngi nda i̱nchibakòn kiꞌta‑ji̱n ijo‑na̱ji̱n nga chi̱ꞌnda‑la̱ Nainá ꞌmì‑naji̱n. Nga ꞌñó tjín‑naji̱n kjoa̱tsetakòn, nga ꞌñó tse kjo̱hiꞌin titsa̱jin‑ji̱n, nga tíchijaꞌta‑naji̱n tsajmì ra machjeén‑naji̱n, nga chjá tíma‑naji̱n kjoa̱ ra tíbatojin‑ji̱n;
nga tínikiꞌon‑naji̱n, nga nìkjahaꞌsen‑naji̱n nda̱yá, nga tsò‑naji̱n xi̱ta̱ nga ji̱ín‑ró fatsji‑la̱ji̱n kjo̱si xi̱ta̱ na̱xi̱ndá, nga iyí xá ra ꞌnià‑ji̱n, nga mì ti̱ tsa tsjafè‑naji̱n, nga i̱nchinikjiín‑ji̱n ra kjinchrá.
Tanga ngi tsjeé i̱nchiníjchá‑ji̱n ijo‑na̱ji̱n; ko̱ ndaá machi̱ya‑naji̱n kóꞌsín tjín kjo̱hixi̱; ko̱ chíkjoa̱ko̱ó‑naji̱n ꞌkia̱ nga kó síko̱‑naji̱n xi̱ta̱; ko̱ tjín‑la̱ kjo̱nda inìma̱‑na̱ji̱n ra a̱ꞌta ꞌtse̱ xi̱ta̱; jé Inìma̱ Tsje‑la̱ Nainá tísíxájin inìma̱‑na̱ji̱n; ko̱ ngi ko̱ó inìma̱‑na̱ji̱n nga tjín‑naji̱n kjo̱tsjacha.
Saꞌkoa̱á nda ꞌyaxkón‑naji̱n ko̱ saꞌkoa̱á mì kì ꞌyaxkón‑naji̱n. Saꞌkoa̱á nda bítjo̱ngi‑ji̱n ko̱ saꞌkoa̱á mì kì nda bítjo̱ngi‑ji̱n. Saꞌkoa̱á xi̱ta̱ ndiso ꞌmì‑naji̱n, tanga ngi ꞌén kixi̱í ra nakjoá‑ji̱n.
ꞌKoa̱á ꞌsín nìko̱‑naji̱n koni tsa mí kì ꞌyaxkon‑naji̱n, tanga ꞌñó nda ꞌyaxkon‑naji̱n. ꞌKoa̱á kjòn‑ji̱n koni tsa ijye i̱nchibiya‑ji̱n, tanga ꞌñó nda titsa̱jnakon-isa‑ji̱n. Tsjá‑naji̱n kjo̱hiꞌin jñà xi̱ta̱, tanga mì tsa síꞌken kjòn‑naji̱n.
ꞌKoa̱á ꞌsín kjòn‑ji̱n koni tsa ba tjín‑naji̱n, tanga ꞌñó tsja tjín‑la̱ inìma̱‑na̱ji̱n. ꞌKoa̱á ꞌsín kjòn‑ji̱n koni tsa xi̱ta̱ i̱ma̱‑náji̱n ra ni̱mé kjo̱nda tísakó‑la̱, tanga ꞌñó kjìn xi̱ta̱ tísakó‑la̱ kjo̱nda ꞌtse̱ Nainá ra a̱ꞌta tsa̱ji̱n. ꞌKoa̱á kjòn‑ji̱n koni tsa ni̱mé ra tjín‑naji̱n, tanga ya̱ ngixko̱n Nainá ni̱mé ra chijaꞌta‑naji̱n.
Jiòn ꞌndsé ra ya̱ Corinto tsa̱jiòn, ꞌkoa̱á ꞌsín i̱nchinakjoá kixi̱í‑laji̱n, nga̱ ngi ko̱ó inìma̱‑na̱ji̱n nga tsjacha‑laji̱n.
Mì tsa xkon tjín inìma̱‑na̱ji̱n ra a̱ꞌta tsa̱jiòn, tanga jión‑nájiòn ra xkon tjín inìma̱‑no ra a̱ꞌta tsa̱ji̱n.
Mé‑ni nga ko̱ngásòn‑ni kjoa̱ ra si̱ke̱é xàngie̱é, ꞌkoa̱á ꞌsín tíbitsáꞌba‑najiòn koni tsa i̱xti‑na̱ xin‑no, kì xkon níkíjna inìma̱‑no.
Kì jñà níngásòn‑ko̱o kjo̱bítsjen‑no ko̱ xi̱ta̱ ra mì tsa a̱ꞌta ꞌtse̱ Cristo makjiín‑la̱. Nga̱, ¿kóꞌsín ka̱ma‑ni nga ko̱ngásòn‑kjo jngo ra xi̱ta̱ kixi̱ ya̱ ngixko̱n Nainá ko̱ jngo xi̱ta̱ ra tsìn‑la̱ kjoa̱kixi̱‑la̱ Nainá? ¿A ka̱maá jñò ko̱chon ya̱ ñánda̱ nga tjín niꞌí ra síhisen?
¿A maá nga nda ko̱hijta jè Cristo ko̱ jè xi̱ta̱‑ni̱í? Ko̱, ¿a ka̱maá‑te nga ya̱ nda ko̱hijtako̱ jngo xi̱ta̱ ra makjiín‑la̱ a̱ꞌta ꞌtse̱ Cristo ko̱ jngo ra mì kì makjiín‑la̱?
Majìn, nga̱ jè niꞌya i̱ngo̱‑la̱ Nainá, mì kì ma nga ya̱ si̱jnaya jngo xkósòn ra nainá tsò‑la̱ xi̱ta̱. Nga̱ jién jnchreé ra meé niꞌya i̱ngo̱‑la̱ Nainá ra tíjnakon. Koni ꞌsín ijye kitsò Nainá a̱ꞌta ꞌtse̱ xi̱ta̱ ra makjiín‑la̱ a̱ꞌta ꞌtse̱, nga kitsò:
Ya̱á kóti̱jnako̱ ko̱ ya̱á kojmejín‑la̱ na̱xi̱ndá‑na̱.
ꞌA̱án ko̱ma Nainá‑la̱ ko̱ jñá ko̱ma xi̱ta̱ na̱xi̱ndá‑na̱.
ꞌKoa̱á ma‑ni nga ko̱ꞌsín kitsò‑te a̱ꞌta ꞌtse̱ xi̱ta̱‑la̱:
Títjo̱kajion ya̱ a̱jin‑la̱ xi̱ta̱ kìi̱, ko̱ ti̱nchaꞌtàxìn‑la.
Kì jñà chaájion kjoa̱ ra tjé tjín ya̱ ngixkoàa̱n,
ꞌkoa̱á ꞌsín ka̱ma‑ni nga ꞌa̱n skábétjò‑no.
ꞌA̱n‑ná ra ska̱ábétjò‑no nga Na̱ꞌìn‑no ka̱ma,
ko̱ jión ka̱ma jiòn i̱xti ꞌxi̱n‑na̱ ko̱ i̱xti íchjín‑na̱,
ꞌkoa̱á xian‑no ꞌa̱n ra Nainá ꞌmì‑na ra tíjna̱ títjòn‑no,
ꞌa̱n ra ta ꞌa̱n ta̱jngo‑naa̱ ra ꞌñó tse ngaꞌñó tjín‑na.
Jiòn ꞌndsé ra tsjake̱‑no, tsa ko̱ꞌsín tjín kjoa̱ ra tjínda‑la̱ Nainá ra a̱ꞌta tsa̱jién, machjeén‑ní nga ki̱nchaꞌtaxín‑lá ngaꞌtsì kjoa̱ ra tjé tjín ra síkitsón‑ná nga sítjé ijo‑ná ko̱ jè inìma̱ tsje‑ná. Kjiꞌtá ni̱chjin kjótsjieé nga isa̱ tsje ki̱tsa̱hijyeé a̱ꞌta ꞌtse̱ Nainá nga ko̱ꞌsín ki̱skón‑cheé ra jè.
Chjíbétjò‑náji̱n ya̱ a̱jin inìma̱‑no. Ji̱n, kjè tsa yá ra ji̱n ꞌcho niko̱‑ji̱n, ko̱ kjè tsa yá ra kjo̱bítsjen‑la̱ nìkitsón‑ji̱n, ko̱ kjè tsa yá ra ji̱n chìndo̱cha̱‑la̱ji̱n.
ꞌKia̱ nga ko̱ꞌsín tíxin‑no, mì tsa mé ra tíbanè jé‑no; ijyeé ko̱ꞌsín kíxin‑no ꞌkia̱ nga ꞌsa̱ ítjòn, jiòn‑jiòn, kjiꞌtá ni̱chjin tsjacha‑laji̱n ko̱ ya̱á titsa̱jnakjeé ko̱ ya̱á ki̱yákjeé.
Ngi ꞌén kixi̱ kjón‑ní koni ꞌsín nga tíchjà‑no; ꞌñó ꞌbe‑la̱ takoàa̱n ra a̱ꞌta tsa̱jiòn, ꞌñó maꞌñó takoàn ko̱ ꞌñó sakó‑na kjo̱tsja ni̱ꞌsín ta mé kjo̱hiꞌin ra ꞌse‑naji̱n.
Skanda ꞌkia̱ nga ꞌjíi̱‑ji̱n i̱ nangi Macedonia, kjè tsa mé ra níkjáya‑ji̱n. Kjín sko̱ya kjoa̱ i̱nchibatojin‑ji̱n: jndíi̱ ra ján tjín‑naji̱n kjo̱si; ngi ta kjo̱skoón titsa̱jin kiꞌta‑ji̱n.
Tanga jè Nainá ra ma‑la̱ síje ikon jñà ra inda tjín ikon; jé isìje ikon‑naji̱n ꞌkia̱ nga ꞌji jè Tito.
Ko̱ mì tsa tà ki‑ni nga ꞌjiìjkón‑naji̱n nga kjoje takòn‑ji̱n, kií‑te nga ꞌñó tsja tjín‑la̱ ra a̱ꞌta tsa̱jiòn kóꞌsín nga inije takòn jiòn ra jè. Tsiꞌkéna̱jmí‑naji̱n nga ꞌñó mejèn‑najiòn nga ska̱jieén. ꞌKoa̱á ti̱ kitsò‑naji̱n nga ꞌñó tjín‑najiòn ra kjo̱ba ko̱ nga ꞌñó tímakájno‑najiòn ra a̱ꞌta tsa̱ꞌa̱n. ꞌKia̱ nga kíꞌnchree̱ ꞌén kìi̱ isa̱á ta ꞌñó tsja kiꞌse-isa‑na.
Ni̱ꞌsín ta kjo̱ba ítsakatsjí‑najiòn ꞌkia̱ nga ko̱ꞌsín ísikásén‑no xa̱jo̱n, kixi̱í kjoa̱ kjókájnoó‑na nga ti̱ꞌsa̱ ítjòn ra a̱ꞌta tsa̱jiòn nga baá kiꞌse chiba ni̱chjin‑najiòn. Tanga ꞌndi̱, mì kì ti̱ tsa tísíkájno‑naa̱.
Ta isa̱á jnchro, ꞌñó tímatsja‑isa‑na, tanga mì tsa ki‑ni matsja‑na nga kjo̱ba tsakatsjí‑najiòn; kií‑ní nga jè kjo̱ba ra tsikitsa̱jnajin jiòn, jé tsasìko̱‑najiòn nga ma iníkájno jè jé‑no ko̱ nga ma tsáfaꞌta‑la jiòn Nainá. Tsa ko̱ꞌsín kjo̱ba‑najiòn koni ꞌsín mejèn‑la̱ Nainá, tsó‑ni kjoa̱ nga mì tsa mé kjoa̱ꞌcho ra tsakjatsji‑la̱ji̱n.
ꞌKia̱ nga ko̱ꞌsín maba‑la̱ inìma̱‑ná koni ꞌsín nga jè Nainá mejèn‑la̱, jé basìko̱‑ná nga ma níkájneé jé‑ná ko̱ mì tsa ti̱ jé fatsji‑ná, mé‑ni nga ma kítjo̱kajieén kjo̱hiꞌin ꞌtse̱ jé‑ná, ko̱ mì tsa mé ra a̱skan níkájno‑ná. Tanga tsa ꞌkia̱ ya̱ nchrabá‑ni kjoa̱ ra síba‑la̱ inìma̱‑ná a̱ꞌta ꞌtse̱ kjoa̱ ra tjín ya̱ i̱sàꞌnde, ta kjo̱biyaá sakó‑ná.
ꞌKia̱ nga ko̱ꞌsín ítsikinda‑najiòn xa̱jo̱n, mì tsa jè ísikítsjee̱n a̱ꞌta ꞌtse̱ xi̱ta̱ ra ꞌcho kiꞌsìn, ko̱ a̱ꞌta ꞌtse̱ jè ra ꞌcho kjomàꞌtin. Jé‑ní ra mejèn‑na nga ti̱jiòn kjòn nda katachi̱ya‑no kóꞌsín nga tsjacha‑náji̱n.
Jñá ngaꞌtsì kjoa̱ kìi̱ ra ꞌñó isìje takòn‑naji̱n.
Ni̱ꞌsín isakò‑naji̱n kjoa̱jetakòn ra a̱ꞌta ꞌtse̱ kjoa̱ kìi̱, tanga isa̱á ta ꞌñó kjotsja-isa‑naji̱n ꞌkia̱ nga kijcha‑ji̱n jè Tito nga ꞌñó tsja tjín‑la̱, ta nga̱tjì‑la̱ nga ꞌñó tse kjo̱nda ra isakò‑la̱ ra a̱ꞌta tsa̱jiòn.
Ijyeé a̱sa ko̱kíxian‑la̱ jè Tito nga ꞌñó ꞌbe‑la̱ takoàa̱n ra a̱ꞌta tsa̱jiòn ko̱ mì tsa ꞌcho i̱nchiníkíjna‑nájiòn. Koni ꞌsín nga ngi ꞌén kixi̱‑ní ngaꞌtsì jè ꞌén ra ijye inakjoáko̱‑laji̱n, ꞌkoa̱á ti̱ꞌsín ꞌén kixi̱ kjomà‑ni jñà ꞌén ra ko̱tsiꞌkìn‑la̱ji̱n jè Tito ra a̱ꞌta tsa̱jiòn.
Jè Tito, isa̱á ta ꞌñó matsjake-isa‑najiòn ꞌkia̱ nga bítsjen‑la̱ kóꞌsín nga nda inìhitjasòn‑la. Ko̱ nga ꞌñó nda ichjíbétjò jiòn ꞌkia̱ nga ijchòjkon‑no ko̱ ti̱ꞌkoa̱á ꞌñó nda kijchaxkón‑te.
ꞌÑó matsja‑na nga ko̱ꞌsín nda ma baꞌtá takòn‑najiòn ra a̱ꞌta ꞌtse̱ ta mé kjoa̱‑ni.
Jiòn ꞌndsé ko̱ tichjeé, mején‑te‑naji̱n ꞌkéna̱jmí‑laji̱n kjo̱nda ra jè Nainá títsjá‑la̱ na̱xi̱ndá‑la̱ Cristo ra títsa̱jna ya̱ nangi Macedonia.
Ni̱ꞌsín takó ꞌñó iꞌin tjín kjoa̱ ra i̱nchibatojin, ꞌñó tjín‑la̱ kjo̱tsja inìma̱‑la̱. Ko̱ ni̱ꞌsín ꞌñó ndí xi̱ta̱ i̱ma̱, isa̱á ta ꞌñó tse i̱nchitsjá kjo̱tjò ra jè Nainá i̱nchisínga̱tsja, ꞌkoa̱á jngoya‑la̱ koni tsa xi̱ta̱ nchi̱ná.
ꞌA̱n kjón kíjtsee̱ nga ngi ko̱ó kjo̱tsja‑la̱ kitsjà koni ꞌki kjomà ra kiꞌsìn, ko̱ skanda isa̱á tse kitsjà‑isa koni ꞌki nga ijchòtji̱ngi ngaꞌñó‑la̱.
ꞌÑó tsikítsaꞌba‑naji̱n nga kitsò‑naji̱n: “Ti̱ꞌnde‑náji̱n nga ko̱ma ꞌki̱ chiba‑te‑ji̱n kjo̱tjò ra ki̱ji̱‑la̱ jñà xi̱ta̱ tsje‑la̱ Nainá ra tíchijaꞌta‑la̱.”
Isa̱á kjìn kjoa̱ kiꞌsìn‑isa koni ꞌsín nga i̱nchichiñá‑la̱ji̱n. Ítjòn nangi isíkítsa̱jna inìma̱‑la̱ ra a̱ꞌta ꞌtse̱ Nainá, ko̱ a̱kjòn, ꞌkia̱á ko̱ꞌsín kiꞌsìn‑te ra a̱ꞌta tsa̱ji̱n koni ꞌsín nga mejèn‑la̱ Nainá.
ꞌKoa̱á ma‑ni nga ko̱ꞌsín tsikitsaꞌba‑la̱ji̱n jè Tito, nga takó jè katabíxkójin jñà kjo̱tjò ra nchrabájin inìma̱‑no koni jngo kjo̱nda ra si̱nga̱tsja jiòn Nainá. Ko̱ꞌsín katasíkjeheꞌta xá ra kiꞌtsì‑la̱ nga ti̱ꞌsa̱ ítjòn.
Koni ꞌsín nga ꞌñó nda ꞌnià jiòn ngaꞌtsì kjo̱nda: nga nda makjiín‑najiòn a̱ꞌta ꞌtse̱ Cristo, nga tjín‑no ꞌén kóꞌsín nakjoá, ko̱ nga tjín‑no kjoa̱chji̱ne̱, ko̱ nga titsa̱jnanda‑no nga ma si̱itjasòn kjoa̱ ra nda tjín, ti̱ꞌkoa̱ nga tjín‑no kjo̱tsjacha ra a̱ꞌta tsa̱ji̱n; ꞌkoa̱á ti̱ꞌsín machjeén nga ti̱ꞌkoa̱ katama‑no ꞌtio̱o jè kjo̱nda ra̱kìi̱.
Mì tsa jngo kjo̱téxoma tíbiné‑no ꞌkia̱ nga ko̱ꞌsín tíxin‑no. Jé ra mejèn‑na nga jcha̱‑la̱ a kixi̱ kitií kjoa̱ nga tjín‑no kjo̱tsjacha, koni ꞌsín nga ꞌñó tjín‑la̱ kjo̱tsjacha jñà xi̱ta̱ ra iꞌka nga síxátíya‑la̱ ijo‑la̱ nga tsjá kjo̱tjò‑la̱.
Ijyeé ꞌya‑nájiòn jè kjo̱nda‑la̱ Jesucristo ra tíjna ítjòn‑ná nga ta nga̱tjì‑la̱ nga ꞌñó kjotsjake‑najiòn, xi̱ta̱ i̱ma̱á kiꞌsìn ijo‑la̱, ni̱ꞌsín xi̱ta̱ nchi̱ná kjòn‑ni ra jè, mé‑ni nga koni ꞌsín nga xi̱ta̱ i̱ma̱ kjomà ra jè, tsa̱jión ꞌkín‑la kjoa̱nchi̱ná ra tjín‑la̱.
Tsjaá‑no kjo̱bítsjen‑na̱ ra a̱ꞌta ꞌtse̱ kjoa̱ kìi̱, nga̱ kjeèn‑no ndi̱yá; jiòn ra tsikìꞌtsia̱à nga ko̱ꞌsín kiꞌnià a̱ꞌta ꞌtse̱ kjoa̱ kìi̱, mì tsa ta mejèn‑no nga tsikìꞌtsia̱à, skanda ꞌñó kjomejèn‑no tsiꞌkiò, skanda ti̱ꞌkia̱‑ni ni̱chjin jngo inó.
Ti̱kjeheꞌtin‑la ijo‑no nga ꞌkio̱ò ꞌndi̱‑ni̱, koni ꞌsín nga ꞌñó tsja tjín‑no nga mejèn‑no tsiꞌkiò, ꞌkoa̱á ti̱ꞌsín ti̱hitjasòn nga ꞌtio̱o kjo̱tjò‑no koni ꞌki nchrabájin inìma̱‑no.
Tsa jngo xi̱ta̱ tíjnanda nga inìma̱‑la̱ nchrabájin‑ni nga mejèn‑la̱ tsjá, Nainá sasén‑la̱ koni ꞌki ra ma ra ꞌsín, mì tsa tsato tíníjé‑la̱.
Mì tsa jè ra mejèn‑la̱ Nainá nga katasíjchijaꞌta‑najiòn ꞌkia̱ nga ki̱si̱ko̱ jiòn jñà xi̱ta̱ ra iꞌkaa̱, jé‑ní nga ngásòn ngáya kataꞌse‑ná ngaꞌtsì‑ná ta mé ra machjeén‑ná.
Kóꞌki tjín‑najiòn ꞌndi̱ ꞌndi̱, ꞌti̱‑la jiòn koni ꞌki chijaꞌta‑la̱, mé‑ni ꞌkia̱ nga jiòn ra si̱ìjchijaꞌta‑najiòn, ti̱ꞌkoa̱á jñá tsjá‑no kóꞌki ꞌse̱‑la̱, mé‑ni nga ngásòn ngáya ꞌse̱‑no mé ra ko̱chjeén‑no.
Koni ꞌsín nga tíchja̱ Xa̱jo̱n‑la̱ Nainá nga tsò: “Jè ra kjìn tsikíxkó, mì tsa mé ra tsijnengi‑la̱; ko̱ jè ra chiba tsikíxkó, mì tsa mé ra ichijaꞌta‑la̱.”
Tse kjo̱nda kataꞌse‑la̱ Nainá, nga ꞌkoa̱á ti̱ꞌsín isíkíjna inìma̱‑la̱ Tito nga ko̱ꞌsín isíkájno‑te ra a̱ꞌta tsa̱jiòn koni ꞌsín nga kjókájno‑na ra ꞌa̱n.
Kixi̱í kjoa̱ jè Tito kjokjiín‑la̱ koni ꞌsín nga tsikiꞌtiáa̱n; tanga jè, ꞌñó kjomejèn ko̱ ꞌsa̱‑la̱ nga ikatsíjen‑najiòn ko̱ ngi ta kjo̱nda ꞌtse̱‑ní nga ko̱ꞌsín tífìkatsíjen‑najiòn ra jè.
Ya̱á ta̱ña i̱nchinìkasén‑ko̱‑ji̱n jè Tito, jngo ꞌndsé ra ijye nda naꞌyá‑la̱ ya̱ a̱jin‑la̱ ngaꞌtsì na̱xi̱ndá‑la̱ Cristo nga kóꞌsín tísíxáko̱ jè ꞌén xi̱tse̱ ra nda tsò a̱ꞌta ꞌtse̱ Cristo.
Ko̱ mì tsa ki‑nì nga ijye nda ꞌyaxkon‑la̱, jñà sabá xi̱ta̱ na̱xi̱ndá‑la̱ Cristo ra ko̱ꞌsín tsjahíjin mé‑ni nga ta̱ña i̱ko̱‑naji̱n, ꞌkia̱ nga kongíko̱‑ji̱n kjo̱tjò ra ji̱n i̱nchibíxkó‑ji̱n, mé‑ni nga jè Na̱ꞌín‑ná isa̱ jeya katijna‑nì, ko̱ nda kataꞌya‑la̱ nga ya̱á nchrabájin‑ni ya̱ inìma̱‑na̱ji̱n nga ko̱ꞌsín ꞌnià‑ji̱n.
ꞌKoa̱á ꞌsín ko̱ma‑ni nga mì yá xi̱ta̱ ꞌcho ki̱tso̱‑naji̱n a̱ꞌta ꞌtse̱ kjo̱tjò ra nda ꞌki tjín‑ni ra ji̱n i̱nchibíxkó‑ji̱n.
Jè ra mejèn‑naji̱n nga mì tsa ta ya̱ ngixko̱n Na̱ꞌín‑ná kixi̱ katanaꞌyá‑naji̱n, ti̱ꞌkoa̱á kixi̱í katanaꞌyá‑te‑naji̱n ya̱ ngixko̱n xi̱ta̱.
Ìjngo‑isa ꞌndsé ya̱ ta̱ña i̱nchinìkasén‑ko̱‑ji̱n jè Tito, ra kjokjìn kjoa̱ ꞌya‑ji̱n nga bínè‑la̱ ijo‑la̱, ko̱ isa̱á ꞌñó bínè‑la̱ ijo‑la̱ ꞌndi̱ ꞌndi̱ ꞌkia̱ nga ko̱ꞌsín ijye nda báꞌta ikon‑no ra jiòn.
Ra jè Tito, ya̱á ta̱ña báhijtako̱‑na ra jè, ko̱ ta̱ñaá níxá‑ji̱n ra a̱ꞌta tsa̱jiòn; a̱ꞌta ꞌtse̱ ꞌndsé ra iꞌka ra jò ma‑ni, jñá xi̱ta̱ na̱xi̱ndá‑la̱ Cristo isìkasén ra jñà, nga̱ ra a̱ꞌta ꞌtse̱ jñà xi̱ta̱ kìi̱, jé Cristo jeya bijna.
A̱ꞌta ꞌtse̱ kjo̱tjò ra tímaxkó nga tíbisiko̱ꞌta jñà xi̱ta̱‑la̱ Nainá ra i̱nchichijaꞌta‑la̱, mì kì machjeén tsa mé ꞌén ra ꞌa̱n kindá‑najiòn.
Nga̱ ijyeé be‑náa̱ nga titsa̱jnanda‑nájiòn nga ꞌkio̱ò kjo̱tjò‑no, ꞌkoa̱á ma‑ni nga ꞌñó matsja‑na ra a̱ꞌta tsa̱jiòn, ꞌkia̱ nga ítsiꞌkena̱jmí‑la̱ jñà xi̱ta̱ ra ya̱ nangi Macedonia títsa̱jna, nga ti̱ ni̱chjin jngo inó tjín‑ni nga mejèn‑najiòn ꞌkio̱ò kjo̱tjò‑no, jiòn ra ya̱ titsa̱jna ya̱ nangi Acaya. ꞌKia̱ nga ko̱ꞌsín ítsiꞌkena̱jmí‑la̱ nga ijyeé nda tihijyondá jiòn, isa̱á ta ꞌñó kjotsja‑la̱ nga ti̱ꞌkoa̱á mejèn‑la̱ nga tsjá‑te jñà kjo̱tjò‑la̱.
Kií xá ísikásén‑najiòn jñà ꞌndsé kìi̱, mé‑ni nga mì tsa ta ꞌén ndiso ka̱ma‑ni koni ꞌsín nga ijye ꞌñó nda kíchjà ra a̱ꞌta tsa̱jiòn. Jé‑la ra nda tjín tsa ko̱ꞌsín ijye titsa̱jnanda jiòn koni ꞌsín ijye kíxian.
Tsa tjín iꞌka‑ni xi̱ta̱ ra ya̱ i̱ꞌnde‑la̱ ya̱ nangi Macedonia ra mejèn‑la̱ nga i̱ko̱‑na ꞌkia̱ nga kjiáa̱n, tsa takó kjè kì titsa̱jnanda‑najiòn ꞌkia̱ nga kijcho‑ji̱n, koni ꞌsín nga chiñá‑ji̱n, ta ko̱sabáa‑naji̱n, ko̱ jiòn, isa̱á ta tse kjo̱sabà ki̱tsa̱jiòn.
ꞌKoa̱á ma‑ni nga ko̱ꞌsín ísikítsjee̱n nga tsikitsáꞌba‑la̱ jñà ꞌndsé nga tje̱n katafikatsíjen ítjòn‑najiòn, mé‑ni nga tje̱n kátíxkó jè kjo̱tjò ra ijye ko̱ꞌsín tsikinè‑la ijo‑no nga ꞌkio̱ò, mé‑ni nga ijye tíjnanda‑ni koni jngo kjo̱tjò ra inìma̱‑no inchrabàjin‑ni ko̱ mì tsa jngo kjo̱tjò ra kjo̱ꞌñó i̱nchima‑no.
Ti̱kítsjen jè ꞌén ra tsò: Jè xi̱ta̱ ra chiba tsajmì bítje̱, chibaá tsajmì majchá‑la̱; ko̱ jè ra kjìn tsajmì bítje̱, kjín tsajmì majchá‑la̱.
Ko̱ꞌki ꞌtio̱o nga jngó jngó‑no koni ꞌki nga nchrabájin inìma̱‑no; kì tà ko̱ kjo̱ba‑no nga ꞌbiò ko̱ kì tà jò tjín‑no nga ꞌbiò. Nainá, jé tsjake xi̱ta̱ ra ngi ko̱ kjo̱tsja‑la̱ tsjá.
Jè Nainá maá‑la̱ nga ko̱ꞌsín ꞌsi̱in nga ꞌse̱ ijye‑najiòn ta mé kjo̱nda‑ni, mé‑ni nga sa̱kò kiꞌta‑najiòn kóꞌki tsajmì machjeén‑no; nga skanda ki̱jnengií‑no ra sa̱kò‑no, mé‑ni ko̱ꞌsín ma ki̱si̱ko̱ꞌta‑no ta ñáa̱ kjoa̱ ra nda tjín.
ꞌKoa̱á ꞌsín tíchja̱ xa̱jo̱n ra tjíꞌta ꞌén‑la̱ Nainá nga tsò:
Nda kjón isìkaꞌbí nga kitsjà‑la̱ jñà ra xi̱ta̱ i̱ma̱.
Ko̱ jè kjoa̱kixi̱ ra ꞌsín, tíjna kiꞌta‑ní skanda ta kjiá‑nioo̱.
Jé Nainá ra tsjá tje̱‑la̱ tsajmì nga síxáko̱ nangi jñà xi̱ta̱, ko̱ ti̱ꞌkoa̱ tsjá‑la̱ ni̱ño̱ ra bakjèn; jé tsjá‑no mé tsajmì ra kítje̱e ko̱ ꞌkoa̱á ꞌsín ꞌsi̱in nga isa̱ ko̱kjìn‑ya tsajmì‑no, ko̱ kjín kjo̱nda sa̱kò‑najiòn koni ꞌsín tjín kjo̱nda ra ꞌsia̱an.
ꞌSe̱é‑no ta mé kjoa̱nchi̱ná‑ni, mé‑ni nga ngi ko̱ó inìma̱‑no nga ꞌkio̱ò ta mé kjo̱tjò‑ni; mé‑ni nga kjìn xi̱ta̱ ki̱tso̱‑la̱ Nainá: “Tse kjo̱nda kataꞌse‑li Na̱ꞌìn a̱ꞌta ꞌtse̱ jè kjo̱tjò ra kitsjà xi̱ta̱ kìi̱.”
ꞌKia̱ nga ko̱ꞌsín i̱nchimahíko̱o‑la̱ji̱n jè ngaꞌñó ra̱kìi̱ jñà ꞌndsé, mì tsa ta jè‑ni nga ma tíbisiko̱ mé ra chijaꞌta‑la̱ jñà xi̱ta̱‑la̱ Cristo. Ti̱ꞌkoa̱á ya̱á nchrabá‑ni nga ꞌñó kjìn xi̱ta̱ i̱nchitsò‑la̱ Nainá: “Tse kjo̱nda kataꞌse‑li.”
Jñà xi̱ta̱ kìi̱, ꞌkia̱ nga ko̱nga̱tsja kjo̱tjò kìi̱, jeyaá si̱ìkíjna Nainá ta nga̱tjì‑la̱ nga ma‑najiòn ko̱ꞌsín nihitjasòn jiòn koni ꞌsín nga makjiín‑no ra a̱ꞌta ꞌtse̱ ꞌén xi̱tse̱‑la̱ Cristo ra nda tsò, ko̱ nga maá‑najiòn ꞌbiò kjo̱tjò‑no ra tíbisiko̱ꞌta ra jñà, ko̱ jñà xi̱ta̱ ra kjꞌií‑isa.
Ti̱ꞌkoa̱á ꞌñó tsja ꞌse̱‑la̱ nga ki̱chja̱ꞌta‑la̱ Nainá ra a̱ꞌta tsa̱jiòn; ya̱á jcha̱‑la̱ nga ꞌñó tsjake‑najiòn ta nga̱tjì‑la̱ nga tseé kjo̱nda tísakó‑najiòn ra a̱ꞌta ꞌtse̱ Nainá.
¡Tse kjo̱nda kataꞌse‑la̱ Nainá, nga ijye tsikíjnanda jngo‑ná kjo̱tjò ra ꞌñó chjí‑la̱, skanda mí kì sakó‑ná ꞌén kóꞌsín nga ꞌki̱‑lá kjo̱nda!
ꞌA̱n ra Pablo ꞌmì‑na, ꞌkoa̱á ꞌsín tíbitsáꞌba‑no a̱ꞌta ꞌtse̱ Cristo jè ra indakjoa̱ tíjna ko̱ ra tjín‑la̱ kjo̱nda. Nga̱ tjín iꞌka xi̱ta̱ ra tsò nga ꞌkia̱‑ró ya̱ tíjna̱jin‑najiòn, ꞌñó‑ró i̱ma̱ kjoa̱ ꞌsiaa̱n, ko̱ ꞌkia̱ nga kjin tíjna̱, ꞌñó‑ró xíjiaa̱n.
ꞌKoa̱á ꞌsín tíbitsáꞌba‑no nga tje̱n tindajín iꞌka kjoa̱ ra tjín, mé‑ni nga ꞌkia̱ nga kijchòo̱, mì tsa ti̱ ꞌa̱n ꞌñó kokó‑na jñà xi̱ta̱ ra ko̱ꞌsín i̱nchichja̱jno iꞌka‑naji̱n, nga tsò nga ta ꞌkoa̱á‑ró ꞌsín i̱nchiꞌnià‑ji̱n koni ꞌsín ꞌsín jñà ra taxki̱ xi̱ta̱ i̱sàꞌnde; ko̱ tsa majìn, ꞌa̱n ijyeé ko̱ꞌsín tíjnanda nga ko̱ꞌsín ꞌñó kokóo̱ jñà xi̱ta̱ kìi̱.
Kixi̱í kjoa̱, xi̱ta̱ i̱sàꞌnde‑náji̱n, tanga mì tsa ko̱ꞌsín ꞌnià‑ji̱n koni ꞌsín ꞌsín jñà ra taxki̱ xi̱ta̱ i̱sàꞌnde ꞌkia̱ nga mé kjoa̱ ra bixkàn‑ko̱‑ji̱n.
Jñà ngaꞌñó ra nichjeén‑ji̱n koni tsa ki̱cha̱ nga bixkàn‑tjì‑ji̱n ijo‑na̱ji̱n ya̱ i̱sàꞌnde, mì tsa a̱ꞌta ꞌtse̱ xi̱ta̱ nchrabá‑ni. A̱ꞌta ꞌtse̱é Nainá nchrabá‑ni, ko̱ maá‑la̱ nga síkjehesòn ngaꞌtsì ngaꞌñó‑la̱ ni̱í ra batéchjà‑la̱ ꞌén‑la̱ Nainá.
Ko̱ nìkitsón‑ña‑náji̱n ngaꞌtsì kjo̱bítsjen ra ꞌcho tjín, ko̱ jngó jngó kjoa̱ꞌngatakòn ra batéchjà nga kondra̱ fì‑la̱ koni ꞌsín tjín kjoa̱chji̱ne̱‑la̱ Nainá, bìchjàꞌya tsje‑náji̱n kjo̱bítsjen kìi̱ mé‑ni nga ta jè Cristo katasíhitjasòn‑la̱.
Titsa̱jnanda‑náji̱n nga ꞌki̱‑la̱ji̱n kjo̱hiꞌin ngaꞌtsì ra mì si̱hitjasòn, ꞌkia̱ nga ijye jcha̱‑ji̱n nga ijyeé nda i̱nchinitjasòn ra jiòn.
ꞌKoa̱á ꞌsín chítsijen koni ꞌsín tjín kjoa̱ ra tíma. Tsa tjín jngo xi̱ta̱ ra ko̱ꞌsín tsò‑la̱ ijo‑la̱ nga jè Cristo isìkasén, ꞌkoa̱á ꞌsín nda katasíkítsjen nga ti̱ꞌkoa̱á ji̱n, jé kjón Cristo kisìkasén‑te‑náji̱n koni ra jè.
Ni̱ꞌsín saꞌkoa̱ ꞌa̱n ꞌñó nda sìkíjnaa̱ ijo‑na̱ a̱ꞌta ꞌtse̱ xá ra ji̱n tsiꞌkì‑naji̱n, mì kì masabà‑na; nga̱ kií xá isìnga̱tsja‑naji̱n jè Na̱ꞌín‑ná jè xá ra̱kìi̱ mé‑ni nga jiòn, isa̱ nda ki̱tsa̱jna‑najiòn, mì tsa ki‑ni nga ji̱n si̱kitsón‑ya‑laji̱n,
mé‑ni nga mì ko̱ꞌsín ki̱ya‑najiòn nga ta jè ra mejèn‑na nga minchaxkón‑najiòn ꞌkia̱ nga ko̱ꞌsín sikásén‑no xa̱jo̱n.
Nga̱ tjín iꞌka xi̱ta̱ ra tsò: “Jñà xa̱jo̱n‑la̱ ra síkasén, sí ꞌñó tíchja̱, ko̱ sí ꞌñó tjín ꞌén ra síkasén. Tanga ꞌkia̱ nga ijye tíjna saba kjòn‑ni ra jè, mì tsa sí xkón ꞌki‑ni, ko̱ jñà ꞌén ra chja̱, nda mí yá ra nda sísin‑la̱.”
Jè xi̱ta̱ ra ko̱ꞌsín tsò, ko̱ꞌsín nda katasijin‑la̱, koni ꞌsín tsò jñà ꞌén ra biꞌta‑ji̱n ya̱ xa̱jo̱n ra nikasén‑ji̱n ꞌkia̱ nga kjin titsa̱jna‑ji̱n, ꞌkoa̱á ti̱ꞌsín ꞌsia̱n‑ji̱n ꞌkia̱ nga ijye titsa̱jna masen kjòn‑ji̱n ya̱ a̱jin‑la̱ xi̱ta̱.
Kixi̱í kjoa̱, mì kì tsò takòn‑ji̱n nga ya̱ nijngoko̱‑ji̱n ijo‑na̱ji̱n ko̱ mì tsa ya̱ níngásòn‑ko̱‑ji̱n jñà xi̱ta̱ ra ti̱jñà ꞌnga síkítsa̱jna‑ni ijo‑la̱. Jñà xi̱ta̱ kìi̱, ꞌkia̱ nga ti̱jñà síngásòn‑kjo‑ni ijo‑la̱ ko̱ ti̱jñà kotsíjen‑jnó‑ni xákjén, mì kì machi̱ya‑la̱ mé kjoa̱ ra ꞌsín.
Kixi̱í kjoa̱, tsa mì‑laji̱n ijchò ítjòn‑ji̱n, i̱nchinìkatonè‑la̱ji̱n chi̱ba̱‑la̱ koni ꞌsín ꞌki kiꞌtsìꞌnde‑naji̱n. Tanga ji̱ín ijchòko̱ ítjòn‑laji̱n jè ꞌén xi̱tse̱ ra nda tsò a̱ꞌta ꞌtse̱ Cristo.
Mì tsa jñà nda i̱nchiníkítsa̱jna‑naji̱n ijo‑na̱ji̱n jñà xá ra kiꞌsìn xi̱ta̱ ra kjꞌií; tsa ko̱ꞌsín ꞌsia̱n‑ji̱n, ꞌkia̱á‑la nga ko̱tonè‑la̱ji̱n chi̱ba̱‑la̱. Jé ra mejèn‑naji̱n, koni ꞌsín nga isa̱ ꞌñó ko̱kjiín-isa‑najiòn, ꞌkoa̱á ꞌsín isa̱ ko̱tse‑isa jè xá ra ꞌsia̱n‑ji̱n ya̱ a̱jin tsa̱jiòn, tanga ta ꞌkoa̱á ꞌsín tje̱n si̱xá‑ji̱n koni ꞌki ijye tje̱n chi̱ba̱‑la̱.
ꞌKoa̱á ꞌsín ꞌkéna̱jmíya-isa‑ji̱n jè ꞌén xi̱tse̱ ra nda tsò a̱ꞌta ꞌtse̱ Cristo ya̱ i̱ꞌnde ra fì‑isa nga bateé na̱xi̱ndá‑no ya̱ ñánda̱ nga kjè tsa yá ra bijchó ꞌkéna̱jmíya, mé‑ni nga mì jñà xá ra ijye kiꞌsìn xi̱ta̱ ra kjꞌií, nda si̱kítsa̱jna‑naji̱n ijo‑na̱ji̱n.
Jè ra jeya si̱ìkíjna ijo‑la̱, ta isa̱á jnchro jè Nainá jeya katasíkíjna.
Nga̱ mì tsa jè ra nda ki̱tjongi jè ra ti̱jè nda síkíjna‑ni ijo‑la̱, jé‑ní ra jè Nainá ko̱ꞌsín ki̱tso̱ nga bakén‑la̱ nga nda kíjna.
¡Mején‑na tsa katachíkjoa̱ jngohíjta‑najiòn nga ki̱náꞌya‑ná, nga̱ ꞌkoa̱á ꞌsín kichjàa̱ koni tsa mì nda tjín kjo̱bítsjen‑na̱! ¡ꞌTia̱àn kjo̱nda katachíkjoa̱ jngohíjta‑no!
Nga̱ ꞌkoa̱á ꞌsín makájno‑na ra a̱ꞌta tsa̱jiòn‑jiòn koni ꞌsín makájno‑la̱ jè Nainá mé‑ni nga mì kjꞌií kohíko̱‑no. Nga̱ jngoó ꞌxi̱n ijye isíkíjnaꞌñó‑no ra jè Cristo ko̱ ꞌkoa̱á ꞌsín mejèn‑na singátsja‑no a̱ꞌta ꞌtse̱ Cristo koni tsa jngo chjo̱ón xa̱ngó ra tsje tíjna.
Tanga jé ra títsakjoo̱n, koni ꞌsín kiꞌsìn jè ye̱ nga ko̱ó kjoa̱ maña̱‑la̱ nga iskonda̱cha̱‑la̱ jè chjo̱ón ra tsiꞌkìn Eva, tsa ko̱ꞌsín ko̱ka̱maꞌtin‑te jiòn, tsa ko̱ꞌsín ki̱ꞌnde‑te jiòn nga si̱ìkitsón kjo̱bítsjen‑no nga ngakjá kongió koni ꞌsín nga ijye kixi̱ kjiꞌtatákon jiòn jè Cristo.
Nga̱ biꞌnde‑no ꞌkia̱ nga bijchójkon‑no jñà xi̱ta̱ ra isa̱ kjꞌií ꞌsín ꞌbéna̱jmíya‑no ra a̱ꞌta ꞌtse̱ Jesús koni ꞌsín ijye tsiꞌkèna̱jmíya‑laji̱n. Ko̱ makjiín‑te‑najiòn ꞌkia̱ nga isa̱ kjꞌií ꞌsín tsò kjo̱bítsjen ra ꞌbéna̱jmíya‑no a̱ꞌta ꞌtse̱ Inìma̱ Tsje‑la̱ Nainá ra ijye ichjíbé jiòn ya̱ a̱jin inìma̱‑no. Ti̱ꞌkoa̱á makjiín‑te‑najiòn ꞌkia̱ nga isa̱ kjꞌií tsò ꞌén xi̱tse̱ ra nda tsò a̱ꞌta ꞌtse̱ Cristo ra ꞌbéna̱jmíya‑no koni ꞌsín tsò jè ra kjokjiín ítjòn‑no. Ta isa̱á sasén‑no nga naꞌyá‑la jñà xi̱ta̱ kìi̱.
ꞌKoa̱á ꞌsín síkítsjen ra ꞌa̱n, nga mì tsa mé ra isa̱ nangi tíjna̱‑la̱ jñà xi̱ta̱ ra ko̱ꞌsín ꞌyaxkon jiòn nga jñà títsa̱jna ítjòn‑la̱ xi̱ta̱ ra tsikíxáya‑la̱ Cristo.
Ni̱ꞌsín mì tsa tsijen ískotáꞌyáa̱ koni ꞌsín nga chjàa̱, tanga mì tsa mé kjo̱bítsjen ra chijaꞌta‑na ra a̱ꞌta ꞌtse̱ ꞌén‑la̱ Nainá. Ko̱ ꞌkoa̱á ꞌsín ijye nda tsakon kjòn‑laji̱n a̱ꞌta ꞌtse̱ ngaꞌtsì kjoa̱ ra ijye kiꞌnià‑ji̱n.
¿A ꞌchoó tjín koni ꞌsín kíꞌsiaa̱n ꞌkia̱ nga ta ítsakon‑yá kjo̱tjò‑najiòn jè ꞌén xi̱tse̱‑la̱ Nainá ra nda tsò, nga mì tsa mé ra ísíjé‑no? Nda kísihi̱ma̱á‑na ijo‑na̱ mé‑ni nga jiòn nda tsikitsa̱jna‑najiòn.
Skanda jñà xi̱ta̱ na̱xi̱ndá‑la̱ Cristo ra xìn i̱ꞌnde tjítsa̱jna ítsachrjéjno‑la̱ nga kítsjaꞌndé‑la̱ nga tsikíchjí‑na, mé‑ni nga kjomà ísíxáko̱o‑no ra jiòn.
ꞌKia̱ nga mé ra kjochjeén‑na ꞌkia̱ nga ya̱ tsakáti̱jnako̱‑no, ni̱yá ra ísijtí‑la̱. Ta mé tsajmì ra kjochjeén‑na, jñá ꞌndsé ra ꞌji‑ni ya̱ nangi Macedonia kitsjà‑na. ꞌKoa̱á ꞌsín kíꞌsiaa̱n nga majìn‑naa̱ nga jiòn iꞌin‑ya kjomà‑no, ko̱ takó ꞌkoa̱á ꞌsín ꞌsin‑isaa̱.
Ngi ko̱ó ꞌén kixi̱‑la̱ Cristo ra ijye ko̱ꞌsín tíjnajin‑na nga ko̱ꞌsín chjàa̱, nga̱ mì kì yá ra ma ko̱techjà‑na ya̱ nga tíjngo nangi Acaya nga nda ma síkíjna ijo‑na̱ a̱ꞌta ꞌtse̱ kjoa̱ ra kíꞌsiaa̱n, nga̱ ta kjo̱tjò ítsakon‑yá‑no.
¿Mé‑ni ko̱ꞌsín xian‑na? ¿A kií‑ní nga mì kì tsjake̱‑najiòn? Jè Nainá ndaá be nga ꞌñó tsjake̱‑najiòn.
Koni ꞌsín tíꞌsiaa̱n, takó ꞌkoa̱á ꞌsín ꞌsi̱in‑isa, mé‑ni nga mì kì tjóꞌnde‑la̱ jñà xi̱ta̱ ra mejèn‑la̱ nga ta ijo‑la̱ jeya si̱ìkítsa̱jna a̱ꞌta ꞌtse̱ kjoa̱ ra ꞌsín, nga mejèn‑la̱ ko̱ꞌsín kítsa̱jna koni ra ji̱n.
Nga̱ jñà xi̱ta̱ kìi̱, mì tsa yá ra tsijen tsikíxáya‑la̱. Ta kií xá ꞌsín nga xi̱ta̱ bíndo̱cha̱‑la̱, nga ko̱ꞌsín síngoya ijo‑la̱ koni tsa ngi jè saba Jesucristo tsikíxáya‑la̱.
Ko̱ mí‑la tsa ko̱xkón‑ná kjoa̱ kìi̱, nga̱ skanda jè xi̱ta̱‑ni̱í maá‑la̱ ko̱ꞌsín si̱ìngoya ijo‑la̱ nga ko̱ꞌsín ko̱tsíjen koni jngo ìkja̱li̱ ra ꞌñó fate niꞌí‑la̱, koni tsa ìkja̱li̱ ꞌtse̱ Nainá.
ꞌKoa̱á ma‑ni nga jñà xi̱ta̱ ra ya̱ síxáꞌta‑la̱ jè xi̱ta̱‑ni̱í, mì tsa jngo kjoa̱ ra ko̱xkón‑ná tsa ko̱ꞌsín síngoya ijo‑la̱ nga ko̱ꞌsín ko̱ma koni tsa xi̱ta̱ ra ꞌbéna̱jmíya kjoa̱ kixi̱‑la̱ Nainá. Tanga jñà xi̱ta̱ kìi̱, ꞌkoa̱á ꞌsín tjábé‑la̱ chjí‑la̱ a̱skan‑nioo̱, koni ꞌsín tjín kjoa̱ꞌcho ra i̱nchiꞌsín.
ꞌKoa̱á ꞌsín tíxin india‑no, kì ti̱ tsja yá ra ko̱ꞌsín tsò‑ni nga mì nda tíjna kjo̱bítsjen‑na̱; ni̱ꞌsín tsa ko̱ꞌsín níkítsjen jiòn, ti̱ꞌnde‑ná nga ko̱ꞌsín kokó‑no koni tsa mì nda tíjna kjo̱bítsjen‑na̱, mé‑ni nga ti̱ꞌkoa̱á ꞌa̱n, ko̱ma‑te nda síkíjna‑na ijo‑na̱.
Jñà ꞌén ra tíchjàa̱ nga ꞌa̱n nda sìkíjnaa̱ ijo‑na̱, ꞌkoa̱á ꞌsín tíchjàa̱ koni tsa mì nda tíjna kjo̱bítsjen‑na̱ nga jngoó ꞌén ra mì kì sasén‑la̱ Na̱ꞌín‑ná.
Koni ꞌsín kjìn ma‑ni xi̱ta̱ ra ꞌñó nda síkítsa̱jna ijo‑la̱ a̱ꞌta ꞌtse̱ kjoa̱ ra ꞌsín ya̱ i̱sàꞌnde, ꞌkoa̱á ti̱ꞌsín mejèn‑na ra ꞌa̱n nga nda sìkíjnaa̱ ijo‑na̱.
ꞌKoa̱á bixó jiòn nga ꞌñó tjín‑no kjo̱bítsjen, tanga biꞌnde‑nájiòn nga kótsò‑no xi̱ta̱ ra mì kì nda tjíhijyo kjo̱bítsjen‑la̱.
Nga̱ skanda biꞌndeé‑la jñà xi̱ta̱ nga chi̱ꞌndaꞌñó‑la̱ ꞌsín‑no, ko̱ nga bachrjejno‑no tsajmì ra tjín‑no, ko̱ nga beton‑no, ko̱ jñà ra ti̱ꞌkoa̱á bachrjengi‑no, ko̱ skanda síjtsinꞌá ya̱ i̱sén‑no.
¿Kó bixó jiòn? ¿A masabá‑na nga mì ko̱ꞌsín inakjoá‑laji̱n? Nga̱ ꞌkoa̱á bixó jiòn nga batoó indakjoa̱ kiꞌnià‑ji̱n.
Tanga tsa jñà xi̱ta̱ ra iꞌka ꞌñó ꞌnga ma ikon nga ꞌñó chja̱, ra ꞌa̱n, ꞌkoa̱á ti̱ꞌsín ꞌñó kichjà‑te nga ꞌñó ꞌke‑te‑la̱ takoàn, ni̱ꞌsín ꞌkoa̱ ꞌsín tíchjàa̱ koni tsa mì nda tíjna kjo̱bítsjen‑na̱.
Jñà xi̱ta̱ kìi̱, ¿a ꞌngaá ma‑la̱ nga ꞌén hebreo chja̱? Ra ꞌa̱n ti̱ꞌkoa̱á chjà‑te ꞌén hebreo. ¿A ꞌngaá ma‑la̱ nga xi̱ta̱ Israel ra jñà? Ti̱ꞌkoa̱á Israel‑te tsa̱ꞌa̱n. Ko̱, ¿a ꞌngaá ma‑la̱ nga jé Abraham ra kjomà xi̱ta̱ jchínga‑la̱? Ti̱ꞌkoa̱á ꞌa̱n, jé‑te kjomà xi̱ta̱ jchínga‑na̱.
¿A chi̱ꞌnda‑la̱ Cristo‑ní jñà xi̱ta̱ kìi̱? Ra ꞌa̱n, isa̱á ꞌñó nda tísíxá‑la̱ jè Cristo. (ꞌKia̱ nga ko̱ꞌsín tíchjà, ꞌkoa̱á ꞌsín jngoya‑la̱ koni tsa mì kì nda tíjna kjo̱bítsjen‑na̱). Isa̱á ꞌñó tse xá tjín‑na ra ꞌa̱n, isa̱á ꞌñó kjo kjín ꞌka̱ kaya nda̱yá, ko̱ isa̱á ta ꞌñó kjo kjín ꞌka̱ nda síkiꞌon‑na jñà xi̱ta̱, ko̱ taxki̱ kjo kjín ꞌka̱ batojiaa̱n ñánda̱ nga kja̱me síꞌken‑na jñà xi̱ta̱.
Jàn ꞌka̱ tjín‑ni nga kiꞌtsì‑na kjo̱hiꞌin nga kiꞌse‑na xka̱ i̱jnchra̱, ko̱ jngo ꞌká kja̱meé isìꞌken‑na xi̱ta̱ nga tsikínè‑na na̱jo̱. Jàn ꞌka̱ iskajin‑ndá jè chitso ñánda̱ ya̱ chi̱ba̱‑la̱ tíjna̱ya̱; ko̱ jngo ni̱chjin ko̱ jngo ni̱tje̱n ya̱ tsakáti̱jnajiaa̱n ya̱ nga masen‑la̱ ndáchikon.
Ta ñánda̱ nga bajme, ta kjo̱skon tjín kiꞌta‑la̱; tjín kjo̱skon ya̱ xa̱ngá ñánda̱ bato, ko̱ tjín kjo̱skon a̱ꞌta ꞌtse̱ xi̱ta̱ chijé. Tjín kjo̱skon a̱ꞌta ꞌtse̱ ra xi̱ta̱ judío ko̱ a̱ꞌta ꞌtse̱ ra mì tsa xi̱ta̱ judío. Ískajiín‑te kjo̱skon ya̱ a̱jin‑la̱ na̱xi̱ndá, ko̱ ya̱ i̱ꞌnde ñánda̱ nga tsìn xi̱ta̱. Tjín kjo̱skon ya̱ a̱jin‑la̱ ndáchikon, ko̱ ya̱ a̱jin‑la̱ jñà xi̱ta̱ ra ko̱ꞌsín tsò nga ꞌndsé ma.
Kjín xá tíbatojiàa̱n ra ꞌñó síkiꞌon‑na. Kjo kjín ꞌka̱ mì kì fájna̱fèe̱ nga ꞌkia̱ nga ni̱tje̱n. Tíbatojin‑náa̱ kjo̱hiꞌin ra ꞌtse̱ kjinchrá a̱ꞌta ꞌtse̱ tsajmì ra chineé ko̱ nandá ra ꞌyé, saꞌkoa̱á skanda mí kì bákje̱n. Tísikjín‑la̱ ꞌnchán nga skanda tsín‑na nikje ra fána̱ya.
Kjín kjoa̱ tjín‑ni ra tíbatojin‑isa; mì tsa tà jñà‑nì kjoa̱ kìi̱. Ko̱ tímahiyí‑te‑na nga ni̱chjin nchijòn tísíkájno a̱ꞌta ꞌtse̱ ngaꞌtsì na̱xi̱ndá‑la̱ Cristo ra tjín.
Tsa ꞌkia̱ yá ra mahinda ikon a̱ꞌta ꞌtse̱ kjoa̱ ra makjiín‑la̱, ¿a mí tsa ti̱ꞌkoa̱ kaꞌta‑te‑la̱ inìma̱‑na̱ ꞌkia̱ nga ko̱ꞌsín ma? Ko̱ ꞌkia̱ nga yá ra kaníjin‑no jé, ¿a mí tsa ꞌñó majti‑na ra ꞌa̱n?
Tsa machjeén nga nda sìkíjnaa̱ ijo‑na̱, maá‑la nda sikíjna‑na ijo‑na̱ a̱ꞌta ꞌtse̱ kjoa̱ ra mahinda‑ni jè takoàa̱n.
Nainá ra Na̱ꞌìn‑la̱ ma Jesucristo ra tíjna ítjòn‑ná, jé ra bakèn‑la̱ nga nda kataꞌyaxkón skanda ta mé ni̱chjin‑ni, jé nda tíbe nga mì tsa ꞌén ndiso‑jìn ra tíchjàa̱.
Ya̱ Damasco jè xi̱ta̱ ra ya̱ tíbatéxoma ra jè kitsjà‑la̱ xá jè xi̱ta̱xá ítjòn ra ꞌmì Aretas, isìkasén xi̱ta̱‑la̱ nga isikìnda̱ ya̱ xo̱tjo̱ba̱‑la̱ na̱xi̱ndá, nga mejèn‑la̱ nga jtsa̱ba̱ꞌñó‑na.
Tanga jñà xi̱ta̱, naꞌñó tsikíꞌta jngo ndi̱si̱yá ra isíkíjnaya‑na, mé‑ni nga tsaje̱n‑ngi‑na ya̱ ñánda̱ ti̱ꞌxákji jè chrjó ra tjíchjàndi‑la̱ na̱xi̱ndá. ꞌKoa̱á ꞌsín kjomà‑ni nga ma jáhachinga.
Kixi̱í kjoa̱ ni̱mé chjí‑la̱ tsa nda síkíjna ijo‑na̱, tanga machjeén‑ní nga ꞌkenájmí‑najiòn kjoa̱ ra tísíchi̱ya‑na Nainá ko̱ kóꞌsín tjín kjoa̱ ra jè tsakón tsijen‑na.
Bexkoón jngo ra xi̱ta̱‑la̱ Cristo. Fí‑la tsa te ijòn nó nga itjamítje̱n nga kijì skanda ñánda̱ nga tíjna ra ma‑ni ján ngajmi. Mì kì be, a ꞌkoa̱á ꞌsín kijì ko̱ ijo‑la̱ o̱ ra ta jé inìma̱‑la̱ kijì; tanga jè Nainá ra nda be.
\v 3‑4 Tanga beé‑ná nga jè xi̱ta̱ ra̱kìi̱, ya̱á kijì ngajmi, ya̱ i̱ꞌnde ñánda̱ nga ꞌñó nda chon. Mì kì be, a ꞌkoa̱á ꞌsín kijì ko̱ ijo‑la̱ o̱ ra ta jé inìma̱‑la̱ ra kijì; tanga jè Nainá ra nda be. Ko̱ ya̱á kiíꞌnchré ꞌén ra ꞌñó ꞌma tjín, ra mì kì tjíꞌnde‑la̱ nga ni̱jngo xi̱ta̱ ko̱ma ki̱chja̱.
Maá‑la nda sìkíjnaa̱ koni ꞌsín kjomàꞌtin xi̱ta̱ ra̱kìi̱. Tanga mì kì ma ti̱ꞌa̱n nda síkíjna‑na ijo‑na̱. Ta jè nda síkíjna‑na ijo‑na̱ a̱ꞌta ꞌtse̱ kjoa̱ ra mahinda‑ni takoàa̱n.
Tanga tsa nda síkíjna ijo‑na̱ koni ꞌsín kjomàꞌtiaa̱n, mí‑la tsa tsò‑ni kjoa̱ nga ská‑na, ꞌén kixi̱í‑la ra kichjàa̱; tanga majìn‑na nga ko̱ꞌsín ꞌsiaa̱n, mé‑ni nga mì yá ra ko̱ꞌsín ta jè kjoa̱ ra tsa̱ꞌa̱n isa̱ nda si̱íkítsjen‑ni, koni ꞌsín nga ꞌki kjòn‑na ko̱ koni ꞌsín tsò ꞌén ra chjàa̱.
Mé‑ni nga mì ꞌa̱n nda kóti̱jna‑na ngaꞌtsì kjoa̱jeya ra tsakón tsijen‑na Nainá, ꞌkoa̱á ma‑ni nga jngo kjo̱hiꞌin tsiꞌkì‑na ra ꞌkoa̱á jngoya‑la̱ koni tsa naꞌyá i̱nchajin ijo‑na̱, ra jè xi̱ta̱‑ni̱í isìkasén mé‑ni nga ske̱ton‑na.
Kjo jàn ꞌka̱ bitsáꞌba‑la̱ jè Na̱ꞌín‑ná nga katjahíxìn‑na jè kjo̱hiꞌin ra̱kìi̱;
tanga ta ki̱í ꞌsín kitsò‑na: “Jè kjo̱nda‑na̱ ra ijye kítsja‑la, jè ko̱si̱ko̱ꞌta‑li, nga̱ mì mé jchi̱jaꞌta‑li ngaꞌñó‑na̱ ꞌkia̱ nga mahinda takìn.” ꞌKoa̱á ma‑ni, jè kjoa̱ ra mahinda‑la̱ takoàa̱n, jé ra nda síkíjna‑na ijo‑na̱, mé‑ni nga jè ngaꞌñó‑la̱ Cristo ya̱á kíjnako̱ kiꞌta‑na.
ꞌKoa̱á ma‑ni, ꞌñó matsja‑na ꞌkia̱ nga mahinda takoàa̱n, ko̱ ꞌkia̱ nga yá ra chja̱jno‑na, ꞌkia̱ nga mé ra tíchijaꞌta‑na, ko̱ ꞌkia̱ nga yá ra mahatji̱ngi‑na, ꞌkia̱ mé kjoa̱ ra chjá ma‑na, matsjaá‑na nga a̱ꞌta ꞌtse̱ Cristo sikjiáa̱n kjo̱hiꞌin. Nga̱ ki, ꞌkia̱ nga mahinda takoàa̱n, ꞌkia̱á jnchro nga isa̱ ꞌñó tjín‑la̱ ngaꞌñó inìma̱‑na̱.
ꞌKoa̱á ꞌsín tíꞌsiaa̱n koni tsa ská‑na, tanga jión kjo̱ꞌñó kiꞌniá‑nájiòn nga ko̱ꞌsín kíꞌsiaa̱n. Jión kjón‑najiòn ra tjínè‑la̱ nga nda ki̱náchrjengi‑nájiòn tsa nda kjòn‑ni, nga̱ mì tsa isa̱ nangi tíjna̱‑la̱ ꞌa̱n jñà xi̱ta̱ ra ko̱ꞌsín ꞌyaxkón jiòn nga jñá títsa̱jna ítjòn‑la̱ xi̱ta̱ ra tsikíxáya‑la̱ Cristo; kja̱ ni̱ꞌsín nìmé chjí‑na ra ꞌa̱n.
ꞌKia̱ nga ya̱ tsakáti̱jnajin‑no, kichíkjoa̱ko̱ó‑na nga kítsakon‑no kjo̱xkón ra bakón nga ngi ꞌa̱n kiti‑ná ra tsikíxáya‑na Cristo; nga kítsakon‑no kjo̱xkón ra bíya chi̱ya, kjo̱xkón ra bakón kjoa̱jeya‑la̱ Nainá ko̱ ra tse ngaꞌñó tji̱ko̱.
¿Mé ra isa̱ nangi isíkíjna‑najiòn koni jñà na̱xi̱ndá‑la̱ Cristo ra iꞌka? ¿O̱ ra ꞌchoó ma‑no nga ni̱mé ra isíjé‑no? Ti̱jchaàꞌtá‑ná tsaꞌkoa̱ tsa ko̱ꞌsín kíꞌsiaa̱n.
Ijyeé tíjnanda‑náa̱ nga íjkon‑no ra ma‑ni jàn ꞌka̱. Ko̱ takó mì tsa jiòn sijtí‑no mé ra chijaꞌta‑na. Mì tsa ki batsjía̱ mé ra tjín‑najiòn; jión‑nájiòn ra tíbatsjí‑no. Nga̱ mì tsa jñà ra i̱xti tjínè‑la̱ ki̱itjò to̱n ra machjeén‑la̱ na̱ꞌìn‑la̱; jè na̱ꞌìn ra tjínè‑la̱ nga ki̱itjò to̱n ra ko̱chjeén‑la̱ i̱xti‑la̱.
ꞌA̱n skanda ngi ko̱ó kjo̱tsja‑na̱ nga sikjéheya to̱n ra tsa̱ꞌa̱n, ko̱ skanda sikjé‑te ngaꞌñó ra ꞌtse̱ inìma̱‑na̱, ta nga̱tjì‑la̱ nga ꞌñó tsjake̱‑najiòn. Koni ꞌsín ꞌñó tsjake̱‑najiòn, ¿a ta isa̱á jnchro chiba ko̱tsjacha‑nájiòn?
Ni̱ꞌsín ta kóꞌsín‑isa, ꞌa̱n mì tsa mé ra jiòn ísijtí‑no. Kja̱ ni̱ꞌsín tjín iꞌka xi̱ta̱ ra tsò, nga ta maña̱‑ró ra ꞌa̱n nga ískonda̱cha̱‑najiòn.
¿Mé ra ískonda̱cha̱‑najiòn ꞌkia̱ nga ísikásén iꞌka‑no xi̱ta̱?
Jè Tito ítsikitsáꞌba‑la̱ nga ísikásén‑no ko̱ jè ꞌndsé ra ìjngo. ¿A ta iskonda̱cha̱á‑no Tito? ¿A mí tsa ngásòn tjín kjo̱bítsjen‑na̱ji̱n ko̱ inìma̱‑na̱ji̱n?
¿A ꞌkoa̱á ꞌsín i̱nchiníkítsjen kiꞌta jiòn nga jé ijo‑na̱ji̱n i̱nchinakjoátjì‑ji̱n? Tanga mì tsa ko̱ꞌsín tjín‑jìn. Ji̱n ra chi̱ꞌnda‑la̱ Cristo, ngixko̱n Nainá‑ní koni ꞌsín nga i̱nchinakjoá‑ji̱n. Jiòn ꞌndsé ra ꞌñó tsjake̱‑no, ngaꞌtsì kjoa̱ ra i̱nchiꞌnià‑ji̱n, jè ra mejèn‑naji̱n nga katatjo ngaꞌñó‑isa jiòn.
Makájno‑na tsa mì ko̱ꞌsín titsa̱jna jiòn ꞌkia̱ nga kijchòjkon‑no koni ꞌsín nga mejèn‑na ra ꞌa̱n. Ko̱ tsa mì ko̱ꞌsín ꞌsiaa̱n ra ꞌa̱n ꞌkia̱ nga kijchòo̱ koni ꞌsín nga i̱nchichiñá jiòn. ꞌKia̱ kijchòo̱, tsa i̱nchibixkàn-kjoó‑nájiòn, ko̱ tsa kjoa̱xìtakòn tjín‑jin inìma̱‑no, ko̱ tsa kjo̱jti tjíjin ya̱ inìma̱‑najiòn, tsa jò jàn ya tjín jiòn, ko̱ tsa ꞌén ndiso i̱nchiniya‑la xàngio̱o, tsa xàngio̱o i̱nchichibaya‑no, tsa kjoa̱ ꞌnga takòn tjín‑no, ko̱ tsa mì nda titsa̱jna‑la̱ xàngio̱o nga jngó jngó‑no.
Ti̱ꞌkoa̱á makájno‑na tsa ꞌkia̱ nga kijchòjkon india‑najiòn, tsa jè Nainá ꞌñó nangi si̱ìkíjna‑na ya̱ ngixko̱n jiòn. Ko̱ tsa ya̱ skindaya̱tjìa̱ jñà xi̱ta̱ ra takó ko̱ꞌsín i̱nchibátsji‑jé kiꞌta koni kjotseé nga kjè kì síkájno‑ni ngaꞌtsì kjoa̱tjé ra i̱nchiꞌsín, ko̱ kjoa̱chijngi‑la̱, ko̱ kjoa̱ chi̱nga̱ ra i̱nchiꞌsín ko̱ ngaꞌtsì kjoa̱ꞌcho ra mì kì nda tjín.
ꞌKoa̱á ꞌsín ijye kíxian kixi̱‑no ꞌkia̱ nga ijchòjkon‑no ra ma‑ni jò ꞌka̱, ko̱ ꞌkoa̱á ꞌsín tíxian india‑no ꞌndi̱‑ni̱, ni̱ꞌsín ta kjin tíjna̱‑na; jñà ra ko̱ꞌsín tsakátsji‑jé ko̱ ra i̱nchibátsji-jé‑isa ꞌndi̱‑ni̱: Tsa ꞌkia̱ nga kijchòjkon india‑no mì tsa taxki̱ sijcháꞌta‑la̱ kjoa̱ ra tjín‑la̱ nga jngó jngó xi̱ta̱.
Nga̱ ꞌkoa̱á ꞌsín mejèn‑najiòn nga jcha̱a a kixi̱í kjoa̱ nga jè Cristo chjà ngajo‑la̱. Tanga jè Cristo mì tsa ta indakjoa̱ ꞌsi̱in ra a̱ꞌta tsa̱jiòn‑jiòn, ta isa̱á ya̱ kíjnajin‑no jè ngaꞌñó‑la̱.
Kixi̱í kjoa̱ jè Cristo ꞌkia̱ nga isiꞌta krò, ꞌkoa̱á ꞌsín ꞌki kjomà koni tsa tsìn‑la̱ ngaꞌñó; tanga ngi ko̱ó ngaꞌñó‑la̱ Nainá tíjnakon‑ni ꞌndi̱ ꞌndi̱. ꞌKoa̱á ti̱ꞌsín kjòn‑te‑ji̱n koni Cristo, koni tsa tsìn‑te‑naji̱n ngaꞌñó; tanga ko̱ó ngaꞌñó‑la̱ Nainá ko̱ma ya̱ ta̱ña ki̱tsa̱jnako̱‑ji̱n Cristo mé‑ni nga ma si̱xá‑naji̱n ra a̱ꞌta tsa̱jiòn.
Nda ti̱chi̱yajin‑la̱ inìma̱‑no, ¿a takó ndaá makjiín‑no ra a̱ꞌta ꞌtse̱ Cristo? Ti̱jiòn nda chjíꞌta‑no ijo‑no, kóꞌsín titsa̱jna. ¿A kjeé nda machi̱ya‑no nga jè Jesucristo ya̱á tíjnajin ya̱ inìma̱‑no? Kja̱ ta̱jngoó‑la tsa mì kì tsatojion koni ꞌsín nga itjáꞌta.
ꞌKoa̱á ꞌsín koñáa̱ ra ꞌa̱n, nga ꞌkoa̱á ꞌsín nda katasijngo takòn ra jiòn, ra ngaji̱n, skanda ꞌndi̱ tsatojin‑náji̱n koni tjín ꞌka̱ ijye itjáꞌta‑ji̱n.
ꞌKoa̱á ꞌsín i̱nchinakjoáꞌta‑la̱ji̱n Nainá mé‑ni nga ni̱jngo kjoa̱ ra ꞌcho tjín ꞌsia̱n jiòn; mì tsa tsò‑ni kjoa̱ nga ji̱ín ko̱ꞌsín kataꞌya‑naji̱n nga ndaá i̱nchibatojin‑ji̱n kjoa̱; jé‑ni mé‑ni nga ko̱ꞌsín ꞌtia̱àn jiòn kjoa̱ ra nda tjín, ni̱ꞌsín ko̱ꞌsín katatsíjen‑ji̱n ra ji̱n koni tsa mì kì chíkjoa̱‑naji̱n kjoa̱ ra batojin‑ji̱n.
Nga̱ mì kì ma ji̱n kó ꞌkín‑la̱ji̱n xi̱ta̱ ra síhitjasòn kjoa̱kixi̱, ta jé‑la jnchro ꞌki̱ ngaꞌñó isa‑la̱ji̱n.
ꞌKoa̱á ma‑ni ta isa̱á matsja‑naji̱n ꞌkia̱ nga inda tjín takòn‑ji̱n, mé‑ni nga isa̱ kataꞌse‑la̱ ngaꞌñó inìma̱‑no ra jiòn; ko̱ i̱nchinakjoáꞌtá-isa‑la̱ji̱n Nainá mé‑ni nga ni̱mé jchi̱jaꞌta‑no ra a̱ꞌta ꞌtse̱.
Kií ko̱ꞌsín tje̱n tíbindá‑no xa̱jo̱n ra̱kìi̱, ꞌkia̱ nga ti̱kjè ya̱ tíjnako̱‑no, mé‑ni nga ꞌkia̱ nga kijchòo̱, mì tsa bato ꞌñó kokó‑no nga sikjée̱n kjo̱téxoma ra ko̱ꞌsín jè Na̱ꞌín‑ná kitsjà‑na; ko̱ mì tsa ki xá kiꞌtsì‑na kjo̱téxoma ra̱kìi̱ nga ta isa̱ jiòn sikítsón‑no; kií‑ní mé‑ni nga isa̱ katasakó-isa‑najiòn ngaꞌñó ra ꞌtse̱ Nainá.
Jiòn ꞌndsé ko̱ tichjeé, ta ngaꞌtsì kjoa̱ kìi̱, jè ra ꞌñó machjeén nga ꞌñó tsja kataꞌse‑la̱ inìma̱‑najiòn. Nga kixi̱ titsa̱jna jiòn ya̱ ngixko̱n Nainá, ti̱jetakòn jiòn xi̱ta̱ xàngio̱o, jngoó kjo̱bítsjen kataꞌse‑no ta ngaꞌtsì‑no, ko̱ ꞌnchán ti̱tsa̱jnako̱o xàngio̱o. Jè Nainá ra tjín‑la̱ kjo̱tsjacha ko̱ ra tjín‑la̱ kjo̱ꞌnchán ya̱á kíjnako̱‑no.
Ngi ko̱ó inìma̱‑no ti̱kjáya‑la xàngio̱o nga jngó jngó‑no.
Ngaꞌtsì xi̱ta̱‑la̱ Nainá, ꞌkoa̱á ꞌsín i̱nchisíhixoꞌta‑no.
Nda katijnako̱‑no ngaꞌtsì‑no jè kjo̱nda‑la̱ Jesucristo ra tíjna ítjòn‑ná, ko̱ kjo̱tsjacha‑la̱ Nainá, ko̱ jè Inìma̱ Tsje‑la̱ Nainá ra síkítsa̱jnakjo‑ná. Ko̱ꞌsín katama.
\v 1‑2 Jiòn ra xi̱ta̱ na̱xi̱ndá‑la̱ Cristo ma jiòn ra ya̱ titsa̱jna ya̱ nangi Galacia, ꞌkoa̱á ꞌsín sixóoꞌta‑no ꞌa̱n ra ꞌmì‑na Pablo ko̱ ngaꞌtsì xi̱ta̱‑la̱ Cristo ra i̱ títsa̱jnako̱‑na. Jè xá ítjòn ra ꞌa̱n tsáꞌya̱, mì tsa kjo̱bítsjen ꞌtse̱ xi̱ta̱ inchrabà‑ni ko̱ mì tsa xi̱ta̱ i̱sàꞌnde ra ko̱ꞌsín tsikíꞌta‑na. Ngi jè sabá tsikíxáya‑na jè Jesucristo ko̱ Nainá ra Na̱ꞌìn ꞌmì‑lá ra kisikjaáya‑ila̱ ya̱ a̱jin‑la̱ miꞌken.
Nainá ra Na̱ꞌín‑ná ko̱ jè Jesucristo ra tíjna ítjòn‑ná katasíchikonꞌtin‑no ko̱ katatsjá‑no kjo̱ꞌnchán ya̱ a̱jin inìma̱‑no.
Ijyeé ꞌya‑nájiòn nga jè Jesucristo kitsjà kjo̱tjò ijo‑la̱ nga ꞌken ngajo‑ná ta nga̱tjì ꞌtse̱ jé‑ná, mé‑ni nga ma kítjo̱kajin‑ná jñà kjoa̱ꞌcho ra tjín ya̱ i̱sàꞌnde ra̱kìi̱. ꞌKoa̱á ꞌsín kiꞌsìn koni ꞌsín kjomejèn‑la̱ jè Na̱ꞌín‑ná ra Nainá ma.
Jé Na̱ꞌín‑ná ra Nainá ra machjeén‑la̱ nga jeya katijna ta mé ni̱chjin‑nioo̱ ko̱ ta mé nó‑nioo̱, ko̱ꞌsín katama.
ꞌA̱n, sí ta maxkón‑na nga ta ndi̱to̱ón kijmitákon jiòn Nainá, nga ya̱á tsangìtji̱ngi‑la jngo ꞌén ra kjꞌií ꞌsín kiꞌsena̱jmí‑no. Ko̱ ijyeé kiꞌchaàjiín‑no nga̱ jè Nainá xá kiìchja̱‑no nga ta jè kjo̱nda‑la̱ Cristo kjóꞌtatakòn.
Mì tsa tsò‑ni kjoa̱ nga tjín jngo‑isa ꞌén nda‑la̱ Cristo ra isa̱ kjꞌií ꞌsín tsò. Majìn. Tanga tjín iꞌka xi̱ta̱ ra mejèn‑la̱ nga minchá skáya‑no nga mejèn‑la̱ si̱ìkitsón‑jin jè ꞌén nda‑la̱ Cristo nga si̱ìkaatjìya‑la̱.
Tanga tsa tjín jngo xi̱ta̱ ra kjꞌií tsò ꞌén ra bakón‑ya koni ꞌsín tsò jè ꞌén nda‑la̱ Cristo ra ji̱n bakon‑ya‑laji̱n, jè Nainá katatsjá iꞌin‑la̱, ni̱ꞌsín ti̱ꞌa̱n‑na ko̱ ni̱ꞌsín jngo ìkja̱li̱ ra ngajmi nchrabá‑ni.
Koni ꞌsín ijye ko̱tsiꞌkìn‑laji̱n nga ꞌsa̱ ítjòn, takó ꞌkoa̱á ꞌsín tíxian india‑no ꞌndi̱‑ni̱: Tsa yá xi̱ta̱ ra kjꞌií tsò ꞌén ra ꞌbéna̱jmíya‑najiòn koni ꞌsín tsó ꞌén xi̱tse̱ ra nda tsò ra ijye ichjíbé jiòn, jè Nainá katatsjá iꞌin‑la̱.
ꞌA̱n, mì tsa kjo̱nda‑la̱ xi̱ta̱ ra batsjía̱, kjo̱nda‑la̱ Nainá‑ní ra batsjía̱ ra ꞌa̱n. Ko̱ mì tsa ki batsjía̱ nga nda kóti̱jna ya̱ ngixko̱n xi̱ta̱, tsa ko̱ꞌsín mejèn‑na nga ꞌsiaa̱n, mì‑la tsa kixi̱‑ni kjoa̱ nga chi̱ꞌnda‑la̱ Cristo ma.
Jiòn ꞌndsé ko̱ tichjeé, ko̱ꞌsín nda katasijin‑no a̱ꞌta ꞌtse̱ jè ꞌén nda‑la̱ Cristo ra ꞌa̱n ꞌbenájmíya, nga mì tsa ta kjo̱bítsjen‑la̱ xi̱ta̱‑jìn;
mì tsa taxki̱ xi̱ta̱‑jìn ra kitsjà‑na ko̱ ra tsakón‑ya‑na jñà ꞌén kìi̱; jè sabá Jesucristo ra tsakón tsijen‑na.
Kinaꞌyá‑la jiòn koni ꞌsín kíꞌsiaa̱n nga ti̱ꞌsa̱ ítjòn ꞌkia̱ nga ya̱ kijìꞌta‑la̱ kjo̱téxoma ꞌtse̱ xi̱ta̱ judío; kjojtike̱‑náa̱ jè na̱xi̱ndá‑la̱ Cristo nga tsahatji̱ngi‑la̱, nga mejèn‑na nga katachija.
A̱ꞌta ꞌtse̱ kjo̱téxoma‑la̱ xi̱ta̱ judío, ꞌa̱án ísikíjne‑la̱ jñà xi̱ta̱ ra ta̱ña kjójchá‑ji̱n ya̱ na̱xi̱ndá‑na̱, nga̱ isa̱á ꞌñó nda kisìhitjasòn koni ꞌsín tjín xkósòn ra ꞌya‑ni jñà xi̱ta̱ jchínga‑na̱.
Tanga jè Nainá, ꞌkoa̱á ꞌsín isasèn‑la̱ nga ꞌa̱n tsjahíjin‑na skanda ti̱ꞌkia̱‑ni nga ti̱ꞌsa̱ tjíhiꞌmaa̱ ya̱ a̱ya i̱ndsi̱ꞌba̱ na̱‑na̱ nga ta ko̱ó kjo̱nda‑la̱ nga ko̱ꞌsín kiìchja̱‑ná,
ko̱ isikatsíjen‑na jè Iꞌndí‑la̱ mé‑ni nga ꞌa̱n ko̱ma ꞌkenájmí‑la̱ ꞌén nda‑la̱ jñà xi̱ta̱ ra mì tsa xi̱ta̱ judío. ꞌKia̱ nga ko̱ꞌsín kjomàꞌtiaa̱n, mì tsa yá xi̱ta̱ ra ískonangi‑la̱,
ko̱ mì tsa ya̱ ndi̱to̱n kiì‑jiàa̱n ya̱ ján Jerusalén nga kiìkatsjía jñà ra ta̱ꞌkoa̱ ijye tsikíxáya ítjòn‑la̱ Cristo. Ta isa̱á jnchro ya̱á kijì ndi̱to̱n ya̱ i̱ꞌnde kixì ra chja̱‑ni na̱xi̱ndá Arabia ko̱ ra kjomà a̱skan‑nioo̱, tsáfaá india‑na ya̱ na̱xi̱ndá Damasco.
Mì kì kíjtse‑isaa̱ xi̱ta̱ ra kjꞌií ra ta̱ꞌkoa̱ ijye kisìxáya ítjòn‑la̱, ta jè ꞌndse̱ Na̱ꞌín‑ná ra ꞌmì Jacobo ra kíjtsee̱.
Jè ꞌén ra ko̱ꞌsín tíbiꞌtá‑no xa̱jo̱n, tíkotsíjen Nainá, mì tsa ꞌén ndiso‑jìn, ngi ꞌén kixi̱‑ní.
Ra kjomà a̱skan‑ni ya̱á kijiàa̱ ya̱ nangi Siria ko̱ nangi Cilicia.
Tanga jñà ni̱chjin kìi̱, kjè kì tsa bexkon‑na jñà xi̱ta̱ na̱xi̱ndá‑la̱ Cristo ra títsa̱jna ya̱ nangi Judea.
Jñà xi̱ta̱ kìi̱, tà kiíꞌnchré‑ró nga jè xi̱ta̱ ra tsahatji̱ngi‑la̱ kjotseé, ꞌndi̱ ꞌndi̱, jè‑ró ꞌbéna̱jmíya ꞌén nda‑la̱ Cristo, jè ꞌén‑la̱ Nainá ra mejèn‑la̱ kisìkitsón‑ya tsiki.
Ko̱ jeya isíkíjna Nainá ꞌkia̱ nga kiíꞌnchré koni ꞌsín nga jahatjìya‑na.
ꞌKia̱ nga a̱skan‑nioo̱ nga ijchò te ijòn nó, kijí india‑na ya̱ ján Jerusalén, tje̱n‑ko̱‑na Bernabé; ti̱ꞌkoa̱á tsakáhijtako̱‑na Tito.
Kií kijì‑na nga ki̱tjasòn koni ꞌsín nga isìchi̱ya tsijen‑na Nainá. ꞌKia̱ nga ijye ya̱ tíjna̱, ya̱á ítsiꞌkena̱jmí‑la̱ kóꞌsín nga ꞌa̱n ítsakon‑yá‑la̱ ꞌén xi̱tse̱ ra nda tsò a̱ꞌta ꞌtse̱ Cristo jñà ra mì tsa xi̱ta̱ judío. A̱ꞌta xín ítsiꞌkena̱jmí‑la̱ jñà xi̱ta̱ ra xá ꞌnga tjín‑la̱ a̱ꞌta ꞌtse̱ ꞌén nda‑la̱ Cristo. Kií ko̱ꞌsín kíꞌsin‑na nga kataꞌya‑la̱ nga mì tsa ta kjo̱tjò‑ni jè xá ra tíꞌsiaa̱n ko̱ jè ra ijye kíꞌsiaa̱n.
Ni̱ꞌsín takó xi̱ta̱ griego jè Tito ra tji̱ko̱‑na, mì tsa yá ra kjo̱ꞌñó kiꞌsìn‑la̱ nga isiꞌta chi̱ba̱ ijo‑la̱ ra kjoa̱ ꞌtse̱ circuncisión.
Tanga tjín iꞌka xi̱ta̱ ndiso ra ta ꞌjahaꞌsen‑jin chijé‑ní ra ko̱ꞌsín kitsò nga ijyeé makjiín‑la̱ a̱ꞌta ꞌtse̱ Cristo. Tanga ta jè ra mejèn‑la̱ nga ske̱ mé ra ꞌnié, jién ra ijye titsa̱hijyondi̱í‑lá a̱ꞌta ꞌtse̱ kjo̱téxoma ꞌtse̱ Moisés, ta nga̱tjì‑la̱ nga ijye makjiín‑ná a̱ꞌta ꞌtse̱ Cristo Jesús; ta jñà mejèn‑la̱ xi̱ta̱ kìi̱ nga kjo̱ꞌñó ꞌsi̱n‑ná nga si̱hitjasén jè kjo̱téxoma ꞌtse̱ Moisés.
Tanga ngaji̱n, mì kì inisin‑la̱ji̱n, nga̱ jè ra mejèn‑naji̱n nga jè kjoa̱kixi̱ ra ꞌtse̱ ꞌén nda‑la̱ Cristo, ya̱á katijnajin kiꞌta‑najiòn.
Jñà xi̱ta̱ ra xá ꞌnga tjín‑la̱, ni̱mé ra kjoa̱ xi̱tse̱ kitsjà-isa‑na koni ꞌsín nga ijye ꞌa̱n bakon‑yáa̱. Tanga ꞌa̱n, mì tsa jè fì‑na tsa jñà xi̱ta̱ ítjòn kìi̱ ꞌñó nda kiꞌyaxkón, nga̱ jè Nainá mì tsa jè kotsíjen kóꞌsín nga ꞌyaxkón xi̱ta̱.
Ta isa̱á jnchro kjòchi̱yaá‑la̱ nga jè sabá Nainá kisìnga̱tsja‑na xá mé‑ni nga ꞌa̱n kichjàyajin‑la̱ ꞌén xi̱tse̱ ra nda tsò a̱ꞌta ꞌtse̱ Cristo jñà ra mì tsa xi̱ta̱ judío ra mì tsa tjíꞌta chi̱ba̱ ijo‑la̱ kjoa̱ ꞌtse̱ circuncisión; ko̱ jè Pedro kjonga̱tsja xá nga jè ki̱chja̱yajin‑la̱ jñà ra xi̱ta̱ judío ra tjíꞌta chi̱ba̱ ijo‑la̱ kjoa̱ ꞌtse̱ circuncisión.
Jè Nainá ra isìkasén jè Pedro nga jè ki̱chja̱yajin‑la̱ ꞌén nda‑la̱ Cristo jñà ra xi̱ta̱ judío, ti̱jé‑ni ra isìkasén‑na nga ꞌa̱n kichjàyajin‑la̱ jñà ra mì tsa xi̱ta̱ judío.
Jè Jacobo, Pedro ko̱ jè Juan, jñà ra ko̱ꞌsín nda kiꞌyaxkón nga xi̱ta̱ ítjòn tsikìtsa̱hijyo‑la̱ xi̱ta̱ na̱xi̱ndá‑la̱ Cristo, kijtse‑ní nga jè Nainá kitsjà‑na jè kjo̱nda kìi̱; kjojngoó ikon a̱kjòn kitsjá‑naji̱n tsja ngajò‑na̱ji̱n, ꞌa̱n ko̱ jè Bernabé, mé‑ni nga kijcha‑la̱ nga ta jngoó xá i̱nchiꞌnià‑ji̱n. Ko̱ tsjaá kiꞌse‑la̱ nga ya̱ tsangì níxáko̱‑ji̱n jñà ra mì tsa xi̱ta̱ judío, ko̱ ra jñà, ya̱á isíxáko̱ jñà ra xi̱ta̱ judío.
Ta jé‑ní jngo kjo̱nda isíjé‑naji̱n, nga mì kì tsa si̱jchaàjin‑ji̱n jñà xi̱ta̱ i̱ma̱. Ko̱ jñà jnchro kjoa̱ kìi̱ ra tíbiné‑la̱ ijo‑na̱ nga ꞌsiaa̱n.
India, ꞌkia̱ nga jè Pedro ꞌji i̱ na̱xi̱ndá Antioquía tsakatíko̱‑náa̱ ya̱ a̱jin‑la̱ xi̱ta̱, nga̱ mì kì nda tjín kjoa̱ ra kiꞌsìn.
ꞌKia̱ nga ꞌsa̱ ítjòn, ya̱á tsakjèn‑ko̱ jñà xi̱ta̱‑la̱ Cristo ra mì tsa xi̱ta̱ judío; tanga ra kjomà a̱skan‑nioo̱, mì kì ti̱ ya̱ tsakjèn‑ko̱‑nì, ꞌkia̱ nga ꞌji jñà xi̱ta̱ judío ra ti̱ꞌkoa̱á makjiín‑la̱ a̱ꞌta ꞌtse̱ Cristo ra ya̱ tjímako̱ Jacobo; tsasènꞌtaxín‑ní, nga̱ jñà itsakjòn‑la̱ jñà xi̱ta̱ judío ra tje̱n‑ko̱ Jacobo, jñà ra kjo̱ꞌñó mejèn‑la̱ nga siꞌta chi̱ba̱ ijo‑la̱ xi̱ta̱‑la̱ Cristo ra mì tsa xi̱ta̱ judío ra a̱ꞌta ꞌtse̱ circuncisión.
Ti̱ꞌkoa̱á jñà xi̱ta̱ judío ra iꞌka ra makjiín‑la̱ ꞌén‑la̱ Nainá, ya̱á isíngásòn‑ko̱ kjoa̱ ra kiskàjin Pedro ra jò i̱sén tsakón; skanda jè Bernabé kiskàjiín‑te kjoa̱ kìi̱.
ꞌKia̱ nga kíjtsee̱ nga mì kì ko̱ꞌsín i̱nchisíhitjasòn koni ꞌsín tjín kjoa̱kixi̱ ra a̱ꞌta ꞌtse̱ ꞌén nda‑la̱ Cristo, ꞌkoa̱á ꞌsín kíxin‑la̱ jè Pedro ya̱ ngixko̱n ngaꞌtsì xi̱ta̱: “Ji̱, xi̱ta̱ judío‑ní, tanga mì tsa ko̱ꞌsín tjiníjchí ijo‑li koni tsa xi̱ta̱ judío, ¿kóꞌsín ma‑ni nga kjo̱ꞌñó ꞌnià‑la̱ ji̱ jñà ra mì tsa xi̱ta̱ judío nga ko̱ꞌsín katasíjchá ijo‑la̱ koni tsa xi̱ta̱ judío?”
’Jién ni̱ꞌsín kixi̱ kjoa̱ nga tje̱‑la̱ xi̱ta̱ judío meé, nga mì tsa ya̱ kitsin‑jín‑lá jñà ra mì tsa xi̱ta̱ judío ra ko̱ꞌsín naꞌyá‑la̱ nga xi̱ta̱‑jé.
Tanga ꞌya‑né nga ni̱jngo xi̱ta̱ ra kixi̱ kíjna ya̱ ngixko̱n Nainá ra ta nga̱tjì‑la̱ nga nda síhitjasòn kjo̱téxoma ra itjábé‑la̱ jè Moisés, ta jé‑ní tsa ya̱ ko̱kjiín‑la̱ a̱ꞌta ꞌtse̱ Jesucristo. Jién, ijyeé ya̱ kjokjiín‑ná a̱ꞌta ꞌtse̱ Jesucristo, ko̱ jè Nainá, xi̱ta̱ kixi̱ síkíjna‑ná ꞌkia̱ nga ijye ya̱ makjiín‑ná a̱ꞌta ꞌtse̱ Cristo. Ko̱ mì tsa ki‑ni nga nda nihitjasén kjo̱téxoma, ta nga̱tjì‑la̱ nga̱ ni̱jngo xi̱ta̱ ra kixi̱ kíjna ya̱ ngixko̱n Nainá ni̱ꞌsín nda si̱hitjasòn jè kjo̱téxoma ꞌtse̱ Moisés.
’ꞌNdi̱‑ni̱, ꞌkoa̱á ꞌsín chiñá‑lá nga kixi̱ ki̱tsa̱jneé ya̱ ngixko̱n Nainá ta nga̱tjì‑la̱ nga ijyeé ya̱ makjiín‑ná a̱ꞌta ꞌtse̱ Cristo, [mì tsa ki‑ni nga i̱nchiniìtjasén kjo̱téxoma]. ꞌKoa̱á ma‑ni nga ko̱ꞌsín xi̱ta̱ jé bítjo̱ngieé [koni ꞌsín ꞌmì‑la̱ jñà ra mì tsa xi̱ta̱ judío]. Tanga, ¿a tsó‑ni kjoa̱ nga jé Cristo tímahítsjájin‑ná jé? Majìn, mì tsa ko̱ꞌsín tjín‑jìn.
Tsa jè kjo̱téxoma ra ꞌa̱n ijye ítsachrjéngia, india sìhitjásòn india‑na, ya̱á jndáa̱ nga jé tíbatsjí‑la̱ ijo‑na̱.
Ti̱jé‑ni kjo̱téxoma ra ya̱ kjójchájiaa̱n kisìꞌken‑na mé‑ni nga ꞌndi̱‑ni̱ ijyeé tíjna̱ndi̱í‑na a̱ꞌta ꞌtse̱ kjo̱téxoma ra̱kìi̱ nga ko̱ꞌsín ma kóti̱jnakon‑na nga sìhitjásòn‑la̱ Nainá.
ꞌKia̱ nga ꞌken ya̱ a̱ꞌta krò jè Cristo, ya̱á ꞌkenꞌta‑te‑la̱ ra ꞌa̱n; ko̱ mì tsa ti̱ ꞌa̱n‑naa̱ ra tíjna̱kon; jé Cristo ra ya̱ tíjnajin ya̱ inìma̱‑na̱. ꞌNdi̱‑ni̱, kií tíjnakon‑na nga jè kjiꞌtatákon jè Iꞌndí‑la̱ Nainá ra kjotsjake‑na ko̱ kitsjá ijo‑la̱ nga jè ꞌken‑tjì ngajo‑na.
Mì kì nda tjín nga ki̱náchrjengieé kjo̱nda ꞌtse̱ Nainá. Tsa ko̱ꞌsín kixé nga a̱ꞌta ꞌtse̱é kjo̱téxoma nga kixi̱ ki̱tsa̱hijyeé ya̱ ngixko̱n Nainá, mí‑la mé chjí‑la̱ nga ko̱ꞌsín ꞌken Cristo tsaꞌkoa̱.
¡Jiòn xi̱ta̱ ra i̱ꞌnde Galacia tsa̱jiòn, mé ta̱ i̱ma̱kjoa̱‑no! ¿Yá ra ta̱ nda tsikíndisoko̱‑no? ¿A mí bítsjen‑no nga nda kjón‑ní tsakon‑ya‑laji̱n kóꞌsín nga jè Jesucristo ꞌkenꞌta krò ra kjo̱nda tsa̱jiòn?
Ta jé ra mejèn‑na nga ko̱ꞌtín‑nájiòn: ¿A kií itjábé‑najiòn jè Inìma̱ Tsje‑la̱ Nainá nga nda inìhitjasòn jiòn jè Kjo̱téxoma o̱ ra kií‑ní nga nda kjokjiín‑najiòn ꞌén nda‑la̱ Nainá ra inaꞌyá?
¿A ta kjo̱tjó‑ni ngaꞌtsì kjo̱hiꞌin ra ijye tsato jiòn ꞌkia̱ nga kjokjiín‑no? ꞌKoa̱á ma‑na nga mì tsa ta kjo̱tjò‑jìn.
ꞌKia̱ nga jè Nainá kitsjà‑no jè Inìma̱ Tsje‑la̱ ko̱ tsakón‑no kjo̱xkón‑la̱ ra nda tjín, ¿mé‑ni ko̱ꞌsín kiꞌsìn‑ni? ¿A kií‑ní nga nda kinìhitjasòn jiòn jè kjo̱téxoma? Majìn, kií‑ní nga nda kjokjiín‑no ꞌkia̱ nga inaꞌyá jè ꞌén nda‑la̱ Nainá.
ꞌKoa̱á jngoya‑la̱ koni tsa jè Abraham, “ndaá kjokjiín‑la̱ a̱ꞌta ꞌtse̱ Nainá; ꞌkoa̱á ma‑ni nga ko̱ꞌsín kitsò‑la̱ Nainá nga xi̱ta̱ kixi̱‑ní.”
Ko̱ꞌsín nda katasijin‑no: Jñà ra ko̱ꞌsín makjiín‑la̱ koni ꞌsín jè Abraham kjokjiín‑la̱ a̱ꞌta ꞌtse̱ Nainá, jñá‑ní ra ko̱ꞌsín ko̱ma i̱xti‑la̱ Abraham ꞌkín.
ꞌKoa̱á ꞌsín ti̱ngi kitsjá‑ni ꞌÉn‑la̱ Nainá koni ꞌsín nga tíchja̱ Xa̱jo̱n‑la̱ nga xi̱ta̱ kixi̱í ꞌsi̱in jñà ra mì tsa xi̱ta̱ judío ꞌkia̱ nga ya̱ ko̱kjiín‑la̱ a̱ꞌta ꞌtse̱. Ya̱á ꞌya‑la̱ ñánda̱ nga Nainá tje̱n kitsjá‑la̱ Abraham jngo ꞌén ra nda tjín nga kitsò‑la̱: “Ngaꞌtsì jñà na̱xi̱ndá ra tjín ya̱ i̱sàꞌnde, a̱ꞌta tsa̱ji‑ní nga ko̱chikonꞌtin.”
ꞌKoa̱á ma‑ni, koni ꞌsín kjòchikonꞌtin jè Abraham nga kjokjiín‑la̱ a̱ꞌta ꞌtse̱ Nainá, ti̱ꞌkoa̱á ya̱á machikonꞌtin‑ko̱ ngaꞌtsì jñà xi̱ta̱ ra ko̱ꞌsín ko̱kjiín‑la̱ a̱ꞌta ꞌtse̱ Nainá.
Ngaꞌtsì xi̱ta̱ ra jè maꞌñóꞌta takòn nga i̱nchisíhitjasòn kjo̱téxoma, tseé kjo̱hiꞌin kjinè‑la̱. Nga̱ ꞌkoa̱á ti̱ꞌsín tsò xa̱jo̱n ra tjíꞌta ꞌén‑la̱ Nainá nga tsò: “Kjo̱hiꞌin katasinè‑la̱ ngaꞌtsì xi̱ta̱ ra mì ko̱ꞌsín kixi̱ si̱hitjasòn ngaꞌtsì kjoa̱ ra tjíꞌta ya̱ xa̱jo̱n ꞌtse̱ kjo̱téxoma.”
ꞌKoa̱á ꞌsín ma‑ni nga ya̱á ꞌya‑la̱ nga ni̱jngo xi̱ta̱ ra kixi̱ kíjna ya̱ ngixko̱n Nainá ta nga̱tjì‑la̱ nga síhitjasòn kjo̱téxoma; nga̱ tsò‑te xa̱jo̱n ra tjíꞌta ꞌén‑la̱ Nainá: “Jè ra xi̱ta̱ kixi̱, jè kíjnakon‑ni nga makjiín‑la̱ a̱ꞌta ꞌtse̱ Nainá.”
Tanga jñà xi̱ta̱ ra kjo̱téxoma síhitjasòn, mì tsa Nainá kjiꞌta ikon. Nga̱ tsò Xa̱jo̱n ra tjíꞌta ꞌén‑la̱ Nainá: “Jè ra nda síhitjasòn kjo̱téxoma, ꞌkoa̱á ꞌsín tjínè‑la̱ nga ya̱ katasíjchájin ijo‑la̱.”
Jè Cristo tsikíchjítjì‑ná nga ma tsachrjekàjin‑ná kjo̱hiꞌin ꞌtse̱ kjo̱téxoma, nga̱ jè iskanè jé‑la̱ ta nga̱tjì tsa̱jién, nga̱ ꞌkoa̱á ꞌsín tsò xa̱jo̱n ra tjíꞌta ꞌén‑la̱ Nainá nga tsò: “Ngaꞌtsì ra ko̱ꞌsín siꞌta krò, ꞌñó tse kjo̱hiꞌin katakanè‑la̱.”
ꞌKoa̱á ꞌsín kjomà mé‑ni nga a̱ꞌta ꞌtse̱ Cristo tjábé‑la̱ jñà xi̱ta̱ na̱xi̱ndá ra mì tsa xi̱ta̱ judío jè kjo̱nda ra ijye Nainá ko̱kitsò‑la̱ jè Abraham, ko̱ mé‑ni ꞌkia̱ nga ko̱ꞌsín makjiín‑ná a̱ꞌta ꞌtse̱ Cristo maá tjábé‑ná jè Inìma̱ Tsje‑la̱ Nainá, nga̱ ijyeé ko̱ꞌsín kitsjà tsaꞌba Nainá nga tsjá‑ná.
Jiòn ꞌndsé ko̱ tichjeé, kijná jngo‑no xkósòn koni ꞌkia̱ nga jñà xi̱ta̱ bájna masen jngo xa̱jo̱n nga bíndajín jngo kjoa̱. ꞌKia̱ nga jè xa̱jo̱n ra̱kìi̱ ijye ma firma, ko̱ sinchá‑la̱ sello, mì kì yá ra ma ko̱chrjengi ko̱ ni̱yá ra ma ki̱ìꞌtasòn-isa‑la̱ koni ꞌsín nga ijye tíchja̱.
Nainá, ꞌkoa̱á ꞌsín kitsjá‑la̱ ꞌén‑la̱ jè Abraham ko̱ jè xi̱ta̱ ra tje̱‑la̱ ma. Jè xa̱jo̱n ra tjíꞌta ꞌén‑la̱ Nainá mì tsa tsò‑jìn: “jñà xi̱ta̱ tje̱‑la̱.” Ta tsò‑ní: “jè xi̱ta̱ tje̱‑la̱.” Nga̱ mì tsa kjìn ma‑ni xi̱ta̱ tje̱‑la̱ ra ko̱ꞌsín kiꞌtsì‑la̱ ꞌén, ta jngoó ma‑ni. Ko̱ jè Cristo ra ko̱ꞌsín kitsò‑la̱.
Jè kjoa̱ ra tíꞌbènájmí‑najiòn, ki̱í ꞌsín tjín: Jè kjoa̱ ra tsikíndajín‑ko̱ Abraham jè Nainá, ta̱ꞌkoa̱ ijyeé kjotseé tíjna ꞌkia̱ nga ꞌji jè kjo̱téxoma. Ta̱ꞌkoa̱ kjo ijòn sindo̱ ko̱ katé nó tsato ꞌkia̱ nga tsiꞌkì‑la̱ kjo̱téxoma ra̱kìi̱ jè Moisés. Ko̱ mì kì ma bachrjengi jè kjoa̱ ra ijye tsikíndajín jè Nainá ko̱ jè Abraham, ti̱ꞌkoa̱ mì kì ma si̱ìkitsón‑jin jè ꞌén ra ijye kitsjà Nainá.
ꞌKia̱ nga jè Nainá ko̱ꞌsín tsjá‑ná kjo̱nda‑la̱, mì tsa ki‑ni nga nihitjasén jè kjo̱téxoma, ki‑ní nga ijyeé ko̱ꞌsín kitsjà ꞌén‑la̱. Nga̱ ta kjo̱tjó kitsjà‑la̱ kjo̱nda jè Abraham koni ꞌsín nga ijye kitsò‑la̱.
¿Mé xá isinda‑ni jè kjo̱téxoma tsaꞌkoa̱? Kií ko̱ꞌsín isinda‑ni ta nga̱tjì‑la̱ a̱ꞌta ꞌtse̱ kjoa̱ꞌcho ra ꞌsín jñà xi̱ta̱. Ko̱ isijna‑ní skanda ꞌkia̱ nga ijye ꞌji jè tje̱‑la̱ Abraham koni ꞌsín ijye kitsjà‑la̱ tsaꞌba Nainá. Jè kjo̱téxoma, jñà ìkja̱li̱ ꞌjiìkó nga isìchjeén jè Moisés mé‑ni ma kisikaꞌta‑la̱ jñà xi̱ta̱ ra iꞌka, nga̱ jè Moisés tsasijin‑la̱ xi̱ta̱.
Tsa ꞌkia̱ jngo xi̱ta̱ ko̱ꞌsín jè basèn‑jin nga sindajín jngo kjoa̱, mì tsa ta jngo fì‑ni, tanga jè Nainá jngoó kijì‑ni ra jè, ꞌkia̱ nga kitsjà‑la̱ ꞌén Abraham nga tsikíndajín jngo kjoa̱.
ꞌKia̱ nga jè Nainá ꞌjiìkó kjo̱téxoma, mì tsa kondra̱ kijì‑la̱ ꞌén ra ta̱ꞌkoa̱ ijye kjotseé kitsjà‑la̱ Abraham. Tsa jé‑la kjo̱téxoma tjín‑la̱ ngaꞌñó nga ma tsjá ra kjo̱binachon, ma‑la xi̱ta̱ kixi̱ ko̱ma‑ni xi̱ta̱ tsaꞌkoa̱ tsa nda si̱hitjasòn kjo̱téxoma.
Tanga jè xa̱jo̱n ra tjíꞌta ꞌén‑la̱ Nainá, ꞌkoa̱á ꞌsín tsò nga ngaꞌtsì jñà xi̱ta̱, ya̱á títsa̱jin jé. Ta jngoó ꞌkia̱ nga ko̱kjiín‑la̱ a̱ꞌta ꞌtse̱ Jesucristo ko̱ma tjábé‑la̱ kjo̱binachon ra ijye ko̱ꞌsín kitsò Nainá nga tsjá‑la̱ jñà xi̱ta̱ ra ko̱kjiín‑la̱.
ꞌKia̱ nga ti̱kjè ꞌfiì jè kjoa̱ ra makjiín‑ná, ya̱á itsabáꞌñó‑ná jè kjo̱téxoma, ko̱ ya̱á tsikítsa̱iꞌya‑ná skanda ꞌkia̱ nga kijcha‑la̱ jè kjoa̱ ra makjiín‑ná.
Ko̱ jé kjo̱téxoma isikìnda̱‑ná koni ꞌsín makìnda̱ jñà i̱xti, skanda ꞌkia̱ nga ꞌji jè Cristo mé‑ni nga ma kixi̱ bìtsa̱jna‑ná ꞌkia̱ nga makjiín‑ná a̱ꞌta ꞌtse̱.
ꞌNdi̱ ꞌndi̱ ꞌkia̱ nga ijye ꞌji jè kjoa̱ ra makjiín‑ná, mì tsa ti̱jè kjo̱téxoma itsabáꞌñó-isa‑ná.
Ngaꞌtsì‑najiòn ijyeé i̱xti‑la̱ Nainá ma jiòn ta nga̱tjì‑la̱ nga ya̱á titsa̱jnako̱o Cristo nga makjiín‑no a̱ꞌta ꞌtse̱.
ꞌKia̱ nga ya̱ titsa̱jnakjoko̱o jiòn Cristo nga isatíndá jiòn, ꞌkia̱á jahatjìya‑najiòn koni ꞌsín ꞌsín jngo xi̱ta̱ nga síkaatjìya nikje‑la̱; ko̱ jè sabá Cristo ra kjomà nikje xi̱tse̱ ra itsjaya jiòn.
Mì tsa jñà tíma kinda̱, a xi̱ta̱ griego‑ní, o̱ ra xi̱ta̱ judío‑ní; a ndí xi̱ta̱ chi̱ꞌndaꞌñó‑ní o̱ ra majìn‑ní; a xi̱ta̱ ꞌxi̱n‑ní o̱ ra chjo̱ón‑ní; nga̱ ngaꞌtsì‑no ta jngoó ijo ma‑najiòn, ta nga̱tjì‑la̱ nga ya̱ titsa̱jnakjo‑ko̱o Cristo Jesús.
Nga xi̱ta̱‑la̱ Cristo ma jiòn, ti̱ꞌkoa̱ tje̱‑la̱ Abraham ma‑te jiòn, ko̱ ti̱ꞌkoa̱á tjábé‑nájiòn jè kjo̱tjò ra Nainá tsjá, koni ꞌsín ijye kitsjà‑la̱ tsaꞌba jè Abraham.
Ìjngo‑isa xkósòn kijná‑no: ꞌKia̱ nga ꞌsa̱ jtobá ꞌki jngo ti, ta ma ta ya̱á mangásòn‑ko̱ jè chi̱ꞌnda, kjè tsa jè be ya̱ niꞌya‑la̱, skanda ꞌkia̱‑ní, ꞌkia̱ nga ijye bijchó nó‑la̱ nga jè ma ni‑la̱ ngaꞌtsì tsajmì ra tjín‑la̱ na̱ꞌìn‑la̱.
Nga ꞌkia̱ ꞌsa̱ jtobá ꞌki‑isa, machjeén‑ní nga xi̱ta̱ síkinda̱‑isa ra jè, ko̱ tsijen tjín‑te xi̱ta̱ ra síkinda̱ jñà tsajmì ra ꞌtse̱, skanda ꞌkia̱ nga bijchó jè ni̱chjin nga ngi jè si̱ìkinda̱ sabà koni ꞌsín ijye tsikíjna ni̱chjin jè na̱ꞌìn‑la̱.
Jién ra xi̱ta̱ ꞌmí‑ná, ꞌkoa̱á ti̱ꞌsín kjòn kjomé koni tsa i̱xti; ꞌkia̱ nga ti̱kjè makjiín‑ná a̱ꞌta ꞌtse̱ Cristo, jñà kjo̱téxoma ra tjín i̱ i̱sàꞌnde, jñá ꞌñó tsatéxoma‑ná koni tsa chi̱ꞌndaꞌñó‑la̱ kjomé.
Kií ko̱ꞌsín kiꞌsìn‑ni Nainá nga kisìkasén Iꞌndí‑la̱, mé‑ni jñà xi̱ta̱ ra ya̱ títsa̱jin kjo̱téxoma, ko̱ma kítsa̱jnandi̱í‑ni ko̱ mé‑ni ngásòn ngáya ma ska̱ábétjó‑ná Nainá nga i̱xti‑la̱ ki̱tso̱‑ná.
ꞌKoa̱á ma‑ni ꞌndi̱‑ni̱, ꞌkia̱ nga ijye i̱xti‑la̱ ꞌmì‑ná, jè Nainá isìkasén jè Inìma̱ Tsje ra ꞌtse̱ Iꞌndí‑la̱ ya̱ a̱jin inìma̱‑ná. Jè Inìma̱ Tsje ra isìkasén tsò‑ní: “Ji̱ a̱pá.”
ꞌKoa̱á ma‑ni nga ꞌndi̱ ꞌndi̱ mì tsa ti̱ chi̱ꞌndaꞌñó titsa̱jna‑ná. Ijyeé i̱xti‑la̱ tsó‑ná jè Nainá; ko̱ ꞌndi̱‑ni̱ nga ijyeé i̱xti‑la̱ tsó‑ná, ꞌkoa̱á ꞌsín tsjá‑te‑ná jè kjo̱tjò ra ko̱ꞌsín tíjnanda‑la̱ nga si̱ìnga̱tsja jñà ra i̱xti‑la̱ ma.
ꞌKia̱ ti̱ꞌsa̱ kjotseé nga ti̱kjè ꞌyaxkon jiòn jè ra ngi jè sabà Nainá, ya̱á kjomà jiòn chi̱ꞌndaꞌñó‑la jñà nainá ra mì tsa kixi̱‑ni kjoa̱ nga nainá.
Tanga ꞌndi̱ ꞌndi̱, ꞌkia̱ nga ijye ꞌyaxkon jiòn ra ngi jè sabà Nainá, (o̱ ra isa̱á nda jnchro tsa ki̱ꞌsín xián‑no, ꞌndi̱ ꞌndi̱ ꞌkia̱ nga ijye jè sabà Nainá bexkon‑no), ¿mé‑ni ko̱ꞌsín nikaatjìya‑la jè kjo̱bítsjen‑no nga mejèn‑no ya̱ mangíꞌta‑la jñà kjo̱téxoma i̱ma̱ ra tjín‑no, jè ra tsìn‑la̱ ngaꞌñó ko̱ ni̱mé chjí‑la̱? ¿A mején‑no nga ya̱ jtsa̱ba̱ꞌñó india‑no?
Jiòn takó ꞌñó ꞌyaxkón jiòn jñà ni̱chjin ra ꞌtse̱ ꞌsí, ni̱chjin ra ꞌtse̱ sá, ko̱ ni̱chjin ra ꞌtse̱ nó.
Makájno‑na koni ꞌsín nga i̱nchiꞌnià jiòn. ꞌKoa̱á ma‑na, nga ta ra ꞌáa‑na ꞌkia̱ nga ko̱ꞌsín kisíxá‑jin‑najiòn.
Ra ꞌa̱n, tsáse̱nꞌtáxín‑la̱ jè kjo̱téxoma koni ꞌsín nga tinchaꞌtàxìn‑la jiòn ti̱ꞌsa̱ kjotseé. Ko̱ ꞌkoa̱á ꞌsín síjé‑no ꞌndi̱‑ni̱ nga ko̱ꞌsín ti̱nchaꞌtàxìn‑la koni ꞌsín nga ꞌa̱n tsáse̱nꞌtaxìn‑la̱. Nga̱ ngàꞌsa̱ ítjòn mì tsa mé ra tsiꞌkín‑nájiòn.
Tjíjiín‑najiòn nga ta kií nga̱tjì‑la̱ jè ꞌchin ra tjín‑na nga ko̱ꞌsín ijchòo̱ ya̱ na̱xi̱ndá‑najiòn, ko̱ ya̱á kinaꞌyá ítjòn jiòn jè ꞌén xi̱tse̱ ra nda tsò a̱ꞌta ꞌtse̱ Cristo ra ꞌa̱n tsiꞌkènájmíya‑no.
Ni̱ꞌsín kísijtí chiba‑najiòn ta nga̱tjì‑la̱ jè ꞌchin ra tjín‑na, mì tsa inachrjengi‑nájiòn ko̱ ni̱ mì tsa iníkíjnaꞌtaxìn‑nájiòn; ta isa̱á jnchro nda ichjíbétjò‑nájiòn koni tsa ìkja̱li̱ ꞌtse̱ Nainá ko̱ koni tsa jè sabá Cristo Jesús.
¿Ñánda̱ tíjna jè kjo̱tsja ra ko̱ꞌsín ta nda kiꞌse‑najiòn nga ti̱ꞌsa̱ ítjòn? Maá ko̱xiáa̱n ra a̱ꞌta tsa̱jiòn, ꞌkia̱ nga ti̱ꞌsa̱ ítjòn, sí mején‑najiòn nga ki̱náchrje jiòn jñà xkòn, nga mejèn‑no nga tsiꞌkí‑ná.
¿A kondra̱á tíjna̱‑najiòn ꞌndi̱‑ni̱, ꞌkia̱ nga ko̱ꞌsín kíxin‑najiòn koni ꞌsín tjín ra ngi kjo̱hixi̱?
Jñà xi̱ta̱ ra ko̱ꞌsín tsò‑najiòn nga machjeén‑ní nga si̱hitjasòn kjo̱téxoma, batoó ꞌñó mejèn‑la̱ nga ya̱ kongítji̱ngi‑la jiòn, tanga mì tsa kjo̱bítsjen nda‑jìn ra tjín‑la̱. Ta jé ra mejèn‑la̱ nga kítjo̱ꞌtaxín‑náji̱n mé‑ni nga ya̱ kongíꞌta‑la jiòn.
Ndaá tjín ꞌkia̱ nga jngo kjoa̱ ꞌñó mejèn‑ná ꞌsie̱én, tanga tsa ta ndaá tjín kjoa̱ ra mejèn‑ná. Jé ra mejèn‑na nga ko̱ꞌsín ꞌsia̱n kiꞌta jiòn; mì tsa ta ꞌkia̱‑jìn ꞌkia̱ nga ya̱ tíjna̱ko̱‑najiòn.
Jiòn ra koni tsa ndí i̱xti‑na̱ xian‑no, ra a̱ꞌta tsa̱jiòn tísikjín india‑na kjo̱hiꞌin koni ꞌsín síkjiín kjo̱hiꞌin jngo ndí chjo̱ón ꞌkia̱ nga tsin ndí iꞌndí. Jè kjo̱hiꞌin ra̱kìi̱, ꞌkia̱á kje̱heꞌtà skanda ꞌkia̱ nga ijye jè Cristo nda kíjnajin ya̱ inìma̱‑najiòn.
¡Sí mején‑na tsa ya̱ tíjna̱ko̱ kjòn‑najiòn ꞌndi̱ ꞌndi̱, mé‑ni nga ma kokóna̱jmí‑najiòn ꞌén ra kjꞌií tsò, nga̱ ijyeé mì kì ti̱ be‑na kóꞌsín síkítsjen ra a̱ꞌta tsa̱jiòn!
Jngo ꞌén ko̱ꞌtín‑ná, jiòn ra jè mejèn‑no nga kjoa̱ ꞌtse̱ kjo̱téxoma si̱itjasòn. ¿A kjeé naꞌyá‑la jiòn kóꞌsín tsò jè kjo̱téxoma ra tjíꞌta xa̱jo̱n ꞌtse̱ Moisés?
ꞌKoa̱á ꞌsín tsò nga jè Abraham, jò i̱xti kiꞌse‑la̱; jngo ra ꞌtse̱ chjo̱ón chi̱ꞌnda‑la̱ ko̱ jngo ra ngi ꞌtse̱ ra ngi chjo̱ón‑la̱.
Jè iꞌndí‑la̱ chjo̱ón chi̱ꞌnda, ꞌkoa̱á ꞌsín kisakò koni ꞌsín sakò ngaꞌtsì ra ta kjꞌií i̱xti; tanga jè iꞌndí ra ngi ꞌtse̱ chjo̱ón‑la̱, ꞌkoa̱á ꞌsín kisakò‑la̱ nga jè itjasòn koni ꞌsín ijye kitsjà‑la̱ ꞌén‑la̱ Nainá jè Abraham.
Kjoa̱ kìi̱, tjín jngo kjoa̱ ra bakón‑ya‑ná; ngajò íchjín kìi̱ jñà chja̱‑ni ngajò kjoa̱ ra tsikíndajín Nainá; jè chjo̱ón ra ꞌmì Agar, ꞌkoa̱á jngoya‑la̱ koni jè kjoa̱ ra kisindajín ya̱ nindo Sinaí ꞌkia̱ nga tsiꞌkì‑la̱ kjo̱téxoma jè Moisés. Nga̱ jñà i̱xti‑la̱ jè chjo̱ón ra ꞌmì Agar ta xi̱ta̱ chi̱ꞌndaá kjomà kiꞌta.
Jè chjo̱ón ra ꞌmì Agar jè jngoya‑la̱ jè nindo Sinaí ra síjna ya̱ ján nangi Arabia; ko̱ ꞌkoa̱á jngoya‑te‑la̱ jè na̱xi̱ndá Jerusalén ra tíjna ꞌndi̱‑ni̱, nga̱ jñà xi̱ta̱‑la̱ na̱xi̱ndá ra̱kìi̱ chi̱ꞌndaꞌñó títsa̱hijyo a̱ꞌta ꞌtse̱ kjo̱téxoma.
Tanga jè na̱xi̱ndá Jerusalén ra tíjna ya̱ ján ngajmi, tíjnandi̱í‑ní, ko̱ ya̱á nakjoá‑ná a̱ꞌta ꞌtse̱ na̱xi̱ndá ra̱kìi̱; ꞌkoa̱á jngoya‑la̱ koni tsa na̱‑ná ma.
Nga̱ ꞌkoa̱á ꞌsín tíchja̱ xa̱jo̱n ra tjíꞌta ꞌén‑la̱ Nainá nga tsò:
ꞌÑó tsja ꞌtè‑la̱ takìn ji̱ ra chjo̱ón ꞌndi̱ ꞌmì‑li,
ngaji̱ ra mì tsa i̱xti kitsin‑li.
ꞌÑó chjíndáya‑ni kjo̱tsja‑li,
nga̱ mì kì ꞌyi ji̱ kóꞌsín ma ꞌkia̱ nga tsin i̱xti.
Nga̱ jè chjo̱ón ra kijmitákon, isa̱á kjìn ma‑ni i̱xti‑la̱,
nda mí ꞌkoa̱‑ni koni jè chjo̱ón ra tjín ꞌxi̱n‑la̱.
Jè iꞌndí ra taxki̱ isakò ra a̱ꞌta ꞌtse̱ chjo̱ón chi̱ꞌnda, kjojtike‑ní ko̱ tsahatji̱ngi‑la̱ jè iꞌndí ra a̱ꞌta ꞌtse̱ Inìma̱ Tsje‑la̱ Nainá ꞌji‑ni; koni ꞌsín kjomà jñà ni̱chjin kiòo̱, takó ꞌkoa̱á chon ni̱chjin ꞌndi̱ ꞌndi̱.
Tanga, ¿kó tsò jè xa̱jo̱n ra tjíꞌta ꞌén‑la̱ Nainá? Tsó‑ní: “Ti̱ìtji̱ngi‑la̱ jè ra chjo̱ón chi̱ꞌnda ko̱ jè iꞌndí‑la̱; nga̱ jè iꞌndí‑la̱, mì tsa mé kjo̱tjò ra tjábé‑la̱; ta jé tjábé‑la̱ kjo̱tjò jè iꞌndí‑la̱ ra mì tsa chjo̱ón chi̱ꞌnda.”
ꞌKoa̱á ma‑ni jiòn ndí ꞌndsé ko̱ jiòn ndí tichjeé, ra jién, mì tsa i̱xti‑la̱ chjo̱ón chi̱ꞌnda meé ra jién; jién‑ná i̱xti‑la̱ ra mì tsa chjo̱ón chi̱ꞌnda.
Jè Cristo jngó kjá isíkítsa̱jnandi̱í‑ná a̱ꞌta ꞌtse̱ kjo̱téxoma‑la̱ Moisés; ꞌkoa̱á ꞌsín xian‑no nga kixi̱ ti̱tsa̱jna jiòn koni ꞌsín nga ijye isíkítsa̱jnandi̱í‑no jè Cristo; kì ti̱ ya̱ mangítji̱ngi india‑la jè kjo̱téxoma ra itsabáꞌñó‑no nga ti̱ꞌsa̱ kjotseé ꞌkia̱ nga chi̱ꞌndaꞌñó‑la̱ kjomà jiòn.
ꞌA̱n ra ꞌmì‑na Pablo, ti̱náꞌyá‑ná, ꞌkoa̱á ꞌsín tíxin‑no; tsa kíꞌta chi̱ba̱‑isa jiòn ijo‑no ra kjoa̱ ꞌtse̱ circuncisión, mì ti̱ mé kjo̱nda sa̱kò‑no ra a̱ꞌta ꞌtse̱ Cristo.
ꞌKoa̱á ꞌsín tíxian india‑no, ngaꞌtsì xi̱ta̱ ra bíꞌta chi̱ba̱ ijo‑la̱ ra kjoa̱ ꞌtse̱ circuncisión, kjo̱ꞌñó tjínè‑la̱ nga si̱hitjasòn ijye koni ꞌsín tjín kjo̱téxoma.
Jiòn ra ko̱ꞌsín mejèn‑no nga a̱ꞌta ꞌtse̱ kjo̱téxoma, kixi̱ ki̱tsa̱jna ya̱ ngixko̱n Nainá, ijyeé tsinchaꞌtaxìn‑la jè Cristo ko̱ ijyeé tsinchaꞌtaxìn‑te‑la jè kjo̱nda ra tsjá kjo̱tjò‑ná Nainá.
Tanga ra ji̱n, a̱ꞌta ꞌtse̱é jè Inìma̱ Tsje‑la̱ Nainá i̱nchichiñá‑la̱ji̱n nga ma kixi̱ ki̱tsa̱jna‑ji̱n ya̱ ngixko̱n Nainá ta nga̱tjì‑la̱ nga makjiín‑naji̱n a̱ꞌta ꞌtse̱ Cristo.
Tanga ra a̱ꞌta ꞌtse̱ Cristo Jesús, mì tsa ti̱jè ma‑ni kinda̱ a tjíꞌta chi̱ba̱á o̱ ra mí tsa tjíꞌta chi̱ba̱ ijo‑la̱ xi̱ta̱ ra kjoa̱ ꞌtse̱ circuncisión; ta jé ra ma kinda̱ kóꞌsín nga makjiín‑ná a̱ꞌta ꞌtse̱ Cristo ko̱ kóꞌsín nga tjín‑ná kjo̱tsjacha.
Ndaá ndi̱yá i̱nchimangí jiòn tsiki; yá ra tsatéchjà‑no nga mì ti̱ nihitjasòn‑no ꞌén nda‑la̱ Nainá ra ngi kjo̱hixi̱.
Jñà kjo̱bítsjen kìi̱, mì tsa ya̱ nchrabá‑ni a̱ꞌta ꞌtse̱ Nainá ra xá kiìchja̱‑najiòn.
Ti̱kinda̱ ko̱sa̱‑no ijo‑no, nga̱ “ni̱ꞌsín ta i̱tsé‑ni na̱ꞌyo̱ san ra koa̱ájin‑la̱ jè na̱ꞌyo̱ ra ma ni̱ño̱ nchra̱jín, sísan ijye‑ní ni̱ꞌsín takó tse ma‑ni na̱ꞌyo̱.”
ꞌA̱n, ꞌkoa̱á ꞌsín baꞌtá ikon Nainá nga mì tsa kjꞌií kjo̱bítsjen kji̱nchrabà‑najiòn koni ꞌsín nga kíxian‑no. Tanga jè Nainá tsjá‑la̱ kjo̱hiꞌin jè xi̱ta̱ ra tísíkitsón‑jin‑najiòn, ni̱ꞌsín ta yá xi̱ta̱‑nì.
Jiòn ꞌndsé ko̱ tichjeé, tsa takó ꞌkoa̱à‑la ꞌsín tíꞌbènájmíya ra ꞌa̱n, nga machjeén‑ní nga katasiꞌta chi̱ba̱ ijo‑la̱ xi̱ta̱ ra kjoa̱ ꞌtse̱ circuncisión, mí‑la tsa ko̱ꞌsín koa̱àtji̱ngi‑na jñà xi̱ta̱ judío, nga̱ mì tsa mé ra ꞌcho ki̱ya‑la̱ koni ꞌsín tsò ꞌén ra ꞌa̱n ꞌbenájmíya a̱ꞌta ꞌtse̱ Cristo ꞌkia̱ nga isiꞌta krò ra jè.
Tsa jngó kjá ngi katabateꞌtá jnchro ijo‑la̱ xi̱ta̱ kìi̱, jñà ra ko̱ꞌsín síkitsón‑jin‑najiòn nga tsò‑no nga machjeén‑ní nga siꞌta chi̱ba̱ ijo‑no ra kjoa̱ ꞌtse̱ circuncisión.
Jiòn ꞌndsé ko̱ tichjeé, kií xá inakjoá‑najiòn nga ki̱tsa̱jnandi̱í jiòn, tanga ni̱ꞌsín titsa̱jnandi̱í jiòn kì tà chjàn ko̱ꞌsín ꞌnià koni ꞌsín tjín kjoa̱ ra mejèn‑la̱ ijo‑no; jè ra machjeén nga ti̱si̱ko̱ kañá jiòn xàngio̱o ko̱ nga kataꞌse‑no kjoa̱tsjacha nga jngó jngó‑no.
Nga̱ ngaꞌtsì kjo̱téxoma ra kitsjà Nainá ya̱á bitjasòn ijye a̱ꞌta ꞌtse̱ jè ra tsò: “Ko̱ꞌsín tsjacha ꞌti̱ìn jñà xi̱ta̱ xàngi̱i koni ꞌsín nga tsjachi ijo‑li.”
Tanga tsa ti̱jiòn i̱nchichinejin i̱nchichineꞌa‑no xàngio̱o, ti̱kinda̱a ijo‑no nga̱ ki̱jchó ni̱chjin nga ti̱jiòn si̱kitsón‑no xàngio̱o tsa ko̱ꞌsín ꞌnià.
ꞌKoa̱á ꞌsín tíxian‑no: Ti̱ꞌnde‑la nga jè Inìma̱ Tsje‑la̱ Nainá nda kjón ndi̱yá katafìko̱‑no, mé‑ni nga mì ya̱ koa̱àtji̱ngi‑la kjoa̱ꞌcho ra síjé ijo‑no.
Jñà kjoa̱ꞌcho ra síjé ijo‑ná kondra̱á fì‑la̱ jè Inìma̱ Tsje‑la̱ Nainá. Ko̱ jñà kjoa̱ ra mejèn‑la̱ jè Inìma̱ Tsje‑la̱ Nainá kondra̱á fì‑la̱ jñà kjoa̱ꞌcho ra mejèn‑la̱ ꞌsín ijo‑ná. Jñà kjoa̱ kìi̱, kjaán‑kjoó ma. ꞌKoa̱á ma‑ni nga jiòn, mì kì ko̱ꞌsín ꞌnià jiòn koni ꞌsín nga mejèn‑no nga ꞌsia̱an.
Tanga tsa jè Inìma̱ Tsje‑la̱ Nainá tíbasén ndi̱yá‑no nga ni̱chjin nchijòn, mì tsa ti̱jè‑ni kjo̱téxoma tíjna ítjòn‑no.
Nga̱ tsijeén ꞌya‑la̱ jñà kjoa̱ꞌcho ra síjé ijo‑ná: koni jñà ra kjoa̱chijngi, kjoa̱ꞌcho ra ꞌñó tjé tjín, ko̱ kjoa̱ chi̱nga̱ ra ꞌcho níkítsjeén,
ko̱ nga ꞌyaxkén nainá xkósòn, ko̱ ra kjoa̱tjꞌee̱, ko̱ nga majticheé xàngie̱é, ko̱ nga bixkàn‑ke̱é xàngie̱é, ko̱ nga machi̱ni̱cheé xàngie̱é, ko̱ ꞌkia̱ nga ta ndi̱to̱n majti‑ná, ꞌkia̱ nga nachrjengieé xàngie̱é nga mejèn‑ná nga jién ki̱tsa̱jna ítjén, ko̱ nga nijòyeé xàngie̱é nga xìn maxkóyeé,
nga maxitakòn‑cheé xàngie̱é, nga maꞌchie̱é, ko̱ ngaꞌtsì kjoa̱chrjáꞌa ra ma ñánda̱ nga bitjo ꞌsí, ko̱ ngaꞌtsì kjoa̱ ra ya̱ mangásòn‑ko̱ jñà kjoa̱ kìi̱. ꞌKoa̱á ꞌsín tíxin‑no koni ꞌsín ijye a̱sa kíxin‑no nga ꞌsa̱ ítjòn, nga jñà xi̱ta̱ ra ko̱ꞌsín tjín kjoa̱ ra ꞌsín, ni̱mé kjo̱nda tjábé‑la̱ ya̱ ñánda̱ nga jè Nainá tíbatéxoma.
Tanga jñà kjo̱nda ra tsjá jè Inìma̱ Tsje‑la̱ Nainá, jè‑ní nga tsjacha ꞌsie̱én xàngie̱é, nga tsja ꞌse̱‑ná, nga ꞌnchán ki̱tsa̱jneé, nga jchíñakjoa̱‑lá xàngie̱é, nga tsjakjoa̱ ꞌsie̱én, ko̱ nga ꞌsie̱én kjoa̱nda ra nda tjín, nga kixi̱ kongíkeé kjo̱bítsjen‑ná,
nga indakjoa̱ ꞌsie̱én, ko̱ nga kixi̱ ko̱te̱xoma‑lá ijo‑ná. Jñà kjoa̱ kìi̱, tsìn kjo̱téxoma ra kondra̱ tíjna‑la̱.
Jién ra ijye xi̱ta̱‑la̱ Cristo ꞌmì‑ná; ngaꞌtsì jñà kjo̱bítsjen ra ꞌcho tjín ko̱ jñà kjoa̱ꞌcho ra síjé ijo‑ná, ya̱á kinìꞌkeén ya̱ a̱ꞌta krò ra isitja̱ꞌbáꞌta Cristo.
ꞌNdi̱‑ni̱, ꞌkia̱ nga a̱ꞌta ꞌtse̱ Inìma̱ Tsje‑la̱ Nainá titsa̱jnakon‑ná, ko̱ꞌsín ko̱se̱n ndi̱yé ijo‑ná koni ꞌsín jè Inìma̱ Tsje‑la̱ Nainá batéxoma‑ná.
Mì kì ki̱ꞌndeé nga jè kjoa̱ꞌngatakòn katasíkijne‑ná nga si̱jticheé xàngie̱é ko̱ nga ko̱chi̱ni̱cheé xàngie̱é.
Ti̱si̱ko̱ kañá jñà xàngio̱o tsa ꞌkia̱ mé kjoa̱ ra chjá ma‑no; ꞌkoa̱á ꞌsín ko̱ma‑ni nga si̱itjasòn jè kjo̱téxoma ra kitsjà Cristo.
Tsa tjín iꞌka xi̱ta̱ ra nda bachrjengi ijo‑la̱, tanga tsa mí tsa kixi̱‑ni kjoa̱, ti̱jñá i̱nchibíndisoko̱‑ni ijo‑la̱.
Isa̱á nda‑ni tsa ítjòn kjón nda chítsijen‑jnó ijo‑no mé kjoa̱ ra i̱nchiꞌnià. Tsa nda i̱nchiꞌnià, maá tsja kataꞌse‑no, tanga mì tsa tsò‑ni kjoa̱ nga isa̱ nda i̱nchiꞌnià jiòn koni ra kjꞌií xi̱ta̱.
Nga̱ jngó jngó xi̱ta̱, kja̱ ya̱á kjinè‑la̱ a̱ꞌta ꞌtse̱ mé kjoa̱ ra ꞌsín nga jngó jngó.
Jñà ra i̱nchikotáꞌyá ꞌén nda‑la̱ Nainá, machjeén‑ní nga katabasìko̱ꞌta tsa mé ra machjeén‑la̱ jè xi̱ta̱ ra bakón‑ya‑la̱.
Kì ko̱ꞌsín chìndo̱cha̱‑la̱ ijo‑no: nga̱ ni̱yá ra ma si̱ískáko̱ jè Nainá; koni ꞌsín tjín kjoa̱ ra ꞌsín jñà xi̱ta̱, ꞌkoa̱á ti̱ꞌsín tjín kjoa̱ ra sakó‑la̱.
Nga̱ jè ra ko̱ꞌsín ꞌsín koni ꞌsín mejèn‑la̱ ijo‑la̱, kjo̱biyaá sa̱kò‑la̱ a̱ꞌta ꞌtse̱ kjoa̱ ra síjé ijo‑la̱; tanga jè ra ko̱ꞌsín ꞌsín koni ꞌsín mejèn‑la̱ jè Inìma̱ Tsje‑la̱ Nainá, jé sa̱kò‑la̱ kjo̱binachon ra mì feheꞌta skanda ta kjiá‑nioo̱.
ꞌKoa̱á ma‑ni nga mì kì machjeén nga ko̱si‑ná nga si̱hitjasén kjoa̱ ra nda tjín; nga̱ ki̱jchó ni̱chjin nga sa̱kó‑ná kjo̱nda, tsa mì kì si̱kjahajen‑lá takén.
Tsa ꞌkia̱ ma ra ꞌnié, ko̱ꞌsín nda si̱ko̱ ijyeé ngaꞌtsì xi̱ta̱, maꞌtsia̱ kjòn‑ni ko̱ jñà xi̱ta̱ xàngie̱é ra ngásòn makjiín‑ná a̱ꞌta ꞌtse̱ Cristo.
Chítsijen‑la kó kjòn tsiña‑ni jñà letra ra ndsa̱ tíbindá‑na.
Jñà xi̱ta̱ ra kjo̱ꞌñó ꞌsín‑najiòn nga mejèn‑la̱ si̱ꞌta chi̱ba̱ ijo‑najiòn ra kjoa̱ ꞌtse̱ circuncisión, ta jé ra mejèn‑la̱ nga jñà nda kítsa̱jna ya̱ ngixko̱n xi̱ta̱ ra iꞌka, ko̱ majìn‑la̱ tsa yá ra koa̱àtji̱ngi‑la̱ ra ta nga̱tjì‑la̱ nga ko̱ꞌsín makjiín‑la̱ nga ya̱á sakó kjo̱nda a̱ꞌta ꞌtse̱ nga krò ꞌkenꞌta Cristo.
Jñà xi̱ta̱ ra tjíꞌta chi̱ba̱ ijo‑la̱ ra kjoa̱ ꞌtse̱ circuncisión, skanda mí kì síhitjasòn‑ni koni ꞌsín tjín kjo̱téxoma, tanga ꞌkoa̱á ꞌsín ꞌñó mejèn‑la̱ nga katasiꞌta chi̱ba̱ jiòn, mé‑ni nga a̱ꞌta tsa̱jiòn nda si̱ìkítsa̱jna‑ni ijo‑la̱ ꞌkia̱ nga ijye tjíꞌta chi̱ba̱ jiòn.
Tanga ra ꞌa̱n, ni̱mé kjoa̱ tjín ra mejèn‑na nga a̱ꞌta ꞌtse̱ nda síkíjna‑na ijo‑na̱, ta̱jngoó a̱ꞌta ꞌtse̱ koni ꞌsín makjiín‑na; nga̱ ya̱á sakó kjo̱nda ꞌkia̱ nga makjiín‑ná nga krò ꞌkenꞌta Jesucristo ra tíjna ítjòn‑ná. Ya̱á nchrabá‑ni nga mì ti̱ mé kinda̱ ꞌsin‑na jñà kjoa̱ꞌcho ra tjín i̱ i̱sàꞌnde; ko̱ ra ꞌa̱n, mì ti̱ mé kinda̱ ma‑na ya̱ a̱jin kjoa̱ꞌcho kìi̱.
Ra a̱ꞌta ꞌtse̱ Cristo mì tsa jè ra chjí‑la̱ a tjíꞌta chi̱ba̱‑ná ꞌtse̱ circuncisión, o̱ ra mí tsa tjíꞌta chi̱be̱é; jè ra chjí‑la̱ nga jè Nainá ijyeé xi̱ta̱ xi̱tse̱ kiꞌsín‑ná.
Kataꞌse‑la̱ kjo̱ꞌnchán ko̱ kjo̱hi̱ma̱takòn ya̱ a̱jin inìma̱‑la̱ ngaꞌtsì ra ko̱ꞌsín i̱nchifìko̱ kjo̱hixi̱‑la̱ koni ꞌsín tsò ꞌén ra ko̱tíxian‑la̱, jñà ra ngi kixi̱ kjoa̱ nga xi̱ta̱ na̱xi̱ndá‑la̱ Nainá ma.
ꞌKoa̱á ꞌsín tíxin‑no kì ti̱ tsja ko̱tjín kjoa̱ ra fatsji-isa‑ná; nga̱ takó tjíꞌta nijndaá‑isa ijo‑na̱ a̱ꞌta ꞌtse̱ kjo̱hiꞌin ra kitsjà‑na xi̱ta̱, ra ta nga̱tjì ꞌtse̱ Jesús ra tíjna ítjòn‑ná.
Jiòn ꞌndsé ko̱ tichjeé, jè kjo̱nda‑la̱ Jesucristo ra tíjna ítjòn‑ná nda katijnajin ya̱ inìma̱‑no. Ko̱ꞌsín katama.
Jiòn, xi̱ta̱‑la̱ Nainá ra titsa̱jna ya̱ na̱xi̱ndá Éfeso ra ko̱ꞌsín kixi̱ mangíꞌta‑la Cristo Jesús, ꞌkoa̱á ꞌsín tísixóꞌtà‑no ꞌa̱n Pablo ra ko̱ꞌsín tsikíxáya‑na Jesucristo koni ꞌsín nga jè Nainá kjomejèn‑la̱.
Nainá ra Na̱ꞌín‑ná ma ko̱ jè Jesucristo ra tíjna ítjòn‑ná katatsjá‑no kjo̱nda ko̱ kjo̱ꞌnchán ya̱ a̱jin inìma̱‑no.
Jeya katijna Nainá ra Na̱ꞌìn‑la̱ Jesucristo ra tíjna ítjòn‑ná nga ko̱ꞌsín isìchikonꞌtin‑ná nga kitsjá‑ná ngaꞌtsì kjo̱nda ra ꞌtse̱ inìma̱‑ná ra ya̱ inchrabà‑ni ya̱ ján ngajmi ta nga̱tjì‑la̱ nga ya̱ titsa̱jnake̱é Cristo.
Nga̱ ꞌkoa̱á ꞌsín ta̱ña jahájin‑ná ko̱ Cristo ꞌkia̱ nga ti̱kjè sinda i̱sàꞌnde, mé‑ni nga xi̱ta̱ tsje ka̱meé ra a̱ꞌta ꞌtse̱ ko̱ ni̱mé jé ꞌse̱‑ná ya̱ ngixko̱n ra jè.
Ngi ta ko̱ó kjo̱tsjacha‑la̱ nga ko̱ꞌsín kiskosòn‑la̱ nga ti̱ꞌsa̱‑ni nga iskábétjò‑ná nga i̱xti‑la̱ tsó‑ná ra a̱ꞌta ꞌtse̱ Jesucristo, koni ꞌsín nga jè kisasèn‑la̱ ko̱ nga kjomejèn‑la̱ nga ko̱ꞌsín kiꞌsìn,
mé‑ni nga ko̱ꞌsín jeya si̱kíjneé Nainá ta nga̱tjì‑la̱ nga batoó tse kjo̱nda kitsjà kjo̱tjò‑ná nga ya̱ titsa̱jnake̱é Iꞌndí‑la̱ ra ꞌñó tsjake.
\v 7‑8 Ko̱ ꞌkia̱ nga ya̱ titsa̱jnake̱é ra jè, jè jní ra tsikíxten, tsikíchjítjì‑ná nga ma isíkítsa̱jnandi̱í‑ná ko̱ nga kisìhijchaàꞌta‑ná jé‑ná, koni ꞌsín nga ijye batoó tse tjín‑ni kjo̱nda ra tsjá kjo̱tjò‑ná ꞌkia̱ nga tsjá‑ná kjoa̱chji̱ne̱ ko̱ kjo̱bítsjen ra tjín‑la̱.
ꞌKoa̱á ꞌsín tsakón‑ná kjoa̱ ra tjíꞌma‑la̱ koni ꞌsín kjomejèn‑la̱ ra jè, nga ꞌkoa̱á ꞌsín ijye iskosòn‑la̱ nga ko̱ꞌsín ki̱tjasòn koni ꞌsín ijye tjínda‑la̱,
nga si̱ìjngo ijye‑ni ngaꞌtsì tsajmì ra tjín ya̱ ján ngajmi ko̱ i̱ a̱ꞌta nangi nga jè Cristo ko̱tèxoma‑la̱ ꞌkia̱ nga ki̱jchò ni̱chjin.
Kií‑ní nga ya̱ ta̱ña titsa̱jnako̱‑ji̱n Cristo nga ko̱ꞌsín jahájin‑naji̱n Nainá nga ti̱ꞌsa̱ kjotseé, ji̱n ra xi̱ta̱ judío ꞌmì‑naji̱n, mé‑ni nga ti̱ꞌkoa̱ tjábé‑naji̱n kjo̱tjò ra jè tjábé‑la̱ koni ꞌsín nga ijye kiskosòn‑la̱ jè Nainá ra ko̱ꞌsín ꞌsín ijye, koni ꞌsín nga jè mejèn‑la̱.
Kií ko̱ꞌsín kiꞌsìn‑ni mé‑ni nga a̱ꞌta tsa̱ji̱n jeya kíjna‑ni ra jè, ngaji̱n ra kjokjiín ítjòn‑naji̱n a̱ꞌta ꞌtse̱ Cristo.
Ti̱ꞌkoa̱á jiòn, ꞌkia̱ nga ijye ya̱ titsa̱jnako̱‑te nga ijye kinaꞌyá ꞌén‑la̱ ra kixi̱ tjín, jè ꞌén xi̱tse̱ ra nda tsò ra ijye tsachrjekàjin‑no jé‑no ko̱ ꞌkia̱ nga ijye kjokjiín‑no a̱ꞌta ꞌtse̱, jè Nainá kitsjà‑no Inìma̱ Tsje‑la̱ koni ꞌsín ijye kitsjà ꞌén‑la̱; ko̱ jè ma koni jngo chi̱ba̱ ra bakón nga ijye ya̱ nakjoá‑no a̱ꞌta ꞌtse̱ Nainá.
ꞌKoa̱á ma‑ni, ra ꞌa̱n, skanda ꞌkia̱‑ni nga kíꞌnchree̱ nga ꞌñó nda makjiín‑najiòn a̱ꞌta ꞌtse̱ Jesús ra tíjna ítjòn‑ná ko̱ nga ꞌñó tsjacha jiòn jñà ra xi̱ta̱‑la̱ Nainá,
kjiꞌtà ni̱chjin chjàꞌtà‑la̱ Nainá ra a̱ꞌta tsa̱jiòn nga tse kjo̱nda kataꞌse‑la̱ ra jè; ꞌkia̱ nga bitsáꞌba‑la̱ Nainá, síjéꞌtá‑te‑la̱ ra kjo̱nda tsa̱jiòn,
mé‑ni nga jè Na̱ꞌín‑ná ra ꞌñó jeya tíjna, jè ra Nainá‑la̱ Jesucristo ra tíjna ítjòn‑ná, jè katatsjá‑najiòn jè Inìma̱ Tsje‑la̱ mé‑ni nga katasakó‑no kjo̱chji̱ne̱ ko̱ katasíchi̱ya‑no kjoa̱ ra jè tjíꞌma‑la̱ mé‑ni nga isa̱ nda jcha̱a‑isa‑no kóꞌsín síxá jè Nainá.
ꞌKoa̱á ꞌsín síjéꞌta‑te‑la̱ ꞌa̱n Nainá nga katasíhisen‑la̱ jè kjo̱bítsjen‑najiòn mé‑ni nga jcha̱a‑no kóꞌsín tjín jñà kjoa̱nda ra chiñá‑la, jiòn ra ijye xá ko̱ꞌsín kiìchja̱‑no. Ti̱ꞌkoa̱á síjéꞌta‑te‑la̱ mé‑ni nga jcha̱‑nájiòn nga batoó nda, ko̱ batoó tse kjoa̱nichikonꞌtin tsjá kjo̱tjò‑la̱ jñà xi̱ta̱‑la̱.
Ti̱ꞌkoa̱á jcha̱‑najiòn nga batoó tse jè ngaꞌñó ra tjín‑la̱, jè ra síchjeén ya̱ a̱ꞌta tsa̱jién ra ko̱ꞌsín makjiín‑ná. Ko̱ ti̱jé‑ni ngaꞌñó ra kìi̱
ra isìkjeén ꞌkia̱ nga isikjaáya‑la̱ Cristo ya̱ a̱jin‑la̱ miꞌken ko̱ ꞌkia̱ nga tsikíjna ya̱ nga kixi̱‑la̱ ñánda̱ nga jè bakèn‑la̱ nga kíjna ya̱ ján ngajmi.
Jè isíkíjna ítjòn‑la̱ ngaꞌtsì ngaꞌñó ra ꞌcho tjín ko̱ ra nda tjín i̱ i̱sàꞌnde, ko̱ ngaꞌtsì ngaꞌñó ra tjín‑la̱ jñà ra batéxoma i̱ i̱sàꞌnde ko̱ jñà ra batéxoma ya̱ a̱jin i̱sén iꞌngaá. Jè tíjna ítjòn‑la̱ ngaꞌtsì ngaꞌñó ra tjín‑isa i̱ i̱sàꞌnde ko̱ jè ngaꞌñó ra ꞌse̱‑la̱ jè i̱sàꞌnde ra ꞌsa̱ nchrabá.
Nainá, jè Cristo isìnga̱tsja ijye ngaꞌtsì tsajmì ra tjín mé‑ni nga jè katatéxoma‑la̱; ko̱ ti̱jé‑ni Cristo nga batéxoma‑la̱ ngaꞌtsì tsajmì ra tjín; ti̱ꞌkoa̱á jè ko̱nga̱tsja na̱xi̱ndá‑la̱ Cristo nga jè katatéxoma‑te‑la̱
jè na̱xi̱ndá ra ti̱jè‑ni ijo‑la̱; ko̱ ya̱á majngoko̱; nga̱ jè Cristo síjngo ijye‑ni.
Nga ti̱ꞌsa̱ kjotseé, kjiín titsa̱hijyo jiòn ra a̱ꞌta ꞌtse̱ Nainá, ꞌkoa̱á ngoya‑la̱ koni tsa ijye ꞌken jiòn, ta nga̱tjì‑la̱ jñà jé ko̱ jñà kjoa̱ꞌcho ra kiꞌnià.
Ko̱ jñà inìhitjasòn‑la jiòn koni ꞌsín tjín kjoa̱ ra ꞌsín jñà xi̱ta̱ i̱sàꞌnde ra̱kìi̱; ꞌkoa̱á ꞌsín kiꞌnià jiòn koni ꞌsín mejèn‑la̱ jè ngaꞌñó‑la̱ ni̱í ra batéxoma ya̱ a̱jin i̱sén, ra ti̱jñà‑ni inìma̱ ꞌcho‑la̱ ni̱í ra batéxomajin ya̱ inìma̱‑la̱ xi̱ta̱ ra mì kì ma‑la̱ síhitjasòn‑la̱ Nainá.
Ti̱ꞌkoa̱á ngaꞌtsì‑ná, ya̱á tsikitsa̱jieén jñà ni̱chjin ra ijye tsato, nga ko̱ꞌsín kiꞌnié koni ꞌsín nga nda isasèn‑la̱ ijo‑ná; ꞌkoa̱á ꞌsín kinitjasén koni ꞌsín tjín kjoa̱ ra mejèn‑ná ra jién, ko̱ koni ꞌsín nga kitsó‑ná jè kjo̱bítsjen‑ná. Ta nga̱tjì‑la̱ ngaꞌtsì kjoa̱ kìi̱, bakén‑ná nga ngásòn tsjáhiꞌin‑ná Nainá tsiki koni jñà xi̱ta̱ ra iꞌka.
Tanga jè Nainá, ꞌñó tse kjo̱hi̱ma̱takòn tjín‑la̱ nga ngi ko̱ó ngaꞌñó ꞌtse̱ kjo̱tsjacha‑la̱ kjotsjake‑ná.
Nga ti̱ꞌsa̱ kjotseé, kjiín tsikitsa̱jna‑lá Nainá ta nga̱tjì‑la̱ jñà jé‑ná, ꞌkoa̱á ngoya‑la̱ koni tsa ijyeé ꞌkeén. Tanga jè Nainá kisíkítsa̱jnakon‑ko̱‑ná ko̱ Cristo; (ko̱ ngi ta kjo̱nda ꞌtse̱ Nainá‑ní nga ítjo̱kajin jiòn kjo̱hiꞌin).
Nainá ta̱ñaá isikjaáya ko̱‑ná ko̱ Cristo, ko̱ ya̱á ta̱ña isíkítsa̱jnakjo ko̱‑ná ya̱ ján ngajmi.
Kií ko̱ꞌsín kiꞌsìn‑ni mé‑ni nga ko̱kòn‑ni ni̱chjin ra ꞌsa̱ nchrabá‑isa kóꞌsín ꞌñó tse chjí‑la̱ jè kjo̱nda‑la̱ ra kitsjá‑ná koni ꞌsín kjòhi̱ma̱ke‑ná nga ya̱ titsa̱jnake̱é Cristo.
Nga̱ ta kjo̱tjó‑ní nga ma ítjo̱kajin jiòn kjo̱hiꞌin ra ꞌtse̱ jé‑no, ta kií‑ní nga kjokjiín‑najiòn; mì tsa a̱ꞌta tsa̱jiòn inchrabà‑ni kjoa̱ kìi̱, jé Nainá kitsjà kjo̱tjò‑no kjo̱nda ra̱kìi̱.
Mì tsa ki‑ni mé kjoa̱ ra nda kiꞌnià jiòn. ꞌKoa̱á ma‑ni nga mì kì ko̱ma yá ra ꞌnga si̱ìkíjna ijo‑la̱.
Nga̱ jién, xi̱ta̱ xi̱tse̱é kiꞌsín‑ná Nainá nga ya̱ titsa̱jnake̱é Cristo Jesús; kií xá tsikínda‑ná mé‑ni nga jñà ꞌsia̱n‑ná ngaꞌtsì kjoa̱ ra nda tjín, jñà kjoa̱ ra ijye ko̱ꞌsín ti̱ngi tsikíhijyondá‑ni Nainá nga si̱hitjasén.
ꞌKoa̱á ma‑ni jiòn ra mì tsa a̱ꞌta ꞌtse̱ xi̱ta̱ judío inchrabà‑ni tje̱‑no, chja̱jnoó‑no xi̱ta̱ judío ra tjíꞌta chi̱ba̱ ijo‑la̱ nga tsò: “Mì tsa mé chjí‑no nga mì tsa tjíꞌta chi̱ba̱ ijo‑no kjoa̱ ꞌtse̱ circuncisión.” Tanga ta tsja xi̱ta̱á kisiꞌta chi̱ba̱‑ni ijo‑la̱ xi̱ta̱ kìi̱.
Ti̱kítsjen jè ni̱chjin ra tsato nga mì tsa ya̱ titsa̱jnako̱o jè Cristo, ko̱ mì tsa ya̱ nakjoá‑najiòn a̱ꞌta ꞌtse̱ na̱xi̱ndá Israel, ko̱ mì tsa ya̱ bako̱‑no jñà kjoa̱ ra Nainá ko̱ꞌsín tsikíndajín‑ko̱ xi̱ta̱ Israel ꞌkia̱ nga kitsjà‑la̱ ꞌén‑la̱, ko̱ ni̱mé kjo̱nda i̱nchichiñá‑la jiòn ko̱ mì kì ꞌyaxkon Nainá jñà ni̱chjin kiòo̱.
Tanga ꞌndi̱‑ni̱ nga ya̱ titsa̱jnako̱o Cristo Jesús, jé Nainá ko̱ꞌsín isichraña‑najiòn ta nga̱tjì‑la̱ jní ra tsikíxten Cristo, jiòn ra kjiín titsa̱jna‑la Nainá nga ti̱ꞌsa̱ kjotseé.
Nga̱ jé Cristo kisíkítsa̱jna ꞌnchán‑ná. Jè, jngo na̱xi̱ndá kiꞌsìn‑ni jñà ra xi̱ta̱ judío ko̱ ra mì tsa xi̱ta̱ judío nga tsjahíxìn jè kjoa̱ ra batéchjá‑ná koni tsa jngo chrjó ra síjnaya masen‑ná tsiki nga mì nda chibé; ko̱ jè tsjahíxìn kjo̱si ra tjín‑ná tsiki ꞌkia̱ nga kitsjà ijo‑la̱ nga ꞌken ya̱ a̱ꞌta krò.
Ti̱ꞌkoa̱ tsjahíxìn jñà kjoa̱ ra síjé jè kjo̱téxoma ra itjábé‑la̱ Moisés. Kií ko̱ꞌsín kiꞌsìn‑ni mé‑ni nga jñà xi̱ta̱‑la̱ ra ngajò na̱xi̱ndá, jngoó jtín ꞌsi̱in‑ni ra ngi xi̱ta̱ xi̱tse̱, ꞌkoa̱á ma‑ni nga ꞌjiìkó kjo̱ꞌnchán.
ꞌKia̱ nga ꞌken ya̱ a̱ꞌta krò jè Cristo, jé nda isijo̱ókjo‑ni ko̱ Nainá ta ngajò na̱xi̱ndá kìi̱ nga isìjngo‑ni; ya̱á isìꞌken ngaꞌtsì ra kjoa̱ kondra̱ ꞌmì.
Jiòn ra kjin titsa̱jna‑la Nainá nga ti̱ꞌsa̱ ítjòn, ko̱ ji̱n ra chraña titsa̱hijyo‑la̱ji̱n Nainá, jè Cristo ꞌji ꞌkéna̱jmíya‑ná ꞌén nda‑la̱ Nainá ra tji̱ko̱ kjo̱ꞌnchán.
Nga̱ ta a̱ꞌta ꞌtse̱‑ní nga tjíꞌnde‑la̱ nga ma koa̱àko̱na̱jmí‑ni Nainá jñà xi̱ta̱ judío ko̱ ra mì tsa xi̱ta̱ judío nga ta jngoó Inìma̱ Tsje‑la̱ Nainá i̱nchisíxájin inìma̱‑la̱.
ꞌKoa̱á ma‑ni, jiòn ra mì tsa xi̱ta̱ judío, ꞌndi̱‑ni̱, mì tsa ti̱ xi̱ta̱ xìn nangi‑najiòn; ngásón ya̱ ta̱jngo nakjoá‑no ya̱ na̱xi̱ndá‑la̱ Nainá, ko̱ ijyeé ꞌndsè chiba ko̱ ngaꞌtsì xi̱ta̱‑la̱ Nainá.
Jiòn, ꞌkoa̱á jngoya‑la̱ koni jngo niꞌya ra tísindasòn jè chrjó ra ta̱ꞌkoa̱ ijye tíjna. Jè chrjó ra̱kìi̱, jñá xi̱ta̱ ra tsikíxáya‑la̱ Cristo ko̱ jñá xi̱ta̱ ra kiìchja̱ ngajo‑la̱ Nainá. Ko̱ jé Cristo tíjna koni na̱jo̱ ngàchrja̱ngi̱‑la̱ chrjó niꞌya ra̱kìi̱.
Ta nga̱tjì‑la̱ nga ya̱ titsa̱jnako̱o jiòn Cristo, ti̱ꞌkoa̱á ya̱á majngoko̱o jiòn jè niꞌya ra̱kìi̱ ñánda̱ nga jè Nainá tíjna nga Inìma̱ Tsje.
ꞌKoa̱á ma‑ni, [tíbitsáꞌba‑la̱ Nainá] ꞌa̱n ra ꞌmì‑na Pablo, ra nda̱yá tíjna̱ꞌya ta nga̱tjì‑la̱ Cristo nga ꞌa̱n kisìkasén‑na nga kichjàya‑no ꞌén nda‑la̱, jiòn ra mì tsa xi̱ta̱ judío ꞌmì‑no.
Nga̱ ijyeé‑la tjíjin‑najiòn kóꞌsín tjín kjo̱nda ra kitsjà kjo̱tjò‑na Nainá nga ꞌa̱n kisìnga̱tsja‑na xá ra kìi̱ ra kjo̱nda tsa̱jiòn.
Nga jè Nainá tsakón tsijen‑na jè kjoa̱ ra tjíꞌma‑la̱ tsiki, koni ꞌsín nga ítsiꞌkena̱jmí chiba‑no ꞌkia̱ nga a̱sa ítsikindá‑no xa̱jo̱n.
ꞌKia̱ nga chjítáꞌyá jiòn jè xa̱jo̱n ra ítsikindá‑no, ya̱á ko̱chi̱ya‑no nga ijyeé nda fìya‑naa̱ kjoa̱ꞌma‑la̱ Nainá ra jè Cristo tsakón tsijen.
Skanda kjotseé jè kjoa̱ꞌma ra̱kìi̱, mì kì yá ra kijtse; tanga ꞌndi̱ ꞌndi̱ jè Inìma̱ Tsje‑la̱ Nainá ijyeé tsakón‑la̱ jñà xi̱ta̱ ra xá jahíjin‑ni nga tsikíxáya‑la̱ Jesucristo ko̱ nga kiìchja̱ ngajo‑la̱.
Jè kjoa̱ꞌma ra̱kìi̱, ki̱íꞌsín tjín: jñà ra mì tsa xi̱ta̱ judío, ꞌkia̱ nga makjiín‑la̱ ꞌén xi̱tse̱ ra nda tsò a̱ꞌta ꞌtse̱ Cristo, ti̱ꞌkoa̱á ngásón tjábé‑te‑la̱ jè kjo̱tjò ra tjábé‑la̱ xi̱ta̱ judío nga ngásón i̱xti‑la̱ Nainá ma; nga ta̱ jngoó ijo ka̱ma‑ni jñà xi̱ta̱ kìi̱; ko̱ ti̱ꞌkoa̱á ngásón tjábé‑te‑la̱ kjo̱nda koni ꞌsín nga ijye kitsjà tsaꞌba Nainá ra a̱ꞌta ꞌtse̱ xi̱ta̱ judío.
Nga̱ ta kjo̱nda ꞌtse̱ Nainá‑ní nga ko̱ꞌsín chi̱ꞌnda‑la̱ kitsò‑na nga ꞌa̱n ꞌkenájmíya ꞌén nda‑la̱; ko̱ jè xá ra̱kìi̱, ꞌkia̱á itjábé kjo̱tjò‑na, ꞌkia̱ nga ꞌji kánè‑na jè ngaꞌñó‑la̱ Nainá.
ꞌA̱n, ni̱ꞌsín isa̱ ta nangi tíjna̱ koni jñà xi̱ta̱ tsje‑la̱ Nainá ra iꞌka; tanga ꞌa̱án kiꞌtsì‑na jè kjo̱nda ra̱kìi̱ nga ꞌa̱n ꞌkenájmíya‑la̱ ꞌén nda‑la̱ Nainá ngaꞌtsì jñà ra mì tsa xi̱ta̱ judío, nga kóꞌki tse kjo̱nda tjín ra a̱ꞌta ꞌtse̱ Cristo, ra skanda mí bijchótji̱ngi‑la̱ kjo̱bítsjen‑ná.
Ti̱ꞌkoa̱á kitsjá xá‑te‑na nga ꞌa̱n kokon tsijen‑la̱ ngaꞌtsì xi̱ta̱ kóꞌsín tjín jè kjoa̱ꞌma‑la̱. Nga̱ jè Nainá ra tsikínda ngaꞌtsì tsajmì ra tjín, jè tsikíꞌma kjoa̱ kìi̱ skanda ꞌkia̱ nga ti̱ꞌsa̱‑ni.
Kií ko̱ꞌsín kjamà‑ni mé‑ni nga a̱ꞌta ꞌtse̱ na̱xi̱ndá‑la̱ Cristo katabe‑ni ngaꞌtsì ngaꞌñó ra tjín a̱ꞌta nangi ko̱ ra tjín ya̱ a̱jin i̱sén iꞌngaá, kóꞌsín nga kjín sko̱ya tjín‑ni kóꞌsín nga bakón kjoa̱chji̱ne̱‑la̱ Nainá,
koni ꞌsín nga ta̱ꞌkoa̱ ijye tjínda‑la̱ skanda nga ti̱ꞌsa̱‑ni tjàꞌtsin‑la̱ kjoa̱ nga ya̱ ki̱tjasòn a̱ꞌta ꞌtse̱ Cristo ra tíjna ítjòn‑ná.
ꞌNdi̱‑ni̱ nga ya̱ titsa̱jnake̱é Cristo, tjíꞌnde‑ná nga ma jchi̱ko̱na̱jmié Nainá; ko̱ mì kì tsa ki̱skén, nga̱ ijyeé tíjngo takén koni ꞌsín nga makjiín‑ná ra a̱ꞌta ꞌtse̱.
ꞌKoa̱á ma‑ni nga ko̱ꞌsín síjé‑najiòn nga kì tà chjàn nihinda‑la takòn a̱ꞌta ꞌtse̱ kjo̱hiꞌin ra tísikjiáa̱n ra ta kjo̱nda tsa̱jiòn‑jiòn. Nga̱ jñà kjoa̱ ra ꞌa̱n tíbatojiàa̱n, jiòn nda ki̱tsa̱jna‑najiòn.
Ta nga̱tjì‑la̱ ngaꞌtsì kjoa̱ kìi̱ tíbasen‑ná xkó‑na̱ ya̱ ngixko̱n Nainá ra Na̱ꞌín‑ná, nga tíbitsáꞌba‑la̱.
Nga̱ a̱ꞌta ꞌtse̱é nchrabá‑ni nga tjín ra na̱ꞌìn ko̱ tjín ra i̱xti, koni jñà ra tjíhijyo ján ngajmi ko̱ ra tjíhijyo i̱ a̱ꞌta nangi.
Kií ko̱ꞌsín tísíjéꞌta‑la̱ jè Nainá, mé‑ni nga ko̱ó Inìma̱ Tsje‑la̱ katatsjá‑la̱ ngaꞌñó jè inìma̱‑no koni ꞌsín tjín jè kjoa̱nda‑la̱ ra bato ꞌñó jeya tíjna,
ko̱ jè Cristo ya̱ katijnajin ya̱ inìma̱‑najiòn ta nga̱tjì‑la̱ nga makjiín‑no ra a̱ꞌta ꞌtse̱; ko̱ jè kjo̱tsjacha ra tjín‑no, ꞌñó na̱nga̱ katafì koni kja̱ma̱‑la̱ yá ko̱ koni tsa jngo tjàꞌtsin chrjó niꞌya.
ꞌKoa̱á ꞌsín ko̱ma‑ni nga nda ko̱chi̱ya‑no ko̱ ngaꞌtsì xi̱ta̱‑la̱ Nainá kóꞌki tse tjín‑ni kjo̱tsjacha ra tjín‑la̱ Cristo, kóꞌki teyá, kóꞌki ndajò, kóꞌki na̱nga̱, ko̱ kóꞌki ꞌnga;
ko̱ katamachi̱ya‑no jè kjoa̱tsjacha ra tjín‑la̱ Cristo jè ra batonè tsje‑la̱ ngaꞌtsì kjo̱bítsjen ra tjín mé‑ni nga ni̱mé ra jchi̱jaꞌta‑no koni ꞌsín nga jè Nainá, ni̱mé ra jchi̱jaꞌta‑la̱.
Nainá tjín‑la̱ ngaꞌñó nga ma ꞌsi̱in kjoa̱ ra isa̱ ta ꞌñó chjá tjín koni jñà ra níjé‑lá ko̱ koni jñà ra jién níkítsjeén. Jé ngaꞌñó‑la̱ ra síxá ya̱ a̱jin inìma̱‑ná ra ko̱ꞌsín ꞌsín.
¡Jeya katijna Nainá ya̱ a̱jin na̱xi̱ndá‑la̱ ko̱ a̱ꞌta ꞌtse̱ Cristo! ꞌKoa̱á ꞌsín katama skanda ta mé ni̱chjin‑nioo̱ ko̱ skanda ta mé nó‑ni.
ꞌKoa̱á ma‑ni bitsáꞌba‑najiòn, ꞌa̱n ra nda̱yá tíjna̱ꞌya ra ta nga̱tjì ꞌtse̱ Na̱ꞌín‑ná, ko̱ꞌsín nda ꞌtia̱àn koni ꞌsín nga bakèn‑la̱ jè kjoa̱ ra xá inakjoá‑no.
Kì xi̱ta̱ ꞌnga ikon ꞌnià, indakjoa̱ ꞌtia̱àn; kataꞌse‑no kjoa̱jetakòn; ngi tà ko̱ó kjo̱tsjacha‑no nga katachíkjoa̱ko̱‑no xàngio̱o.
Tinè‑la ijo‑no nga ko̱ꞌsín ti̱tsa̱jna kiꞌta koni ꞌsín ijye tsikítsa̱jtín‑no jè Inìma̱ Tsje‑la̱ Nainá, mé‑ni nga ko̱ꞌsín ꞌnchán ki̱tsa̱jna‑no.
Nga̱ ta jngoó ijoó ma‑ná jién ra makjiín‑ná, ko̱ ta jngoó‑ni Inìma̱ Tsje ra tjín‑ná; ko̱ jè Nainá, ꞌkoa̱á ꞌsín kiìchja̱‑ná nga ta jngoó kjoa̱ chiñá‑lá.
Ta jngoó‑ni jè Na̱ꞌín‑ná ra tíjna ítjòn‑ná; ta jngoó kjoa̱ tjín‑ni ra makjiín‑ná, ko̱ ta ngásòn isatíndé ngaꞌtsì‑ná,
ko̱ ta jngo‑ni ra Nainá jè ra Na̱ꞌín‑ná ma, jè ra tíjna ítjòn‑ná, jè ra síxájin‑ná ko̱ nga tíjnako̱‑ná ngaꞌtsì‑ná.
Tanga nga jngó jngó‑ná, kja̱ itjábé kja̱ itjábé‑ná jè kjo̱nda‑la̱ Nainá koni ꞌsín nga kitsjà xá‑ná Cristo.
ꞌKia̱ nga ijye kisikijne nga kijìmijìn ya̱ ján iꞌngaá,
jñà ngaꞌtsì xi̱ta̱ kondra̱‑la̱, ya̱á tsikíꞌndo̱fe nga kijìtji̱ngi‑la̱,
ko̱ kisìkaꞌbí‑la̱ kjo̱tjò jñà xi̱ta̱‑la̱.
¿Kó tsò‑ni jè ꞌén ra tsò: nga kijìmijìn ya̱ ján iꞌngaá? Tsò‑ni nga [jè Cristo] ítjòn itjokàjen skanda ya̱ a̱ꞌta nangi.
Jè ra itjojen skanda ya̱ a̱ꞌta nangi, ti̱jé‑ni jè ra kijìmijìn india‑nì ñánda̱ nga isa̱ ꞌñó ꞌnga tsikijna koni ngaꞌtsì ra ꞌnga títsa̱jna mé‑ni nga jè si̱ìjngo ijye‑ni.
Jè sabà Jesucristo kitsjà xá‑la̱ nga mé xá ra ꞌsi̱in nga jngó jngó xi̱ta̱. Tjín ra ko̱ꞌsín tsatéxáya‑la̱ nga si̱ìkaꞌbísòn ꞌén‑la̱, ko̱ tjín jñà ra chja̱ ngajo‑la̱ Nainá, ko̱ tjín jñà ra bako̱‑la̱ nga ꞌbéna̱jmíya ꞌén nda‑la̱ Cristo, ko̱ tjín jñà ra bako̱‑la̱ nga síkinda̱ jñà xi̱ta̱ na̱xi̱ndá‑la̱ Nainá, ko̱ tjín jñà ra bako̱‑la̱ nga bakón‑ya jè ꞌén‑la̱ Nainá.
Kií ko̱ꞌsín kiꞌsìn‑ni mé‑ni nga nda katachji̱ne̱‑ni jñà xi̱ta̱ na̱xi̱ndá‑la̱ Nainá nga nda si̱hitjasòn xá ra ꞌtse̱ Nainá, ko̱ mé‑ni nga nda katìhijin‑ni jè na̱xi̱ndá‑la̱ Nainá ra jè ijo‑la̱ Cristo.
ꞌKoa̱á ꞌsín ma‑ni nga ngi jngoó kjo̱bítsjen ꞌse̱‑ná ngaꞌtsì‑ná koni ꞌsín nga makjiín‑ná a̱ꞌta ꞌtse̱ Nainá, ko̱ koni ꞌsín nga ꞌyaxkeén Iꞌndí‑la̱, mé‑ni nga ngi xi̱ta̱ kixi̱ ko̱meé. Ngi ꞌkoa̱á ꞌsín ko̱ngásén koni jè Cristo nga ni̱mé chijaꞌta‑la̱ ra jè.
Ko̱ mì tsa ti̱ ko̱ꞌsín ꞌsia̱n‑né koni tsa i̱xti, nga sasa makjiín‑ná tsa mé ꞌén ra ki̱náꞌyé ra mì tsa kixi̱ kjoa̱, nga jndíi̱ ján fìko̱‑ná xi̱ta̱ maña̱ ra bíndo̱cha̱‑ná nga bakón‑ya ra kjꞌií kjoa̱, ꞌkoa̱á jngoya‑la̱ koni tsa chitso, ra jndíi̱ ján mahítsjá tjo̱ ko̱ ngaꞌñó‑la̱ nandá.
Ta isa̱á jnchro ngi ꞌén kixi̱ ki̱nákje̱é nga matsjacheé xàngie̱é, mé‑ni nga isa̱ nda katakasòn‑ni kjo̱bítsjen‑ná koni ꞌsín tjín kjo̱bítsjen‑la̱ Cristo nga jè tíjna sko̱ na̱xi̱ndá‑la̱ Nainá.
Jè Cristo tsjá ngaꞌñó mé‑ni nga jñà xi̱ta̱ na̱xi̱ndá‑la̱ nda kjón kítsa̱hijyojtín‑ni. Nga̱ jè na̱xi̱ndá‑la̱ Nainá, ꞌkoa̱á ꞌsín tjín koni ijo‑la̱ xi̱ta̱, koni ꞌsín nga tjíkjo ijo‑la̱ nga kja̱‑tjín kja̱‑tjín xá‑la̱. Tsa nda si̱íxákjo, ki̱hijin‑ní ko̱ ꞌse̱é‑la̱ ngaꞌñó. ꞌKoa̱á ꞌsín ngoya‑la̱ jè na̱xi̱ndá‑la̱ Nainá nga ki̱hijin kjo̱bítsjen‑la̱ ꞌkia̱ nga jngó jngó xi̱ta̱‑la̱ nga nda si̱íxákjo, tsa ngásón matsjake xákjién.
ꞌKoa̱á ꞌsín tíxian‑no ko̱ tísíjé‑no a̱ꞌta ꞌtse̱ kjo̱téxoma ra tsjá‑na Na̱ꞌín‑ná, kì ti̱ tsja ko̱ꞌsín níjchá‑no ijo‑no koni jñà xi̱ta̱ ra mì kì bexkón Nainá nga jñà síchjeén kjo̱bítsjen‑la̱ ra ni̱mé chjí‑la̱.
Tjíjñò‑la̱ kjo̱bítsjen‑la̱. Mì kì be kjo̱nda ra tjín a̱ꞌta ꞌtse̱ kjo̱binachon ra tsjá‑ná Nainá ta nga̱tjì‑la̱ mì kì machi̱ya‑la̱ nga̱ batoó tájajín jñà inìma̱‑la̱.
Mì kì ti̱ be‑ni ra kjo̱sabà ꞌmì, ijyeé bato kjótájajín, ijyeé ta jñà kájno káꞌta‑la̱ kjoa̱chi̱nga̱ ra sasén‑la̱ ijo‑la̱, mì kì masi‑la̱ nga ꞌsín kjoa̱chijngi ra bato tjé tjín.
Tanga ra jiòn, mì tsa ko̱ꞌsín tjín kjoa̱ ra kiꞌsena̱jmí‑no a̱ꞌta ꞌtse̱ Cristo.
Nga̱ ijye nda kinaꞌyá jiòn ꞌén‑la̱ ko̱ nda tsakon‑ya‑no koni ꞌsín tjín kjo̱hixi̱ ra a̱ꞌta ꞌtse̱ Jesús.
ꞌKoa̱á ꞌsín kiꞌsena̱jmí‑no nga ti̱jmió ijye kjo̱binachon jchínga ra kiꞌchà‑no skanda ti̱ꞌsa̱ kjotseé ra mì ti̱ mé chjí‑la̱, ta nga̱tjì‑la̱ nga̱ ta tsikíndo̱cha̱á‑no ngaꞌtsì kjoa̱ꞌcho ra kisasèn‑la̱ ijo‑no.
Ti̱ꞌnde‑la nga jè Nainá katasíxi̱tse̱ya inìma̱‑no ko̱ jè kjo̱bítsjen‑no.
Ko̱ꞌsín ti̱jchá ijo‑no nga jè chjíbé kjo̱binachon xi̱tse̱ ra ko̱ꞌsín tjín koni ꞌsín nga ꞌki Nainá, nga ngi kixi̱ ti̱jchá ijo‑no ko̱ nga tsje ti̱tsa̱jna ra a̱ꞌta ꞌtse̱ kjo̱kixi̱.
ꞌKoa̱á ma‑ni, ti̱jmí jiòn ra ꞌén ndiso, ko̱ ngi ꞌén kixi̱ jchi̱ko̱o xàngio̱o nga jngó jngó‑no nga̱ ta jngoó ijo ma‑ná ngaꞌtsì‑ná.
Ni̱ꞌsín majti‑no, tanga kì tà chjàn fatsji‑jé; ko̱ kì tà chjàn jngo níchjin majti‑no kó nda nga kàtjì tsáꞌbí.
Ko̱ kì biꞌnde‑la nga jè xi̱ta̱‑ni̱í bíndisoko̱‑no.
Jè ra síchijé kjotseé, kì ti̱ síchijé‑ni, katasíxá ꞌndi̱‑ni̱, katasíchjeén tsja nga nda katasíxá mé‑ni nga ka̱ma ko̱si̱ko̱ꞌta‑ni jñà xi̱ta̱ ra tíchijaꞌta‑la̱.
Kì ni̱jngo ꞌén ra ꞌcho tsò bitjo ya̱ ndsa̱ꞌbà jiòn; jñà ti̱nákjoa̱a ꞌén ra nda tsò ra ko̱chjeén‑la̱ xi̱ta̱ xàngio̱o nga kixi̱ kítsa̱jna, mé‑ni nga ya̱ sa̱kò‑la̱ kjo̱nda jñà xi̱ta̱ ra kji̱ꞌnchré.
Kì biꞌnde nga ba ꞌse‑la̱ jè Inìma̱ Tsje‑la̱ Nainá, jè ra kitsjá‑ná koni jngo chi̱ba̱ ra bakón nga xi̱ta̱‑la̱ Nainá meé skanda ꞌkia̱ nga ki̱jchò ni̱chjin nga jngó kjá si̱ìkítsa̱jnandi̱í‑ná Nainá ra a̱ꞌta ꞌtse̱ jé‑ná.
Chjíixiòn ya̱ a̱jin inìma̱‑no ngaꞌtsì kjoa̱ ra tjíngi jti‑no, ko̱ kjoa̱ kjàn ra tjíjin inìma̱‑no, ko̱ kjo̱jtitakòn‑no, ko̱ ra ta i̱nchimakjàn sabá‑no, ko̱ nga nakjoájno‑la xàngio̱o ko̱ ngaꞌtsì kjoa̱ ra ꞌcho tjín.
Jé ra isa̱ nda tjín nga nda xi̱ta̱ ti̱ko̱o xàngio̱o nga jngó jngó‑no ko̱ nga jcha̱hi̱ma̱takòn; ko̱ ti̱jchaàꞌta kañá‑la xàngio̱o koni ꞌsín nga a̱ꞌta ꞌtse̱ Cristo isìhijchaꞌta‑no Nainá.
ꞌKoa̱á ma‑ni, ko̱ꞌsín ti̱jchá ijo‑no koni ꞌsín ꞌsín jè Nainá; nga̱ jién ra i̱xti‑la̱ tsó‑ná, ꞌñó tsjake‑ná.
Kataꞌse‑no kjo̱tsjacha ra a̱ꞌta ꞌtse̱ xi̱ta̱ xàngio̱o, koni ꞌsín nga kjotsjake‑ná jè Cristo nga kitsjà ngajo‑ná ijo‑la̱ nga ꞌken koni jngo kjo̱tjò ra nda isasèn‑la̱ Nainá.
Ti̱ꞌkoa̱ kì ni̱mé ꞌén chi̱nga̱ nakjoá ko̱ kì jñà nakjoá ꞌén ra ni̱mé chjí‑la̱, ko̱ kì ni̱mé ꞌén‑ská ra ꞌcho tsò nakjoá. Nga̱ mì kì nda tjín jñà ꞌén kìi̱, ta isa̱á jnchro ko̱ꞌsín ti̱chjeén ndsa̱ꞌbà nga ko̱ꞌtìn‑la Nainá nga tse kjo̱nda kataꞌse‑la̱ ra jè.
Machjeén‑ní nga ko̱ꞌsín katasijin‑no nga jñà xi̱ta̱ ra kjoa̱chijngií ꞌsín, ko̱ ra ꞌsín kjoa̱ꞌcho ra tjé tjín, ko̱ ra síkjahajin tsajmì ra tjín‑la̱ xákjén ra ꞌkoa̱á jngoya‑la̱ koni tsa nainá xkósòn bexkón, jñà xi̱ta̱ ra ko̱ꞌsín ꞌsín, ni̱mé kjo̱tjò ꞌse̱‑la̱ ya̱ ñánda̱ nga tíbatéxoma Cristo ko̱ jè Nainá.
Ra a̱ꞌta ꞌtse̱ kjoa̱ kìi̱, kìi̱ jñà bíndo̱cha̱‑no jñà xi̱ta̱ ra síchjeén ꞌén ra ni̱mé chjí‑la̱, nga̱ ꞌkoa̱á jnchro ma‑ni nga síkjinchrabá kjo̱hiꞌin Nainá a̱ꞌta ꞌtse̱ xi̱ta̱ ra mì kì síhitjasòn‑la̱.
Kì ya̱ níngásòn‑ko̱o jñà xi̱ta̱ kìi̱.
Nga ꞌsa̱ kjotseé kjoa̱jñò tsikitsa̱jion, tanga ꞌndi̱ ꞌndi̱‑ni̱ iseén titsa̱hijyo nga jè Na̱ꞌín‑ná Jesucristo titsa̱jnako̱o. Ko̱ꞌsín ti̱jchá ijo‑no koni ꞌsín nga bakén‑la̱ xi̱ta̱ ra isen títsa̱hijyo.
Nga̱ jè kjo̱nda ra sakó ꞌkia̱ nga kjoa̱hisen titsa̱jieén, jè‑ní nga nda ꞌnié, ko̱ kixi̱ níjché ijo‑ná, ko̱ ngi ꞌén kixi̱ nakjé.
Nda chítsijen jiòn mé kjoa̱‑ni ra nda sasén‑la̱ jè Nainá.
Kì ya̱ níngásòn‑ko̱o koni ꞌsín ꞌsín jñà xi̱ta̱ ra ta tjíjñò‑la̱ ra mì kì machi̱ya‑la̱, ta isa̱á jiòn ko̱ꞌtìn‑la nga mì kì nda tjín jñà kjoa̱ ra ꞌsín.
Nga̱ skanda masabá‑ná ꞌkia̱ nga nìkaxkie̱é koni ꞌsín tjín jñà kjoa̱ꞌcho ra síꞌma jñà xi̱ta̱ kìi̱.
Tanga ngaꞌtsì kjoa̱, ꞌkia̱ nga bijchó sihijyo masen ñánda̱ nga isen chon, ya̱á ꞌya‑la̱ mé kjoa̱‑ni;
nga jè kjoa̱ iseén bakón tsa kixi̱ tjín ko̱ tsa mì kixi̱ tjín. Kií ko̱ꞌsín tsò‑ni ꞌén ra tsò:
Ngaji̱ ra tjitsjajnafì, ti̱ꞌká‑la̱ ijo‑li.
Tísi̱tje̱n‑jin ya̱ a̱jin‑la̱ miꞌken;
ko̱ jè Cristo si̱hisen‑li.
ꞌKoa̱á ma‑ni, nda ti̱kinda̱a jiòn kóꞌsín nga i̱nchiníjchá ijo‑no; ko̱ꞌsín ti̱tsa̱jna koni jñà xi̱ta̱ ra nda síchjeén kjo̱bítsjen‑la̱; kì ko̱ꞌsín ꞌnià koni ꞌsín jñà ra mì nda fìko̱ kjo̱bítsjen‑la̱.
Nda ti̱chjeén ni̱chjin ra tíꞌbì‑no, nga̱ jñà ni̱chjin ra titsa̱hijyeé ꞌñó tjín kjoa̱ꞌcho.
Kì ꞌcho mahíko̱o kjo̱bítsjen‑no; nda katamachi̱ya‑no mé ra mejèn‑la̱ Nainá.
Kì xán niꞌchi̱‑no ijo‑no nga ꞌkoa̱á ma‑ni nga ta mé kjoa̱ ra kajion; ta isa̱á jè Inìma̱ Tsje‑la̱ Nainá nda ti̱kíjnajion ya̱ inìma̱‑no mé‑ni nga katatsjá‑no kjo̱bítsjen ra nda tjín.
ꞌTi̱ ngaꞌñó‑la xàngio̱o nga jngó jngó‑no nga ti̱jndá‑la Nainá so ra nda sasén‑la̱ koni ꞌsín nchrabá Salmo, ko̱ ngaꞌtsì so ra ꞌtse̱ Inìma̱ Tsje‑la̱ Nainá nchrabá‑ni. Ngi ko̱ó inìma̱‑no nga jeya ti̱kíjna jè Na̱ꞌín‑ná.
Kjiꞌtá ni̱chjin ti̱nákjoa̱ꞌta‑la Nainá ra Na̱ꞌín‑ná ma a̱ꞌta ꞌtse̱ Jesucristo ra tíjna ítjòn‑ná; ko̱ꞌtìn‑la nga Nainá ra katíchjí‑la̱ ta mé kjoa̱‑ni.
Ti̱náꞌyahijon‑la xàngio̱o nga jngó jngó‑no ta nga̱tjì‑la̱ nga skon‑chá jè Cristo.
Jñà íchjín ra ijye ixan, ko̱ꞌsín nda kataꞌnchréhijon‑la̱ ꞌxi̱n‑la̱, koni ꞌsín nga ꞌnchréhijon‑la̱ jè Cristo.
Nga̱ jè ꞌxi̱n, jè ma sko̱ chjo̱ón‑la̱, koni ꞌsín Cristo, jè ma sko̱ xi̱ta̱ na̱xi̱ndá‑la̱, ko̱ jè na̱xi̱ndá‑la̱, ꞌkoa̱á jngoya‑la̱ koni tsa jè ijo‑la̱, nga jè tsachrjejin kjo̱hiꞌin ꞌtse̱ jé‑la̱.
Koni ꞌsín jñà xi̱ta̱ na̱xi̱ndá‑la̱ Cristo nda ꞌnchréhijon‑la̱, jñà íchjín ra ijye ixan, ꞌkoa̱á ꞌsín nda kataꞌnchréhijon‑la̱ ꞌxi̱n‑la̱ ta mé kjoa̱‑nì.
Jiòn ra xi̱ta̱ ꞌxi̱n ꞌmì‑no, ko̱ꞌsín tsjacha ꞌtia̱àn jñà íchjín‑no koni ꞌsín nga tsjake jè Cristo jñà xi̱ta̱ na̱xi̱ndá‑la̱. Ko̱ kitsjà kjo̱tjó ijo‑la̱ nga ꞌken ngajo‑la̱,
mé‑ni nga tsje si̱ìkíjna‑ni jè na̱xi̱ndá‑la̱, ko̱ mé‑ni nga ko̱ ꞌén nda‑la̱ si̱ìtsje‑ni jé‑la̱ koni tsa nandá ki̱níjno‑ni;
kií ko̱ꞌsín kiꞌsìn‑ni mé‑ni nga jeya katasíkatsíjen‑ni na̱xi̱ndá‑la̱ ra ti̱jè si̱ìnga̱tsja‑ni ijo‑la̱, ra ni̱mé tjé tjín‑la̱, ko̱ ni̱ ñánda̱ nga ꞌcho ꞌki‑la̱, ko̱ ni̱ ñáa̱‑isa kjoa̱ ra ꞌcho síkatsíjen. Jè ra mejèn‑la̱ nga ꞌñó tsje ko̱ nga ꞌñó kixi̱ katijna jè na̱xi̱ndá‑la̱.
ꞌKoa̱á ti̱ꞌsín machjeén nga jñà ra xi̱ta̱ ꞌxi̱n, ꞌkoa̱á ꞌsín katamatsjake íchjín‑la̱ koni ꞌsín nga matsjake ra jè ijo‑la̱. Jè ra tsjake chjo̱ón‑la̱, ti̱jé‑ni ijo‑la̱ ra ko̱ꞌsín tsjake tíꞌsín.
Nga̱ ní yá xi̱ta̱ tjín ra ti̱jè jtike‑ni ijo‑la̱; ta isa̱á jnchro síkonda̱ ijo‑la̱ ko̱ tsjá‑la̱ mé ra machjeén‑la̱, koni ꞌsín ꞌsín Cristo nga síkonda̱ xi̱ta̱ na̱xi̱ndá‑la̱.
Nga̱ ꞌkoa̱á ꞌsín tíchja̱ xa̱jo̱n ra tjíꞌta ꞌén‑la̱ Nainá nga tsò: “ꞌKoa̱á ma‑ni jè xi̱ta̱ ꞌxi̱n ra bixan, tsjín jè na̱ꞌìn‑la̱ ko̱ jè na̱‑la̱ nga kíjnako̱ jè chjo̱ón‑la̱, ko̱ ta jngoó ijo ka̱ma‑ni ta ngajòo̱.”
Jè ꞌén ra̱kìi̱, ꞌñó tse tíchja̱‑ni, tanga ta jé tíchjà ra ꞌa̱n ra a̱ꞌta ꞌtse̱ Cristo ko̱ na̱xi̱ndá‑la̱.
Tanga jè ra ꞌñó machjeén nga ko̱ꞌsín tsjacha ꞌtia̱àn jiòn íchjín‑no nga jngó jngó‑no koni ꞌsín nga tsjacha jiòn ijo‑no; ko̱ jè chjo̱ón nda katatsakjón‑ke jè ꞌxi̱n‑la̱.
Jiòn ra i̱xti ꞌmì‑no, ti̱hitjasòn‑la jñà xi̱ta̱ jchínga‑no nga̱ ijyeé ya̱ titsa̱jnakjoko̱o Cristo. Nga̱ jñá kjoa̱ kìi̱ ra nda tjín.
Jè kjo̱téxoma ra tje̱n ko̱ꞌsín tsjá jngo ꞌén nga ꞌse̱é‑la̱ kjo̱nda jñà ra síhitjasòn, ki̱í ꞌsín tsò: “Nda jcha̱xkín jè na̱ꞌìn‑li ko̱ jè na̱‑li,
mé‑ni nga nda ki̱jna‑ni ti̱ꞌkoa̱ tse ka̱ma‑li nga ki̱jnakin i̱ i̱sàꞌnde.”
Ko̱ jiòn ra na̱ꞌìn ma, kì kjo̱jti biꞌtsia̱‑la i̱xti‑no; jè ra machjeén nga nda kjón ti̱jchá ko̱ nda kjón ti̱kixi̱ya nga nda ta̱kón‑ya‑la koni ꞌsín nga mejèn‑la̱ Na̱ꞌín‑ná.
Jiòn ra chi̱ꞌnda ma, nda ti̱hitjasòn‑la jè ra ni‑no ma i̱ a̱ꞌta nangi. Ngi ko̱ó inìma̱‑no nga jcha̱xkón ko̱ nga ti̱skón‑cha koni tsa xá ꞌtse̱ Cristo ra i̱nchiꞌnià.
Kì ta ꞌkia̱ nda nihitjasòn ꞌkia̱ nga i̱nchisíkinda̱‑no, nga ta jè mejèn‑no nga jè nda ko̱chrjengi‑no; ꞌkoa̱á ꞌsín ꞌtia̱àn koni tsa jè‑ni Cristo ra i̱nchinitjasòn‑la nga ngi ko̱ó inìma̱‑no nga ti̱hitjasòn koni ꞌsín mejèn‑la̱ Nainá.
Ngi ko̱ó kjo̱tsja ra tjíjin inìma̱‑no ꞌtia̱àn jè xá‑no, ꞌkoa̱á jngoya‑la̱ koni tsa ꞌtse̱ kjòn‑ni Na̱ꞌín‑ná jè xá ra i̱nchiꞌnià ko̱ mì tsa ꞌtse̱ xi̱ta̱‑jìn.
Ijyeé ꞌya‑nájiòn nga ni̱ꞌsín xi̱ta̱ chi̱ꞌnda ko̱ ni̱ꞌsín mì tsa xi̱ta̱ chi̱ꞌnda, ꞌkoa̱á ꞌsín tjín kjo̱tjò ra tjábé‑la̱ a̱ꞌta ꞌtse̱ Na̱ꞌín‑ná koni ꞌsín tjín kjo̱nda ra ꞌsi̱in nga jngó jngó.
Jiòn ra ni‑la̱ xá ꞌmì‑no, ꞌkoa̱á ti̱ꞌsín tjò ꞌtia̱àn jñà chi̱ꞌnda‑no. Kì ta̱ tsja chitiko̱‑no. Ko̱ꞌsín nda katasijin‑no, nga jè Ni‑la̱ xi̱ta̱ chi̱ꞌnda kìi̱, ko̱ jè Ni‑najiòn ya̱á tíjna ya̱ ján ngajmi, ko̱ ra Jè, mì tsa fahájin jñà xi̱ta̱, ta ngásòn ngáyaá tsjake ngaꞌtsiòo̱.
Jiòn ꞌndsé, ꞌkoa̱á ꞌsín tíxin‑no jè ꞌén ra feheꞌta‑ni: Tjatsjio jè Na̱ꞌín‑ná mé‑ni nga jè katatsjá ngaꞌñó‑la̱ jè inìma̱‑no, jè ngaꞌñó ra bato tse tjín‑la̱ ra jè.
Koni ꞌsín nga bìtsa̱nda jñà chíchàn nga kjábé ngaꞌtsì tsajmì ra ꞌba ꞌkia̱ nga fì kjo̱jchán, ko̱ꞌsín ti̱tsa̱nda nga si̱chjeén ngaꞌtsì ngaꞌñó ra tsjá Nainá, mé‑ni nga ma nga ꞌñó ki̱tsa̱jna‑no nga mì jè xi̱ta̱‑ni̱í sko̱ónda̱cha̱‑no.
Nga̱ mì tsa xi̱ta̱ i̱sàꞌnde‑jìn ra i̱nchibixkàn‑ke̱é. Jñá‑ní ra xi̱ta̱xá ítjòn‑la̱ ni̱í ra tjín ya̱ a̱jin i̱sén, jñà ra mì kì tsijen‑ni; ko̱ ngaꞌtsì ra tjín‑la̱ kjo̱téxoma ꞌtse̱ ni̱í; ko̱ ngaꞌtsì ra batéxoma ya̱ i̱sàꞌnde jñò ra̱kìi̱; ko̱ ngaꞌtsì ngaꞌñó ꞌcho ra tjín ya̱ a̱jin i̱sén nga tjíjtsa i̱sàꞌnde.
Kií ko̱ꞌsín tíxian‑no, ti̱tsa̱nda nga si̱chjeén ngaꞌtsì ngaꞌñó ra tsjá Nainá mé‑ni nga ꞌñó ki̱tsa̱jna‑no ꞌkia̱ nga jè ni̱chjin nga mejèn‑la̱ sko̱ónda̱cha̱‑no jè xi̱ta̱‑ni̱í. ꞌKia̱ nga ijye si̱kijne, takó ꞌkoa̱á ꞌsín kixi̱ ki̱nchanda‑la ni̱ ta mé kjoa̱‑ni.
ꞌKoa̱á ꞌsín nda ti̱nchanda nga nda kjón‑ní ti̱nda̱ba̱ꞌñó ra kjoa̱kixi̱ koni jngo chíchàn ra ꞌñó tjíkjá xìncho̱ ya̱ ndáyá‑la̱; kixi̱ ti̱jchá ijo‑no mé‑ni nga jè ra kjoa̱kixi̱ ya̱ kjójtsa‑no ya̱ a̱sòn inìma̱‑no koni ꞌsín chíchàn nga bájtsa ya̱ a̱sòn inìma̱‑la̱ chrja̱ba̱ tája ra ꞌmì coraza.
ꞌÑó ti̱tsa̱jnanda kiꞌtà nga si̱kaꞌbísòn ꞌén xi̱tse̱ ra nda tsò a̱ꞌta ꞌtse̱ Cristo ra ꞌya kjo̱ꞌnchán koni jngo chíchàn ra ꞌñó bíté naꞌñó sapàto̱‑la̱ ꞌkia̱ nga fì kjo̱jchán.
Nda katamakjiín‑no a̱ꞌta ꞌtse̱ Cristo, ko̱ jè kjoa̱ makjiín‑no ko̱si̱ko̱tjì‑no koni ꞌsín jè chíchàn basìko̱ ra ꞌmì escudo nga síkjiꞌtso niꞌí flecha ra síkasén-tji̱ngi‑la̱ jñà xi̱ta̱ kondra̱‑la̱.
Ngi nda katafìya‑no nga jè Nainá ijyeé tsachrjekàjin‑no kjo̱hiꞌin; ko̱ jè kjoa̱ kìi̱ ko̱si̱ko̱‑no koni ꞌsín basìko̱ jè ki̱cha̱ kàsko̱ ra bíꞌa sko̱ chíchàn. Ko̱ ko̱ꞌsín nda ti̱chjeén ꞌén‑la̱ Nainá koni jngo ki̱cha̱ ndajò ra tsjá jè Inìma̱ Tsje‑la̱ Nainá.
Kì bìkjòn‑la nga bitsaꞌba‑la Nainá; ti̱jéꞌtà kiꞌta‑la koni ꞌsín tsjá‑no ꞌén jè Inìma̱ Tsje‑la̱. ꞌKia̱ nga ko̱ꞌsín ꞌsia̱an, ti̱tsa̱nda kiꞌta ta mé hora‑nì; ko̱ kì bìkjòn‑la nga bitsaꞌbatjiò ngaꞌtsì xi̱ta̱ na̱xi̱ndá‑la̱ Nainá.
Ti̱ꞌkoa̱á titsaꞌbatjì‑ná ra a̱ꞌta tsa̱ꞌa̱n mé‑ni nga Nainá tsjá‑na ꞌén ra kichjàa̱, ko̱ mé‑ni nga mì kì jtsakjon‑naa̱ ꞌkia̱ nga ꞌkenájmí‑la̱ xi̱ta̱ jè ꞌén xi̱tse̱ ra nda tsò a̱ꞌta ꞌtse̱ Cristo, jè ra tjíꞌma tsiki.
Nainá isìkasén‑na nga ꞌa̱n kichjà ngajo‑la̱ a̱ꞌta ꞌtse̱ ꞌén nda‑la̱; kií ko̱ꞌsín nda̱yá tíjna̱ꞌya‑na; titsaꞌbatjì‑nájiòn mé‑ni nga ko̱ꞌsín isa̱ ꞌñó kichjà‑na ꞌkia̱ nga ꞌkenájmíya ꞌén‑la̱.
Mé‑ni nga jcha̱‑no mé kjoa̱ ra tímaꞌtiaa̱n, ꞌkoa̱á ꞌsín tísikásén‑no jè ꞌndsé Tíquico ra ꞌñó matsjacheé ko̱ ra nda síhitjasòn‑la̱ Nainá. Jé ko̱ki̱tso̱‑no kóꞌsín tíjna̱ ra ꞌa̱n ko̱ mé ra tíꞌsiaa̱n.
Kií xá tísikásén‑no nga jè ꞌke̱èna̱jmí‑no ra a̱ꞌta tsa̱ji̱n kóꞌsín titsa̱jna‑ji̱n, ko̱ jè si̱ìjetakòn‑no nga ꞌse̱‑la̱ ngaꞌñó inìma̱‑no.
Nainá ra Na̱ꞌín‑ná ko̱ jè Jesucristo ra tíjna ítjòn‑ná katatsjá‑la̱ kjoa̱ꞌnchán inìma̱‑no ngaꞌtsì‑no ra ꞌndsé chibé; katatsjá‑no kjo̱tsjacha nga tsjacha ꞌsia̱an xàngio̱o ko̱ ko̱ꞌsín isa̱ ꞌñó nda katakjiín-isa‑no ra a̱ꞌta ꞌtse̱ Cristo.
Ko̱ꞌsín isa̱ tse kjo̱nda katasakó-isa‑la̱ ngaꞌtsì ra ko̱ꞌsín tsjake jè Cristo ra tíjna ítjòn‑ná ra ngi ko̱ó kjo̱tsjacha ra ni̱kjiá feheꞌta tsjake‑ni. Ko̱ꞌsín katama.
Ngaꞌtsì‑najiòn ra xi̱ta̱‑la̱ Nainá ma jiòn ra a̱ꞌta ꞌtse̱ Cristo Jesús, ra ya̱ titsa̱jna ya̱ na̱xi̱ndá Filipos, ko̱ jiòn ra nìkinda̱a na̱xi̱ndá‑la̱ Nainá, ko̱ jiòn ra ya̱ bisìko̱ꞌta‑te, ꞌkoa̱á ꞌsín nìhixoꞌta‑laji̱n ꞌa̱n Pablo ko̱ Timoteo ra chi̱ꞌndaꞌñó‑la̱ Jesucristo ma‑ji̱n.
Nainá ra Na̱ꞌín‑ná ma ko̱ jè Jesucristo ra tíjna ítjòn‑ná katatsjá‑no kjo̱nda ko̱ kjo̱ꞌnchán ya̱ a̱jin inìma̱‑no.
ꞌKia̱ nga ta mé hora‑ni nga chjàꞌtà‑la̱ Nainá ngi ko̱ó kjo̱tsja ra tjíjin inìma̱‑na̱ nga bitsáꞌba‑la̱ ra a̱ꞌta tsa̱jiòn‑jiòn.
Nga̱ ndaá i̱nchibisìko̱ꞌtá‑nájiòn nga i̱nchiꞌbèna̱jmíya ꞌén xi̱tse̱ ra nda tsò a̱ꞌta ꞌtse̱ Cristo skanda ꞌkia̱ nga ti̱ꞌsa̱ kjokjiín‑nájiòn ko̱ skanda ꞌndi̱‑ni̱.
Ijyeé ko̱ꞌsín kixi̱ tjín takoàa̱n nga jè Nainá ra ko̱ꞌsín ya̱ a̱ꞌta tsa̱jiòn tsikíꞌtsia̱ko̱ kjo̱nda‑la̱, ꞌkoa̱á ꞌsín nda si̱ìjngo xá‑la̱ skanda ꞌkia̱ nga jè ni̱chjin ꞌkia̱ nga kjꞌií india‑ni jè Jesucristo.
Tjín‑na kjo̱hixi̱ nga ko̱ꞌsín síkítsjee̱n ra a̱ꞌta tsa̱jiòn‑jiòn ta nga̱tjì‑la̱ nga̱ ꞌñó tsjake̱‑no. Ko̱ i̱nchiníngásòn-ko̱‑nájiòn ngaꞌtsì‑no jè kjoa̱nda ra Nainá títsjá‑na ko̱ kjiꞌtá ni̱chjin nga nda i̱nchibisìko̱ꞌtá‑nájiòn a̱ꞌta ꞌtse̱ ꞌén xi̱tse̱‑la̱ Cristo ra nda tsò, mì tsa ta ꞌndi̱‑ni̱ nga nda̱yá tíjna̱ya; ti̱ꞌkoa̱á bisìko̱ꞌta‑te‑nájiòn ꞌkia̱ nga báse̱n‑tjìa̱ ko̱ nga bakoo̱n nga ngi ꞌén kixi̱‑ní.
Ndaá be jè Nainá kóꞌki ꞌñó tsjake̱‑najiòn ngaꞌtsì‑no, koni ꞌsín tjín jè kjoa̱tsjacha ra jè Jesucristo kitsjá‑ná.
ꞌKia̱ nga bitsáꞌba‑la̱ ꞌa̱n Nainá, kií kjoa̱ kìi̱ ra síjéꞌta‑la̱ ꞌa̱n: nga katamatse‑isa jè kjo̱tsjacha ra tjín‑nájiòn ko̱ katatsjá‑no kjoa̱chji̱ne̱ ko̱ nda katamachi̱ya‑no,
mé‑ni nga ta jé kjón chjáajin jiòn jñà kjoa̱ ra isa̱ nda tjín. Ko̱ ꞌkoa̱á ꞌsín tsje ki̱tsa̱hijyo ko̱ ni̱mé jé sa̱kò ra a̱ꞌta tsa̱jiòn jè ni̱chjin ꞌkia̱ nga kjꞌi̱í india‑ni Cristo,
nga a̱ꞌta tsa̱jiòn kataꞌya‑la̱ kjoa̱ ra kixi̱ tjín ra a̱ꞌta ꞌtse̱ Cristo nchrabá‑ni mé‑ni nga jè Nainá jeya ko̱ ꞌnga kíjna‑ni.
Jiòn ndí ꞌndsé ko̱ ndí tichjeé ra makjiín‑no a̱ꞌta ꞌtse̱ Cristo, mején‑na nga nda katasijin‑no, nga ngaꞌtsì kjoa̱ ra tímaꞌtiaa̱n; ta isa̱á jnchro jñà títsjá ngaꞌñó‑isa nga nda tímabísòn‑isa jè ꞌén xi̱tse̱ ra nda tsò a̱ꞌta ꞌtse̱ Cristo.
Nga̱ ngaꞌtsì chíchàn ra síkonda̱ ya̱ niꞌya masen ko̱ ngaꞌtsì xi̱ta̱ ra iꞌka, ꞌkoa̱á ꞌsín ijye i̱nchibe nga kií nda̱yá tíjna̱ꞌya‑na ta nga̱tjì‑la̱ nga Cristo síxáꞌta‑la̱.
Jñà ꞌndsé ko̱ tichjeé, ꞌkia̱ nga i̱nchibe nga nda̱yá tíjna̱ꞌya; kjín ma‑ni ra ꞌñó i̱nchiꞌbé‑la̱ ikon ra a̱ꞌta ꞌtse̱ Na̱ꞌín‑ná, mì tsa i̱nchitsakjón‑jìn, ta isa̱á i̱nchisítáhijín ijo‑la̱ nga i̱nchisíkaꞌbísòn jè ꞌén‑la̱ Nainá.
Kixi̱í kjoa̱, tjín iꞌka xi̱ta̱ ra ꞌbéna̱jmíya‑te a̱ꞌta ꞌtse̱ Cristo, tanga ta kjoa̱chi̱ni̱‑ní nga ko̱ꞌsín ꞌsín, nga̱ ta jé ra mejèn‑la̱ nga isa̱ nda si̱ìkítsa̱hijyo ijo‑la̱ nga isa̱ kjìn ko̱ma xi̱ta̱‑la̱. Tanga tjín‑te xi̱ta̱ ra xá nda tjín‑ni inìma̱‑la̱ ꞌkia̱ nga ko̱ꞌsín i̱nchiꞌbéna̱jmíya,
nga ko̱ó kjo̱tsjacha‑la̱ nga chja̱ ra a̱ꞌta ꞌtse̱ Cristo. Ijyeé be‑ní nga kií xá i̱ isíkíjna‑na Nainá ya̱ a̱ya nda̱yá, mé‑ni nga ꞌa̱n kóse̱n‑tjìa̱ jè ꞌén xi̱tse̱ ra nda tsò a̱ꞌta ꞌtse̱ Cristo kóꞌsín nga kixi̱ tjín.
Tanga jñà xi̱ta̱ ra iꞌka, ꞌkia̱ nga ko̱ꞌsín ꞌbéna̱jmíya ra a̱ꞌta ꞌtse̱ Cristo, ta ijo‑la̱á ra ko̱ i̱nchisíko̱, ta jé ra mejèn‑la̱ nga jñà nda si̱ìkítsa̱jna xi̱ta̱ ko̱ mì tsa ngi kixi̱ tjín‑ni ikon nga ko̱ꞌsín ꞌsín; ꞌkoa̱á ꞌsín mejèn‑la̱ nga katatse‑isa kjo̱hiꞌin ra ijye tísikjiáa̱n nga tíjna̱ꞌya nda̱yá.
Tanga, ¿mé ra ko̱ma‑la̱? Ni̱ꞌsín ta kóꞌsín nga tíꞌsena̱jmíya jè ꞌén nda‑la̱ Cristo, a ngi ko̱ó kjo̱hixi̱‑la̱ nga i̱nchiꞌbéna̱jmíya o̱ ra mí tsa ngi ko̱ kjo̱hixi̱‑la̱, takó ꞌñó matsja‑na nga ko̱ꞌsín tíma.
Ko̱ isa̱á ta ꞌñó ko̱tsja‑isa‑na nga tífì ni̱chjin,
nga̱ ijyeé be‑ná, tsa ko̱ꞌsín tíma, tsó‑ni kjoa̱ nga maá kóti̱jnandi̱í‑na kjo̱hiꞌin ra tíbatojiàa̱n, ta nga̱tjì‑la̱, nga̱ ꞌkoa̱á ꞌsín i̱nchibitsaꞌbatjí‑nájiòn ko̱ ꞌkoa̱á ꞌsín tíbasìko̱‑na jè Inìma̱ Tsje‑la̱ Nainá ra a̱ꞌta ꞌtse̱ Jesucristo nchrabá‑ni.
ꞌKoa̱á ꞌsín ꞌñó mejèn‑na, ko̱ ꞌkoa̱á ꞌsín tíkoñáa̱ nga mì tsa mé kjo̱sabà sa̱kò‑na ra a̱ꞌta ꞌtse̱ Nainá; ta isa̱á jnchro mì tsa tsakjon jiàa̱n kóꞌsín nga kichjàa̱, koni ꞌsín nga tíꞌsin kiꞌta, mé‑ni jè Cristo jeya kíjna‑ni ta mé ra ko̱maꞌtiaa̱n, a kóti̱jnakoón‑isa o̱ ra ki̱yá‑náa̱.
Nga̱ tsa kóti̱jnakon‑isa, ta a̱ꞌta ꞌtse̱ Cristo‑ní nga kóti̱jnakon‑na, ko̱ tsa ki̱yáa̱, ta sikíjnesón‑isa jnchro.
Tanga tsa ndaá tjín xá ra ꞌsin‑isa a̱ꞌta ꞌtse̱ Nainá ꞌkia̱ nga tíjna̱kon‑isa, ya̱á jndáa̱ mì kì be mé ra ꞌsiaa̱n.
ꞌÑó chjá ma‑na, mì kì be ñáa̱ ra kjoahíjiaa̱n ta ngajò kjoa̱ kìi̱; mején‑na tsa tsjaá ijye katìyaa̱ mé‑ni nga ya̱ íkáti̱jnako̱‑na jè Cristo ya̱ ján ngajmi, nga̱ be‑náa̱, isa̱á ta nda tjín tsa ko̱ꞌsín ko̱ma.
Tanga ta nga̱tjì‑la̱ ra kjo̱nda tsa̱jiòn‑jiòn, isa̱á machjeén nga kóti̱jnakon‑isa i̱ i̱sàꞌnde.
ꞌKia̱ nga ijye tjíjngo takoàn nga ꞌkoa̱ ꞌsín isa̱ nda tjín, be‑ná nga takó kóti̱jnakoón‑isa, ko̱ ya̱á kóti̱jnako̱‑najiòn mé‑ni nga kósi̱ko̱o‑no nga isa̱ ꞌñó kixi̱ katamakjiín-isa‑no ko̱ katasakó‑no kjoa̱tsja a̱ꞌta ꞌtse̱ kjoa̱ makjiín‑no,
mé‑ni nga ꞌkia̱ ska̱jin india‑ná xàngie̱é, batoó tsja ꞌse̱‑najiòn koni ꞌsín nga kiꞌsìn Cristo nga tsasìko̱‑na.
Ni̱ꞌsín ta mé ra katama, jè ra machjeén nga ꞌkoa̱á ꞌsín ꞌtia̱àn jiòn koni ꞌsín nga bakèn‑la̱ nga ꞌsi̱in jñà xi̱ta̱ ra makjiín‑la̱ ꞌén xi̱tse̱‑la̱ Cristo ra nda tsò. ꞌKoa̱á ꞌsín ꞌtia̱àn jiòn tsa íkatsíjen‑no o̱ ra mí íkatsíjen‑no; jè ra mejèn‑na nga kjiꞌnchrè ra a̱ꞌta tsa̱jiòn‑jiòn nga kixi̱í titsa̱jna jiòn nga i̱nchibixkàn‑tjiò koni ꞌsín nga makjiín‑ná ra a̱ꞌta ꞌtse̱ ꞌén xi̱tse̱‑la̱ Cristo ra nda tsò.
Ko̱, kì tà chjàn biꞌnde jiòn nga jñà mincháxkón‑no xi̱ta̱ ra kondra̱ fì‑no. Jñà xi̱ta̱ kìi̱, ya̱á ske̱‑ni ra jñà, nga ta ya̱á jchi̱ja; tanga ra a̱ꞌta tsa̱jiòn‑jiòn, ya̱á nda jcha̱‑la̱ nga kítjo̱kajin‑no kjo̱hiꞌin a̱ꞌta ꞌtse̱ jé‑no. Ko̱ jñà kjoa̱ kìi̱ ra ko̱ꞌsín o̱ko̱ma, a̱ꞌta ꞌtse̱ Nainá nchrabá‑ni.
ꞌKoa̱á ti̱ꞌsín tjín kjoa̱nda ra ijye kiꞌtsì‑najiòn, nga mì tsa ta jè‑jìn nga ta katamakjiín‑najiòn ra a̱ꞌta ꞌtse̱ Cristo, ti̱ꞌkoa̱á skanda ska̱jiín‑te jiòn kjo̱hiꞌin ra a̱ꞌta ꞌtse̱.
Nga̱ takó ꞌkoa̱á ꞌsín tjín kjo̱si ra tíchíkjoa̱jin‑najiòn koni ꞌsín tjín kjo̱si ra kijcha jiòn nga kísikjiáa̱n ra ꞌa̱n, ko̱ takó tísikjín‑náa̱ kjo̱hiꞌin koni ꞌsín nga naꞌyá jiòn.
ꞌNdi̱‑ni̱ nga ijye tjín‑najiòn kjoa̱jetakòn ra a̱ꞌta ꞌtse̱ Cristo, ko̱ nga ijye ko̱ kjoa̱tsjacha‑la̱ ma nìjetakòn‑no, nga ijye nda titsa̱jtín‑ko̱o jè Inìma̱ Tsje‑la̱ Nainá, nga ijye tjín‑no jngo kjoa̱tsjacha ra ngi inìma̱‑no nchrabájin‑ni, ko̱ nga ijye tjín‑no kjo̱hi̱ma̱takòn,
Kì ni̱mé kjoa̱ ꞌnià jiòn ra ta jè ijo‑no ꞌnga si̱kítsa̱jna, ko̱ nga nda ki̱náchrjengi‑no; ta isa̱á nangií ti̱kítsa̱jna jiòn ijo‑no ko̱ ꞌkoa̱á ꞌsín ti̱kítsjen jiòn koni tsa isa̱ ꞌñó xkón títsa̱jna ra iꞌka koni ra jiòn‑jiòn.
Kì tà jè níkájno ra kjo̱nda tsa̱jiòn; ta isa̱á jnchro jñà ti̱kájno mé kjo̱nda ra chija‑la̱ ra kjꞌií xi̱ta̱.
ꞌKoa̱á ti̱ꞌsín jè kjo̱bítsjen kataꞌse‑najiòn koni jè kjo̱bítsjen ra tjín‑la̱ Jesucristo.
Nga̱ ni̱ꞌsín jè Cristo jè sabá Nainá, mì tsa jè kjo̱ꞌñó kjomejèn‑la̱ nga ko̱ꞌsín tsikijna koni tsa Nainá.
Ta isa̱á ꞌkoa̱á ꞌsín kitsjà‑la̱ ikon nga ꞌñó nangi isíkíjna ijo‑la̱, ko̱ ꞌkoa̱á ꞌsín isíkíjna ijo‑la̱ koni tsa jngo ndí xi̱ta̱ ra chi̱ꞌndaꞌñó tíjna, ko̱ ꞌkoa̱á ꞌsín ꞌki kjomà koni ngaꞌtsì ra xi̱ta̱ i̱sàꞌnde.
ꞌKia̱ nga tsikijna i̱ i̱sàꞌnde koni tsa taxki̱ xi̱ta̱, ti̱jé ꞌñó nangi isíkíjna‑ni ijo‑la̱; ndaá isìhitjasòn skanda iniꞌken‑ní, ko̱ skanda krò ꞌkenꞌta [koni tsa jngo xi̱ta̱ ra ꞌñó ꞌcho kiꞌsìn].
ꞌKoa̱á ma‑ni nga jè Nainá taxki̱ ꞌñó ꞌnga isíkíjna ítjòn, nga̱ jè tíjna ítjòn‑la̱ ta yá‑isa‑ni; ko̱ ꞌkoa̱á ꞌsín Nainá kitsjá jngo‑la̱ xá ítjòn ra isa̱ ꞌñó ꞌnga tíjna koni ta ñáa̱‑isa‑ni xá ra ꞌse‑la̱ xi̱ta̱,
mé‑ni ngaꞌtsì‑ni ra ya̱ tjítsa̱jna ya̱ ján ngajmi, ngaꞌtsì ra tjítsa̱jna i̱ a̱ꞌta nangi ko̱ ngaꞌtsì ra tjítsa̱jna ya̱ a̱jin nangi katinchaxkóꞌnchi nga katabexkón jè Jesús.
Nga ko̱ꞌsín katatsjá ꞌén‑la̱ nga jè Jesucristo ra tíjna ítjòn‑ná, mé‑ni nga jeya katijna‑ni jè Nainá ra Na̱ꞌìn ꞌmí‑lá.
ꞌKoa̱á ma‑ni, jiòn ndí ꞌndsé ra ꞌñó tsjake̱‑no, koni ꞌsín nga nda i̱nchinitjasòn kiꞌta jiòn, ko̱ mì tsa ta ꞌkia̱‑jìn ꞌkia̱ nga ya̱ tíjna̱ko̱ kjòn‑no; isa̱á nda ti̱hitjasòn‑isa jiòn ꞌkia̱ nga mì tsa ya̱ tíjna̱ko̱‑no; tinè‑la ijo‑no nga nda kjòn kataꞌya kiꞌta‑la̱ nga jè Nainá ijyeé tsachrjekàjin‑no kjo̱hiꞌin ra ꞌtse̱ jé‑no ko̱ ni̱chjin nchijón‑ní ti̱skón‑ya.
Nga̱ jé Nainá‑ní ra ko̱ꞌsín síkjinchrabájin inìma̱‑najiòn ꞌkia̱ nga mejèn‑no mé ra ꞌnià, ko̱ jè síchi̱ya‑no ꞌkia̱ nga mé kjoa̱ ra ꞌnià jiòn, mé‑ni nga katitjasòn‑ni kjoa̱ ra nda tjín ra jè mejèn‑la̱.
ꞌKia̱ nga mé ra ꞌsia̱an jiòn, kì tà chjàn ta i̱nchitsjajé kiꞌta ko̱ kì tà mé ra chitiya‑no,
mé‑ni nga ni̱mé jé katasakó‑ni ra a̱ꞌta tsa̱jiòn ko̱ ti̱ꞌkoa̱á ngi tsjeé katijna inìma̱‑no nga ngi i̱xti‑la̱ Nainá ra tsje títsa̱jna katama jiòn ya̱ a̱jin‑la̱ xi̱ta̱ ra ta ngakjá fìko̱ kjo̱bítsjen‑la̱ ko̱ ra ꞌcho ꞌsín. Ko̱ ya̱á kataꞌya‑la̱ kjoa̱tsje‑najiòn koni jngo nitse ra fate tsijen ya̱ ñánda̱ nga jñò chon.
Jiòn jiòn, jngoó ꞌén nda ra tsjá kjo̱binachon i̱nchibakon‑la jiòn. ꞌKoa̱á ma‑ni, ꞌkia̱ nga kjꞌi̱í jè Cristo, ꞌñó tsja ꞌse̱‑na nga mì tsa ta kjo̱tjò‑ni nga ko̱ꞌsín tsàjmesòo̱n nga kísikáꞌbía̱ jè ꞌén nda‑la̱ Cristo, ko̱ mì tsa ta kjo̱tjò‑ni nga ko̱ꞌsín ta ꞌñó kisíxáa̱.
Jè kjo̱hiꞌin ra i̱nchinikjiín jiòn ra ta nga̱tjì‑la̱ nga makjiín‑no a̱ꞌta ꞌtse̱ Cristo ꞌkoa̱á jngoya‑la̱ koni tsa jngo kjo̱tjò i̱nchinìnga̱tsja jiòn Nainá. Ko̱ jè kjo̱hiꞌin ra tísikjiáa̱n ti̱ꞌkoa̱á jè jngoya‑la̱ jngo kjo̱tjò ra ya̱ tísíjngoko̱ kjo̱tjò ra jiòn i̱nchiꞌbì‑la Nainá; ꞌkoa̱á ma‑ni nga ko̱ꞌsín ꞌñó matsja‑na ko̱ skanda ya̱á sijngó‑ko̱ kjo̱tsja‑na̱ ko̱ kjo̱tsja ra tjín‑najiòn.
ꞌKoa̱á ti̱ꞌsín ꞌñó tsja kataꞌse‑najiòn, ko̱ katajngo kjo̱tsja ra tjín‑najiòn ko̱ kjo̱tsja tsa̱ꞌa̱n.
ꞌKoa̱á ꞌsín koñáa̱ tsa jè Jesús ra tíjna ítjòn‑ná ko̱ꞌsín mejèn‑la̱ nga ndi̱to̱n sikásén‑najiòn jè Timoteo, mé‑ni nga ti̱ꞌkoa̱ kataꞌñó‑ni takoàa̱n ꞌkia̱ nga kjiꞌnchrè kóꞌsín titsa̱jna jiòn.
Nga̱, mì tsa ti̱ yá tjín‑isa‑ni ra ko̱ꞌsín mangásòn‑ko̱ kjo̱bítsjen‑na̱ koni jè Timoteo ra ngi kixi̱ kiti kjoa̱ ra síkájno a̱ꞌta tsa̱jiòn.
Ngaꞌtsì xi̱ta̱ ra kjꞌií, sabà ta kjo̱nda ꞌtse̱é bátsji, ko̱ mì tsa jñà bátsji kóꞌsín nga síhitjasòn‑la̱ Cristo Jesús.
Tanga ijyeé nda ꞌya jiòn kóꞌsín nga kixi̱ ꞌsín jè Timoteo, nga ꞌñó nda tíbasiko̱ꞌta‑na nga tíꞌbéna̱jmíya jè ꞌén xi̱tse̱ ra nda tsò a̱ꞌta ꞌtse̱ Cristo; ꞌkoa̱á ꞌsín tíꞌsín koni ꞌsín basìko̱ꞌta jngo ti jè ra na̱ꞌìn‑la̱ ma.
ꞌKoa̱á ꞌsín koñáa̱ nga jé sikásén ndi̱to̱n‑najiòn, ꞌkia̱ nga ijye skee̱ kóꞌsín fì kjoa̱‑na̱.
ꞌÑó tjín takoàn ra a̱ꞌta ꞌtse̱ Na̱ꞌín‑ná nga ti̱ꞌkoa̱á ndi̱to̱ón kijchòjkon sabà‑te‑najiòn.
Ti̱ꞌkoa̱á, ꞌkoa̱á ma‑na nga nda‑la tjín nga sikásén india‑najiòn jè ndí ꞌndsé Epafrodito, jè ra nda tíbasiko̱ꞌta‑na ko̱ ti̱ꞌkoa̱ nda tíbáhijtako̱‑na kjoa̱ ra i̱nchibixkàn‑tjì‑ji̱n; jè ra jiòn sabà inikasén jiòn, mé‑ni nga jè sko̱òtsíjen‑ni ngaꞌtsì mé ra chijaꞌta‑na.
Batoó bátsji‑la̱ inìma̱‑la̱ ra a̱ꞌta tsa̱jiòn‑jiòn ko̱ batoó ba tjín‑la̱, ta nga̱tjì‑la̱ be‑ní nga ijyeé inaꞌyá jiòn a̱ꞌta ꞌtse̱ ꞌchin ra iskaꞌta‑la̱.
Kixi̱ kitií kjoa̱ ꞌñó kjokiya, skanda kja̱meé ꞌken; tanga jè Nainá kjòhi̱ma̱ke‑ní, ko̱ mì tsa ta jè ra kjòhi̱ma̱cha, ti̱ꞌkoa̱á kjòhi̱ma̱keé‑te‑na Nainá ra ꞌa̱n, mé‑ni nga mì ti̱ kjo̱ba katasakó-isa‑na ra ꞌa̱n.
ꞌKoa̱á ma‑ni nga ndi̱to̱n kjòn‑ní nga tísikásén‑najiòn, mé‑ni nga tsja kataꞌse‑najiòn ꞌkia̱ nga jcha̱ india‑no, ko̱ ti̱ꞌkoa̱á ra ꞌa̱n, mì tsa ti̱ mé ra ꞌñó síkájno‑na ra a̱ꞌta tsa̱jiòn.
Ngi ko̱ó kjo̱tsja‑najiòn nga nda ti̱sin‑la ꞌkia̱ nga ki̱jchò koni ꞌsín nga bakèn‑la̱ jngo xi̱ta̱ ra makjiín‑la̱ a̱ꞌta ꞌtse̱ Cristo; ko̱ ko̱ꞌsín nda jcha̱xkón kiꞌta jiòn jñà xi̱ta̱ ra ko̱ꞌsín ꞌsín‑te koni jè Epafrodito.
Nga̱ ta kií nga̱tjì‑la̱ nga jè xá‑la̱ Cristo tíꞌsín ꞌkia̱ nga ko̱ꞌsín kja̱me ꞌken; kitsjá‑la̱ ikon nga ni̱ꞌsín katiya mé‑ni nga ma si̱hitjasòn‑ni jè xá ra mì kì ma tsisìko̱ꞌtá‑nájiòn.
Ra fì‑isa jiòn ndí ꞌndsé ko̱ ndí tichjeé, jè‑ní nga tsja kataꞌse‑najiòn ra a̱ꞌta ꞌtse̱ Na̱ꞌín‑ná. Mì tsa masi‑na ra ꞌa̱n ni̱ꞌsín ti̱ꞌkoa̱ ti̱ꞌsín tsò‑ni ꞌén ra kindá india‑najiòn koni ꞌsín tsò ra a̱sa ítsikindá‑no, nga̱ kjo̱nda tsa̱jión‑nó koni ꞌsín nga tíxian‑no.
Jién‑nájién ra ngi kixi̱ kjoa̱ nga tjíꞌta chi̱be̱é mé‑ni nga ꞌya‑la̱ nga xi̱ta̱‑la̱ Nainá ꞌmì‑ná. Ko̱ jién‑ná ra ngi ko̱ ngaꞌñó ꞌtse̱ Inìma̱ Tsje‑la̱ Nainá nga ꞌyaxkén ra jè; ko̱ ꞌñó matsja‑ná a̱ꞌta ꞌtse̱ Cristo Jesús nga̱ mì tsa jñà kjiꞌtatakén kjoa̱ ra ꞌtse̱ ijo‑ná.
ꞌA̱n, mì tsa kjoa̱ ꞌtse̱ ijo‑na̱ kjiꞌtatákon, ni̱ꞌsín kjìn sko̱ya kjo̱nda ra kiꞌse‑na. Tsa tjín iꞌka xi̱ta̱ ra jè maꞌñóꞌta takòn kjo̱nda ra tjín‑la̱, tanga ra ꞌa̱n isa̱á tse kjo̱nda tjín‑na ra ma ko̱ꞌñóꞌta takoàa̱n, tanga mì tsa ko̱ꞌsín tíꞌsiaa̱n.
Kjo jin ni̱chjin tjín‑na ꞌkia̱ nga isiꞌta chi̱ba̱ ijo‑na̱ a̱ꞌta ꞌtse̱ kjoa̱ ꞌtse̱ circuncisión. Xi̱ta̱ israelita‑ná ra ꞌa̱n, ya̱á nchrabá‑ni tje̱‑na̱ a̱ꞌta ꞌtse̱ xi̱ta̱ ra tsiꞌkìn Benjamín. Ngi xi̱ta̱ Hebreo‑ná ra ꞌa̱n, nga̱ xi̱ta̱ Hebreo jñà xi̱ta̱ jchínga‑na̱. Ko̱ xi̱ta̱ fariseo kjomà ra ꞌa̱n, ꞌkoa̱á ꞌsín nda kjòn ísihitjásòo̱n ngaꞌtsì kjo̱téxoma ꞌtse̱ xi̱ta̱ judío.
Batoó ꞌñó nda tsakaꞌtá ikon jñà kjo̱téxoma ꞌtse̱ xi̱ta̱ jchínga‑na̱ skanda ítsangatji̱ngií‑la̱ jñà ra xi̱ta̱ na̱xi̱ndá‑la̱ Cristo ma. Koni ꞌsín tjín kjo̱téxoma ꞌtse̱ xi̱ta̱ judío nga kóꞌsín nga kixi̱ si̱jché ijo‑ná, ꞌa̱n, ni̱yá ra ma tsatéꞌta‑na.
Tanga ngaꞌtsì kjoa̱ ra ko̱ꞌsín kíxian‑la̱ nga ꞌsa̱ ítjòn nga ꞌñó chjí‑la̱; ꞌndi̱‑ni̱ mì tsa ti̱ mé chjí‑la̱ ra a̱ꞌta tsa̱ꞌa̱n, ta nga̱tjì‑la̱ nga jè Cristo tsjake̱ ꞌndi̱‑ni̱.
Ta ngaꞌtsì kjoa̱ kìi̱, mì kì ti̱ mé tjín‑ni ra isa̱ ꞌñó chjí‑la̱ koni jè kjo̱nda ra tísakó‑na ꞌndi̱‑ni̱ nga tíbexkon Cristo Jesús ra tíjna ítjòn‑na. Ta nga̱tjì ꞌtse̱ Cristo, ijyeé ítsachrjéngi ijye‑náa̱ ngaꞌtsì kjoa̱ ra ꞌa̱n kjóꞌñóꞌta takoàa̱n, ko̱ ꞌndi̱‑ni̱ ta tjé betákon‑isa, mé‑ni nga ngi ta jè Cristo kjín-tji̱ngi‑la̱,
ko̱ mé‑ni nga ma ya̱ nda kóti̱jnako̱‑na ra jè. Mì tsa ta kjo̱nda tsa̱ꞌa̱n‑jìn ko̱ mì tsa ki‑ni nga nda sìhitjásòo̱n kjo̱téxoma nga xi̱ta̱ kixi̱ kítjo̱ngiaa̱ ya̱ ngixko̱n Nainá, ta ki‑ní nga a̱ꞌta ꞌtse̱ Cristo makjiín‑na. Jè Nainá‑ní ra xi̱ta̱ kixi̱ ꞌsín‑na ta nga̱tjì‑la̱ nga makjiín‑na.
Jé ra mejèn‑na nga isa̱ nda skexkon‑isa jè Cristo, ko̱ ti̱ꞌkoa̱ ske jè ngaꞌñó ra kiꞌse‑la̱ ꞌkia̱ nga jaáya india‑la̱; nga ko̱ꞌsín ti̱jè kjo̱bítsjen kataꞌse‑na koni jè Cristo ꞌkia̱ nga kisìkjiín kjo̱hiꞌin ko̱ skanda ꞌkia̱ nga kinìꞌken,
mé‑ni nga ko̱ꞌsín ko̱ma kjoa̱áya‑na a̱ꞌta ꞌtse̱ kjo̱biya.
Tanga mì tsa tsò‑ni kjoa̱ nga ijye ijchòo̱ ñánda̱ nga mejèn‑na nga kijchòo̱ ko̱ tsa mì ti̱ mé ra chijaꞌta-isa‑na; ta isa̱á jnchro ꞌñó tíbiné-isa‑la̱ ijo‑na̱ nga kijchòtji̱ngi‑la̱ mé kjoa̱ kjòn‑ni ra tjínda‑la̱ jè Cristo Jesús ꞌkia̱ nga ko̱ꞌsín ijchòtji̱ngi‑na.
Jiòn ndí ꞌndsé ko̱ tichjeé, mì tsa ko̱ꞌsín síkítsjen jiàa̱n, tsa ijyeé ꞌñó nda bexkoo̱n ra jè Jesús. Tanga jngoó kjoa̱ ꞌsiaa̱n, sijcháhajin ijye‑náa̱ ngaꞌtsì kjoa̱ ra ijye tsato ko̱ ta jè tíbiné‑la̱ ijo‑na̱ nga kijchòtji̱ngi‑la̱ kjo̱nda ra ꞌsa̱ nchrabá.
Jè tjíya skoàa̱ nga kijchòo̱, kóo nda sikíjne jè kjo̱tjò ra a̱ꞌta ꞌtse̱ Cristo si̱ìnga̱tsja‑na Nainá koni ꞌsín nga xá kiìchja̱‑na ján ngajmi.
ꞌKoa̱á ma‑ni, ngaꞌtsí‑ná ra ijye nda makjiín kixi̱‑ná ra a̱ꞌta ꞌtse̱ Nainá, machjeén‑ní nga ꞌkoa̱ ti̱ꞌsín si̱kítsjeén. Ko̱ tsa isa̱ kjꞌií ꞌsín bítsjen iꞌka‑najiòn, jè Nainá si̱ichi̱ya nda‑no kóꞌsín nga si̱kítsjen.
Tanga jè ra ꞌñó machjeén, nga ꞌkoa̱á ꞌsín si̱jché ijo‑ná koni ꞌsín nga ijye machi̱ya‑ná skanda ꞌndi̱‑ni̱.
Jiòn ndí ꞌndsé ko̱ tichjeé, ko̱ꞌsín ꞌtia̱àn jiòn koni ꞌsín nga tísíjchá ijo‑na̱ ra ꞌa̱n, ko̱ jñà chjíngi‑la ra ko̱ꞌsín i̱nchisíjchá ijo‑la̱ koni ꞌsín tjín xkósòn ra ji̱n i̱nchiꞌbi‑laji̱n.
Nga̱ ꞌñó kjìn ma‑ni xi̱ta̱ ra ko̱ꞌsín i̱nchisíjchá ijo‑la̱ nga kondra̱ tjíhijyo‑la̱ koni ꞌsín nga tíꞌsena̱jmíya nga kóꞌsín isiꞌta krò jè Cristo, koni ꞌsín nga ijye kjokjìn ꞌka̱ ko̱xian‑no, ko̱ ꞌndi̱ ꞌndi̱ ngi ko̱ó ndáxkoaa̱n nga india ko̱tíxian‑no.
Tanga jñà xi̱ta̱ kìi̱, ra kje̱heꞌtà‑ni kjoa̱, ya̱á ki̱jchò ya̱ i̱ꞌnde ꞌtse̱ kjo̱hiꞌin. Nga̱ ta jñá ꞌñó makájno‑la̱ kjoa̱ ra mejèn‑la̱ ijo‑la̱ ko̱ xín kisíkíjna Nainá. Ko̱ jñá ꞌnga bíhijyo‑ni ijo‑la̱ kjoa̱ ra tjínè‑la̱ nga ko̱sabà‑la̱. Ta jñá síkítsjen kjoa̱ ra tjín i̱ i̱sàꞌnde ra̱kìi̱.
Tanga ra jién, ya̱á ngajmi ján tíjna ra ngi na̱xi̱ndá‑ná. Ko̱ ꞌkoa̱á ꞌsín ijye i̱nchichiñá‑lá nga ya̱á kji̱nchrabà‑ni jè ra ko̱chrjekàjin‑ná kjo̱hiꞌin, jè Jesucristo ra tíjna ítjòn‑ná.
Jè si̱ìkaatjìya‑la̱ ijo niꞌnde‑ná nga ìjngo ra xi̱tse̱ tsjá‑ná ra ko̱ꞌsín ꞌki koni ꞌsín ꞌki ijo‑la̱ ra jè nga jeya tíjna; ꞌkia̱ nga ko̱ꞌsín ꞌsi̱in, ti̱jé ngaꞌñó si̱ìchjeén‑ni jè ra síchjeén nga batéxoma‑la̱ ngaꞌtsì ta mé tsajmì ra tjín i̱ i̱sàꞌnde.
ꞌKoa̱á ma‑ni, jiòn ndí ꞌndsé ra ꞌñó tsjake̱‑no ko̱ ra ꞌñó síkájno‑no, jiòn‑jiòn ra tsja ꞌbè‑la inìma̱‑na̱, jión ma jiòn kjo̱tjò ra tjábé‑na ra a̱ꞌta ꞌtse̱ xá‑na̱; ꞌkoa̱á ꞌsín tíxian‑no nga ꞌñó nda ti̱ncha ra a̱ꞌta ꞌtse̱ Na̱ꞌín‑ná, jiòn ra ngi ko̱ó inìma̱‑na̱ nga tsjake̱‑no.
ꞌKoa̱á ꞌsín tíbitsáꞌba‑la̱ jñà tichjeé Evodia ko̱ Síntique, nga ꞌkoa̱á ꞌsín jngo kataꞌsín kjo̱bítsjen‑la̱ ra a̱ꞌta ꞌtse̱ Na̱ꞌín‑ná.
ꞌKoa̱á ti̱ꞌsín tíbitsáꞌba‑la ji̱ ndí ndsè ra ta̱ña nda i̱nchiníxákjeé, nga ti̱si̱ko̱ꞌti jñà ndí íchjín kìi̱ ra ta̱ña isíxáko̱‑na nga inikaꞌbísòn‑ji̱n jè ꞌén xi̱tse̱ ra nda tsò a̱ꞌta ꞌtse̱ Cristo ko̱ jè Clemente ko̱ jñà xi̱ta̱ ra iꞌka ra kisíxáko̱‑na; ngaꞌtsì xi̱ta̱ kìi̱ ijyeé ya̱ kjiꞌta ꞌí‑la̱ jè xa̱jo̱n ꞌtse̱ kjo̱binachon ra tíjna ya̱ ján ngajmi.
Tsja kataꞌse kiꞌta‑no a̱ꞌta ꞌtse̱ Na̱ꞌín‑ná. India‑isa ko̱ꞌsín tíxian‑no, ¡tsja kataꞌse‑no!
Katabe ngaꞌtsì xi̱ta̱ nga ꞌñó nda inìma̱ tjín‑najiòn. Ijyeé machraña‑ní nga kjꞌi̱í india‑ni jè Na̱ꞌín‑ná.
Kì tà chjàn mé ra ꞌñó níkájno jiòn; ta isa̱á jè Nainá ti̱jé‑la ta mé ra mejèn‑no, ꞌkia̱ nga ki̱nákjoa̱ꞌta‑la, ꞌkia̱ nga kítsaꞌba‑la ko̱ ko̱ꞌtìn‑la̱ nga tse kjo̱nda kataꞌse‑la̱ ra jè.
Ko̱ jè kjo̱ꞌnchán ra tsjá Nainá ra isa̱ ꞌñó nda tjín koni ꞌsín machi̱ya‑la̱ xi̱ta̱, jè nda ko̱si̱ko̱ inìma̱‑no ko̱ kjo̱bítsjen‑no nga ya̱ titsa̱jnako̱o Cristo Jesús.
Ra feheꞌta‑ni jiòn ndí ꞌndsé ko̱ ndí tichjeé, ꞌkoa̱á xián‑no, jñà kjón nda ti̱kíjna ítjòn jiòn kjoa̱ kìi̱: jñà ꞌén ra ngi kixi̱ tjín, jñà kjoa̱ ra ꞌñó nda ꞌyaxkón, ko̱ kóꞌsín nga kixi̱ si̱jché ijo‑ná, ko̱ kjoa̱ ra tsje tjín, ko̱ ra nda sasén‑la̱ xi̱ta̱, ko̱ ngaꞌtsì kjoa̱ ra nda naꞌyá‑la̱. Ko̱ tsa tjín‑isa kjoa̱ ra ꞌñó nda tjín, ra machjeén‑la̱ nga ꞌnga si̱kíjna, jñà kjòn isa̱ nda ti̱kítsjen ítjòn jiòn.
Ko̱ꞌsín ꞌtia̱àn jiòn koni ꞌsín tjín ngaꞌtsì kjoa̱ ra a̱ꞌta tsa̱ꞌa̱n kjomà‑no, ko̱ ra a̱ꞌta tsa̱ꞌa̱n itjábé‑no, kjoa̱ ra a̱ꞌta tsa̱ꞌa̱n inaꞌyá jiòn, ko̱ ra a̱ꞌta tsa̱ꞌa̱n kijcha; ko̱ꞌsín ti̱hitjasòn jiòn ko̱ jè Nainá ra ma‑la̱ tsjá‑ná kjo̱ꞌnchán nda kíjnako̱ kiꞌta‑no.
Taxki̱ ꞌñó matsja‑na ra a̱ꞌta ꞌtse̱ Na̱ꞌín‑ná, ꞌkia̱ nga be nga takó ꞌñó níkájno jiòn ra a̱ꞌta tsa̱ꞌa̱n. Mí‑la tsa tsò‑ni kjoa̱ nga mì ti̱ iníkájno‑nájiòn ra a̱ꞌta tsa̱ꞌa̱n nga ti̱ꞌsa̱ ítjòn; ta jé‑ní nga mì kì ndi̱to̱n itjoꞌnde‑najiòn kóꞌsín ma inikasén jiòn kjo̱tjò‑no.
Ijyeé be‑náa̱ kóꞌsín ma ꞌkia̱ nga ꞌñó iꞌin‑ya bìtsa̱jneé, ko̱ be‑ná kóꞌsín ma ꞌkia̱ nga tjín kiꞌtá‑ná mé ra nichjeén. Ijyeé isakò‑na kóꞌsín nga tsja ꞌse̱ kiꞌta‑na tsa ski tjín i̱ndsi̱ꞌbàa̱ o̱ ra kjinchrá tíbato, a ꞌñó tse tsajmì tjín‑na, o̱ ra ni̱mé tjín‑na.
Maá ko̱tojian ni̱ꞌsín ta mé kjoa̱‑ni, nga̱ jè Cristo títsjá ngaꞌñó kiꞌta‑na.
Tanga takó ndaá tjín nga ko̱ꞌsín i̱nchibisìko̱ꞌtá‑nájiòn ꞌndi̱‑ni̱ ꞌkia̱ nga ko̱ꞌsín kjo̱hiꞌin tijna̱jiaa̱n.
Jiòn ra xi̱ta̱ Filipo ꞌmì‑no, ndaá tjíjin‑najiòn, ꞌkia̱ nga ijye ítjo̱jian ya̱ Macedonia nga ítsikiꞌtsiáa̱ nga tsiꞌkènájmíya jè ꞌén xi̱tse̱ ra nda tsò ra a̱ꞌta ꞌtse̱ Cristo, ni̱jngo na̱xi̱ndá‑la̱ Cristo ra kjꞌií tsasìko̱‑na; ta jión‑najiòn ra kjomà‑no kiꞌtsí‑ná mé‑nioo̱ ra kjochjeén‑na.
Skanda nga ti̱ꞌkia̱á‑ni nga tsakáti̱jnaa̱ ya̱ na̱xi̱ndá Tesalónica, ti̱ india ti̱ ijan inikasén‑nájiòn kjo̱tjò ra kjochjeén‑na.
Mì tsa kì ko̱xian‑na tsa mé kjo̱tjò ra mejèn-isa‑na ra a̱ꞌta tsa̱jiòn, ta jé‑ní ra mejèn‑na nga katama kinda̱ ya̱ ngixko̱n Nainá kjo̱tjò ra ꞌbiò jiòn.
Ijyeé tse tjín‑ni kjo̱tjò ra inikasén‑nájiòn ko̱ skanda tsatoné‑la̱ koni ꞌki nga machjeén‑na. Skanda jnengií chiba‑na ꞌndi̱‑ni̱, nga̱ ijyeé ꞌji jè kjo̱tjò ra inikasén‑ko̱ jiòn jè Epafrodito. Jè kjo̱tjò ra inikasén jiòn, ꞌkoa̱á ꞌsín ngoya‑la̱ koni jngo kjo̱tjò ra nda jne̱‑la̱ ko̱ nda sasén‑la̱ Nainá.
ꞌKoa̱á ma‑ni, jè Nainá ra kjiꞌta takòo̱n, jè si̱ìkasén ijye‑najiòn mé ra machjeén‑no, koni ꞌsín nga ꞌñó jeya tjín kjoa̱nchi̱ná ra tjín ra a̱ꞌta ꞌtse̱ Cristo Jesús.
Jè Nainá ra Na̱ꞌìn ꞌmì‑lá, ꞌñó jeya katijna kiꞌta skanda ta mé ni̱chjin ko̱ skanda ta mé nó‑ni. Ko̱ꞌsín katama.
Ti̱hixoꞌta ijye‑ná jngó jngó xi̱ta̱ na̱xi̱ndá‑la̱ Nainá ra a̱ꞌta ꞌtse̱ Cristo Jesús makjiín‑la̱. Jñà ꞌndsé ra títsa̱jnako̱‑na ti̱ꞌkoa̱á síhixoꞌtá‑no ngaꞌtsì‑najiòn.
Ngaꞌtsì jñà xi̱ta̱ na̱xi̱ndá‑la̱ Nainá ra a̱ꞌta ꞌtse̱ Cristo makjiín‑la̱ síhixoꞌtá‑no, títsa̱jna ítjòn kjòn jñà ra ya̱ síxá a̱ꞌta ꞌtse̱ xi̱ta̱xá ítjòn ra ꞌmì César.
Ko̱ꞌsín katatsjá‑no kjo̱nda‑la̱ jè Jesucristo ra tíjna ítjòn‑ná. Ko̱ꞌsín katama.
\v 1‑2 Jiòn, xi̱ta̱‑la̱ Nainá ra titsa̱jna ya̱ na̱xi̱ndá Colosas ra ko̱ꞌsín kixi̱ mangíꞌta‑la Cristo Jesús, jè ꞌndsé Timoteo ko̱ ꞌa̱n Pablo, ꞌkoa̱á ꞌsín i̱nchinìhixoꞌtá‑laji̱n, ꞌa̱n ra ko̱ꞌsín tsikíxáya‑na Jesucristo koni ꞌsín nga jè Nainá kjomejèn‑la̱. Nainá ra Na̱ꞌín‑ná ma, katatsjá‑no kjo̱nda ko̱ kjo̱ꞌnchán ya̱ a̱jin inìma̱‑no.
ꞌKia̱ nga nakjoáꞌta‑la̱ji̱n Nainá ra Na̱ꞌìn‑la̱ Jesucristo ra tíjna ítjòn‑ná, ꞌkoa̱á ꞌsín ꞌmì kiꞌta‑la̱ji̱n ra a̱ꞌta tsa̱jiòn nga tse kjo̱nda kataꞌse‑la̱ ra jè.
Ta nga̱tjì‑la̱ ijyeé ko̱ꞌsín nda kinaꞌyá‑ji̱n nga ndaá makjiín‑no a̱ꞌta ꞌtse̱ Cristo Jesús, ko̱ kóꞌsín nga ꞌñó tsjacha jiòn ngaꞌtsì jñà ra xi̱ta̱‑la̱ Nainá.
Ko̱ kií ko̱ꞌsín ꞌnià‑najiòn nga̱ jè i̱nchichiñá‑la jè kjo̱nda ra tjábé‑no ra jè Nainá tíjnatjò‑la̱ ján ngajmi; koni ꞌsín kjòchi̱ya‑no ꞌkia̱ nga kinaꞌyá jè ꞌén xi̱tse̱ ra nda tsò ra ngi kjo̱hixi̱.
Jè ꞌén nda ra̱kìi̱ ra ko̱ꞌsín ijchòkàjin‑no, ꞌñó tínaꞌyá‑la̱ nga tíjngo i̱sàꞌnde ko̱ ꞌñó kjìn xi̱ta̱ i̱nchimakjiín‑la̱ ko̱ i̱nchifahatjìya‑la̱ kjo̱bítsjen‑la̱ koni ꞌsín kjomàꞌtin jiòn ꞌkia̱ nga ti̱ꞌsa̱ inaꞌyá jè kjo̱nda ra tjín‑la̱ Nainá ko̱ nga kjokjiín‑no nga ngi kjo̱hixi̱‑ní.
ꞌKoa̱á ꞌsín tsakón‑ya‑no jè Epafras jè xi̱ta̱ ra ꞌñó tsjacha‑ji̱n ra ta̱ña níxákjo‑ji̱n a̱ꞌta ꞌtse̱ Nainá, nga chi̱ꞌnda‑la̱ Cristo ma nga kixi̱ tísíhitjasòn‑la̱ Nainá ra a̱ꞌta tsa̱jiòn.
Ijyeé tsiꞌkéna̱jmí‑naji̱n nga ꞌñó tjín‑no kjo̱tsjacha ra a̱ꞌta ꞌtse̱ xi̱ta̱, koni ꞌsín nga jè Inìma̱ Tsje‑la̱ Nainá síkjinchrabájin inìma̱‑no.
ꞌKoa̱á ma‑ni, skanda ꞌkia̱ nga inaꞌyá‑ji̱n mì kì chaàjin‑naji̱n nga i̱nchinakjoáꞌta‑la̱ji̱n Nainá ra a̱ꞌta tsa̱jiòn; ꞌkoa̱á ꞌsín níjéꞌta‑la̱ji̱n nga ngi nda katasíchi̱ya‑no koni ꞌsín mejèn‑la̱ ra jè; ti̱ꞌkoa̱á katatsjá‑no kjo̱bítsjen ko̱ kjoa̱chji̱ne̱ mé‑ni nga nda katafìya‑no ra kjoa̱ ꞌtse̱ Nainá.
Ko̱ ti̱ꞌkoa̱á nda si̱jchá ijo‑no koni ꞌsín tjínè‑la̱ nga ꞌsi̱in jñà ra xi̱ta̱‑la̱ Nainá, nga ni̱chjin nchijón ko̱ꞌsín ꞌsia̱an koni ꞌsín mejèn‑la̱ ra jè, ko̱ nga isa̱ nda si̱hitjasòn ta mé kjoa̱ ra nda tjín ko̱ nga kiꞌta ni̱chjin isa̱ nda jcha̱xkon ra jè.
Ti̱ꞌkoa̱á ꞌkoa̱á ꞌsín i̱nchiníjéꞌta‑la̱ji̱n Nainá nga katatsjá‑no ngaꞌñó‑la̱ ra ꞌñó jeya tíjna mé‑ni ꞌñó ki̱ncha‑no ko̱ ꞌkoa̱á ꞌsín ma‑ni nga ki̱chíkjoa̱ko̱‑no ko̱ ꞌse̱‑no kjoa̱jetakòn ko̱ kjoa̱tsja,
nga ti̱ꞌkoa̱á ko̱ꞌsín ꞌkín‑la jiòn nga tse kjo̱nda kataꞌse‑la̱ Na̱ꞌín‑ná nga kitsjà‑no kjo̱nda‑la̱ nga ti̱ꞌkoa̱á tjábé‑no kjo̱tjò ra tsjá‑la̱ xi̱ta̱‑la̱ ya̱ ñánda̱ isen chon.
Jé Nainá tsachrjekàjin‑ná ya̱ a̱ꞌta ꞌtse̱ ngaꞌñó‑la̱ xi̱ta̱‑ni̱í ñánda̱ nga jñò chon, ko̱ ya̱á isíkítsa̱jna‑ná ya̱ ñánda̱ tíbatéxoma Iꞌndí‑la̱ ra ꞌñó tsjake,
jè ra ko̱ jní‑la̱ tsikíchjítjì‑ná nga kisíkítsa̱jnandi̱í‑ná ko̱ ti̱ꞌkoa̱á isìhijchaꞌta‑ná jñà jé‑ná.
Jè Cristo, jé‑ní ra ngi bakón tsijen‑ná yá kjòn‑ni jè Nainá jè ra mì kì tsijen‑ni. Ko̱ jé Cristo tíjna ítjòn‑la̱ ngaꞌtsì ta mé ra isinda i̱sàꞌnde.
Ko̱ó Cristo nga tsikínda jè Nainá ngaꞌtsì ra tjín ya̱ ján ngajmi ko̱ ngaꞌtsì ra tjín i̱ a̱ꞌta nangi, jñà ra tsijen‑ni ko̱ jñà ra mì kì tsijen‑ni, ngaꞌtsì ngaꞌñó ra tjín a̱jin i̱sén, jñà ra tjítsa̱hijyo ítjòn, ko̱ jñà ra i̱nchibatéxoma, jñà ra tjín‑la̱ xá, ko̱ jñà ngaꞌñó ra mì kì tsijen‑ná; sabà ko̱ó Cristo kisinda ijye mé‑ni nga jè ko̱chjeén‑la̱.
Ta̱ꞌkoa̱ tíjna Cristo ꞌkia̱ nga ti̱kje sinda ngaꞌtsì tsajmì ra tjín, ko̱ jé tsjá ngaꞌñó‑la̱ ngaꞌtsì tsajmì nga takó ya̱ títsa̱hijyo kiꞌta ya̱ i̱ꞌnde‑la̱.
Jé Cristo tíjna sko̱ na̱xi̱ndá‑la̱ ra ti̱jè‑ni ijo‑la̱, ko̱ a̱ꞌta ꞌtse̱é kjoꞌtsia̱‑ni, ko̱ jé kjón kjoꞌtsia̱‑ni nga jaáya ítjòn‑la̱, mé‑ni nga jè kíjna ítjòn‑ni a̱ꞌta ꞌtse̱ ngaꞌtsì ra tjín.
ko̱ a̱ꞌta ꞌtse̱é Cristo ma tsajo̱óndako̱‑ni Nainá ngaꞌtsì ra tjín nga tjíjtsa i̱sàꞌnde, ra tjín ján ngajmi ko̱ ra tjín i̱ a̱ꞌta nangi; ko̱ a̱ꞌta ꞌtse̱é jní‑la̱ ra ixaájten ya̱ a̱ꞌta krò nga ꞌnchán isíkítsa̱jna‑ni xi̱ta̱ ko̱ Nainá.
Jiòn, nga ꞌsa̱ ítjòn, kjiín titsa̱jna‑la Nainá, ko̱ kondra̱á tsikitsa̱jna‑la koni ꞌsín nga iníkítsjen ta nga̱tjì‑la̱ nga ꞌchoó tjín kjoa̱ ra kiꞌnià.
Tanga ꞌndi̱‑ni̱ ijyeé nda kichiba‑no ko̱ Nainá ta nga̱tjì‑la̱ kjo̱biya ra kisìkjiín Cristo ꞌkia̱ nga tsikijna ya̱ a̱ꞌta nangi, ko̱ kií ko̱ꞌsín kiꞌsìn‑ni mé‑ni nga tsje ki̱tsa̱hijyo‑najiòn ko̱ nga ni̱mé jé ꞌse̱‑no ko̱ ni̱mé ra ma ko̱chrjengi‑no ya̱ ngixko̱n Nainá.
Kií machjeén‑ni nga kixi̱ ti̱tsa̱jna koni ꞌsín nga makjiín‑no ko̱ kì minchaꞌtaxìn‑la kjoa̱ ra i̱nchichiñá‑la a̱ꞌta ꞌtse̱ ꞌén xi̱tse̱ ra nda tsò a̱ꞌta ꞌtse̱ Cristo ra ijye inaꞌyá; jè ꞌén nda ra̱kìi̱, jndíi̱ ra ján tíꞌsena̱jmíya‑la̱ xi̱ta̱ nga tíjngo i̱sàꞌnde, ko̱ ꞌa̱n ra ꞌmì‑na Pablo ꞌa̱án kjonga̱tsja nga ꞌkenájmíya.
ꞌNdi̱‑ni̱ tsjaá ꞌbé‑na jè kjo̱hiꞌin ra tísikjiáa̱n ra ta kjoa̱ tsa̱jiòn, nga ꞌkoa̱á ꞌsín tísíjngoko̱ ijo‑na̱ jè kjo̱hiꞌin ra chijaꞌta‑na koni ꞌsín nga kitsjà‑na Cristo nga si̱ìkjiín kjo̱hiꞌin ijo‑na̱ ra ta kjo̱nda ꞌtse̱ na̱xi̱ndá‑la̱ ra ti̱jè‑ni ijo‑la̱ Cristo.
ꞌA̱án tísíchjeén‑na Nainá nga ya̱ tísíxáko̱o na̱xi̱ndá‑la̱ jè xá ra jè kisìnga̱tsja‑na ra kjo̱nda tsa̱jiòn nga ngi nda ꞌkenájmíya ꞌén nda‑la̱,
jè ꞌén ra tíjnaꞌma‑la̱ Nainá skanda nga ti̱ꞌsa̱‑ni kjotseé nga kiꞌse xi̱ta̱; tanga ni̱chjin ꞌndi̱ ꞌndi̱ ijyeé tsakón‑la̱ jñà xi̱ta̱‑la̱.
Jè Nainá, ꞌkoa̱á ꞌsín kjomejèn‑la̱ nga tsakón‑la̱ jñà xi̱ta̱‑la̱ kóꞌsín ꞌñó jeya tjín kjòn‑ni jè kjoa̱ꞌma ra tjínda‑la̱ ra a̱ꞌta ꞌtse̱ ra mì tsa xi̱ta̱ judío. Ko̱ jè kjoa̱ꞌma ra̱kìi̱, jé‑ní nga Cristo, ya̱á tíjnajin masen‑no ko̱ ꞌkoa̱á ꞌsín ma‑ni nga i̱nchichiñá‑la nga ꞌse̱‑te‑no jè kjoa̱jeya‑la̱.
ꞌKoa̱á ꞌsín nakjoáya‑la̱ji̱n ngaꞌtsì xi̱ta̱ a̱ꞌta ꞌtse̱ Cristo, ko̱ ꞌñó i̱nchinakjoá‑la̱ji̱n nga i̱nchiꞌbi‑la̱ji̱n ngaꞌtsì kjo̱bítsjen mé‑ni nga ni̱mé ra jchi̱jaꞌta‑la̱ ngaꞌtsì xi̱ta̱ ra Cristo títsa̱jnako̱ jè ni̱chjin ꞌkia̱ nga ki̱jchò ya̱ ngixko̱n Nainá.
Kií ko̱ꞌsín tísíxá‑na nga ꞌñó tíbiné‑la̱ ijo‑na̱ nga tísichjée̱n jè ngaꞌñó ra títsjá‑na Cristo.
Mején‑na nga nda katasijin‑najiòn nga ꞌñó tíkjaán‑tjìa̱ ra a̱ꞌta tsa̱jiòn ko̱ ra a̱ꞌta ꞌtse̱ jñà xi̱ta̱ ra títsa̱jna ya̱ na̱xi̱ndá Laodicea ko̱ a̱ꞌta ꞌtse̱ ngaꞌtsì xi̱ta̱ ra kjè bexkon‑ná.
Kií ko̱ꞌsín tíkjaán‑tjì‑na mé‑ni nga kataꞌse‑la̱ ngaꞌñó inìma̱‑la̱, ko̱ mé‑ni nga jñà kjo̱tsjacha ra tjín‑la̱ nga jngó jngó nda katasíkítsa̱jtín mé‑ni nga nda katamakixi̱jin‑ni ya̱ kjo̱bítsjen‑la̱ nga ngi nda kjón katamachi̱ya‑la̱ jè kjoa̱ꞌma‑la̱ Nainá ra Na̱ꞌín‑ná, kjoa̱ꞌma ra jé kjón‑nì Cristo.
Nga̱ ta jé Cristo ra tjín‑la̱ ngaꞌtsì kjo̱chji̱ne̱ ko̱ kjoa̱ ra síchi̱ya‑ná ra batoó ꞌñó chjí‑la̱.
Kií ko̱ꞌsín tíxin‑no mé‑ni nga mì yá ra sko̱ónda̱cha̱‑no nga si̱ìchjeén ꞌén ra ndi̱to̱n ko̱kjiín‑no ra mì tsa ꞌén kixi̱.
Ni̱ꞌsín mì tsa ya̱ tíjna̱ko̱ tsijen‑no, tanga tíbítsjen kiꞌta‑na a̱ꞌta tsa̱jiòn ko̱ matsjaá‑na nga be nga kixi̱ titsa̱jtión ko̱ kixi̱ titsa̱jna nga kjiꞌta takòn jè Cristo.
Koni ꞌsín nga kjokjiín‑no a̱ꞌta ꞌtse̱ Jesucristo ra tíjna ítjòn‑no, ꞌkoa̱ ti̱ꞌsín ya̱ ti̱maꞌta‑la koni ꞌsín nga bakèn‑la̱ xi̱ta̱ ra ya̱ títsa̱jnajtín‑ko̱ Cristo.
Ngi nda kjón kixi̱ katamakjiín‑no a̱ꞌta ꞌtse̱, koni jngo yá ra ꞌñó na̱nga̱ fì kja̱ma̱‑la̱ ko̱ koni jngo niꞌya ra ꞌñó tjín chrjó tjàꞌtsin nga ꞌnga tímihijin. Ko̱ꞌsín isa̱ ꞌñó katamakjiín-isa‑no koni ꞌsín nga tsakon‑ya‑no, ko̱ ko̱ꞌtìn kiꞌta‑la nga tse kjo̱nda kataꞌse‑la̱ Nainá.
Nda ti̱kinda̱a ijo‑no mé‑ni nga mì jñà sko̱ónda̱cha̱‑no jñà ra ta kjo̱bítsjen ra ni̱mé chjí‑la̱ síchjeén nga chja̱ ꞌén ndiso. Nga̱ jñà kjo̱bítsjen kìi̱, ta ya̱á nchrabá‑ni a̱ꞌta ꞌtse̱ kjoa̱ ra ta xi̱ta̱ bínda koni ꞌsín tjín kjo̱téxoma‑la̱ xi̱ta̱ ra tjín i̱ i̱sàꞌnde, ra mì tsa ko̱ꞌsín tjín koni ꞌsín tjín kjo̱téxoma ꞌtse̱ Cristo.
Ya̱á ꞌya ijo‑la̱ Cristo kóhoꞌki tíjngo kjòn‑ni ra jè saba Nainá.
Ko̱ ya̱á majngoꞌtáko̱ jiòn nga Cristo titsa̱jnako̱o. Nga̱ jé Cristo tíjna ítjòn‑la̱ ngaꞌtsì ngaꞌñó ko̱ ngaꞌtsì ra batéxoma ya̱ a̱jin i̱sén.
Ko̱ a̱ꞌta ꞌtse̱‑ní nga isiꞌta chi̱ba̱ jiòn koni ꞌsín tjín kjoa̱ ꞌtse̱ circuncisión, tanga jngo chi̱ba̱ ra mì tsa tsja xi̱ta̱ isiꞌta‑ni, jè‑ní ra Cristo tsikíꞌta chi̱ba̱‑no ꞌkia̱ nga jahíxìn ngaꞌtsì jé ra tjín‑la̱ ijo jé‑no.
ꞌKia̱ nga isatíndá jiòn, ꞌkoa̱á jngoya‑la̱ koni tsa ya̱á isìhiꞌndeꞌta‑la̱ Cristo, ko̱ ꞌkia̱ nga jaáya‑ila̱ Cristo ya̱á jaáya‑te‑no ra jiòn ta nga̱tjì‑la̱ nga kjokjiín‑no a̱ꞌta ꞌtse̱ ngaꞌñó‑la̱ Nainá ra isikjaáya‑la̱ Cristo a̱ꞌta ꞌtse̱ kjoa̱biya.
Jiòn nga ꞌsa̱ ítjòn, miꞌken‑nájiòn a̱ꞌta ꞌtse̱ Nainá ta nga̱tjì‑la̱ kjoa̱ ꞌtse̱ jé ra tjín‑no, ko̱ ta nga̱tjì‑la̱ nga kjè kì tsa bíꞌta chi̱ba̱‑no Cristo nga kjè kì tsa faháxìn jé ra tjín‑la̱ ijo jé‑no. Tanga ꞌndi̱‑ni̱, Nainá, ijyeé isíkítsa̱jnakon‑no ko̱ Cristo, nga̱ ngaꞌtsí‑ná nga ijye isìhijchaꞌta‑ná ngaꞌtsì jé ra tjín‑ná.
ꞌKoa̱á jngoya‑ila̱ koni tsa jè Nainá ijye isikjeheya‑ni xa̱jo̱n ra itjahítje̱n ra kondra̱ tsa̱jién, jè ra batéchjá‑ná tsiki. Jngo kjá ya̱ jahíxìn ꞌkia̱ nga ꞌkenꞌta krò Cristo.
Nainá jahíxìn ijyeé‑la̱ ngaꞌñó ra tjín‑la̱ jñà ra batéxoma ya̱ a̱jin i̱sén. Ya̱á kisikijne‑la̱ ꞌkia̱ nga jè Cristo ꞌkenꞌta krò. Ko̱ ya̱á tsinchá masen ya̱ ngixko̱n ngaꞌtsì xi̱ta̱, mé‑ni nga tsakón‑la̱ nga jè isikijne.
ꞌKoa̱á ma‑ni, kì ya̱ nisin‑la tsa yá ra kó ki̱tso̱‑no a̱ꞌta ꞌtse̱ tsajmì ra chine ko̱ mé nandá ra ꞌsio̱ò; ko̱ tsa mì kì nihitjasòn jiòn ꞌkia̱ nga bitjo ꞌsí, ko̱ ꞌkia̱ nga bitjo xi̱tse̱ india‑ni sá, ko̱ tsa mì kì ꞌyaxkón jiòn ni̱chjin níkjáya.
Ta ngaꞌtsì kjoa̱ kìi̱, ꞌkoa̱á ꞌsín jngoya‑la̱ koni jñà ꞌngién‑la̱ kjoa̱ ra a̱skan ꞌji. Tanga ra ngi kjoa̱kixi̱, jé Cristo.
Kì biꞌnde yá ra faháxìn‑no jè kjo̱tjò ra ijye tsa̱jiòn, koni a̱ꞌta ꞌtse̱ jñà xi̱ta̱ ra mejèn‑la̱ nga ko̱ꞌsín ꞌsia̱an jiòn koni ꞌsín ꞌsín ra jñà, nga bexkón ìkja̱li̱ ko̱ nda xi̱ta̱ bachrjengi ijo‑la̱, ra ko̱ꞌsín tsò nga ya̱á sakò‑la̱ kjo̱bítsjen ꞌkia̱ nga batsíjen tsijen‑la̱ kjo̱xkón ra Nainá bakón; ko̱ ta kjo̱tjó‑ní nga ko̱ꞌsín ndaá bachrjengi ijo‑la̱ a̱ꞌta ꞌtse̱ kjoa̱ ra nì mé chjí‑la̱ ra ta kjo̱bítsjen ꞌtse̱.
Xi̱ta̱ kìi̱ mì tsa ya̱ tjíjngoko̱ Cristo jè ra tíjna ítjòn nga sko̱ ma. Nga̱ jé Cristo ra ma sko̱ na̱xi̱ndá‑la̱, ko̱ jé síkihijin nga tsjá‑la̱ ngaꞌñó, ko̱ síjngoko̱ xákjén koni ꞌsín nga tjíkjo ninda‑la̱ ijo‑ná ko̱ koni ꞌsín tjín naxá‑la̱ ra itsabajin, mé‑ni nga nda ki̱hijin‑ni koni ꞌsín nga ijye kiskosòn‑la̱ Nainá.
“Kì ko̱tjín ra chaájni, kì jñà tsajmì kiòo̱ chine‑jìn, ko̱ kì ndsi̱i chjíbé‑ni”?
Jñà kjo̱téxoma kìi̱, ta ꞌtse̱é jñà tsajmì ra ta ya̱ fe ꞌkia̱ nga ijye machjeén; ko̱ ta xi̱ta̱á ra bínda ko̱ ra bakón‑ya.
Jñà kjoa̱ kìi̱, ꞌkoa̱á ma‑ná koni tsa nda tjín nga ꞌkoa̱á ꞌsín bíꞌtin‑ná nga kínè‑lá ijo‑ná nga jcha̱xkén Nainá, ko̱ nga nda xi̱ta̱ ꞌsie̱én, ko̱ kóꞌsín nga kínè‑lá kjo̱hiꞌin ijo‑ná mé‑ni nga ko̱kixi̱ya‑ná. Tanga ra ngi ꞌén kixi̱ kjòn‑ni, ni̱ ta mé ra basìko̱‑ná kjoa̱ kìi̱ nga ma ki̱jmié kjoa̱ꞌcho ra síjé ijo‑ná.
Jñà tjatsjio kjo̱nda ra tjín ya̱ ján ngajmi ya̱ ñánda̱ nga tíbatéxoma Cristo nga tíjnaꞌta ya̱ nga kixi̱‑la̱ Nainá ta nga̱tjì‑la̱ nga ijyeé ya̱ jaáya‑no ko̱ Cristo.
Kií ti̱kítsjen kiꞌta jñà kjoa̱nda ra tjín ya̱ ján ngajmi; kì tà chjàn jñà níkítsjen jñà kjoa̱ ra ma i̱ i̱sàꞌnde.
Nga̱ ijyeé ꞌken jiòn ra a̱ꞌta ꞌtse̱ i̱sàꞌnde ko̱ ꞌndi̱‑ni̱ jè kjo̱binachon xi̱tse̱ ra tjín‑no, ya̱á tíjnatjòko̱ Cristo ya̱ ngixko̱n Nainá.
Jè Cristo, jè sabá ra kjo̱binachon‑najiòn. ꞌKia̱ nga jè ra ko̱tsíjen india‑ni, ya̱á ta̱ña ko̱tsíjen‑ko̱ jiòn nga ti̱ꞌkoa̱ jeya ki̱tsa̱jna.
Jngo kjá ti̱jchija ngaꞌtsì kjoa̱ꞌcho ra ꞌya‑ni ijo jé‑no koni jñà ra kjoa̱chijngi, ko̱ kjoa̱ ra tjé tjín, ko̱ jñà kjoa̱ꞌcho ra síjé ijo‑no ko̱ ta mé‑isa‑ni kjoa̱ ra síkjahajin ijo‑no koni jè‑te nga mejèn‑no tse to̱n ꞌse̱‑no. Jè kjoa̱ ra̱kìi̱, ꞌkoa̱á jngoya‑ila̱ koni tsa nainá xkósòn ꞌyaxkón jiòn.
Nga̱ ya̱á nchrabá‑ni nga ko̱ꞌsín síkjinchrabá kjo̱hiꞌin Nainá a̱ꞌta ꞌtse̱ xi̱ta̱ ra mì kì síhitjasòn‑la̱.
ꞌKoa̱á ti̱ꞌsín kiꞌnià‑te jiòn ꞌkia̱ nga ya̱ tsikitsa̱jion kjoa̱ kìi̱ nga ꞌsa̱ kjotseé.
Tanga ꞌndi̱‑ni̱ ti̱jmió ngaꞌtsì jñà kjoa̱ kìi̱: jñà ra kjoa̱jtitakòn, ko̱ jñà ra kjoa̱ꞌtse̱n ko̱ jñà kjoa̱ ra ꞌcho tjín, ko̱ jñà kjoa̱ nga nakjoájno‑la xi̱ta̱, ko̱ ngaꞌtsì ꞌén ꞌcho ra sa ꞌkoa̱ nakjoá.
Kì ꞌén ndiso chìko̱o jñà xàngio̱o, nga̱ ijyeé itjahíxìn‑no jè kjo̱binachon jchínga‑no ko̱ ngaꞌtsì kjoa̱ ra kiꞌnià ti̱ꞌsa̱ kjotseé.
Ko̱ ijyeé jngo kjo̱binachon xi̱tse̱ ichjíbé jiòn koni ꞌsín ꞌki jè Nainá ra tsikínda‑no. Ko̱ jè kjo̱binachon xi̱tse̱ ra tjín‑no tímaxi̱tse̱ya‑ní skanda ꞌkia̱ nga nda kjòn jcha̱xkon Nainá.
ꞌNdi̱‑ni̱ mì tsa ti̱jè ꞌñó machjeén‑ni yá‑ni ra xi̱ta̱ griego ko̱ yá‑ni ra xi̱ta̱ judío, yá ra tjíꞌta chi̱ba̱ ijo‑la̱ ko̱ yá ra mì kì tsa tjíꞌta chi̱ba̱ ra kjoa̱ ꞌtse̱ circuncisión, yá‑ni xi̱ta̱ ra xìn nangi, ko̱ yá‑ni ra tísíjchá i̱ma̱ ijo‑la̱, ko̱ yá‑ni ra chi̱ꞌnda tíjnaꞌñó ko̱ yá‑ni ra tíjnandi̱í; ta jé Cristo ra ꞌñó chjí‑la̱; nga̱ jé ra tíjnajin ya̱ inìma̱‑la̱ ngaꞌtsì xi̱ta̱ ra makjiín‑la̱ a̱ꞌta ꞌtse̱.
Nainá tsjakeé‑no, ko̱ ꞌkoa̱á ꞌsín jahájin‑no nga tsikítsa̱hijyoꞌtaxìn‑no nga ngi na̱xi̱ndá tsje‑la̱ kiꞌsìn‑no. ꞌKoa̱á ma‑ni nga chjíbé kjoa̱ xi̱tse̱ koni jñà kjo̱hi̱ma̱takòn ra inìma̱‑no katanchrabájin‑ni, ꞌtia̱àn kjo̱nda ra nda tjín, kì xi̱ta̱ ꞌnga ikon ꞌnià, indakjoa̱ ꞌtia̱àn, ko̱ kataꞌse‑no kjoa̱jetakòn.
Katachíkjoa̱‑no nga jngó jngó a̱ꞌta ꞌtse̱ xàngio̱o; ko̱ ti̱jchaàꞌta‑la̱ xàngio̱o tsa ꞌkia̱ mé kjoa̱ ra síko̱‑no. ꞌKoa̱á ti̱ꞌsín ꞌtia̱àn koni ꞌsín kiꞌsìn jè Cristo nga isìhijchaꞌta‑no.
Tanga jè ra tíjna ítjòn a̱ꞌta ꞌtse̱ kjoa̱ kìi̱, jè‑ní nga ꞌñó tsjacha ꞌtia̱àn jñà xi̱ta̱ xàngio̱o, nga̱ jé kjo̱tsjacha ra nda síkítsa̱jnajtín‑ná.
Ko̱ jè kjoa̱ꞌnchán‑la̱ Cristo nda katatéxoma ya̱ a̱jin inìma̱‑no, nga̱ xá ꞌkoa̱á ꞌsín kiìchja̱‑no Nainá nga ꞌnchán ki̱tsa̱hijyo‑ko̱o xàngio̱o nga jngó jngó‑no nga jngo ijo ko̱ma‑no. Ko̱ ko̱ꞌsín ꞌti̱‑la kjo̱nda.
Jè ꞌén‑la̱ Cristo ꞌñó nda katasijin kiꞌta ya̱ a̱jin inìma̱‑no. Ta̱kón‑ya‑la xàngio̱o ko̱ ti̱kixi̱ya nga ti̱chjeén kjo̱bítsjen ra tjín‑la̱ kjoa̱chji̱ne̱. Ko̱ ngi ko̱ó inìma̱‑no ꞌti̱‑la kjo̱nda Nainá nga ti̱jndá‑la so koni ꞌsín nchrabá ya̱ Salmo, ko̱ so ra jeya síkíjna Nainá, ko̱ so ra ya̱ nchrabájin‑ni ya̱ inìma̱‑no.
Ngaꞌtsì mé kjoa̱ ra ꞌsia̱an, tsa mé ꞌén ra ki̱nákjoa̱a ko̱ tsa mé ra mejèn‑no nga ꞌsia̱an, ngi ꞌkoa̱ kjón ꞌsín ꞌtia̱àn koni ꞌsín tjínè‑la̱ nga ꞌsi̱in xi̱ta̱ ra chja̱‑ni a̱ꞌta ꞌtse̱ Jesucristo ra tíjna ítjòn‑ná. Ko̱ ngi a̱ꞌta ꞌtse̱‑ní nga ko̱ꞌtìn‑la Nainá nga tse kjo̱nda kataꞌse‑la̱.
Jiòn íchjín ra ijye tjín‑no ꞌxi̱n, nda ti̱náꞌyahijon‑la ꞌxi̱n‑no nga ꞌkoa̱á ꞌsín síjé jè Cristo ra tíjna ítjòn‑no.
Jiòn ra xi̱ta̱ ꞌxi̱n ꞌmì‑no, tsjacha ꞌtia̱àn jñà íchjín‑no; kì tà chjàn ꞌyaton.
Jiòn ra i̱xti ꞌmì‑no nda ti̱hitjasòn‑la jñà xi̱ta̱ jchínga‑no, nga̱ jè Nainá ndaá sasén‑la̱ jñà kjoa̱ kìi̱.
Jiòn ra na̱ꞌìn ꞌmì‑no, kì taxki̱ si chitiko̱o jñà i̱xti‑no mé‑ni nga mì si̱ìkjahajen‑la̱ ikon.
Jiòn ra chi̱ꞌnda ꞌmì‑no nda ti̱hitjasòn ijye‑la ta mé xá ra ki̱ìꞌtin‑no jñà ra ni‑no ma i̱ a̱ꞌta nangi; kì tà ꞌkia̱ nda níxá ꞌkia̱ nga tíkotsíjen‑no tsa ta jè mejèn‑no nga nda kítjo̱ngio ya̱ ngixko̱n; ngi ko̱ó inìma̱‑no nga nda ti̱hitjasòn‑la, nga̱ ꞌya‑nó nga jé Na̱ꞌín‑ná tíkotsíjen‑no.
ꞌKia̱ nga mé xá ra ꞌsia̱an, kì ko̱ꞌsín ꞌnià koni tsa xi̱ta̱ i̱nchiníxá‑la̱, ngi ko̱ó kjo̱tsja‑no nga nda ti̱hitjasòn koni tsa jè Na̱ꞌín‑ná i̱nchiníxá‑la̱.
Ijyeé ꞌya jiòn nga jè Jesucristo tsjá‑no chjí‑no ꞌkia̱ nga si̱ìnga̱tsja‑no jè kjo̱tjò ra bako̱‑no, ta nga̱tjì‑la̱ nga̱ jè Jesucristo ra tíjna ítjòn‑no i̱nchiníxáꞌta‑la.
Tanga jè xi̱ta̱ ra ꞌcho tjín kjoa̱ ra ꞌsi̱in, ꞌkoa̱á ꞌsín ko̱chjí‑la̱ koni ꞌsín tjín kjoa̱ꞌcho ra ꞌsi̱in. Nga̱ jè Nainá mì tsa fahájin xi̱ta̱; ta ngásòn ngáyaá fìko̱ ngaꞌtsiòo̱.
Jiòn ra ni‑la̱ xá ma, nda jchatjò jñà xi̱ta̱ chi̱ꞌnda‑no koni ꞌsín tjín ra kjoa̱kixi̱; nga̱ jiòn, ꞌya‑nó nga ti̱ꞌkoa̱á tíjna jngo‑no ra Ni‑no ma ya̱ ján ngajmi.
ꞌKoa̱á ti̱ꞌsín titsaꞌbatjì‑náji̱n mé‑ni nga jè Na̱ꞌín‑ná katakjíꞌxa̱ꞌnde‑ni nga ko̱ma ꞌkéna̱jmí‑ji̱n jè ꞌén‑la̱ ko̱ mé‑ni nga ma ko̱kón‑naji̱n jè ꞌén ra tjíꞌma a̱ꞌta ꞌtse̱ Cristo nga ꞌsa̱ ítjòn, jè ra ta kií kjoa̱‑ni nga nda̱yá tíjna̱ꞌya.
Titsaꞌbatjì‑nájiòn mé‑ni nga ꞌse̱‑na ngaꞌñó nga nda kjón‑ní kixi̱ kichjàyajin‑la̱ xi̱ta̱ koni ꞌsín nga tjínè‑la̱ nga kichjà.
Nda kjón ti̱chjeén ni̱chjin ra titsa̱hijyo nga nda tjahíko̱o kjo̱bítsjen‑no ya̱ a̱jin‑la̱ xi̱ta̱ ra kjè kì be ꞌén‑la̱ Nainá.
ꞌKia̱ nga jchi̱ko̱o xi̱ta̱, jñà ti̱chjeén ꞌén ra nda tsò ko̱ ra nda sasén‑la̱. ꞌKoa̱á ꞌsín ko̱ma‑ni nga sa̱kò‑no ꞌén kóꞌsín nga ꞌkín‑la̱ tsa ꞌkia̱ mé ꞌén ra sko̱nangi‑no.
Ngaꞌtsì mé kjoa̱ ra tímaꞌtiaa̱n, jé ko̱ki̱tso̱‑no jè ꞌndsé Tíquico ra ti̱ꞌkoa̱ tsjacha‑ji̱n ra nda tíbasìko̱‑na nga nda níxákjo‑la̱ji̱n Na̱ꞌín‑ná.
Kií xá tísikásén‑no nga jè ꞌke̱èna̱jmí‑no ra a̱ꞌta tsa̱ji̱n kóꞌsín titsa̱jna‑ji̱n, ko̱ jé si̱ìjetakòn‑no nga ꞌse̱‑la̱ ngaꞌñó inìma̱‑no.
Ti̱ꞌkoa̱á ya̱á tíbáhijtako̱‑te jè Onésimo jè ra xi̱ta̱ xàngio̱o ma, jngo ꞌndsé ra xi̱ta̱ kixi̱ ra ꞌñó tsjacha‑ji̱n. Jñà ꞌke̱èna̱jmí‑no mé ta̱ kjoa̱ ra tíma i̱jndíi̱.
Jè Aristarco ra ta̱ña titsa̱jnaꞌya‑ji̱n nda̱yá, tísíhixoꞌtá‑no, ko̱ ti̱ꞌkoa̱ tísíhixoꞌtá‑no jè Marcos ra ti xákjén ma Bernabé; nga̱ ijyeé a̱sa ijchò jngo‑no xa̱jo̱n a̱ꞌta ꞌtse̱ Marcos; tsa ꞌkia̱ nga ki̱jchòjkon‑no, nda chjíbétjò.
Ti̱ꞌkoa̱á tísíhixoꞌtá‑no Jesús ra ti̱ꞌkoa̱á Justo ꞌmì‑te. Ta jñà‑nì ꞌndsé kìi̱ ra xi̱ta̱ judío ra ko̱ꞌsín nda i̱nchisíxáko̱‑na a̱ꞌta ꞌtse̱ kjo̱téxoma‑la̱ Nainá, ko̱ nda i̱nchitsjá ngaꞌñó‑na.
Jè chi̱ꞌnda‑la̱ Cristo ra ꞌmì Epafras ra xi̱ta̱ xàngio̱o ma, tísíhixoꞌtá‑te‑no. Kjiꞌtá ni̱chjin nga ꞌñó bítsaꞌba ra a̱ꞌta tsa̱jiòn‑jiòn ꞌkia̱ nga chja̱ꞌta‑la̱ Nainá. ꞌKoa̱á ꞌsín síjé nga ngi kixi̱ ki̱tsa̱jna kiꞌtà ko̱ ngi nda kjón‑ní katasijin‑no mé kjòn‑ni ra mejèn‑la̱ Nainá ra a̱ꞌta tsa̱jiòn.
ꞌA̱n ndaá tíbe kóꞌsín nga jè Epafras ꞌñó makájno‑la̱ ra a̱ꞌta tsa̱jiòn ko̱ makájnoó‑te‑la̱ a̱ꞌta ꞌtse̱ ꞌndsé ra títsa̱jna ya̱ na̱xi̱ndá Laodicea ko̱ ra títsa̱jna ya̱ na̱xi̱ndá Hierápolis.
Tísíhixoꞌtá‑no jè chji̱ne̱xki ra ꞌmì Lucas ra ꞌñó tsjacha‑ji̱n; ko̱ jè Demas.
Ra a̱ꞌta tsa̱ꞌa̱n ti̱hixoꞌtá‑ná jñà ꞌndsé ra títsa̱jna ya̱ na̱xi̱ndá Laodicea. Ko̱ ti̱hixoꞌta‑te‑ná jè Ninfa ko̱ ngaꞌtsì xi̱ta̱ na̱xi̱ndá‑la̱ Cristo ra ya̱ maxkóya ya̱ niꞌya‑la̱.
ꞌKia̱ nga ijye ya̱ chjítáꞌyá ya̱ a̱jin‑la̱ xàngio̱o jè xa̱jo̱n ra̱kìi̱, ti̱kasén‑la̱ jñà xi̱ta̱ na̱xi̱ndá‑la̱ Cristo ra títsa̱jna ya̱ Laodicea mé nì nga ti̱ꞌkoa̱ katakotáꞌyá‑ni; ko̱ jè xa̱jo̱n ra ꞌtse̱ na̱xi̱ndá Laodicea ti̱ꞌkoa̱á chjítáꞌyá‑te ra jiòn.
Ko̱ꞌtìn‑la̱ jè Arquipo: nda katasíhitjasòn jè xá ra kitsjà‑la̱ Cristo.
ꞌKoa̱á ꞌsín tísixóꞌtà‑no ꞌa̱n ra ꞌmì‑na Pablo. Ndsa̱ sabá tíbindá‑na ñánda̱ nga feheꞌta‑ni xa̱jo̱n ra̱kìi̱. Ti̱kítsjen nga nda̱yá tíjna̱ꞌya. Nainá katasíchikonꞌtin‑no. Ko̱ꞌsín katama.
Jiòn ra xi̱ta̱ na̱xi̱ndá‑la̱ Nainá ra titsa̱jna ya̱ Tesalónica, jiòn ra chja̱ꞌnda‑no Nainá ra Na̱ꞌín‑ná ko̱ jè Jesucristo ra tíjna ítjòn‑ná, ꞌkoa̱á ꞌsín nìhixoꞌta‑laji̱n ꞌa̱n Pablo ko̱ Silvano ko̱ Timoteo. Nainá katatsjá‑no kjo̱nda ko̱ kjo̱ꞌnchán ya̱ a̱jin inìma̱‑no.
Kjiꞌtá ni̱chjin, ꞌkoa̱á ꞌsín ꞌmì‑la̱ji̱n Nainá ra a̱ꞌta tsa̱jiòn nga tse kjo̱nda kataꞌse‑la̱ ra jè nga níkítsjen‑yá‑laji̱n ꞌkia̱ nga nakjoáꞌta‑la̱ji̱n Nainá.
Ko̱ bítsjen kiꞌtá‑naji̱n ꞌkia̱ nga bitsaꞌba‑la̱ji̱n Nainá jñà xá ra i̱nchiꞌnià koni ꞌsín nga makjiín‑no, ko̱ kóꞌsín nga kjo̱nda ꞌtse̱ xi̱ta̱ i̱nchinìchjeén jè kjo̱tsjacha ra tjín‑no, ko̱ kóꞌsín nga i̱nchichíkjoa̱jin‑no kjo̱hiꞌin ra i̱nchibato ta nga̱tjì‑la̱ nga jè chiñá‑la Jesucristo ra tíjna ítjòn‑ná.
Jiòn ndí ꞌndsé ra Nainá tsjake‑no. ꞌYa‑náji̱n nga jè Nainá xá tsjahíjin‑najiòn nga na̱xi̱ndá‑la̱ tsò‑no.
Nga ꞌkia̱ nga tsiꞌkèna̱jmíya‑laji̱n jè ꞌén xi̱tse̱ ra nda tsò ra a̱ꞌta ꞌtse̱ Cristo, mì tsa ta ꞌén tsa̱ji̱n ra inakjoá‑ji̱n, ngi ko̱ó ngaꞌñó‑la̱ Nainá ko̱ ngi ko̱ó Inìma̱ Tsje‑la̱ Nainá ko̱ ngi tjíjngoó takòn‑ji̱n nga inakjoá‑ji̱n. Koni ꞌsín ijye nda tjíjin‑najiòn ꞌkia̱ nga ya̱ tsikitsa̱jnako̱‑laji̱n, kjo̱nda tsa̱jión‑nó ra tsakjàtsji‑ji̱n.
ꞌKoa̱á ꞌsín ichjingí jiòn koni ꞌsín nga kiꞌnià‑ji̱n ko̱ ichjingí‑te‑la jè Na̱ꞌín‑ná. Ni̱ꞌsín takó tse kjo̱hiꞌin inikjioón, tanga ngi ko̱ó kjo̱tsja ra tsjá jè Inìma̱ Tsje‑la̱ Nainá nga ichjíbé jiòn jè ꞌén‑la̱.
ꞌKoa̱á ma‑ni nga skanda jngoó xkósòn tsikijna‑la jiòn jñà xi̱ta̱ ra makjiín‑la̱ ꞌén‑la̱ Nainá ya̱ Macedonia ko̱ Acaya.
Nda kjoꞌtsia̱ kjòn‑ni ra a̱ꞌta tsa̱jiòn, jè ꞌén‑la̱ Nainá ꞌñó nda tímabísòn; mì tsa ta ya̱ Macedonia ko̱ Acaya; nga tíjngo i̱ꞌnde nga tínaꞌyá‑la̱ koni ꞌsín nga makjiín‑najiòn ra a̱ꞌta ꞌtse̱ Cristo; skanda mí ti̱ machjeén‑ni nga ji̱n ꞌkéna̱jmí‑la̱ji̱n kóꞌsín nga tíhijyo jiòn.
Nda ti̱jñá‑ni xi̱ta̱ ꞌbéna̱jmí kóꞌsín nga nda inisin‑náji̱n ꞌkia̱ nga ijchòjchòn‑laji̱n, ko̱ kóꞌsín nga jahatjìyaá‑najiòn nga kijmio jñà ra ta nainá xkósòn nga tsáfaꞌta‑la jè ra ngi jè sabà Nainá ra tíjnakon, ko̱ ꞌndi̱‑ni̱, ya̱á mangíꞌta‑la,
ko̱ nga chiñá‑la jiòn jè Iꞌndí‑la̱ Nainá ra ngajmi kji̱nchrabà‑ni, jè ra ti̱jè‑ni Jesús ra jaáya‑ila̱ ya̱ a̱jin‑la̱ miꞌken, jè ra ma‑la̱ si̱ikatojin‑ná jè kjo̱hiꞌin ra ꞌsa̱ nchrabá ra tji̱ko̱ kjo̱jti‑la̱ Nainá.
Jiòn ꞌndsé ko̱ ndí tichjeé, ndaá tjíjin‑no, nga mì tsa ta kjo̱tjò‑jìn koni ꞌsín nga ijchòjchòn‑laji̱n.
Nga̱ ni̱ꞌsín takó tse kjo̱hiꞌin tsatojin ítjòn‑ji̱n ya̱ na̱xi̱ndá Filipos nga kiìchja̱jno kiìchja̱ꞌta‑naji̱n xi̱ta̱, koni ꞌsín ijye tjíjin‑najiòn; tanga jè Nainá kitsjà ngaꞌñó‑naji̱n nga ꞌñó tsiꞌkè‑la̱ji̱n takòn‑ji̱n nga tsangì ꞌkèna̱jmí‑laji̱n jè ꞌén xi̱tse̱‑la̱ Nainá ra nda tsò, ni̱ꞌsín ꞌñó kjìn ma‑ni jñà xi̱ta̱ ra kondra̱ tsikitsa̱jna‑naji̱n.
Jè ꞌén ra tsiꞌkèna̱jmíya‑ji̱n mì tsa a̱ꞌta ꞌtse̱ kjoa̱ꞌcho inchrabà‑ni, ko̱ mì tsa ꞌcho tjín kjo̱bítsjen‑na̱ji̱n ꞌkia̱ nga ko̱ꞌsín tsiꞌkèna̱jmíya‑ji̱n ko̱ mì tsa jè mejèn‑naji̱n nga ta xi̱ta̱ kíndo̱cha̱‑la̱ji̱n.
Koni ꞌsín ijye tjíjin‑najiòn, mì tsa jngo ꞌén ra nda tsò kinichjeén‑laji̱n koni tsa tjín ra mejèn‑naji̱n ra a̱ꞌta tsa̱jiòn ko̱ mì tsa ko̱ꞌsín tjín takòn‑ji̱n nga to̱n ki̱náchrjejno‑laji̱n. Ko̱ jñà kjoa̱ kìi̱ Nainá nda tíbe.
Ko̱ mì tsa jè fatsji‑ji̱n nga jiòn ko̱ ra kjꞌií xi̱ta̱ ꞌnga katasíkítsa̱jna‑naji̱n. Koni ra ji̱n tsikíxáya‑naji̱n jè Cristo, kjomá‑la tsa tsikinè‑la̱ji̱n jè kjo̱téxoma ra tjín‑naji̱n. Tanga majìn.
Ta isa̱á jnchro nda kijchatjò‑laji̱n koni ꞌsín ꞌsín jngo ndí chjo̱ón ra nda síjchá iꞌndí‑la̱ nga sisin kjón‑ní síkonda̱.
Batoó ꞌñó kjotse jè kjo̱tsjacha‑na̱ji̱n ra a̱ꞌta tsa̱jiòn. Mì tsa ta jè tsja kiꞌse‑naji̱n nga tsiꞌkì‑laji̱n ꞌén xi̱tse̱‑la̱ Nainá ra nda tsò. Ti̱ꞌkoa̱á ꞌñó kjotsja‑te‑naji̱n nga tsisìko̱ꞌta‑laji̱n ta nga̱tjì‑la̱ ta batoó ꞌñó kjotsjacha‑laji̱n.
Jiòn ꞌndsé ko̱ tichjeé ndaá tjíjin‑no, kóꞌsín nga inìkiꞌon‑ji̱n ijo‑na̱ji̱n nga iníxá‑ji̱n. Nga̱ ko̱ ni̱chjin ko̱ ni̱tje̱n iníxá‑ji̱n, nga̱ majìn‑naji̱n nga jiòn ko̱hiꞌin‑no mé ra ichijaꞌta‑naji̱n ꞌkia̱ nga tsiꞌkèna̱jmíya‑laji̱n jè ꞌén xi̱tse̱ ra nda tsò a̱ꞌta ꞌtse̱ Nainá.
Jiòn ndaá kijcha, ko̱ ti̱ꞌkoa̱á jè Nainá ndaá be‑te, kóꞌsín nga tsje iníjchá‑ji̱n ijo‑na̱ji̱n ko̱ nga kixi̱í tsikitsa̱jna‑ji̱n, ko̱ mì tsa mé jé tsakjàtsji‑ji̱n ya̱ a̱jin tsa̱jiòn ra makjiín‑no ꞌén‑la̱ Nainá.
Ndaá tjíjin‑te‑no nga inije takòn‑laji̱n ko̱ kiꞌtsì ngaꞌñó‑laji̱n nga jngó jngó‑no ra jiòn, koni ꞌsín ꞌsín jngo na̱ꞌìn nga síjetakòn iꞌndí‑la̱.
Ko̱ ꞌkoa̱á ꞌsín tsikinè‑laji̱n nga ko̱ꞌsín ti̱jchá ijo‑no koni ꞌsín nga machjeén‑la̱ jè Nainá ra kiìchja̱‑no, mé‑ni nga ya̱ ki̱tsa̱jin‑la xi̱ta̱‑la̱ ra ijye jè tíbatéxoma‑la̱, ko̱ nga ki̱tsa̱jin‑te jè kjoa̱jeya‑la̱.
ꞌKoa̱á ma‑ni nga kjiꞌtá ni̱chjin nga ko̱ꞌsín ꞌmì‑la̱ji̱n jè Nainá, nga tse kjo̱nda kataꞌse‑la̱ ra jè ta nga̱tjì‑la̱ ꞌkia̱ nga inaꞌyá jiòn jè ꞌén‑la̱ Nainá ra ji̱n tsiꞌkèna̱jmíya‑laji̱n, mì tsa ꞌén ꞌtse̱ xi̱ta̱ kiꞌnià jiòn; ꞌkoa̱á ꞌsín ichjíbé jiòn koni ra ngi ꞌén‑la̱ Nainá; ko̱ kixi̱í kjoa̱ ngi ꞌén‑la̱ Nainá kiti‑ní, ijyeé tíꞌya‑la̱ ra a̱ꞌta tsa̱jiòn ra makjiín‑no a̱ꞌta ꞌtse̱ jè ꞌén ra̱kìi̱.
Jiòn ndí ꞌndsé ko̱ ndí tichjeé, ꞌkia̱ nga ko̱ꞌsín ti̱jñà‑ni xi̱ta̱ na̱xi̱ndá tsa̱jiòn kitsjà‑no kjo̱hiꞌin, ꞌkoa̱á ti̱ꞌsín kjomàꞌtin jiòn koni ꞌsín kjomà jñà xi̱ta̱ na̱xi̱ndá‑la̱ Nainá ꞌtse̱ Cristo Jesús ra tjítsa̱jna ya̱ Judea, nga̱ ti̱jñá‑ni xi̱ta̱ na̱xi̱ndá‑la̱ ra xi̱ta̱ judío kitsjá‑la̱ kjo̱hiꞌin.
Nga̱ xi̱ta̱ judío ra isìꞌken jè Jesús ra tíjna ítjòn‑ná, ko̱ ti̱jñá‑ni xi̱ta̱ jchínga‑la̱ ra isìꞌken jñà xi̱ta̱ ra kiìchja̱ ngajo‑la̱ Nainá kjotseé; ko̱ ra ji̱n‑ji̱n tsachrjekàjin‑naji̱n ya̱ na̱xi̱ndá‑la̱; ko̱ mì kì sasén‑la̱ Nainá kjoa̱ ra ꞌsín xi̱ta̱ kìi̱; ko̱ ngi ta kondra̱á fì ijye‑la̱ ta mé kjoa̱ ra ꞌsín jñà xi̱ta̱,
ko̱ mì kì tsjáꞌnde ꞌkia̱ nga ji̱n ꞌbena̱jmíya‑la̱ji̱n jñà ra mì tsa xi̱ta̱ judío mé‑ni nga ti̱ꞌkoa̱á ki̱tjojin‑te‑ni kjo̱hiꞌin. Koni ꞌsín ijye i̱nchisíkato chi̱ba̱‑la̱ xi̱ta̱ kìi̱ jñà jé ra i̱nchiꞌsín, ꞌkoa̱á ꞌsín tse kjo̱hiꞌin tsjá‑te‑la̱ Nainá.
Tanga jiòn ꞌndsé ko̱ tichjeé, ꞌkia̱ nga ijye kjìn ni̱chjin tsato nga tsijmieé xàngie̱é, ni̱ꞌsín mì kì ti̱ ya̱ kiskàjin‑ná, kiníkítsjen kiꞌtá‑laji̱n. Ko̱ ꞌñó kjomejèn‑naji̱n nga tsangì ítsíjen‑laji̱n.
Batoó kjomejèn tsangì kiti‑ji̱n. Ma kjòn‑ni ra ꞌa̱n, ra ꞌmì‑na Pablo, india ti̱ ijan mejèn‑na kijiàa̱; tanga jé xi̱ta̱‑ni̱í tsatéchjà‑na.
Nga̱ jé i̱nchichiñá‑la̱ji̱n nga kixi̱ titsa̱jna jiòn ꞌkia̱ nga kjꞌi̱í india‑ni Jesucristo ra tíjna ítjòn‑ná; nga̱ a̱ꞌta tsa̱jión‑nájiòn nga tsja ꞌse̱‑naji̱n, ko̱ nga nda kítjo̱ngi‑ji̱n ya̱ ngixko̱n Na̱ꞌín‑ná.
Ko̱ ti̱ꞌkoa̱á a̱ꞌta tsa̱jión‑nájiòn nga nda níkítsa̱jna‑ji̱n ijo‑na̱ji̱n ko̱ nga̱tjì tsa̱jión‑nó nga tsja tjín‑naji̱n.
ꞌKia̱ nga mì kì ti̱ ichìkjoa̱-isa‑naji̱n nga mejèn‑naji̱n jcha̱‑ji̱n kóꞌsín nga titsa̱hijyo jiòn, ꞌkia̱á iníkítsjen‑ji̱n nga tsiꞌkìn‑la̱ji̱n xàngi̱‑ji̱n: “Ndaá‑la ꞌse̱ tsa si̱kasén jè ꞌndsé Timoteo ko̱ ra jién i̱ ki̱tsa̱hijyeé i̱ Atenas.”
ꞌKoa̱á ma‑ni nga ta jè inikasén‑ji̱n jè ꞌndsé Timoteo, jè chi̱ꞌnda‑la̱ Nainá ra bakón‑ya‑te ꞌén xi̱tse̱ ra nda tsò a̱ꞌta ꞌtse̱ Cristo, mé‑ni nga jè katatsjá ngaꞌñó-isa‑no ko̱ katasíje ikon‑no kóꞌsín nga isa̱ nda ko̱kjiín‑isa‑no,
mé‑ni nga ni̱jngo ra si̱hinda a̱ꞌta ꞌtse̱ kjo̱hiꞌin kìi̱. Nga̱ jiòn, ijyeé tjíjin‑no nga xá ꞌkoa̱á ꞌsín tjínè‑la̱ nga ka̱maꞌtieén.
ꞌKia̱ nga ti̱ꞌsa̱ ya̱ tsikitsa̱jnako̱‑laji̱n ti̱ꞌkia̱á ko̱tsiꞌkìn‑laji̱n, nga tjínè‑la̱ nga ko̱tjín kjo̱hiꞌin ko̱tojieén; ko̱ i̱nchiꞌya‑nájiòn ꞌndi̱‑ni̱ nga ijyeé ko̱ꞌsín tíma.
ꞌKoa̱á ma‑ni, ꞌkia̱ nga jè inìma̱‑na̱ mì kì ti̱ ichìkjoa̱-isa‑la̱, chaán ísikásén jè Timoteo mé‑ni nga sko̱nangiya‑ni kóꞌsín titsa̱jna jiòn a̱ꞌta ꞌtse̱ kjoa̱ ra makjiín‑no; ta nga̱tjì‑la̱ ꞌñó kjókájno‑na ra a̱ꞌta tsa̱jiòn, tsa ti̱kjiá jè xi̱ta̱‑ni̱í sko̱óꞌta‑no nga ya̱ ska̱jiòn ra kjoa̱ ꞌtse̱ jé, ko̱ jè xá ra kiꞌnià‑ji̱n ra a̱ꞌta tsa̱jiòn, ta kjo̱tjò ya̱ jchi̱ja.
ꞌNdi̱ ꞌndi̱ ꞌkia̱ nga ijye tsáfa‑ni jè Timoteo nga ikatsíjen‑najiòn; ijyeé ꞌjiìkó‑naji̱n ꞌén ra nda tsò ra a̱ꞌta tsa̱jiòn, a̱ꞌta ꞌtse̱ kjoa̱ ra makjiín‑najiòn ko̱ a̱ꞌta ꞌtse̱ kjo̱tsjacha ra tjín‑najiòn. Ko̱ ꞌkoa̱á ꞌsín kitsò‑te‑naji̱n nga ꞌñó nda bítsjen‑najiòn ra a̱ꞌta tsa̱ji̱n, nga ꞌñó mejèn‑te‑najiòn nga jcha̱‑náji̱n koni ꞌsín nga ti̱ꞌkoa̱á ꞌñó mejèn‑naji̱n nga ska̱jieén.
ꞌKoa̱á ma‑ni jiòn ndí ꞌndsé ko̱ ndí tichjeé, nga ni̱ꞌsín takó tse kjoa̱ i̱nchibatojin‑ji̱n ko̱ tse kjo̱hiꞌin i̱nchinikjiín‑ji̱n, tanga ꞌkia̱ nga inaꞌyá‑ji̱n nga kixi̱í titsa̱jna jiòn koni ꞌsín nga makjiín‑no a̱ꞌta ꞌtse̱ Cristo, ꞌñó kjóꞌñó‑ni takòn‑ji̱n.
ꞌKia̱ nga naꞌyá‑ji̱n nga kixi̱í titsa̱jna a̱ꞌta ꞌtse̱ Na̱ꞌín‑ná, ijyeé ꞌnchán kjón kiꞌse‑la̱ inìma̱‑na̱ji̱n.
¿Kóꞌsín ko̱ma ꞌkín‑la̱ji̱n Nainá nga tse kjo̱nda kataꞌse‑la̱ ra jè, nga̱ ta̱ tse kjo̱tsja tísakó‑naji̱n ra a̱ꞌta tsa̱jiòn?
Ko̱ ni̱chjin ko̱ ni̱tje̱én i̱nchinakjoáꞌta‑la̱ji̱n Nainá mé‑ni nga katatsjáꞌnde‑ni nga ma ko̱hítsíjen‑laji̱n nga ꞌkéna̱jmíya-isa‑laji̱n kjoa̱ ra chijaꞌta-isa‑no nga jcha̱a koni ꞌsín nga ijye makjiín‑no.
Tsa jè sabà Nainá ra Na̱ꞌìn ꞌmì‑lá ko̱ jè Jesucristo ra tíjna ítjòn‑ná, katabasìko̱‑naji̱n nga ma ko̱ngítsíjen‑laji̱n skanda ñánda̱ nga titsa̱jna jiòn.
Jè Na̱ꞌín‑ná nda katasíkjahaꞌsen‑jin‑isa kjo̱tsjacha ya̱ a̱jin inìma̱‑no mé‑ni nga tsjacha ꞌsia̱n‑no jiòn xàngio̱o nga jngó jngó‑no ko̱ ngaꞌtsì xi̱ta̱ ra kjꞌií, koni ꞌsín nga tsjacha‑laji̱n.
Ko̱ꞌsín ꞌñó katatsjá‑la̱ ngaꞌñó inìma̱‑no, mé‑ni nga tsje ti̱tsa̱jna‑no ko̱ ni̱mé jé katasakó ra a̱ꞌta tsa̱jiòn ya̱ ngixko̱n Nainá ra Na̱ꞌìn ꞌmì‑lá jè ni̱chjin ꞌkia̱ nga kjꞌi̱í india‑ni jè Jesús ra tíjna ítjòn‑ná nga kjihijtako̱ ngaꞌtsì ra a̱ꞌta ꞌtse̱ chja̱‑ni.
Ijyeé ꞌya‑nájiòn kóꞌsín tjín kjo̱hixi̱ ra tsiꞌkèna̱jmí‑laji̱n ra ya̱ inchrabà‑ni a̱ꞌta ꞌtse̱ Jesús ra tíjna ítjòn‑ná.
Jè ra mejèn‑la̱ Nainá, jé‑ní nga ngi tsjeé ti̱jchá ijo‑no, nga kì kjoa̱chijngi ꞌnià.
Nga jngó jngó‑najiòn katamaá‑no kóꞌsín nga si̱kinda̱a ijo‑no nga tsje ki̱tsa̱jna, ko̱ nga jcha̱xkón ijo‑no.
Kì biꞌnde jiòn nga jñà síkijne‑no jñà kjoa̱ꞌcho ra síjé ijo‑no, koni ꞌsín ꞌsín jñà xi̱ta̱ i̱sàꞌnde ra mì kì be Nainá.
Jiòn ra ꞌndsè chibà a̱ꞌta ꞌtse̱ Cristo, kì jñà kjoa̱ kìi̱ kajion mé‑ni nga mì xàngio̱o jcha̱ton‑no nga kíndo̱cha̱‑la. Nga̱ jè Na̱ꞌín‑ná ꞌñó tse kjo̱hiꞌin tsjá‑la̱ jñà xi̱ta̱ ra ko̱ꞌsín ꞌsi̱in, koni ꞌsín nga ijye ko̱ꞌsín tsiꞌkìn‑laji̱n ko̱ tje̱n iníkjíꞌnchré‑laji̱n.
Nga̱ jè Nainá mì tsa ki xá kiìchja̱‑ná nga ko̱tjín kjoa̱ꞌcho ra ki̱tsa̱jieén, jé‑ní nga tsje ko̱híke̱é kjo̱binachon‑ná.
ꞌKoa̱á ꞌsín ma‑ni, jè ra ko̱chrjengi kjo̱bítsjen kìi̱, mì tsa xi̱ta̱‑jìn ra tíbachrjengi; jè sabá Nainá ra tíbachrjengi, nga̱ jé‑ní ra tsjá‑ná Inìma̱ Tsje‑la̱.
Ra a̱ꞌta ꞌtse̱ nga kóꞌsín tsjacha ꞌsio̱on xàngio̱o, mì kì machjeén nga xa̱jo̱n kiꞌtá‑no. Nga̱ jè sabá Nainá ijye nda tsakón‑ya‑no kóꞌsín tsjacha ꞌsio̱on xàngio̱o nga jngó jngó‑no.
Ijyeé ko̱ꞌsín i̱nchiꞌnià jiòn, ꞌkia̱ nga tsjacha jiòn jñà ngaꞌtsì ꞌndsé ko̱ tichjeé ra títsa̱jna ya̱ nangi Macedonia; tanga ꞌkoa̱á ꞌsín tíbitsáꞌba‑no nga isa̱ ꞌñó tsjacha‑isa ꞌtia̱àn xàngio̱o nga ni̱chjin nchijòn.
Ko̱ꞌsín ꞌñó tinè‑la ijo‑no nga ꞌnchán ti̱tsa̱jna; kì kjoa̱‑la̱ xàngio̱o chaájion; ko̱ꞌsín ti̱xá koni tjín xá ra ma‑no, koni ꞌsín nga ijye tsiꞌkìn‑laji̱n ngaꞌtsì kjoa̱ kìi̱,
mé‑ni nga nda ske̱xkón‑no jñà xi̱ta̱ ra mì kì makjiín‑la̱ ꞌén‑la̱ Nainá. Ko̱ nì mé ra katasíjchijaꞌta‑no ra jiòn.
Jiòn ndí ꞌndsé ko̱ ndí tichjeé, mején‑naji̱n nga nda katasijin‑najiòn mé ra maꞌtin jñà ndí xi̱ta̱ ra ijye ꞌken, mé‑ni nga mì ba kataꞌse‑najiòn koni ꞌsín nga maꞌtin jñà xi̱ta̱ ra ni̱mé i̱nchikoñá‑la̱.
Koni ꞌsín nga makjiín‑ná nga jè Jesús ꞌken‑ní ko̱ nga jaáya‑ila̱, ꞌkoa̱á ti̱ꞌsín makjiín‑ná nga jè Nainá si̱ìkjaáya‑ila̱ jñà xi̱ta̱ ra ijye ꞌken, ra kjokjiín‑la̱ a̱ꞌta ꞌtse̱ Jesús.
Nga̱ ꞌkoa̱á ꞌsín ꞌmì‑laji̱n koni ꞌsín ijye a̱sa kitsò Na̱ꞌín‑ná, nga jién ra titsa̱jnakon iseé i̱ a̱ꞌta nangi ꞌkia̱ nga kjꞌi̱í india‑ni ra jè, mì tsa tje̱n kongí ítjòn‑lá jñà ra ijye ꞌken.
Nga̱ jè sabá Na̱ꞌín‑ná kji̱nchrabàjen‑ni ya̱ ngajmi nga ꞌñó ki̱náꞌya jta̱‑la̱ nga tsjá kjo̱hixi̱, ko̱ nga ꞌñó ki̱chja̱ ìkja̱li̱ ítjòn, ko̱ nga ꞌñó ski̱ꞌndá chrjoo̱; ko̱ a̱kjòn ki̱tjo iꞌnde ítjòn‑ni jñà xi̱ta̱‑la̱ Cristo ra ijye ꞌken.
A̱kjòn jién, ra titsa̱jnakon iseé, ya̱á ta̱ña tjámitje̱n‑ke̱é nga kjieén ya̱ a̱jin ifi, mé‑ni nga ya̱ ska̱jieén jè Na̱ꞌín‑ná ya̱ a̱jin i̱sén; ko̱ ꞌkoa̱á ꞌsín ya̱ ki̱tsa̱jnake̱é jè Na̱ꞌín‑ná skanda ta mé ni̱chjin‑nioo̱.
Kií machjeén‑ni nga ko̱ꞌsín ꞌñó ti̱jetakòn xàngio̱o nga jngó jngó‑no nga ti̱nákjoa̱‑la jñà ꞌén kìi̱.
Tanga jiòn ndí ꞌndsé ko̱ ndí tichjeé, mì kì tsa machjeén tsa xa̱jo̱n kíꞌta‑laji̱n, nga mé ni̱chjin kjòn‑ni ko̱ mé sá kjòn‑ni nga kjꞌi̱í jè Na̱ꞌín‑ná.
Nga̱ ijyeé nda tjíjin‑najiòn, nga ꞌkia̱á kjꞌi̱í Na̱ꞌín‑ná ꞌkia̱ nga mì yá ra i̱nchikoñá‑la̱ koni ꞌsín nga ꞌkia̱ nga ta ndi̱to̱ón ꞌfiì jngo chijé ꞌkia̱ nga ni̱tje̱n.
ꞌKia̱ nga ki̱tso̱ jñà xi̱ta̱: “ꞌÑó tjín kjoa̱ꞌnchán, ko̱ ni̱mé kjoa̱ ra tjín”, ta ndi̱to̱ón kji̱nchrabànè kjo̱xkón nga kje̱hesòn, koni ꞌsín ma jngo ndí chjo̱ón ra iꞌndí tjíhiꞌma‑la̱, nga ta ndi̱to̱ón mahajò i̱ndsi̱ꞌba̱. Ko̱ ni̱yá ra ma ko̱tojin kjo̱xkón kìi̱.
Tanga jiòn ndí ꞌndsé ko̱ ndí tichjeé, mì tsa kjoa̱ jñò titsa̱jnajion ra jiòn. ꞌKoa̱á ma‑ni, mì kì tjínè‑la̱ nga jè ni̱chjin ꞌtse̱ Na̱ꞌín‑ná ko̱ꞌsín ta ndi̱to̱n kjꞌi̱í kanè‑najiòn koni ꞌsín ꞌfiì jngo chijé.
Nga̱ ngaꞌtsì‑najiòn, isen‑ní ñánda̱ nga titsa̱jna jiòn, ko̱ ni̱chjin‑ní. Mì tsa ni̱tje̱n‑jìn, ko̱ mì tsa a̱jin jñò‑jìn.
ꞌKoa̱á ma‑ni nga mì kì machjeén nga ko̱ꞌsín tsjáfè jiòn koni jñà xi̱ta̱ ra iꞌka. Machjeén‑ní nga ki̱tsa̱keén ra jién ko̱ nda ꞌse̱ kiꞌta takén.
Nga̱ jñà ra fafe, ꞌkia̱á ni̱tje̱n nga fafe; ko̱ jñà ra maꞌchi̱, ꞌkia̱á ni̱tje̱n nga maꞌchi̱.
Tanga jién ra isen ñánda̱ nga titsa̱hijyeé, machjeén‑ní nga nda kataꞌse kiꞌta takén, ko̱ jñà kjoa̱ makjiín‑ná ko̱ jè kjoa̱tsjacha ra tjín‑ná, ꞌkoa̱á ꞌsín ya̱ katjajtsa inìma̱‑ná koni ꞌsín chíchàn nga bájtsa ya̱ a̱sòn inìma̱‑la̱ chrja̱ba̱ tája ra ꞌmì coraza. Tsa ko̱ꞌsín ngi tjíjngo takén nga i̱nchichiñá‑lá jè ni̱chjin ꞌkia̱ nga kítjo̱kajieén kjo̱hiꞌin ꞌtse̱ jé‑ná, jè‑ní ra ko̱si̱ko̱‑ná koni ꞌsín nga basìko̱ casco ra bíꞌa sko̱ chíchàn.
Nga̱ jè Nainá mì tsa ki xá jahíjin‑ná nga kjo̱hiꞌin tsjá‑ná; jé‑ní nga a̱ꞌta ꞌtse̱ Jesucristo ra tíjna ítjòn‑ná ko̱maá kítjo̱kajieén kjo̱hiꞌin a̱ꞌta ꞌtse̱ jé‑ná.
Nga̱ jé Jesucristo ꞌken ngajo‑ná mé‑ni nga ni̱ꞌsín ijye ꞌkeén, o̱ ra titsa̱kon‑ná ꞌkia̱ nga jè ra kjꞌi̱í india‑ni, ya̱á ki̱tsa̱jnake̱é.
ꞌKoa̱á ma‑ni, ko̱ꞌsín ti̱jetakòn xàngio̱o nga jngó jngó‑no ko̱ nda ꞌti̱ ngaꞌñó‑la koni ꞌsín nga ijye i̱nchiꞌnià.
Jiòn ndí ꞌndsé ko̱ ndí tichjeé, ꞌkoa̱á ꞌsín bitsaꞌba‑laji̱n nga ko̱ꞌsín nda jcha̱xkón jiòn jñà ra ki xá tjín‑la̱ nga i̱jncha ítjòn‑no ya̱ a̱jin na̱xi̱ndá‑la̱ Nainá, ra tje̱n bíyachi̱ya‑no ñáa̱ kjoa̱ ra ꞌcho tjín.
Jiòn ꞌndsé ko̱ tichjeé, ꞌkoa̱á ti̱ꞌsín bitsaꞌba‑laji̱n, nga ꞌñó ti̱nákjoa̱ko̱o jñà ra ta jyò tjítsa̱jna nga mì mé xá i̱nchiꞌsín, ti̱ꞌñó jiòn ikon jñà ra inda tjín kjo̱bítsjen‑la̱, ti̱si̱ko̱o jñà ra inda tjín inìma̱‑la̱, katachíkjoa̱jin‑ko̱‑no ko̱ ngaꞌtsì jñà xi̱ta̱ kìi̱.
Ti̱kinda̱a xàngio̱o nga mì ti̱ yá ra ko̱ꞌsín si̱ìjndà‑ni tsa ꞌkia̱ yá ra ꞌcho si̱ìko̱; ta isa̱á jnchro jè tjatsjio kiꞌta nga nda siko̱o xi̱ta̱ xàngio̱o ko̱ ta yá xi̱ta̱-isa‑nioo̱.
Kjiꞌtá ni̱chjin nga tsja ꞌtè‑la inìma̱‑no.
Titsaꞌba kiꞌta‑la Nainá.
ꞌTi̱‑la kjo̱nda Nainá ni̱ꞌsín ta mé kjoa̱ ra ko̱maꞌtion, nga̱ ꞌkoa̱á ꞌsín mejèn‑la̱ ra jè ra a̱ꞌta tsa̱jiòn ra makjiín‑no a̱ꞌta ꞌtse̱ Cristo Jesús.
Kì jiòn batechjà‑la xá ra ꞌsín Inìma̱ Tsje‑la̱ Nainá.
Kì nachrjengio ꞌén‑la̱ jñà ra síchjeén Nainá nga chja̱ ngajo‑la̱.
Nda kjón chjíꞌta ítjòn ngaꞌtsì ꞌén. Jñà ti̱chjeén jñà ra nda tjín,
ko̱ ti̱náchrjengio ngaꞌtsì ra ꞌcho tjín.
Jè Nainá ra tsjá kjo̱ꞌnchán, nda kjón katasítsje‑najiòn; nda kjón‑ní katasíkinda̱ jè inìma̱ tsje‑no, ko̱ kóhoꞌki ijo‑no mé‑ni nga ni̱mé jé ꞌse̱‑no ko̱ ni̱mé ra ma ko̱chrjengi‑no ꞌkia̱ nga kjꞌi̱í india‑ni Jesucristo ra tíjna ítjòn‑ná.
Nga̱ jè Nainá ra xá kiìchja̱‑no síhitjasòn ijye‑ní ngaꞌtsì ꞌén ra chja̱, ko̱ ꞌkoa̱á ꞌsín si̱hitjasòn.
ꞌNdsé ko̱ tichjeé, ti̱ꞌkoa̱ ꞌñó titsaꞌbatjì‑náji̱n.
Ngi ko̱ó inìma̱‑no ti̱kjáya‑la ngaꞌtsì xàngio̱o.
ꞌKoa̱á ꞌsín tíbiꞌtín‑no nga ꞌti̱‑la ꞌén‑no Na̱ꞌín‑ná nga chitáꞌyá‑no xa̱jo̱n ra̱kìi̱ ya̱ a̱jin‑la̱ ngaꞌtsì xi̱ta̱ xàngie̱é.
Ko̱ꞌsín katatsjá‑no kjo̱nda‑la̱ jè Jesucristo ra tíjna ítjòn‑ná.
Jiòn xi̱ta̱ na̱xi̱ndá‑la̱ Nainá ra titsa̱jna ya̱ Tesalónica, jiòn ra chja̱ꞌnda‑no Nainá ra Na̱ꞌín‑ná ko̱ jè Jesucristo ra tíjna ítjòn‑ná, ꞌkoa̱á ꞌsín nìhixoꞌta‑laji̱n ꞌa̱n Pablo, Silvano ko̱ Timoteo.
Nainá ra Na̱ꞌín‑ná ma ko̱ jè Jesucristo ra tíjna ítjòn‑ná katatsjá‑no kjo̱nda ko̱ kjo̱ꞌnchán ya̱ a̱jin inìma̱‑no.
Machjeén‑ní nga ni̱chjin nchijòn ko̱ꞌkín‑la̱ji̱n Nainá ra a̱ꞌta tsa̱jiòn‑jiòn ndí ꞌndsé ko̱ tichjeé nga tse kjo̱nda kataꞌse‑la̱ ra jè, nga̱ ꞌkoa̱á ꞌsín tjínè‑la̱ nga ꞌsia̱n‑ji̱n, ta nga̱tjì‑la̱ nga ni̱chjin nchijón‑ní isa̱ nda i̱nchimakjiín-isa‑najiòn ra a̱ꞌta ꞌtse̱ Cristo, ko̱ tímatseé‑isa kjo̱tsjacha ra tjín‑no ko̱ xàngio̱o nga jngó jngó‑no.
ꞌKoa̱á ma‑ni nga ꞌñó matsja‑naji̱n ra a̱ꞌta tsa̱jiòn‑jiòn, ko̱ ꞌbèna̱jmí‑la̱ji̱n na̱xi̱ndá‑la̱ Nainá ra kjꞌií i̱ꞌnde títsa̱jna nga ꞌñó nda makjiín‑najiòn ko̱ ꞌñó nda chíkjoa̱jin‑najiòn ꞌkia̱ nga ta mé kjoa̱ ra kajion koni ꞌkia̱ nga mahatji̱ngi‑no xi̱ta̱ ko̱ nga kajion kjo̱hiꞌin.
Ta ngaꞌtsì kjoa̱ kìi̱, ya̱á ꞌya‑la̱ nga jè Nainá ndaá ma‑la̱ bíndajín, ko̱ ꞌkoa̱á ꞌsín tsò‑no nga bakén‑la̱ nga ya̱ ki̱tsa̱jnajin‑la jñà xi̱ta̱ ra jè tíbatéxoma‑la̱, ko̱ ꞌkoa̱á ꞌsín ma‑ni nga kjo̱hiꞌin i̱nchinikjioón.
Nainá, kjoa̱ kixi̱í ra ꞌsín nga tsjáhiꞌin ngajo‑ila̱ jñà xi̱ta̱ ra tsjá‑no kjo̱hiꞌin.
Ko̱ jiòn ra i̱nchinikjioón kjo̱hiꞌin, si̱ìkítsa̱hijyo ꞌnchán‑no ko̱ ti̱ꞌkoa̱á si̱ìkítsa̱hijyo ꞌnchán‑te‑naji̱n ꞌkia̱ nga jè Jesús ra tíjna ítjòn‑ná, tje̱n‑jin niꞌí‑jnga̱ nga kji̱nchrabàjen‑ni ján ngajmi, ko̱ kjihijtako̱ jñà ìkja̱li̱‑la̱ ra tse ngaꞌñó tjín‑la̱.
Kií xá kjꞌi̱í‑ni mé‑ni nga tsjá‑la̱ kjo̱hiꞌin jñà xi̱ta̱ ra mì kì bexkón Nainá, ko̱ ti̱ꞌkoa̱á mì kì ma‑la̱ síhitjasòn koni ꞌsín tsò ꞌén xi̱tse̱ ꞌtse̱ Jesucristo ra tíjna ítjòn‑ná.
Jñà xi̱ta̱ kìi̱, kjiꞌtá ni̱chjin si̱ìkjiín kjo̱hiꞌin ra ꞌki̱‑la̱ skanda ta kjiá‑nioo̱, ko̱ kjiín kítsa̱jna ñánda̱ nga jè Na̱ꞌín‑ná tíjna ko̱ ni̱kjiá ske̱ jè kjoa̱jeya‑la̱ ra tse ngaꞌñó tjín‑la̱.
ꞌKoa̱á ꞌsín ko̱ma jè ni̱chjin nga kjꞌi̱í india‑ni jè Na̱ꞌín‑ná, nga jcha̱xkón‑la̱ ko̱ nga jeya kíjna a̱ꞌta ꞌtse̱ ngaꞌtsì xi̱ta̱‑la̱ ra makjiín‑la̱; ya̱á ko̱jngoko̱‑te jiòn ta nga̱tjì‑la̱ nga kjokjiín‑no jñà ꞌén ra tsiꞌkèna̱jmí‑laji̱n.
ꞌKoa̱á ma‑ni nga kjiꞌtá ni̱chjin bitsaꞌbatjì‑la̱ji̱n, mé‑ni nga jè Nainá ko̱ꞌsín katatsò nga bakèn kitií‑najiòn koni ꞌsín nga xá kiìchja̱‑no. ꞌKoa̱á ꞌsín síjé‑la̱ nga ngi ko̱ó ngaꞌñó‑la̱ nga katabasìko̱‑no mé‑ni nga nda ki̱tjasòn‑no ngaꞌtsì kjo̱nda ko̱ ngaꞌtsì xá ra mejèn‑no nga ꞌsia̱an, koni ꞌsín nga síchi̱ya‑no jè kjoa̱ ra makjiín‑no,
mé‑ni nga a̱ꞌta tsa̱jiòn jeya kíjna‑ni jè Jesucristo ra tíjna ítjòn‑ná, ko̱ ti̱ꞌkoa̱á jiòn jeya ki̱tsa̱jna ra a̱ꞌta ꞌtse̱, koni ꞌsín nga tjín kjo̱nda‑la̱ jè ra Nainá‑ná ma ko̱ jè Jesucristo ra tíjna ítjòn‑ná.
Jè xa̱jo̱n ra kindá‑no ꞌndi̱ ꞌndi̱‑ni̱ jè‑ní ꞌkia̱ nga kjꞌi̱í Jesucristo ra tíjna ítjòn‑ná ko̱ ꞌkia̱ nga ki̱íxkóya‑ná nga ya̱ ki̱tsa̱jnake̱é. ꞌKoa̱á ꞌsín síjé‑no, ꞌndsé ko̱ tichjeé,
kì tà chjàn taxki̱ nikaatjìya‑la kjo̱bítsjen‑no, ko̱ kì tà chjàn skon‑la, tsa yá ra ko̱ꞌsín ki̱tso̱‑no nga ꞌkoa̱á ꞌsín ijye kinakjoáya‑ji̱n, ko̱ nga jngoó ꞌén kiꞌtsì‑ji̱n ko̱ nga jngoó xa̱jo̱n inikasén‑ji̱n ñánda̱ nga tsò nga ijyeé ꞌji india‑ni Na̱ꞌín‑ná.
Ko̱ jè xi̱ta̱ ra̱kìi̱, ꞌñó kondra̱ kíjna‑la̱ ngaꞌtsì ra Nainá tsò‑la̱ xi̱ta̱ ko̱ ta mé‑isa‑nioo̱ ra jñà xi̱ta̱ bexkón; ko̱ ꞌkoa̱á ꞌsín ki̱tso̱ nga jè tíjna ítjòn. Ko̱ skanda ki̱jchò katéxoma‑nì ya̱ i̱ngo̱ ítjòn‑la̱ Nainá nga ko̱ꞌsín ki̱tso̱ nga jè sabá Nainá.
¿A mí bítsjen‑no nga ꞌkoa̱á ꞌsín kíxian‑no ꞌkia̱ nga ya̱ tsakáti̱jnako̱‑no?
Ijyeé ꞌya‑nájiòn ꞌndi̱‑ni̱ mé ra tíbatéchjà‑la̱ jè xi̱ta̱ ꞌcho ra̱kìi̱; nga̱ ki, ꞌkia̱ kjón tjínè‑la̱ nga kjꞌi̱í, ꞌkia̱ nga ki̱jchò chi̱ba̱‑la̱.
Nga̱ jè ngaꞌñó‑la̱ kjoa̱ꞌcho, ijyeé tísíxáꞌma, tanga tjín jngo ra tíbatéchjà‑la̱, ko̱ ta jè chija nga tjáhixìn,
ko̱ ꞌkia̱á ko̱tsíjen jè xi̱ta̱ ꞌcho ra̱kìi̱; a̱kjòn jè Jesús ra tíjna ítjòn, ta ma ta jé jta̱ ra ki̱tjo‑ni tsaꞌba tsjá‑la̱ kjo̱hiꞌin skanda ta kjiá‑nioo̱; ko̱ jè ngaꞌñó ra tje̱n‑ko̱ kjoa̱jeya‑la̱ Jesús ꞌkia̱ nga kjꞌi̱í india‑ni, kjoa̱híxìn tsje‑la̱ ngaꞌñó ra tjín‑la̱ xi̱ta̱ ꞌcho ra kìi̱.
Jè xi̱ta̱ ꞌcho ra̱kìi̱, ꞌkia̱ nga kjꞌi̱í, jé ngaꞌñó‑la̱ xi̱ta̱‑ni̱í tje̱n‑ko̱. Kjín sko̱ya kjo̱xkón ko̱kòn ra mì tsa kixi̱ kjoa̱.
Ko̱ kjín ndi̱yá‑la̱ kjoa̱ꞌcho si̱ìchjeén nga sko̱ónda̱cha̱‑la̱ jñà ra ijye ko̱ꞌsín tjínè‑la̱ nga kjo̱hiꞌin ko̱ko̱‑la̱. Ta nga̱tjì‑la̱ nga mì kì tsjake ra kjoa̱kixi̱ ra ma ko̱chrjekàjin kjo̱hiꞌin ra kjoa̱ ꞌtse̱ jé‑la̱.
ꞌKoa̱á ma‑ni nga jè Nainá si̱ìkasén jngo‑la̱ ngaꞌñó ra ki̱ìndisoko̱ mé‑ni nga katamakjiín‑la̱ jè ra kjoa̱ndiso,
ko̱ nga ya̱ katakanè jé‑la̱ ngaꞌtsì jñà ra mì kì makjiín‑la̱ ra kjoa̱kixi̱, nga ta isa̱á jnchro kjoa̱ꞌcho sísin‑la̱.
Jiòn ꞌndsé ko̱ tichjeé ra ꞌñó tsjake‑no Na̱ꞌín‑ná, ni̱chjin nchijón‑ní nga tjínè‑naji̱n nga ko̱ꞌsín ꞌkín‑la̱ji̱n Nainá ra a̱ꞌta tsa̱jiòn nga tse kjo̱nda kataꞌse‑la̱ ra jè, ta nga̱tjì‑la̱ nga jè, xá ꞌkoa̱á ꞌsín ijye tsjahíjin‑no skanda ti̱ꞌsa̱ tjàꞌtsin‑la̱ kjoa̱. Kií xá tsjahíjin‑no nga ma kítjo̱kajion kjo̱hiꞌin ꞌtse̱ jé‑no. Ko̱ ꞌkia̱ nga jè Inìma̱ Tsje‑la̱ Nainá tísítsje‑no, ko̱ ꞌkia̱ nga nda makjiín‑no ra kjoa̱kixi̱, ꞌkoa̱á ꞌsín ma‑ni nga ma kítjo̱kajion kjo̱hiꞌin.
Kií xá‑la̱ a̱ꞌta ꞌtse̱ ꞌén nda‑la̱ Cristo ra ji̱n tsiꞌkèna̱jmíya‑laji̱n nga ko̱ꞌsín kiìchja̱‑najiòn Nainá, mé‑ni nga ti̱ꞌkoa̱á kijchòtji̱ngi‑la kjoa̱jeya‑la̱ Jesucristo ra tíjna ítjòn‑ná.
ꞌKoa̱á ma‑ni ndí ꞌndsé ko̱ tichjeé, ko̱ꞌsín kixi̱ ti̱tsa̱jna jiòn koni ꞌsín nga makjiín‑no, ko̱ kì jmitákon jiòn koni ꞌsín tjín kjoa̱kixi̱‑la̱ Cristo ra tsakon‑ya‑laji̱n, a jñá‑ní ꞌén ra ji̱n ko̱tsiꞌkìn sabà‑laji̱n, o̱ ra jñá‑ní ra tjíꞌta xa̱jo̱n ra inikasén‑laji̱n.
Jè sabà Jesucristo ra tíjna ítjòn‑ná ko̱ jè Nainá ra Na̱ꞌìn ꞌmí‑lá, ra ꞌñó kjotsjake‑ná ko̱ ra síjetakón‑ná skanda ta mé ni̱chjin‑ni, ko̱ ra tsjá‑ná jngo kjoa̱nda ra chiñá‑lá ra ta kjo̱tjò ꞌtse̱,
jè katatsjá ngaꞌñó‑la̱ inìma̱‑no ko̱ katasíkixi̱yanda‑no nga ma ꞌsia̱an ngaꞌtsì kjoa̱ ra nda tjín ko̱ ki̱nákjoa̱a ngaꞌtsì ꞌén ra nda tsò.
Ra feheꞌta‑ni, jiòn ndí ꞌndsé ko̱ ndí tichjeé, titsaꞌbatjì‑náji̱n mé‑ni nga jè ꞌén‑la̱ Nainá ndi̱to̱n katamabísòn‑ni, ti̱ꞌkoa̱á nda kataꞌyaxkón koni ꞌsín kjomà ya̱ a̱ꞌta tsa̱jiòn.
Ti̱ꞌkoa̱á titsaꞌbatjì‑náji̱n mé‑ni nga jè Na̱ꞌín‑ná katabasìko̱‑naji̱n nga mì jñà xi̱ta̱ ꞌcho ra mì kì nda tjín kjo̱bítsjen‑la̱ ske̱ton‑naji̱n; nga̱ mì tsa ta ngaꞌtsì xi̱ta̱ makjiín‑la̱.
Tanga jè Na̱ꞌín‑ná síhitjasòn kiꞌtá‑ní koni ꞌsín nga tsò ra jè, ko̱ jé tsjá ngaꞌñó‑najiòn nga kixi̱ ki̱ncha ko̱ nga si̱ìkinda̱‑no ra a̱ꞌta ꞌtse̱ xi̱ta̱‑ni̱í.
ꞌKoa̱á ꞌsín ꞌñó tjín takòn‑ji̱n ra a̱ꞌta ꞌtse̱ Na̱ꞌín‑ná, nga ꞌkoa̱á ꞌsín ijye i̱nchiꞌnià jiòn ko̱ ꞌkoa̱á ꞌsín ꞌsia̱an‑isa jiòn koni ꞌsín i̱nchibiꞌtin‑laji̱n.
Jè Na̱ꞌín‑ná katasiko̱‑no nga ko̱ꞌsín kataꞌse‑no kjo̱tsjacha koni ꞌsín tjín‑la̱ kjo̱tsjacha Nainá; ko̱ nga ko̱ꞌsín katachíkjoa̱ko̱‑no kjo̱hiꞌin koni ꞌsín ichìkjoa̱ko̱‑la̱ Cristo.
Jiòn ndí ꞌndsé ko̱ ndí tichjeé, ꞌkoa̱á ꞌsín biꞌtin‑laji̱n a̱ꞌta ꞌtse̱ Jesucristo ra tíjna ítjòn‑ná, nga kì ya̱ níngásòn‑ko̱o jñà xi̱ta̱ ꞌndsé ko̱ tichjeé ra majìn‑la̱ síxá; jñà ra mì tsa ko̱ꞌsín i̱nchiꞌsín koni ꞌsín tjín kjoa̱kixi̱ ra ji̱n tsakon‑ya‑laji̱n.
Jiòn, ijyeé nda tjíjin‑no kóꞌsín nga machjeén nga chjíngí‑náji̱n, nga̱ mì tsa ta jyò tsikitsa̱jna‑ji̱n ꞌkia̱ nga ya̱ tsikitsa̱jnako̱‑laji̱n.
Mì tsa ta tsichi kjo̱tjò‑ji̱n ra a̱ꞌta tsa̱jiòn. ꞌÑó iníxá‑ji̱n nga ko̱ ni̱chjin ko̱ ni̱tje̱n inìkijtà‑ji̱n ijo‑na̱ji̱n, mé‑ni nga mì jiòn kjòhiꞌin‑no.
Mì tsa tsò‑ni kjoa̱ nga mì kì tjíꞌnde‑naji̱n nga si̱jé‑laji̱n tsajmì ra machjeén‑naji̱n; kií ko̱ꞌsín kiꞌnià‑naji̱n nga jngo xkósòn tsikijna‑laji̱n, mé‑ni nga ko̱ꞌsín ꞌsia̱an‑te ra jiòn.
ꞌKia̱ nga ya̱ tsikitsa̱jnako̱‑laji̱n, skanda ꞌkoa̱á ꞌsín tsikiꞌtin‑laji̱n nga jè ra majìn‑la̱ síxá, ti̱ꞌkoa̱á mì kì tjíꞌnde‑la̱ nga ko̱kje̱n.
Nga̱ ꞌkoa̱á ꞌsín naꞌyá‑ji̱n ra a̱ꞌta tsa̱jiòn, nga tjítsa̱jnajiín iꞌka‑najiòn ra mì tsa kixi̱ tjíma; jè ra mì mé xá ꞌsín, nga ta ya̱á fajin faꞌa ya̱ ñánda̱ nga mì tsa ya̱ bako̱‑la̱.
Jñà xi̱ta̱ ra ko̱ꞌsín i̱nchiꞌsín, ꞌkoa̱á ꞌsín biꞌtin‑ji̱n ko̱ ꞌbì‑la̱ji̱n ꞌén ra a̱ꞌta ꞌtse̱ Jesucristo ra tíjna ítjòn‑ná, nga ꞌñó katasíxá nga katabínè‑la̱ xá ijo‑la̱ mé‑ni nga ko̱ꞌsín koa̱àtsjiꞌa‑ni ijo‑la̱.
Ko̱ ra jiòn‑jiòn ꞌndsé ko̱ tichjeé, kì mìꞌon‑no nga nihitjasòn kjoa̱ ra nda tjióo̱n.
Tsa tjín iꞌka ra mì kì ꞌnchréhijon koni ꞌsín tsò xa̱jo̱n ra i̱nchinìkasén‑laji̱n, tiꞌta xkòn yá‑ní, ko̱ kì tà chjàn ya̱ níngásòn‑ko̱o mé‑ni nga katasabà‑la̱.
Tanga kì tà chjàn kondra̱ mangí‑la, ta isa̱á jnchro tiyachi̱ya‑la koni ꞌsín nga ꞌndsé ꞌmì‑la.
ꞌA̱n ra ꞌmì‑na Pablo, ngi jè sabá ndsa̱ tíbindá‑na ñánda̱ nga feheꞌta‑ni xa̱jo̱n ra̱kìi̱ nga tísixóꞌtà‑no. ꞌKoa̱á ꞌsín ꞌya‑la̱ xa̱jo̱n ra ꞌa̱n sikásée̱n, ꞌkoa̱á ꞌsín kjòn letra ra ꞌa̱n bindáa̱.
Ko̱ꞌsín katatsjá‑no kjo̱nda‑la̱ Jesucristo ra tíjna ítjòn‑ná.
ꞌA̱n Pablo, tíbindá‑la xa̱jo̱n ra̱kìi̱, ꞌa̱n ra ko̱ꞌsín tsikíxáya‑na Jesucristo koni ꞌsín kitsjà kjo̱hixi̱ Nainá ra bachrjekàjin‑ná kjo̱hiꞌin ko̱ Jesucristo ra tíjna ítjòn‑ná nga i̱nchichiñá‑lá kjo̱nda‑la̱.
Ngaji̱ Timoteo, ra koni tsa iꞌndí‑na̱ xin‑la nga ꞌa̱n tsakon‑yá nda‑la koni ꞌsín makjiín‑ná a̱ꞌta ꞌtse̱ Cristo. Nainá ra Na̱ꞌín‑ná ma ko̱ jè Jesucristo ra tíjna ítjòn‑ná katatsjá‑li kjo̱nda, katamahi̱ma̱ke‑li, ko̱ kataꞌse‑la̱ kjo̱ꞌnchán ya̱ a̱jin inìma̱‑li.
Koni ꞌsín tsikitsáꞌba‑la ꞌkia̱ nga kia ya̱ ján nangi Macedonia nga kíxian‑la, ya̱ ti̱jni na̱xi̱ndá Éfeso mé‑ni nga ji̱ kíchjákjáya‑la̱ xi̱ta̱ ra kjꞌií kjoa̱ i̱nchibakón‑ya ya̱ a̱jin na̱xi̱ndá‑la̱ Nainá.
Ngaji̱ Timoteo, ꞌkoa̱á ꞌsín tinè‑la̱ jñà xi̱ta̱ kìi̱, kì jñà sísin‑la̱ kuendo̱ jchínga ra mì tsa kixi̱ kjoa̱, ti̱ꞌkoa̱á kì jñà sísin‑la̱ kjoa̱ ra mì kì feheꞌta ꞌtse̱ xi̱ta̱ jchínga kjotseé. Kjoa̱ kìi̱, nì mé chjí‑la̱. Tà síkjaán‑kjo‑ná. Mì kì basìko̱‑ná nga makjiín‑ná a̱ꞌta ꞌtse̱ Cristo mé‑ni nga ka̱ma si̱hitjasón‑ná koni ꞌsín nga mejèn‑la̱ Nainá.
Kjoa̱ ra tíbiné‑la, jé‑ní nga kataꞌse‑ná kjo̱tsjacha. Tanga ítjòn machjeén nga tsje katijna inìma̱‑ná ko̱ tsje katijna kjo̱bítsjen‑ná ko̱ ngi nda katakjiín‑ná a̱ꞌta ꞌtse̱ Cristo. ꞌKoa̱á ꞌsín ka̱ma‑ni nga nda ko̱tsjacheé xàngie̱é.
Tanga tjín iꞌka xi̱ta̱ ra tsinchaꞌtaxìn‑la̱ kjoa̱ kìi̱; ta xín ndi̱yá tjímaya; ta kií sísin‑la̱ ꞌén ra nìmé chjí‑la̱.
Mejèn‑la̱ maestro ꞌtse̱ kjo̱téxoma‑la̱ Nainá kítsa̱jna. Tanga jñà, nda mí kì machi̱ya‑ila̱ ꞌén ra chja̱ nga ꞌñó chja̱ nga tsò nga kixi̱í kjoa̱ ꞌén ra bakón‑ya.
Tjíjin‑ná nga jè kjo̱téxoma ra kitsjà Nainá ndaá tjín tsa ko̱ꞌsín ko̱chjeén koni ꞌsín mejèn‑la̱ Nainá.
ꞌYa‑ná nga jè kjo̱téxoma‑la̱ Nainá, mì tsa ꞌtse̱‑jìn jñà xi̱ta̱ ra nda ꞌsín. ꞌTse̱é‑ní xi̱ta̱ ra mì kì ꞌnchréhijon ko̱ ra mì kì síhitjasòn; ꞌtse̱é‑ní xi̱ta̱ ra mì kì bexkón Nainá ko̱ ra bátsji‑jé; ꞌtse̱é‑ní xi̱ta̱ ra mì kì tsje tjín kjo̱bítsjen‑la̱, ra tjé betákon jè kjoa̱ tsje‑la̱ Nainá; ti̱ꞌkoa̱á ꞌtse̱é‑ní xi̱ta̱ ra síꞌken na̱ꞌìn‑la̱ ko̱ na̱‑la̱, ko̱ ngaꞌtsì ra xi̱ta̱ síꞌken.
Ti̱ꞌkoa̱á ꞌtse̱‑ní jñà xi̱ta̱ ra kjoa̱chijngi ꞌsín, ko̱ jñà xi̱ta̱ ꞌxi̱n ra ti̱ xi̱ta̱ ꞌxi̱n xákjén fahijoko̱‑nì, ko̱ xi̱ta̱ ra fìko̱ chijé xákjén nga batína. Ti̱ꞌkoa̱á ꞌtse̱‑ní jñà xi̱ta̱ ndiso ko̱ xi̱ta̱ ra mì tsa ꞌén kixi̱ chja̱, ko̱ xi̱ta̱ ra ꞌcho tjín kjoa̱ ra ꞌsín ra kondra̱ fì‑la̱ kjo̱bítsjen ra nda tjín.
ꞌKoa̱á ꞌsín bakón‑ya jè ꞌén nda ra jeya tíjna a̱ꞌta ꞌtse̱ Cristo ra kitsjà Nainá ra tse kjo̱nda tíjnajin; ko̱ ꞌa̱án isìnga̱tsja‑na mé‑ni nga kichjàya.
Tse kjo̱nda kataꞌse‑la̱ Jesucristo ra tíjna ítjòn‑ná nga kitsjà‑na ngaꞌñó ti̱ꞌkoa̱ nda kijtsetákon‑na nga ꞌa̱n isìnga̱tsja‑na xá‑la̱.
Ni̱ꞌsín ꞌkia̱ nga ti̱ꞌsa̱ ítjòn, ꞌñó ꞌcho kíꞌsiaa̱n, kíchjàjnoó‑la̱ Nainá, kondra̱á tsakáti̱jna‑la̱, toón kíjtsee̱ jñà xi̱ta̱‑la̱. Tanga kjòhi̱ma̱keé‑na Nainá. Nga̱ kií ko̱ꞌsín kíꞌsin‑na nga kjè kì be ko̱ kjè kì makjiín‑na a̱ꞌta ꞌtse̱ Cristo.
Tanga jè kjo̱tjò‑la̱ Na̱ꞌín‑ná isa̱á ꞌñó tse kitsjà‑na, ti̱ꞌkoa̱ tsasìko̱ó‑na nga kjomà kjokjiín‑na ko̱ kitsjá‑na kjo̱tsjacha‑la̱ nga jè Cristo tíjna̱ko̱.
Jñà ꞌén kìi̱, ngi ꞌén kixi̱‑ní. Machjeén‑ní nga ko̱kjiín ijye‑la̱ xi̱ta̱ nga jè Jesucristo ꞌji i̱ i̱sàꞌnde nga ko̱chrjekàjin kjo̱hiꞌin ngaꞌtsì xi̱ta̱ ra jé tjín‑la̱. Tíjna̱ ítjòn kjòo̱n ra ꞌa̱n nga isa̱ ꞌñó ꞌcho kíꞌsiaa̱n tà ngaꞌtsì xi̱ta̱.
Tanga ni̱ꞌsín ꞌñó ꞌcho kíꞌsiaa̱n, jè Nainá kiꞌse‑la̱ kjo̱hi̱ma̱takòn ra a̱ꞌta tsa̱ꞌa̱n. Jñà xi̱ta̱, ꞌkia̱ nga ske̱ kóꞌsín nga isìko̱‑na Jesucristo nga ꞌñó tjín‑la̱ kjo̱jetakòn, ti̱ꞌkoa̱á ko̱kjiín‑te‑la̱ a̱ꞌta ꞌtse̱ Cristo nga ꞌse̱‑la̱ kjo̱binachon ni̱ta mé ni̱chjin‑nioo̱.
Nainá ꞌnga katijna, kataꞌse‑la̱ kjoa̱jeya ni̱ta mé nó ko̱ ni̱ta mé ni̱chjin‑nioo̱. Nga̱ jè tíbatéxoma kiꞌta ko̱ mì kì kje̱heꞌtà ni̱chjin‑la̱ ni̱ta kjiá‑nioo̱, ti̱ꞌkoa̱á mì kì tsijen‑ni ñánda̱ tíjna, ngi tà jé ta̱jngo‑ni ra Nainá. Ko̱ꞌsín katama.
Ngaji̱ Timoteo ra koni tsa iꞌndí‑na̱ xin‑la, ya̱á singátsja‑la ꞌén kìi̱, koni ꞌsín kitsò xi̱ta̱ ra isìchjeén Nainá nga kiìchja̱ a̱ꞌta tsa̱ji, mé‑ni nga a̱ꞌta ꞌtse̱ ꞌén kìi̱, tsjá‑li ngaꞌñó nga nda si̱xá‑la̱ Nainá koni ꞌsín síxá jngo chíchàn.
Nda katakjiín‑li a̱ꞌta ꞌtse̱ Cristo ti̱ꞌkoa̱ nda katijna kjo̱bítsjen‑li. Tjín iꞌka xi̱ta̱ ra mì kì isìsin kjo̱bítsjen ra nda tjióo̱n. ꞌKoa̱á ꞌsín kjomà‑ni nga isìkitsón kjoa̱ ra makjiín‑la̱.
ꞌKoa̱á ꞌsín kjomàꞌtin jè Himeneo ko̱ Alejandro ra ꞌa̱n isíkítsa̱jnako̱ xi̱ta̱‑ni̱í, mé‑ni nga katakixi̱ya‑ni nga mì kì taxki̱ ki̱chja̱jno‑la̱ Nainá.
Jè kjoa̱ ra isa̱ ꞌñó machjeén, ꞌkoa̱á ꞌsín tíbiné‑no nga titsaꞌbatjiò ngaꞌtsì xi̱ta̱, ti̱nákjoa̱ꞌta‑la Nainá, ti̱ꞌkoa̱ titsaꞌba‑te‑la, ko̱ꞌsín ꞌtin‑la jè Nainá nga tse kjo̱nda kataꞌse‑la̱ ra jè a̱ꞌta ꞌtse̱ ngaꞌtsì xi̱ta̱ ra tjín nga tjíjtsa i̱sàꞌnde.
Machjeén‑ní nga kítsaꞌbatjié ra xi̱ta̱xá ítjòn títsa̱jna ko̱ ngaꞌtsì ra kjo̱téxoma tjíya tsja, mé‑ni nga ꞌnchán ki̱tsa̱jna‑né ti̱ꞌkoa̱á ta̱fi ta̱fi si̱jché ijo‑ná ti̱ꞌkoa̱á jcha̱xkén Nainá ko̱ jcha̱xkén kjoa̱ ra nda tjióo̱n.
ꞌKia̱ nga ko̱ꞌsín ꞌsie̱én, ndaá tjín ko̱ ndaá sasén‑la̱ Nainá ra bachrjekatjì‑ná kjo̱hiꞌin.
Nainá, jè ra mejèn‑la̱ nga ngaꞌtsì xi̱ta̱ ki̱tjokajin kjo̱hiꞌin ti̱ꞌkoa̱ si̱jin‑la̱ kóꞌsín tjín ra ngi kjo̱hixi̱.
Jngoó‑ni ra Nainá; ti̱ꞌkoa̱á ta jngoó ma‑ni xi̱ta̱ ra chja̱tjì‑ná a̱ꞌta ꞌtse̱ Nainá, jè xi̱ta̱ ra Jesucristo ꞌmì.
ꞌKia̱ nga ijchò ni̱chjin nga ko̱ꞌsín tjínda‑la̱ Nainá, Jesucristo kitsjà kjo̱tjó ijo‑la̱ nga ꞌken mé‑ni nga kjóchjítjì‑ni ngaꞌtsì xi̱ta̱. ꞌKoa̱á ꞌsín kiꞌsìn Nainá mé‑ni nga kjomà kijtse‑ni ngaꞌtsì xi̱ta̱.
ꞌA̱án kjonga̱tsja jè xá ra̱kìi̱ nga ꞌa̱n tsikíxáya‑na Cristo, nga kichjàya ꞌén nda‑la̱ ti̱ꞌkoa̱ kokon‑yá‑la̱ jñà ra mì tsa xi̱ta̱ judío nga ko̱kjiín‑la̱ a̱ꞌta ꞌtse̱ Cristo ti̱ꞌkoa̱ ske̱ ra kjo̱hixi̱. ꞌÉn kixi̱í ra tíxin‑la, mì tsa ꞌén ndiso‑jìn.
Ti̱ꞌkoa̱ jñà íchjín, jñà nikje ra nda bakèn‑la̱ katjaya. Chi chiba kátínda ijo‑la̱ mé‑ni nga mì xi̱ta̱ ꞌcho sko̱òtsíjen‑jnó‑ni. Kì jñà nikje ra ꞌñó chjí‑la̱ faya. Kì taxki̱ bíꞌta sko̱ ko̱ ya̱ ijo‑la̱ tsajmì ra ꞌñó chjí koni ki̱cha̱ oro ko̱ perla.
Tà isa̱á jñá kataꞌsín xá ra nda tjín koni ꞌsín bakèn‑la̱ jñà íchjín ra bexkón Nainá.
Jñà íchjín jyó katitsa̱jna ꞌkia̱ nga chitáꞌyá ꞌén‑la̱ Nainá; kataꞌnchréhijon‑la̱ jè ra bakón‑ya.
ꞌA̱n, mì kì tsjaꞌndée̱ nga jñà íchjín ko̱tèxoma‑la̱ jñà ra xi̱ta̱ ꞌxi̱n ti̱ꞌkoa̱ nga jñà ko̱kòn‑ya‑la̱. Jñà íchjín, jyó katitsa̱jna.
Tà nga̱tjì‑la̱ jè Nainá, ítjòn tsikínda Adán, ko̱ a̱skaán tsikínda Eva.
Mì tsa jè Adán ra ichìndo̱cha̱‑la̱; jé chjo̱ón‑ní. ꞌKoa̱á ꞌsín kjomà‑ni nga isakò jé‑la̱.
Tanga jñà íchjín, tsa si̱hitjasòn koni ꞌsín mejèn‑la̱ Nainá nga ꞌse̱‑la̱ i̱xti, ki̱tjokajiín kjo̱hiꞌin. Machjeén‑ní nga ngi nda tjín ikon nga ko̱kjiín‑la̱ a̱ꞌta ꞌtse̱ Cristo, ti̱ꞌkoa̱ ꞌse̱‑la̱ kjo̱tsjacha, ko̱ tsje kítsa̱hijyoko̱ Nainá nga nda si̱ìjchá ijo‑la̱.
Jè ꞌén ra̱kìi̱, ngi ꞌén kixi̱‑ní: tsa tjín jngo xi̱ta̱ ra mejèn‑la̱ xá nga na̱xi̱ndá‑la̱ Nainá si̱ìkinda̱, ꞌñó nda tjín xá ra mejèn‑la̱.
Jè xi̱ta̱ ra síkinda̱ na̱xi̱ndá‑la̱ Nainá machjeén‑ní nga nda ꞌsi̱in mé‑ni nga nì yá ra ꞌcho ki̱tso̱‑la̱. Jngoó chjo̱ón ꞌse̱‑la̱; jngo xi̱ta̱ ra inda tjín ikon; xi̱ta̱ ra nda kosòn‑la̱ ijo‑la̱; xi̱ta̱ ra ꞌyaxkón nga ndaá tísíjchá ijo‑la̱; ra ndaá sísin‑la̱ xi̱ta̱ ra bijchójkon niꞌya‑la̱; xi̱ta̱ ra nda ma‑la̱ bakón‑ya;
ra mì tsa xi̱ta̱ ꞌchi̱; ra mì tsa xi̱ta̱ kjaán‑ko̱; ra mì tsa to̱n chijé matsjake. Jé machjeén xi̱ta̱ ra nda xi̱ta̱, ra mì kjo̱si sísin, ra mì tsa to̱n kájno‑la̱.
Machjeén‑ní nga nda ko̱tèxoma ya̱ niꞌya‑la̱; ko̱ jñà i̱xti‑la̱ nda katasíkixi̱, mé‑ni nga si̱hitjasòn‑la̱ ko̱ nda ske̱xkón xi̱ta̱ xákjín.
Tsa mì kì ma‑la̱ batéxoma niꞌya‑la̱, ¿kóꞌsín ka̱ma si̱ìkinda̱‑ni xi̱ta̱ na̱xi̱ndá‑la̱ Cristo?
Jè xi̱ta̱ ra síkinda̱ na̱xi̱ndá‑la̱ Nainá jé machjeén ra ijye kjotseé kjokjiín‑la̱, mé‑ni nga mì ꞌnga ikon ko̱ma‑ni a̱skan‑nioo̱ nga mì kjo̱hiꞌin sa̱kò‑la̱ koni ꞌsín kjomàꞌtin jè xi̱ta̱‑ni̱í.
Machjeén‑ní nga nda si̱ìjchá ijo‑la̱ mé‑ni nga ske̱xkón‑ni xi̱ta̱ ra mì kì makjiín‑la̱ a̱ꞌta ꞌtse̱ Cristo, nga mì ꞌcho kíjna, nga mì jè xi̱ta̱‑ni̱í si̱ìkijne‑la̱.
ꞌKoa̱á ti̱ꞌsín tjín ꞌtse̱ xi̱ta̱ ra si̱hitjasòn xá nga ko̱si̱ko̱ꞌta xi̱ta̱ na̱xi̱ndá‑la̱ Nainá; jñá machjeén xi̱ta̱ ra ꞌyaxkón nga ndaá i̱nchisíjchá ijo‑la̱; mì kì ko̱ma si̱ìkaatjìya‑la̱ ꞌén ra ki̱chja̱. Mì kì ko̱ma xán ko̱hijtako̱; mì kì ko̱ma to̱n chijé ko̱tsjake.
Machjeén‑ní nga nda katafìꞌta‑la̱ kjoa̱ ra tjíꞌma ra ijye tsakón Nainá koni ꞌsín makjiín‑ná ra a̱ꞌta ꞌtse̱ Cristo. Ti̱ꞌkoa̱ machjeén‑ní nga tsje katasíkítsa̱jna kjo̱bítsjen‑la̱.
Jñà xi̱ta̱ ra si̱hitjasòn xá nga ko̱si̱ko̱ na̱xi̱ndá‑la̱ Nainá, ítjòn katachíꞌta tsa nìmé kjoa̱ tjín‑la̱, a̱kjòn ꞌkia̱á katasíhitjasòn.
ꞌKoa̱á ti̱ꞌsín tjín ꞌtse̱ íchjín; jñá machjeén ra ꞌyaxkón nga ndaá i̱nchisíjchá ijo‑la̱; jñà ra mì ꞌén ndiso chja̱; jñà ra inda tjín ikon; jñà ra nda síhitjasòn ijye ta mé kjoa̱‑nioo̱.
Jñà xi̱ta̱ ra si̱hitjasòn xá nga ko̱si̱ko̱ na̱xi̱ndá‑la̱ Nainá, machjeén‑ní nga tà jngoó chjo̱ón ꞌse̱‑la̱; nda katatéxoma‑la̱ i̱xti‑la̱ ko̱ xi̱ta̱ ra tjíhijyo ya̱ niꞌya‑la̱.
Jñà xi̱ta̱ ra nda si̱hitjasòn xá kìi̱, isa̱á nda jcha̱xkón ko̱ isa̱á ꞌñó nda ꞌse̱ ikon koni ꞌsín makjiín‑la̱ a̱ꞌta ꞌtse̱ Cristo Jesús.
Mején‑na nga íjkon ndi̱to̱n‑la, tanga tsa kií ni̱chjin‑la̱ ki̱chjin‑na, ꞌkoa̱á ma‑ni nga tíbindá‑la xa̱jo̱n ra̱kìi̱,
mé‑ni nga jcha̱‑ni kóꞌsín ki̱tsa̱jnake̱é xi̱ta̱ xàngie̱é ya̱ a̱jin na̱xi̱ndá‑la̱ Nainá ra tíjnakon. Jñà xi̱ta̱ na̱xi̱ndá‑la̱ Nainá, ya̱á tjíya tsja ꞌén kixi̱‑la̱ Nainá.
Ngi ꞌén kixi̱‑ní nga ꞌñó jeya tíjna jè kjoa̱ ra tjíꞌma‑la̱ Nainá ra ijye tsakón koni ꞌsín nga ꞌyaxkén Nainá. Kií tsò:
Nainá, xi̱ta̱á kjomà nga ꞌji i̱ i̱sàꞌnde,
a̱ꞌta ꞌtse̱ Inìma̱ Tsje‑la̱ kijchaá‑la̱ nga tjín‑la̱ kjo̱hixi̱,
jñà ìkja̱li̱ kijtse‑ní;
ꞌén‑la̱, kiꞌsena̱jmíya‑la̱ ngaꞌtsì ra mì tsa xi̱ta̱ judío;
nga tjíjtsa i̱sàꞌnde kjokjiín‑la̱ xi̱ta̱ a̱ꞌta ꞌtse̱ Cristo;
jeyaá itjábétjò‑ni ján ngajmi.
Jñá kji̱ꞌnchré‑la̱ xi̱ta̱ ndiso ra jò i̱sén tjín‑la̱. Xi̱ta̱ kìi̱, nga ijye kjótájajín kjo̱bítsjen‑la̱, mì ti̱ kinda̱ fìko̱‑ni kjoa̱ꞌcho ra i̱nchiꞌsín.
Jñà xi̱ta̱ kìi̱, mì kì tsjáꞌnde nga ki̱xan xi̱ta̱. Ti̱ꞌkoa̱á tjín tsajmì ra ma chine, ra mì kì tsjáꞌnde nga ko̱ma chji̱ne̱. Tanga tsajmì kìi̱, Nainá tsikínda nga tjínè‑la̱ nga ko̱ma ski̱ne̱ xi̱ta̱ ra makjiín‑la̱ ko̱ ra nda be kjo̱hixi̱. ꞌKia̱ nga ski̱ne̱, ki̱chja̱ꞌtá‑la̱ Nainá nga ki̱tso̱‑la̱: “Tse kjo̱nda kataꞌse‑li Na̱ꞌìn a̱ꞌta ꞌtse̱ tsajmì kìi̱.”
Ngaꞌtsì tsajmì ra Nainá tsikínda, nda‑ní, mì kì ko̱ma ki̱náchrjengieé. Ko̱maá si̱chjeén ijyeé tsa ki̱nákjoa̱ꞌtá‑lá Nainá ꞌkia̱ nga si̱chjeén nga ꞌkín‑lá: “Tse kjo̱nda kataꞌse‑li Na̱ꞌìn.”
Jè ꞌén‑la̱ Nainá sítsjeé tsajmì, ko̱ ti̱ꞌkoa̱á matsjeé‑te ꞌkia̱ nga nakjoáꞌta‑lá Nainá.
Ji̱, tsa ko̱ꞌsín ko̱kón‑ya‑la̱ jñà xi̱ta̱ xàngie̱é kjoa̱ kìi̱, ꞌñó nda si̱xáꞌta‑la̱ Cristo Jesús. ꞌÑó nda si̱jin‑isa‑li kjo̱bítsjen a̱ꞌta ꞌtse̱ ꞌén ra makjiín‑ná ko̱ kjo̱bítsjen ra nda tjín ra nda tjiꞌmìtji̱ngi‑la̱.
Tanga kì taxki̱ nisin‑la̱ ꞌén jchínga ꞌtse̱ i̱sàꞌnde ra nìmé chjí‑la̱ ra tà kjo̱bítsjen‑la̱ xi̱ta̱. Tinè‑la̱ ijo‑li nga jcha̱xkín Nainá.
Tsa kínè‑lá ijo‑ná nga ꞌki̱‑lá ngaꞌñó, sa̱kó chiba‑la̱ kjo̱nda, tanga tsa kínè‑lá inìma̱‑ná nga nda jcha̱xkén Nainá, isa̱á sa̱kó‑ná kjo̱nda ra machjeén‑ná nga kiꞌta ni̱chjin. Sa̱kó‑ná kjo̱nda i̱ a̱ꞌta nangi ko̱ ján ngajmi.
ꞌÉn kìi̱, ꞌén kixi̱‑ní. Machjeén‑ní nga katakjiín ijye‑la̱ xi̱ta̱.
Kií ko̱ꞌsín biné‑ilá xá ijo‑ná, ti̱ꞌkoa̱ nìkjieén kjo̱hiꞌin, nga̱ jé i̱nchichiñá‑lá Nainá ra tíjnakon ra ma‑la̱ bachrjekàjin kjo̱hiꞌin ngaꞌtsì xi̱ta̱. Tanga tà jñá kjón ki̱tjokajin kjo̱hiꞌin jñà ra makjiín‑la̱ a̱ꞌta ꞌtse̱ Cristo.
Ko̱ꞌsín ta̱te̱xoma‑la̱ xi̱ta̱, ti̱ꞌkoa̱ ko̱ꞌsín ta̱kón‑ya‑la̱ ꞌén kìi̱.
Kì yá ra bachrjengi‑li ni̱ꞌsín isa̱ iꞌndí ra ji̱. Ya̱ a̱jin‑la̱ xi̱ta̱ ra makjiín‑la̱ a̱ꞌta ꞌtse̱ Cristo, ji̱í nda ꞌtin ítjìn mé‑ni nga ski̱íngi‑li xi̱ta̱ kóꞌsín nakjí, kóꞌsín nga ꞌnì, kóꞌsín nga tsjacha ꞌyi Nainá ko̱ xi̱ta̱, [kóꞌsín nga nda tíjna inìma̱‑li], kóꞌsín nga makjiín‑li a̱ꞌta ꞌtse̱ Nainá, ko̱ kóꞌsín nga tsje tjiníjchí ijo‑li ya̱ ngixko̱n Nainá.
Skanda ꞌkia̱ nga kijchòjkon‑la, ꞌkoa̱á ꞌsín ꞌti̱ìn: chjítáꞌyájin‑la̱ xi̱ta̱ ꞌén‑la̱ Nainá; ko̱ꞌsín tinè‑la̱ nga ꞌñó kataꞌbé‑la̱ ikon; ti̱ꞌkoa̱á ta̱kón‑ya‑la̱.
Kì niìjchaàjin nga si̱xáꞌta‑la̱ Nainá a̱ꞌta ꞌtse̱ kjo̱tjò ra itjábé‑li ꞌkia̱ nga jñà xi̱ta̱ jchínga‑la̱ na̱xi̱ndá‑la̱ Nainá tsakásòn‑li tsja nga jñà kiìchja̱ ngajo‑la̱ Nainá a̱ꞌta tsa̱ji.
A̱ꞌta ꞌtse̱ kjoa̱ kìi̱, kjiꞌtá ni̱chjin chjítáꞌyáki̱i, ti̱ꞌkoa̱ ti̱xáki̱i mé‑ni nga ske̱‑ni xi̱ta̱ nga tímajchíngako̱‑ní kjoa̱ kìi̱.
Nda ti̱kondi̱i ijo‑li mé ra ꞌnì. Ti̱ꞌkoa̱ ꞌti̱ìn kinda̱ jè ꞌén ra bakon‑ya‑la̱ xi̱ta̱. Kixi̱ ti̱jni. Tsa ko̱ꞌsín si̱hitjasìn, ngaji̱ kítjo̱kajin‑ní kjo̱hiꞌin; ti̱ꞌkoa̱á ki̱tjokajiín jñà xi̱ta̱ ra ꞌnchré‑li.
Jè ra ijye nàmi̱híꞌxtín, kì taxki̱ nikjaká‑la̱; ꞌkoa̱á ꞌsín ꞌtèna̱jmíya‑la̱ koni tsa na̱ꞌìn‑li ma; ti̱ꞌkoa̱ jñà ra isa̱ i̱xti, ꞌkoa̱á ꞌsín ꞌtèna̱jmíya‑la̱ koni tsa i̱xti ꞌndsì ma.
Jñà ndí íchjín ra ijye na̱híꞌxtín, ꞌkoa̱á ꞌsín ꞌtèna̱jmíya‑la̱ koni tsa na̱‑li ma. Jñà ra i̱xti íchjín‑isa, ꞌkoa̱á ꞌsín ꞌtèna̱jmíya‑te‑la̱ koni tsa tichji ma, ko̱ ngi tsje katijna kjo̱bítsjen‑li.
Ti̱si̱ko̱o jñà íchjín ra ijye ꞌken ꞌxi̱n‑la̱, tsa ngi kixi̱ kjoa̱ nga tsìn yá ra basìko̱ꞌta.
Tsa tjín íchjín ra ijye ꞌken ꞌxi̱n‑la̱ ra tjín‑la̱ i̱xti, ko̱ tsa i̱xti‑ndi̱í, jñà i̱xti kìi̱, ítjòn katasíhitjasòn ya̱ niꞌya‑la̱ kóꞌsín nga bexkón Nainá. Katasiko̱ xi̱ta̱ xákjén, mé‑ni nga tsjá ngajo‑ila̱ kjo̱tsjacha xi̱ta̱ jchínga‑la̱. Kjoa̱ kìi̱, ndaá tjín. ꞌKoa̱á ꞌsín sasén‑la̱ Nainá.
Jè chjo̱ón ra ijye ꞌken ꞌxi̱n‑la̱ ra kixi̱ kjoa̱ nga tíjna ta̱jngo, jé Nainá ꞌñó báꞌta ikon ko̱ ni̱chjin ko̱ ni̱tje̱n bítsaꞌba nga chja̱ꞌta‑la̱ Nainá.
Tanga jè chjo̱ón ra ijye ꞌken ꞌxi̱n‑la̱ ra kjo̱tsja ꞌtse̱ i̱sàꞌnde ra ꞌcho tjín tsjá‑la̱ ijo‑la̱, miꞌken‑ní a̱ꞌta ꞌtse̱ Nainá ni̱ꞌsín tíjnakon‑ni ijo‑la̱.
ꞌKoa̱á ꞌsín ta̱kón‑ya ijye‑la̱ kjoa̱ kìi̱, mé‑ni nga nda si̱ìjchá‑ni ijo‑la̱ nga mì yá ra ꞌcho ki̱tso̱‑la̱.
Tsa yá ra mì kì síkinda̱ xi̱ta̱ xákjén nga ko̱si̱ko̱, maꞌtsia̱ ítjòn‑ni jñà ra ya̱ títsa̱jnako̱ niꞌya‑la̱, tsa mì ko̱ꞌsín ko̱si̱ko̱ xákjén, mì kì i̱nchisíhitjasòn ꞌén ra makjiín‑la̱ a̱ꞌta ꞌtse̱ Cristo. Isa̱á ꞌcho i̱nchisíkítsa̱jna‑ni ijo‑la̱ nda mí ꞌkoa̱‑ni koni jñà xi̱ta̱ ra mì kì makjiín‑la̱ ꞌén‑la̱ Nainá.
Íchjín ra ijye ꞌken ꞌxi̱n‑la̱ ra si̱ꞌta xa̱jo̱n nga ko̱ma ki̱si̱ko̱, tà jñá‑ní ra tsato jàn‑kan nó tjín‑la̱ ra ngi kixi̱ tsikitsa̱jnako̱ ꞌxi̱n‑la̱.
Jñà ra ꞌya‑la̱ nga nda isíjchá ijo‑la̱ ꞌtse̱ xá ra nda tjín; tsa ndaá isíjchá i̱xti‑la̱, tsa ndaá isìsin‑la̱ xi̱ta̱ ra ijchòjkon niꞌya‑la̱, tsa tsiníjnoó ndsa̱ko̱ xi̱ta̱‑la̱ Cristo nga nda isìsin‑la̱, tsa tsasìko̱ó xi̱ta̱ ra kjoa̱ tjín‑la̱. Tsa ko̱ꞌsín isìhitjasòn ngaꞌtsì xá ra nda tjín ko̱ma si̱ꞌta xa̱jo̱n.
Tanga jñà íchjín ra ijye ꞌken ꞌxi̱n‑la̱ ra ꞌsa̱ i̱xti‑isa mì kì ko̱ma xa̱jo̱n si̱ꞌta. ꞌKia̱ nga ꞌxi̱n kjoa̱hajin‑la̱, mì tsa iꞌin ko̱ma‑la̱ nga ki̱nchaꞌtaxìn‑la̱ Cristo nga ki̱xan ìjngo ꞌká‑ni.
Tsa ko̱ꞌsín ꞌsi̱in, kjo̱hiꞌiín sa̱kò‑la̱ nga mì kì i̱nchisíhitjasòn koni ꞌsín kitsjà tsaꞌba nga ti̱ꞌsa̱ ítjòn.
Íchjín kìi̱, ti̱ꞌkoa̱á mangaá‑la̱ nga jndíi̱ ra ján minchimajto niꞌya. Maꞌtsè‑ní, mì tsa tà maꞌtsè. Ti̱ꞌkoa̱á ꞌén ndiso bíxkó. Fajin faꞌa kjoa̱ ra mì ya̱ bako̱‑la̱ ko̱ taxki̱ chja̱á ꞌén ra mì kì bakèn‑la̱.
ꞌA̱n, ꞌkoa̱á ꞌsín mejèn‑na nga katixan‑ni jñà íchjín ra ijye ꞌken ꞌxi̱n‑la̱ ra ꞌsa̱ i̱xti‑isa. Kataꞌse‑la̱ i̱xti. Nda katatéxoma ya̱ niꞌya‑la̱ mé‑ni nga mì ꞌcho ki̱tso̱‑ni ra kondra̱ fì‑ná.
Tsa jngo xi̱ta̱ ra makjiín‑la̱ ꞌén‑la̱ Nainá tsa tjín íchjín xákjén ra ijye ꞌken ꞌxi̱n‑la̱, machjeén‑ní nga katasiko̱ xákjén mé‑ni nga mì jè na̱xi̱ndá‑la̱ Cristo ꞌñó ska̱nè‑ila̱ xá. Jè na̱xi̱ndá‑la̱ Cristo ka̱ma ko̱si̱ko̱ jè chjo̱ón ra ijye ꞌken ꞌxi̱n‑la̱ ra ngi kixi̱ kjoa̱ nga iꞌin tíjna.
Jñà xi̱ta̱ jchínga ra nda batéxoma ya̱ na̱xi̱ndá‑la̱ Nainá, bakèn‑la̱ nga nda jcha̱xkón ko̱ ti̱ꞌkoa̱ ki̱si̱ko̱ꞌta mé ra machjeén‑la̱, maꞌtsia̱ko̱ kjòn‑ni jñà ra síxá nga chja̱ya ko̱ nga bakón‑ya ꞌén‑la̱ Nainá.
Xa̱jo̱n ra tjíꞌta ꞌÉn‑la̱ Nainá, ꞌkoa̱á ꞌsín tíchja̱ nga tsò: “Jè nchra̱ja̱ ra síxá, kì na̱ꞌya bìꞌa tsaꞌba.” Ti̱ꞌkoa̱á tjíꞌta‑te ra tsò: “Jè xi̱ta̱ ra síxá, machjeén‑ní nga katachjí‑la̱.”
Kì tà chjàn nisin‑la̱ tsa yá ra bángi xi̱ta̱ jchínga ra batéxoma ꞌtse̱ na̱xi̱ndá‑la̱ Nainá, tsa mì jò jàn ma‑ni xi̱ta̱ ra kijtse kjòn‑ni xko̱n kjoa̱ ra kjomà.
Tanga jñà ra bátsji-jé‑isa, ti̱kjaká‑la̱ ya̱ ngixko̱n ngaꞌtsì xi̱ta̱ na̱xi̱ndá‑la̱ Nainá, mé‑ni jñà xi̱ta̱ ra iꞌka, ꞌkoa̱á ꞌsín jtsa̱kjòn‑nì.
ꞌKoa̱á ꞌsín tíbiné‑la ya̱ ngixko̱n Nainá ko̱ Jesucristo ra tíjna ítjòn‑ná ko̱ ìkja̱li̱‑la̱ ra xá tsjahíjin‑ni, nda ti̱hitjasìn kjoa̱ kìi̱. Kì ni̱mé kjoa̱ ra bindajín ꞌkia̱ nga ti̱kjè ꞌya‑la̱ a kixi̱í kjoa̱. Kì tà iꞌka xi̱ta̱ chjaájin nga nda kíndajín‑la̱. Ngásòn nda tindajín ijye‑la̱.
Kì yá xi̱ta̱ ra taxki̱ chjaájin nga kjósòn‑la̱ ndsi̱i ꞌkia̱ nga ꞌki̱‑la̱ xá ya̱ a̱jin na̱xi̱ndá‑la̱ Nainá; nda ti̱kítsjen ítjìn mé‑ni nga mì ji̱ ko̱ko̱ꞌta‑li jé‑la̱ xi̱ta̱ ra kjꞌií. Tsje ti̱jni ra ji̱.
Nga ko̱ꞌsín ta ꞌchin tjín kiꞌta‑la̱ i̱ndsi̱ꞌbì, kì tà nandá ꞌyì, ti̱ꞌkoa̱á ꞌtio̱ chibi nandá xán ꞌtse̱ uva.
Tjín iꞌka xi̱ta̱ ra ti̱ꞌkia̱ ꞌya‑la̱ jé‑la̱ ꞌkia̱ nga ti̱kjè sindajín‑ni. Tanga ti̱ꞌkoa̱á tjín iꞌka ra a̱skan ꞌya‑la̱.
ꞌKoa̱á ti̱ꞌsín tjín xá ra nda tjióo̱n, tjín ra ndi̱to̱ón ꞌya‑la̱. Ti̱ꞌkoa̱á tjín xá ra nda tjióo̱n ra mì tsa ndi̱to̱n ꞌya‑la̱ tanga mì kì ka̱ma si̱jnaꞌma kiꞌta. Takó jcha̱á‑la̱ a̱skan‑nioo̱.
Ngaꞌtsì xi̱ta̱ na̱xi̱ndá‑la̱ Nainá ra chi̱ꞌnda títsa̱jnaꞌñó, nda katabexkón ni‑la̱ mé‑ni nga mì yá ra ꞌcho ki̱chja̱jno‑la̱ Nainá ko̱ jè ꞌén ra bakon‑yeé a̱ꞌta ꞌtse̱ Cristo.
Jñà xi̱ta̱ chi̱ꞌnda ra makjiín‑la̱ ni‑la̱ a̱ꞌta ꞌtse̱ Cristo, machjeén‑ní nga ti̱ꞌkoa̱ nda katabexkón‑te ni‑la̱, nga̱ ꞌndse̱é jo̱ó a̱ꞌta ꞌtse̱ Cristo. Ndaá katasíxá‑la̱, nga̱ ngásòn makjiín‑la̱ ꞌén‑la̱ Nainá ti̱ꞌkoa̱á tjín‑la̱ kjo̱tsjacha nga ꞌndse̱ jo̱ó.
Jñà ꞌén kìi̱, ta̱kón‑yi ti̱ꞌkoa̱ ti̱kaꞌbísìn.
Tsa tjín xi̱ta̱ ra kjꞌií tsò ꞌén ra bakón‑ya, nga mì tjíjngo ikon koni ꞌsín tsò ꞌén nda‑la̱ Jesucristo ra tíjna ítjòn‑ná, ti̱ꞌkoa̱ mì kì tjíjngo ikon a̱ꞌta ꞌtse̱ kjo̱téxoma nga ꞌyaxkén Nainá.
Xi̱ta̱ kìi̱, xi̱ta̱ ꞌngatakón‑ní, nìmé machi̱ya‑la̱. ꞌÑó tsjake nga bátiya‑ni ꞌén ra nìmé chjí‑la̱. Ya̱á nchrabá‑ni nga maxitakòn‑cheé xàngie̱é, nga bixkàn‑kjeé, nga nakjoájno‑lá xàngie̱é ꞌén ra ꞌcho tsò, ti̱ꞌkoa̱ ꞌcho níkítsjeén a̱ꞌta ꞌtse̱ xi̱ta̱ ra kjꞌií.
Ti̱ꞌkoa̱á ya̱á nchrabá‑ni nga kjiꞌtá ni̱chjin nga i̱nchikjaán‑kjo jñà xi̱ta̱ ra mì kì kixi̱ síchjeén kjo̱bítsjen‑la̱ ko̱ mì kì tsa nda fìꞌta‑la̱ ra kjo̱hixi̱. ꞌKoa̱á ꞌsín síkítsjen, tsò‑ní: tsa nda jcha̱xkén Nainá, ya̱á sa̱kó‑ná to̱n. Ra ji̱, kì ꞌkoa̱á tjín kjoa̱ ra níkítsjin.
Kixi̱í kjoa̱, tseé kjo̱nda sakó‑la̱ xi̱ta̱ ꞌkia̱ nga bexkón Nainá, tsa ꞌkia̱ nga tsja tjín‑la̱ inìma̱‑la̱ mé ra tjín‑la̱.
Nga̱ ni̱mé ra kiꞌché ꞌkia̱ nga kitsieén i̱ i̱sàꞌnde. Ti̱ꞌkoa̱á ni̱mé ra ko̱híke̱é ꞌkia̱ nga ki̱yé.
Tsa tjín‑ná tsajmì ra chineé ko̱ tsa tjín‑ná nikje ra tsjayeé, machjeén‑ní nga tsja ꞌse̱‑ná ko̱ kíjngo‑lá takén.
Tanga jñà xi̱ta̱ ra kjoa̱nchi̱ná mejèn‑la̱, nda mí be‑ni, ya̱á síkijne‑la̱ kjoa̱ ra ꞌcho tjín, koni tsa ꞌkia̱ jngo cho̱ kangi chi̱n. Jñà ꞌñó ma mejèn‑la̱ kjoa̱ ra ni̱mé chjí‑la̱ ra ꞌcho síko̱‑ná. Tanga jñà kjoa̱ kìi̱ síkitsón ko̱ síjchijaá xi̱ta̱.
ꞌKia̱ nga to̱n matsjacheé, ya̱á maꞌtsia̱‑ni kjoa̱ ꞌtse̱ jé ko̱ ngaꞌtsì kjoa̱ ra ꞌcho tjióo̱n. Tjín iꞌka xi̱ta̱ ra tà nga̱tjì‑la̱ tse to̱n mejèn‑la̱ ꞌse̱‑la̱, ijyeé tsinchaꞌtaxìn‑la̱ kjoa̱ ra makjiín‑ná a̱ꞌta ꞌtse̱ Cristo. ꞌKoa̱á ꞌsín ma‑ni nga ti̱jñà ꞌñó i̱nchitsjá‑ila̱ kjo̱hiꞌin ijo‑la̱.
Tanga ngaji̱ ra xi̱ta̱‑la̱ Nainá ꞌmì‑li, ti̱se̱nꞌtaxìn‑la̱ ngaꞌtsì kjoa̱ kìi̱. Jè ꞌtin‑tji̱ngi‑la̱ ra kjo̱hixi̱. Jcha̱xkín Nainá. Nda katakjiín‑li a̱ꞌta ꞌtse̱ Cristo. Kataꞌse‑li kjo̱tsjacha. Tsejta katama inìma̱‑li nga ma‑li jchíñakji̱i, ko̱ indakjoa̱ ti̱kíjni inìma̱‑li.
Nda ti̱xkan‑tjì kjoa̱ ra makjiín‑ná a̱ꞌta ꞌtse̱ Cristo. Kì nìkíjna‑jìn ndi̱yá kixi̱ ꞌtse̱ kjo̱binachon ra mì feheꞌta ni̱ta kjiá‑nioo̱. Nga̱ kií xá kiìchja̱‑li Nainá. Ngaji̱ ijyeé ko̱ꞌsín nda kiꞌtsì ndsa̱ꞌbì ꞌkia̱ nga inìkixi̱yi ꞌén ra makjiín‑li a̱ꞌta ꞌtse̱ Cristo ya̱ ngixko̱n xi̱ta̱ ra kjìn ma‑ni nga kiíꞌnchré.
ꞌNdi̱ ꞌndi̱, jngo xá tíbiné‑la ya̱ ngixko̱n Nainá ra síkítsa̱jnakon ijye ni̱ta mé ra tjín, ti̱ꞌkoa̱ ya̱ ngixko̱n Jesucristo ra nda kitsjà tsaꞌba nga isìkixi̱ya ꞌén nda‑la̱ ꞌkia̱ nga kiìchja̱ ya̱ ngixko̱n Poncio Pilato.
ꞌKoa̱á ꞌsín tíbatexóma‑la, nda ti̱hitjasìn kjo̱téxoma kìi̱; kì ni̱mé nikaatjìya‑la̱ mé‑ni nga mì ko̱chrjengi‑li xi̱ta̱ skanda ꞌkia̱ nga kjꞌi̱í india‑ni Jesucristo ra tíjna ítjòn‑ná.
ꞌKia̱ nga ki̱jchò ni̱chjin‑la̱, jè Nainá, ꞌkoa̱á ꞌsín si̱hitjasòn ijye kjoa̱ kìi̱. Nga̱ ta jè ta̱jngoó‑ni ra ꞌñó tíbatéxoma ko̱ nga tse kjo̱nda tíjnajin ra jè. Jé tíjna ítjòn‑la̱ jñà ra xi̱ta̱xá ítjòn títsa̱jna, ti̱ꞌkoa̱ tíjna ítjòn‑la̱ jñà ra xi̱ta̱ ítjòn títsa̱jna.
Ta̱jngoó Nainá ra xá ko̱ꞌsín tíjna‑ni nga mì kì biya. Ya̱á tíjnajin kjoa̱hisen ñánda̱ nga mì yá ra ko̱ma ki̱jchò kaꞌta‑la̱. Ni̱ kjè sa jngo xi̱ta̱ be, ni̱ mì kì tjíꞌnde‑la̱ nga ske̱. Nainá, kjiꞌtá ni̱chjin jeya katijna. Kataꞌyaxkón kjo̱téxoma‑la̱ ni̱ta kjiá‑nioo̱. Ko̱ꞌsín katama.
Jñà xi̱ta̱ nchi̱ná ra tjín i̱ i̱sàꞌnde, ꞌkoa̱á ꞌsín ꞌñó tìꞌtin: kì báꞌnga‑la̱ ikon. Kì ya̱ maꞌñóꞌta ikon kjoa̱nchi̱ná ra tjín‑la̱ ra tà ndi̱to̱n feheꞌta. Jè katamaꞌñóꞌta ikon Nainá ra tíjnakon, nga̱ jé tsjá ijye‑ná ra machjeén‑ná, skanda síkatoné‑la̱ mé‑ni nga ko̱ kjo̱tsja‑ná si̱chjeén tsajmì ra tsjá‑ná.
Ko̱ꞌtìn‑la̱, kjo̱nda kataꞌsín. Kataꞌse‑la̱ kjoa̱nchi̱ná ya̱ ngixko̱n Nainá a̱ꞌta ꞌtse̱ kjo̱nda ra ꞌsi̱in. Kì kjo̱xkon fíꞌká, ngi ko̱ó inìma̱‑la̱ katatsjá i̱tsé‑la̱ xákjién mé ra tjín‑la̱.
Ngaji̱ Timoteo, nda ti̱hitjasìn ꞌén nda‑la̱ Nainá ra ji̱ kjonga̱tsji. Kì jñà naꞌyá‑la̱ ꞌén ndiso ra nìmé chjí‑la̱, ko̱ kì jñà nisin‑la̱ kjoa̱ ra chitiya‑ná ꞌtse̱ kjo̱chji̱ne̱ ra ꞌén ndiso.
Tjín iꞌka xi̱ta̱ ra ko̱tjín kjo̱bítsjen fìtji̱ngi‑la̱. ꞌKoa̱á ma‑ni minchaꞌtaxìn‑la̱ kjoa̱ ra makjiín‑ná a̱ꞌta ꞌtse̱ Cristo.
Nainá katasíchikonꞌtin‑li. Ko̱ꞌsín katama.
ꞌA̱n Pablo, tíbindá‑la̱ xa̱jo̱n ra̱kìi̱, ꞌa̱n ra ko̱ꞌsín tsikíxáya‑na Jesucristo koni ꞌsín nga kjomejèn‑la̱ Nainá. ꞌKoa̱á ꞌsín kitsjà tsaꞌba Nainá nga kíjnakoón inìma̱‑ná ra a̱ꞌta ꞌtse̱ Cristo Jesús.
Ngaji̱ Timoteo ra ꞌñó matsjake̱‑la koni tsa iꞌndí‑na̱ xin‑la, Nainá ra Na̱ꞌín‑ná ma ko̱ jè Jesucristo ra tíjna ítjòn‑ná katatsjá‑li kjo̱nda, katamahi̱ma̱ke‑li, kataꞌse‑la̱ kjo̱ꞌnchán a̱jin inìma̱‑li.
ꞌKia̱ nga bítsjen‑na ra a̱ꞌta tsa̱ji nga kjiꞌtà ni̱chjin, ko̱ ni̱chjin ko̱ ni̱tje̱n chjàꞌtà‑la̱ Nainá nga tsja‑la̱ kjo̱nda, nga ngi tsjeé tjín kjo̱bítsjen‑na̱ nga bexkóo̱n koni ꞌsín kijtsexkón jñà xi̱ta̱ jchínga‑na̱.
ꞌKia̱ nga bítsjen‑na kjoa̱ ꞌtse̱ ndáxkìn, sí mejèn‑na nga ska̱jieén mé‑ni nga ko̱tsja‑ila̱ inìma̱‑na̱.
Bítsjeén‑na nga ngi ndaá makjiín‑li ra a̱ꞌta ꞌtse̱ Cristo koni ꞌsín kjokjiín ítjòn‑la̱ na̱híꞌxtín‑li ra ꞌmì Loida ko̱ jè Eunice ra a̱má‑li ma. ꞌA̱n, ꞌkoa̱á ꞌsín kixi̱ tjíjin‑na nga ti̱ꞌkoa̱á ngaji̱ nda makjiín‑li.
Kií ko̱ꞌsín tísíkítsjen‑la nga isa̱ nda ti̱chjiín kjo̱tjò ra kitsjà‑li Nainá nga nda ti̱xá‑la̱, jè kjo̱tjò ra itjábé‑li ꞌkia̱ nga ꞌa̱n tsakasón‑la ndsa̱.
Nainá, mì tsa inìma̱ ra tsakjón kitsjá‑ná. Jé kitsjá‑ná Inìma̱ Tsje‑la̱ ra tsjá‑ná ngaꞌñó, tsjá‑ná kjo̱tsjacha, ti̱ꞌkoa̱ tsjá‑ná kjo̱bítsjen kóꞌsín ꞌsie̱én nga kixi̱ si̱jché ijo‑ná.
Kií nga̱tjì‑ila̱, kì masabà‑li nga nakjoáki̱i xi̱ta̱ a̱ꞌta ꞌtse̱ Jesucristo ra tíjna ítjòn‑ná. Ti̱ꞌkoa̱ kì masabà‑li ra a̱ꞌta tsa̱ꞌa̱n nga nda̱yá tíjnaꞌya tà nga̱tjì‑la̱ nga ya̱ síxáꞌta‑la̱ Na̱ꞌín‑ná. Ti̱kjiín‑ko̱‑ná kjo̱hiꞌin ra a̱ꞌta ꞌtse̱ ꞌén nda‑la̱ Cristo. Jé Nainá tsjá‑li ngaꞌñó ra ko̱chjeén‑li.
Nainá, ijyeé tsachrjekàjin‑ná kjo̱hiꞌin. Kií xá kiìchja̱‑ná nga tsje si̱jché ijo‑ná. Mì tsa kií‑ni nga nda kiꞌnié. Ki‑ní nga ko̱ꞌsín kjomejèn‑la̱ Nainá, ti̱ꞌkoa̱ kitsjá‑ná kjo̱nda‑la̱ ra a̱ꞌta ꞌtse̱ Cristo skanda ti̱ꞌsa̱ tjàꞌtsin‑la̱ kjoa̱, ꞌkia̱ nga ti̱kje sinda i̱sàꞌnde.
ꞌNdi̱ ꞌndi̱, Nainá ijyeé tsakón kjo̱nda‑la̱ nga ijye ꞌji Jesucristo ra bachrjekàjin‑ná kjo̱hiꞌin. Tsjahíxín‑ná ngaꞌñó‑la̱ kjo̱biya. Ra a̱ꞌta ꞌtse̱ ꞌén nda‑la̱ Cristo, tsakón‑ná kjo̱binachon ti̱ꞌkoa̱ tsakón‑ná nga mì tsa jngó kjá ki̱yé ni̱ta kjiá‑nioo̱.
Nainá, ꞌa̱án isìnga̱tsja‑na xá ra̱kìi̱ nga ꞌa̱n kichjàya ꞌén nda‑la̱ Cristo. Tsikíxáya‑na a̱ꞌta ꞌtse̱ xá‑la̱ nga ꞌa̱n kokon‑yá‑la̱ jñà ra mì tsa xi̱ta̱ judío.
Tà nga̱tjì‑la̱ ꞌén ra ꞌa̱n chjàya tseé kjo̱hiꞌin tísikjiáa̱n. Tanga mì kì masabà‑na. Ijyeé tjíjin‑na nga a̱ꞌta ꞌtse̱ Cristo makjiín‑na. Ti̱ꞌkoa̱á ndaá tjíjin‑na nga ta̱ jngoó jè Nainá tjín‑la̱ ngaꞌñó nga nda si̱ìkinda̱ jè xá ra ꞌa̱n isìnga̱tsja‑na skanda jè ni̱chjin ꞌkia̱ nga kjꞌi̱í india‑ni Jesucristo.
Nda tijin‑takìn ꞌén nda ra ꞌa̱n tsakon‑yá‑la koni ꞌsín tjín ꞌén ra makjiín‑ná ko̱ kjo̱tsjacha ra tjín‑ná nga Cristo titsa̱jnake̱é.
Nda ti̱hitjasìn xá ra nda tjín ra ji̱ kjonga̱tsji. Jé ko̱si̱ko̱‑li Inìma̱ Tsje‑la̱ Nainá ra tíjnajin inìma̱‑ná.
Ijyeé tjíjin‑li, ngaꞌtsì ra títsa̱jna ya̱ nangi Asia, ijyeé kitsjin‑tákon‑na, koni jè Figelo ko̱ Hermógenes.
Nainá katahi̱ma̱ke xi̱ta̱ ra tjíhijyo ya̱ niꞌya‑la̱ Onesíforo. Kjìn ꞌka̱ ꞌji síje ikon‑na. Mì kì kjosabà‑la̱ ni̱ꞌsín nda̱yá tíjna̱ꞌya.
Tà isa̱á, ꞌkia̱ nga ꞌji i̱ Roma ꞌñó tsakátsji‑na skanda nga isakò‑la̱ ñánda̱ tíjna̱.
Na̱ꞌín‑ná katahi̱ma̱ke jè Onesíforo ꞌkia̱ nga ki̱jchò ni̱chjin‑la̱ Nainá. Ngaji̱ ijyeé nda tjíjin‑li, ndaá tsasìko̱‑ná ya̱ Éfeso.
Ngaji̱ Timoteo ra koni tsa iꞌndí‑na̱ xin‑la, ꞌti̱ ngaꞌñó‑la̱ ijo‑li a̱ꞌta ꞌtse̱ kjo̱nda ra tsjá Jesucristo nga jè titsa̱jnake̱é.
Jè ꞌén ra kinaꞌyá‑ná ꞌkia̱ nga kíchjàya ya̱ ngixko̱n xi̱ta̱ ra kjìn ma‑ni nga kiíꞌnchré, ta̱kón‑ya‑la̱ ra xi̱ta̱ kixi̱ ra nda ko̱ma‑te‑la̱ ko̱kòn‑ya‑la̱ xi̱ta̱ ra kjꞌií.
Ngaji̱ Timoteo, ti̱kjiín‑ko̱‑ná kjo̱hiꞌin nga nda tjiꞌmiꞌta‑la̱ Jesucristo koni jngo chíchàn ra síkjiín kjo̱hiꞌin.
Jngo xi̱ta̱ ra chíchàn tísíhitjasòn, mì kì tjíꞌnde‑la̱ nga kjꞌií xá ska̱ájin ra tjín ya̱ i̱sàꞌnde, tjíné‑la̱ nga ya̱ si̱hitjasòn‑la̱ jè ra kitsjà xá‑la̱ mé‑ni nga nda kíjnako̱‑ni.
ꞌKoa̱á ti̱ꞌsín tjín a̱ꞌta ꞌtse̱ xi̱ta̱ ra síská. Tsa mì kì kixi̱ síská koni ꞌsín tjín kjo̱téxoma‑la̱ ra maská, mì kì tjábé‑la̱ chjí‑la̱.
Jè xi̱ta̱ ra bínè‑la̱ ijo‑la̱ nga nda síxá nga bítje̱ tsajmì tjé, ꞌkia̱ nga ijye majchá tsajmì, jé tjábé ítjòn chiba‑la̱ tsajmì ra majchá koni chjí‑la̱.
Ti̱kítsjin koni ꞌsín tíxin‑la. Jè Na̱ꞌín‑ná isa̱á nda si̱ichi̱ya‑la̱ kjo̱bítsjen‑li.
Ti̱kítsjin a̱ꞌta ꞌtse̱ Jesucristo jè ra jaáya‑ila̱ ya̱ a̱jin‑la̱ miꞌken, ra ya̱ nchrabá‑ni tje̱‑la̱ xi̱ta̱xá ítjòn ra tsiꞌkìn David. ꞌKoa̱á ꞌsín tsò ꞌén nda‑la̱ Cristo ra ꞌa̱n chjàya.
Ta kií nga̱tjì‑la̱ nga ko̱ꞌsín tísikjiáa̱n kjo̱hiꞌin nga kjo̱nda ꞌtse̱ xi̱ta̱ ra xá tsjahíjin‑ni Nainá, mé‑ni nga ti̱ꞌkoa̱á ki̱tjokajin‑ni kjo̱hiꞌin ra a̱ꞌta ꞌtse̱ Cristo Jesús; ꞌse̱é‑la̱ kjoa̱jeya ra mì kì feheꞌta ni̱ta kjiá‑nioo̱.
ꞌÉn kìi̱, ꞌén kixi̱‑ni nga tsò:
Nga ya̱ ꞌken‑ke̱é Cristo, ti̱ꞌkoa̱á ya̱á ki̱tsa̱jnakon‑ke̱é.
Tsa chíkjoa̱‑ná kjo̱hiꞌin ra ska̱jieén, ti̱ꞌkoa̱á ya̱á ko̱texomake̱é Cristo.
Tsa kixé; mì kì bexkon, jè, ꞌkoa̱á ti̱ꞌsín ki̱tso̱‑ná; mì kì bexkon‑no ra jiòn.
Tsa mì kì si̱hitjasén ꞌén ra nakjé, tanga ra jè Nainá si̱hitjasòn ꞌén ra chja̱.
Mì kì ko̱ma si̱ìkaatjìya‑la̱ ꞌén‑la̱ ra jè.
Ti̱kítsjen‑la̱ kjoa̱ kìi̱. Ti̱nákjoa̱ki̱i ya̱ ngixko̱n Nainá mé‑ni nga mì ta jñá koa̱atiya‑ni kjoa̱ ꞌtse̱ ꞌén. Jè kjoa̱ ra chitiya‑ni ni̱mé chjí‑la̱. Ta isa̱á síkitsón xi̱ta̱ ra ꞌnchré‑la̱.
ꞌÑó nda tinè‑la̱ ijo‑li mé‑ni nga nda ki̱jna‑ni ya̱ ngixko̱n Nainá. Nì mé ra ko̱sabà‑li nga ndaá tjín xá‑li ko̱ nga ndaá bakon‑yi ꞌén kixi̱‑la̱ Cristo.
Kì taxki̱ nakjoá‑jìn ꞌén ra mì kì sasén‑la̱ Nainá, ra nì mé chjí‑la̱. Jñà xi̱ta̱ ra ko̱ꞌsín chja̱, tà isa̱á ꞌñó minchaꞌtaxìn-isa‑la̱ Nainá.
Jñà ꞌén ra ꞌcho tsò, ꞌkoa̱á ꞌsín jngoya‑la̱ koni ꞌchin ra fiꞌndojno‑ni ijo‑ná. ꞌKoa̱á ꞌsín chja̱ jè Himeneo ko̱ Fileto,
nga̱ ijyeé tsinchaꞌtaxìn‑la̱ ra kjoa̱kixi̱ nga tsò: jè kjoa̱ ra faháya‑la̱ miꞌken ijyeé tsato‑ní. ꞌKoa̱á ma‑ni nga sískáya iꞌka‑la̱ xi̱ta̱ kjoa̱ ra makjiín‑la̱.
Tanga Nainá ijyeé tsikíjnaꞌñó tjàꞌtsin jngo kjoa̱ ra kixi̱ tíjna ñánda̱ nga tjíꞌta ꞌén ra tsò: “Nainá be‑ní yá xi̱ta̱‑ni ra ꞌtse̱”; ti̱ꞌkoa̱ tsò: “Ngaꞌtsì ra tsò: xi̱ta̱‑la̱ Cristo‑ná, katinchaꞌtaxìn‑la̱ kjoa̱ ra ꞌcho tjióo̱n.”
Jngo niꞌya ra je ꞌkioo̱, tjín tsajmì ra oro ko̱ plata. Ti̱ꞌkoa̱á tjín tsajmì ra yá, ko̱ ra niꞌnde. Tjín tsajmì ra ni̱chjin nchijòn machjeén, ko̱ tjín ra tà ꞌkia̱ machjeén ꞌkia̱ nga nda tíma.
Tsa si̱tsjeé kjo̱bítsjen‑ná nga ki̱nchaꞌtaxín‑lá kjoa̱ ra ꞌcho tjióo̱n, ꞌkoa̱á ꞌsín si̱ìchjeén‑ná Nainá koni jñà tsajmì tsje ra tà ꞌkia̱ machjeén ꞌkia̱ nga nda tíma, nga titsa̱jnandeé nga si̱hitjasén ni̱ta mé xá‑la̱ Nainá ra nda tjín.
Ngaji̱ Timoteo, ti̱se̱nꞌtaxìn‑la̱ kjo̱bítsjen ra ꞌcho tjióo̱n koni ꞌsín síkítsjen ra i̱xti. Kií ꞌtin‑tji̱ngi‑la̱ kjo̱hixi̱, ko̱ kjoa̱ ra makjiín‑ná a̱ꞌta ꞌtse̱ Cristo, ko̱ kjo̱tsjacha, ko̱ kjo̱ꞌnchán-tákon. Ko̱ꞌsín ꞌtin‑tji̱ngi‑la̱ kjoa̱ kìi̱, ko̱ xi̱ta̱ ra tsje tjín inìma̱‑la̱ nga chja̱ꞌta‑la̱ Nainá.
Kì jñà kjoa̱ táhijín nisin‑la̱ ra ni̱mé chjí‑la̱. Ijyeé nda tjíjin‑li kjoa̱ kìi̱, tà síkjaán‑kjoó‑ni xi̱ta̱.
Jngo chi̱ꞌnda‑la̱ Nainá mì kì machjeén nga ya̱ ska̱ájin ñánda̱ kjaán‑kjo xi̱ta̱. Ndaá katasíko̱ ijye ngaꞌtsì xi̱ta̱. Katijnanda nga ko̱kòn‑ya ꞌén‑la̱ Nainá. Katachíkjoa̱‑la̱ inìma̱‑la̱ ni̱ꞌsín tà mé kjoa̱ ra ko̱ka̱maꞌtin.
Ko̱ó kjo̱nda‑la̱ katasíkixi̱ya jñà ra xi̱ta̱ kondra̱, tsa kií ni̱chjin Nainá tsjá‑isa‑la̱ ni̱chjin nga si̱íkájno‑ni jé‑la̱, nga mì ti̱ jé koa̱àtsji‑ni, mé‑ni nga ko̱kjiín‑la̱ a̱ꞌta ꞌtse̱ kjo̱hixi̱.
ꞌKia̱ nga tjáꞌxa̱ngi‑ni xko̱n, ko̱maá ki̱tjokajin‑ni ya̱ kjoa̱ chònda̱cha̱‑la̱ xi̱ta̱‑ni̱í ya̱ ñánda̱ nga tjíꞌtáꞌñó‑la̱, nga mejèn‑la̱ ko̱ꞌsín si̱hitjasòn‑la̱ koni ꞌsín mejèn‑la̱ ra jè.
Ngaji̱ Timoteo, katasijin‑li jè ni̱chjin ꞌkia̱ nga ijye tímachraña nga kjꞌi̱í india‑ni Jesucristo, kjín sko̱ya kjoa̱ ꞌse̱ ra mì kì nda tjín.
Jñà xi̱ta̱ ra ꞌse̱, tà jñá ijo‑la̱ ꞌñó si̱ìsin‑la̱, jé to̱n ꞌñó ko̱tsjake, jñá ijo‑la̱ isa̱ nda si̱ìkítsa̱jna, xi̱ta̱ ꞌnga ikoón ko̱ma, ꞌñó ki̱chja̱jno‑la̱ Nainá ko̱ xi̱ta̱, mì kì kji̱ꞌnchréhijon‑la̱ xi̱ta̱ jchínga‑la̱, mì kì ko̱ma‑la̱ tsjá ngajo‑ni kjo̱nda, mì kì ske̱xkón Nainá.
Mì kì ko̱tsjake xákjín, jngó kjá mì kì si̱ije‑la̱ ikon, ꞌén ndisoó koa̱ànè‑la̱ xákjín, mì kì si̱ìkinda̱ ijo‑la̱ mé kjoa̱ ra ꞌsi̱in, xi̱ta̱ cho̱ó ko̱ma, kondra̱á ki̱ji̱‑la̱ kjoa̱ ra nda tjín,
kondra̱á ki̱ji̱‑la̱ xi̱ta̱ ra nda báko̱, mì tsa ítjòn si̱íkítsjen mé kjoa̱ ra ꞌsi̱in, ꞌñó ꞌnga ikon ko̱ma, jé ko̱tsjake kjoa̱ ra sasén‑la̱ ijo‑la̱, mì kì ko̱tsjake Nainá.
ꞌKoa̱á ꞌsín ꞌsi̱in koni tsa bexkón Nainá, tanga mì kì tsjáꞌnde nga jè ngaꞌñó‑la̱ Nainá si̱íxájin inìma̱‑la̱. Kì jñà nisin‑la̱ xi̱ta̱ kìi̱.
Jñà xi̱ta̱ kìi̱, bátsjiꞌnde‑la̱ nga ꞌfahaꞌsen ya̱ niꞌya‑la̱ íchjín ra mì kì bexkón ijo‑la̱ ko̱ ra tse jé tjín‑la̱ nga ma konda̱cha̱‑la̱. Íchjín kìi̱, ya̱á fìtji̱ngi‑la̱ kjoa̱ ra isa̱ ꞌcho tjín koni ꞌsín síjé ijo‑la̱.
Kjiꞌtá ni̱chjin i̱nchikotáꞌyá ꞌén xi̱tse̱, tanga ni̱jngo ni̱chjin bijchótji̱ngi‑la̱ kjo̱bítsjen‑la̱ nga machi̱ya‑la̱ ra kjo̱hixi̱.
Jñà xi̱ta̱ kìi̱, ꞌkoa̱á ti̱ꞌsín mincha ikon‑la̱ ra kjo̱hixi̱ koni ꞌsín kiꞌsìn xi̱ta̱ ra tsiꞌkìn Janes ko̱ Jambres nga tsincha ikon‑la̱ Moisés. Xi̱ta̱ kìi̱, jngó kjá ꞌcho tjín kjo̱bítsjen‑la̱. Bitjongi‑ní ya̱ ngixko̱n Nainá nga mì kì makjiín‑la̱ ra kjo̱hixi̱.
Tanga mì kì si̱ìkijne. Ki̱jchó ni̱chjin nga ske̱ ijye xi̱ta̱ kjoa̱ chi̱koán‑la̱. ꞌKoa̱á ꞌsín jcha̱ꞌtín‑la̱ koni jè Janes ko̱ Jambres.
Tjíjin‑li kóꞌsín ísikjiáa̱n kjo̱hiꞌin a̱ꞌta ꞌtse̱ Cristo ko̱ kóꞌsín mahatji̱ngi‑na xi̱ta̱ kondra̱, koni ꞌsín kjomàꞌtiaa̱n ya̱ ján na̱xi̱ndá Antioquía, Iconio ko̱ Listra. ¡Taxki̱ ndaá tsahatji̱ngi‑na xi̱ta̱, tanga jè Na̱ꞌín‑ná tsachrjejin ijyeé‑na ngaꞌtsì kjoa̱ kìi̱!
Kixi̱í kjoa̱, ngaꞌtsì xi̱ta̱ ra mejèn‑la̱ ske̱xkón Cristo Jesús, ꞌkoa̱á ti̱ꞌsín ꞌse̱‑la̱ kondra̱ nga koa̱àtji̱ngi‑la̱.
Tanga jñà xi̱ta̱ ra ꞌcho ꞌsín, ra konda̱cha̱, kjiꞌtá ni̱chjin, nga sa ꞌñó sa ꞌñó ꞌcho ꞌsi̱in nga sko̱ónda̱cha̱, ti̱ꞌkoa̱ jchónda̱cha̱á‑te‑la̱ ra jñà.
Tanga ra ji̱, ndaá kixi̱ tiki̱i jñà kjoa̱ ra ichitáꞌyí ra ijye ko̱ꞌsín nda kjokjiín‑li. Ijyeé tjíjin‑li yá ra tsakón‑ya‑li.
Skanda ti̱ꞌkia̱á‑ní nga ndí ti i̱tsé ꞌki, nga ꞌyaxkin Xa̱jo̱n Tsje ra tjíꞌta ꞌÉn‑la̱ Nainá, jè ra ma‑la̱ si̱ìchji̱ne̱‑li kóꞌsín kítjo̱kajin kjo̱hiꞌin nga makjiín‑li a̱ꞌta ꞌtse̱ Cristo Jesús.
Ngaꞌtsì ꞌén ra tjíꞌta Xa̱jo̱n‑la̱ Nainá, kjo̱bítsjen ꞌtse̱ Nainá‑ní. ꞌKoa̱á ꞌsín machjeén nga bakón‑ya‑ná, nga síkatsíjen‑ná kjoa̱ꞌcho ra ꞌnié, nga síkixi̱yanda‑ná, nga bakón‑ya‑ná kóꞌsín kixi̱ si̱jché ijo‑ná,
mé‑ni jién ra xi̱ta̱‑la̱ Nainá ꞌmì‑ná jngo kjá nda ki̱tsa̱jnandeé nga si̱hitjasén ijyeé ngaꞌtsì kjoa̱ ra nda tjín.
ꞌÑó tíbiné‑la ya̱ ngixko̱n Nainá ko̱ Jesucristo ra tíjna ítjòn‑ná jè ra jeya kjꞌi̱í india‑ni koni xi̱ta̱xá ítjòn nga ki̱ìndajín‑la̱ xi̱ta̱ ra títsa̱jnakon ko̱ ra ijye ꞌken.
Ti̱nákjoa̱yi ꞌén nda‑la̱ Cristo. Ti̱jnandi nga kiꞌta ni̱chjin ni̱ta kó chon. Ko̱ꞌtìn‑la̱ xi̱ta̱ ꞌkia̱ nga ꞌcho ꞌsi̱in; nda ti̱kixi̱yi; tìꞌtin nga ꞌñó kaꞌté‑la̱ ikon. ꞌKia̱ nga ko̱ꞌsín ꞌsi̱in, ꞌñó ꞌtè‑la̱ inìma̱‑li ti̱ꞌkoa̱ ko̱ó kjo̱nda‑li ta̱kón‑ya‑la̱.
Ki̱jchó ni̱chjin nga jñà xi̱ta̱ mì ti̱ kì ko̱kjiín‑la̱ nga kji̱ꞌnchré ꞌén nda ra kixi̱ tjín ra jién bakon‑yeé a̱ꞌta ꞌtse̱ Cristo. Tà isa̱á kjín maestro koa̱àtsji ra ko̱ꞌsín ko̱kòn‑ya‑la̱ koni ꞌsín jñà mejèn‑la̱ nga kji̱ꞌnchré.
Ki̱nchaꞌtaxìn‑la̱ ra kjo̱hixi̱, ko̱ jñá ki̱ji̱ꞌta‑la̱ ra taxki̱ kuendo̱ ꞌtse̱ xi̱ta̱ jchínga ra mì tsa kixi̱ kjoa̱.
Tanga ji̱ Timoteo, inda ꞌtè‑la takìn ni̱ta mé kjoa̱‑nioo̱, ti̱kjiín kjoa̱ ꞌtse̱ kjo̱hiꞌin, kií xá ꞌti̱ìn nga ti̱kaꞌbísìn ꞌén nda‑la̱ Cristo, nda ti̱hitjasìn xá ra ji̱ kjonga̱tsji.
ꞌA̱n, ijyeé títsja‑ná ijo‑na̱ koni jngo kjo̱tjò ꞌtse̱ Nainá. Ijyeé ijchó ni̱chjin‑la̱ nga ki̱yáa̱.
Ijyeé nda kískajàn‑tjìa̱ xá‑la̱ Cristo; ijyeé nda ísihitjásòo̱n xá ra ꞌa̱n kjonga̱tsja; ndaá tsakáti̱jnako̱ jè ꞌén ra ꞌa̱n makjiín‑na a̱ꞌta ꞌtse̱ Cristo.
ꞌNdi̱ ꞌndi̱, jè Cristo ra xi̱ta̱xá kixi̱ tíjna, tíjnatjò jngo‑la̱ koròna̱ ján ngajmi ra ꞌa̱n tsjá‑na tà nga̱tjì‑la̱ nga kixi̱ tsakáti̱jnako̱. ꞌKia̱ nga kjꞌi̱í india‑ni ra jè, mì tsa tà ꞌa̱n ra tjábé‑na, ti̱ꞌkoa̱á tjábé‑te‑la̱ ngaꞌtsì ra tjíjngo ikon nga i̱nchikoñá‑la̱ Na̱ꞌín‑ná.
Ti̱xátíyi nga ndi̱to̱n nchrabájchon‑ná.
Nga̱ jè Demas, ijyeé kitsjin‑tákon‑na. Jè ꞌñó matsjake kjoa̱ ra tjín i̱ i̱sàꞌnde. Ya̱á kijì ya̱ na̱xi̱ndá Tesalónica. Crescente, ya̱á kijì nangi Galacia, ko̱ jè Tito ya̱á kiì nangi Dalmacia.
Tà jé Lucas tíjnako̱‑na. ꞌKia̱ nga kji̱nchrabì, tjáha̱jchatí Marcos, nchrabáki̱i. I̱í ko̱chjeén‑na a̱ꞌta ꞌtse̱ xá ra tíꞌsiaa̱n.
Jè Tíquico, ya̱á ísikásée̱n Éfeso.
ꞌKia̱ nga kji̱nchrabì, ꞌjcha̱‑ná katò‑na̱ ra tsakajná ya̱ na̱xi̱ndá Troas ya̱ niꞌya‑la̱ Carpo. ꞌJcha̱‑ná jñà xa̱jo̱n‑na̱, tanga jñà ra isa̱ ꞌñó ꞌñó machjeén nga ꞌjcha̱‑ná, jñá ra chrja̱ba̱ kjòo̱n.
Alejandro, jè ra chji̱ne̱ ki̱cha̱, ꞌñó ꞌcho tjín kjoa̱ ra tísíko̱‑na. Nainá katatsjá‑la̱ kjo̱hiꞌin tà nga̱tjì‑la̱ kjoa̱ ra tíꞌsín.
Ngaji̱ Timoteo, ti̱kondi̱i ijo‑li a̱ꞌta ꞌtse̱ xi̱ta̱ ra̱kìi̱. ꞌÑó kondra̱ fì‑la̱ ꞌén ra bakon‑yeé.
ꞌKia̱ nga isindajín ítjòn‑na ya̱ ngixko̱n xi̱ta̱xá, ni̱yá ra tsasìko̱‑na. Ngaꞌtsì xi̱ta̱ kitsjin-takón‑na. Kì kinda̱ ꞌsín Nainá kjoa̱ kìi̱.
Tanga jè Na̱ꞌín‑ná tsasìko̱ó‑na. Kitsjá‑na ngaꞌñó mé‑ni nga kjomà kíchjàjin‑la̱ jñà xi̱ta̱ jè ꞌén nda‑la̱ Cristo. ꞌKoa̱á ꞌsín kjomà‑ni nga kiíꞌnchré ijye ra mì tsa xi̱ta̱ judío. Nainá tsasìko̱‑na nga mì tsa ti̱ꞌkia̱ kiꞌtsì‑na kjo̱hiꞌin nga ngi iniꞌken‑na. ꞌKoa̱á ꞌsín kjomà‑ni nga tsato, nga mì ya̱ isìkàtje̱n‑jin‑na jñà xi̱ta̱ ya̱ ñánda̱ nga kitse xa.
Na̱ꞌín‑ná ko̱si̱ko̱‑na a̱ꞌta ꞌtse̱ ngaꞌtsì kjoa̱ ra ꞌcho tjióo̱n. Ko̱ i̱ko̱ó‑na ñánda̱ nga tíbatéxoma ján ngajmi. Nainá, kataꞌse‑la̱ kjoa̱jeya ni̱ta mé nó ko̱ ni̱ta mé ni̱chjin‑nioo̱. Ko̱ꞌsín katama.
Ti̱hixoꞌtì jè Prisca ko̱ Aquila ko̱ xi̱ta̱ ra tjíhijyo niꞌya‑la̱ Onesíforo.
Erasto, ya̱á tsikijna ya̱ na̱xi̱ndá Corinto. Jè Trófimo, ján isíkíjna na̱xi̱ndá Mileto. Kiya‑ní, mì tsa nda tíjna.
Ti̱xátíyi nga ndi̱to̱n nchrabájchon‑ná ꞌkia̱ nga ti̱kje ꞌfiì ni̱chjin‑la̱ cho̱ ꞌnchán. Tísíhixoꞌtà‑li jè Eubulo, Pudente, Lino ko̱ Claudia, ko̱ ngaꞌtsì xi̱ta̱ ra ꞌndsé chibé.
Jè Jesucristo ra tíjna ítjòn‑ná katijnako̱‑li. Ngaꞌtsì‑no kataꞌse‑no kjo̱nda‑la̱. Ko̱ꞌsín katama.
ꞌKoa̱á ꞌsín ko̱ma tà nga̱tjì‑la̱ nga tjíjngo ikon nga i̱nchikoñá‑la̱ nga ꞌse̱‑la̱ kjo̱binachon inìma̱‑la̱ ni̱ta mé ni̱chjin‑nioo̱, koni ꞌsín ijye kitsjà tsaꞌba Nainá skanda ꞌkia̱ nga ti̱kjè sinda i̱sàꞌnde. Nainá mì tsa ꞌén ndiso chja̱.
ꞌKia̱ nga ijye ijchò ni̱chjin, Nainá ra bachrjekàjin‑ná kjo̱hiꞌin isikatsíjeén ꞌén‑la̱ a̱ꞌta ꞌtse̱ ꞌén nda‑la̱ Cristo ra ko̱ꞌsín chjàya ko̱ ꞌkoa̱á ꞌsín kitsjà kjo̱hixi̱ nga ꞌa̱n isìnga̱tsja‑na xá ra̱kìi̱.
Ngaji̱, Tito, ra koni tsa iꞌndí‑na̱ xin‑la nga ngásòn makjiín‑ná a̱ꞌta ꞌtse̱ Cristo, tísikásén‑la xa̱jo̱n jè. Nainá ra Na̱ꞌín‑ná ma ko̱ jè Jesucristo ra tíjna ítjòn‑ná katatsjá‑la kjo̱nda ko̱ kjo̱ꞌnchán ya̱ a̱jin inìma̱‑li.
Kií xá ya̱ isíkíjna‑la ján nangi Creta nga ji̱ si̱kixi̱yi xá ra chijaꞌta‑isa. ꞌKoa̱á ti̱ꞌsín kítsja‑la kjo̱téxoma nga ki̱nchandi xi̱ta̱ jchínga ra si̱ìkinda̱ na̱xi̱ndá‑la̱ Nainá nga jngó jngó na̱xi̱ndá.
Xi̱ta̱ jchínga ra si̱hitjasòn xá, jñá‑ní ra nda i̱nchisíjchá ijo‑la̱ nga mì tsa yá ra ꞌcho tsò‑la̱; ra jngo ma‑ni chjo̱ón‑la̱. Ko̱ jñà i̱xti‑la̱ machjeén‑ní nga nda katakjiín‑la̱ a̱ꞌta ꞌtse̱ Cristo. Mì kì nda tjín tsa yá ra ki̱tso̱‑la̱ nga kjoa̱ ꞌtse̱ i̱sàꞌndeé tjímajin ko̱ nga mì ma‑la̱ ꞌnchréhijon.
Jè xi̱ta̱ ra síkinda̱ na̱xi̱ndá‑la̱ Nainá ra xá‑la̱ Nainá síhitjasòn, machjeén‑ní nga nda ꞌsi̱in, mé‑ni nga mì yá ra ꞌcho ki̱tso̱‑la̱. Mì kì tjínè‑la̱ nga ꞌnga ikon ko̱ma; mì kì tjínè‑la̱ nga taxki̱ ko̱jti‑la̱; nga xán ko̱hijtako̱; nga xi̱ta̱ ska̱jàn‑ko̱; ko̱ mì kì tjíꞌnde tsa to̱n chijé ko̱tsjake.
Ta isa̱á ndaá katasísin‑la̱ xi̱ta̱ ra bijchójkon. Jé katamatsjake kjoa̱ ra nda tjín. Indakjoa̱ káꞌté‑la̱ ikon. Kixi̱ katijnako̱ xi̱ta̱. Tsje katasíjchá ijo‑la̱ ya̱ ngixko̱n Nainá; nda katasíkinda̱ ijo‑la̱ nga mì taxki̱ ꞌsi̱in.
Nda kjón kátíjin ikon ꞌén kixi̱ koni ꞌsín kiꞌsena̱jmí‑la̱, mé‑ni nga ko̱ ꞌén nda ra bakón‑ya ko̱ma ki̱ìꞌtin‑ni xi̱ta̱ nga ꞌñó káꞌté‑la̱ ikon, ti̱ꞌkoa̱á ko̱ma si̱ikixi̱ya ra kondra̱ fì‑la̱ jè ra kjo̱hixi̱.
Tà nga̱tjì‑la̱, tjín jchán xi̱ta̱ ra tájajín tjín inìma̱‑la̱ nga bakón‑ya ꞌén ra nìmé chjí‑la̱ ti̱ꞌkoa̱ konda̱cha̱‑la̱ xi̱ta̱ ra kjꞌií; jñá kjón ra ꞌñó bínè‑la̱ xi̱ta̱ ra kjꞌií nga kjo̱ꞌñó si̱ꞌta chi̱ba̱ ijo‑la̱ kjoa̱ ꞌtse̱ circuncisión.
Jñà xi̱ta̱ kìi̱ machjeén‑la̱ nga kíchjaꞌa, nga̱ jñá sískáya‑la̱ ngaꞌtsì xi̱ta̱ ra títsa̱jna nga jngó jngó niꞌya. Tà jé ra mejèn‑la̱ nga ta to̱n síchijéꞌta‑la̱ xi̱ta̱ nga ko̱tjín ꞌén ra bakón‑ya‑la̱ ra nìmé chjí‑la̱.
Jngo xi̱ta̱ chji̱ne̱ ra ti̱ya̱‑ni i̱ꞌnde‑la̱ nangi Creta, ꞌkoa̱á ꞌsín kitsò‑la̱ xi̱ta̱ xákjén: “Jñà xi̱ta̱ Creta, xi̱ta̱ ndiso‑ní, xi̱ta̱ ꞌtse̱n‑ní koni tsa cho̱ ijñá, xi̱ta̱ chrjáꞌa‑ní, xi̱ta̱ ꞌtsé‑ní.”
ꞌÉn kixi̱í ra kiìchja̱ xi̱ta̱ ra̱kìi̱; ra ji̱ Tito, kií ko̱ꞌsín tíxian‑la, ꞌñó ti̱nákjoa̱ki̱i mé‑ni nga nda kítsa̱jna‑ni koni ꞌsín makjiín‑la̱ a̱ꞌta ꞌtse̱ Cristo,
ko̱ mé‑ni nga mì jñà si̱ìsin‑la̱ kuendo̱ ra nìmé chjí‑la̱ ra fìtji̱ngi iꞌka‑la̱ xi̱ta̱ judío. Ti̱ꞌkoa̱ mì jñà si̱ìsin‑la̱ kjo̱téxoma‑la̱ xi̱ta̱ ra minchaꞌtaxìn‑la̱ ra kjo̱hixi̱.
Jñà xi̱ta̱ ra tsje tjín kjo̱bítsjen‑la̱, tsjeé ma ijye‑la̱ ni̱ta mé‑nioo̱. Tanga jñà xi̱ta̱ ra mì kì tsje tjín kjo̱bítsjen‑la̱ ko̱ mì kì makjiín‑la̱ a̱ꞌta ꞌtse̱ Cristo, sabà tjé ma‑la̱ ni̱ta mé‑nioo̱; skanda tjé tjín‑te jè kjo̱bítsjen‑la̱ ko̱ inìma̱‑la̱.
ꞌKoa̱á ꞌsín tsò nga beé Nainá tanga jñà kjoa̱ ra ꞌsín, ya̱á bakón nga mì tsa kixi̱ kjoa̱. Xi̱ta̱ kìi̱, ꞌñó ꞌcho ꞌsín, mì kì ma‑la̱ ꞌnchréhijon, ti̱ꞌkoa̱ nì mé chjí‑la̱, nga ni̱jngo ma‑la̱ síhitjasòn xá ra nda tjióo̱n.
Ngaji̱, ꞌkoa̱á ꞌsín ti̱nákji̱i koni ꞌsín bakèn‑la̱ ꞌén nda ra jién bakon‑yeé.
Jñà xi̱ta̱ jchínga ꞌtse̱ na̱xi̱ndá‑la̱ Nainá, indakjoa̱ kataꞌsín; nda kataꞌyaxkón; nda kjo̱bítsjen kataꞌse‑la̱; nda katitsa̱jnako̱ kjoa̱ ra makjiín‑la̱ ko̱ kjo̱tsjacha‑la̱, tse inìma̱ kataꞌse‑la̱ mé‑ni chíkjoa̱‑la̱ kjo̱hiꞌin.
Jñà íchjín jchínga, ꞌkoa̱á ꞌsín katasíjchá ijo‑la̱ koni xi̱ta̱‑la̱ Nainá. Kì xi̱ta̱ chja̱jno‑la̱. Kì xán báhijtako̱. Kií katakón‑ya kjoa̱ ra nda tjín.
ꞌKoa̱á ꞌsín katakón‑ya‑la̱ íchjín ra ꞌsa̱ i̱xti, nga tsjake kataꞌsín ꞌxi̱n‑la̱, ti̱ꞌkoa̱ tsjake kataꞌsín i̱xti‑la̱.
ꞌKoa̱ ꞌsín nda katakón‑ya nga nda katasíjchá ijo‑la̱; tsje katitsa̱jnako̱ ijo‑la̱; nda katasíkinda̱ niꞌya‑la̱; nda xi̱ta̱ katama; kataꞌnchréhijon‑la̱ ꞌxi̱n‑la̱; mé‑ni nga mì yá ra ki̱chja̱jno‑ila̱ ꞌén‑la̱ Nainá.
ꞌKoa̱ ti̱ꞌsín tinè‑la̱ jñà xi̱ta̱ ꞌxi̱n ra i̱xti‑isa, nga nda katasíjchá ijo‑la̱.
Ni̱ta mé kjoa̱‑ni ra tjín, ji̱í ti̱jna ítjìn nga nda ꞌti̱ìn. ꞌKia̱ nga ko̱kón‑ya‑la̱ xi̱ta̱, kixi̱ ti̱kíjni kjo̱bítsjen‑li, ꞌén kixi̱ ti̱nákji̱i;
nda tsò ꞌén ra ti̱nákji̱i ra mì yá bachrjengi mé‑ni ꞌkia̱ nga kji̱ꞌnchré‑la̱ jñà ra xi̱ta̱ kondra̱, ko̱sabá‑la̱, ni̱mé sa̱kò‑la̱ ra ꞌcho ki̱tso̱‑ná.
Ko̱ꞌtìn‑la̱ jñà xi̱ta̱ ra chi̱ꞌnda títsa̱jnaꞌñó, nda katasíhitjasòn ijye‑la̱ ni‑la̱, nda katasísin‑la̱ mé‑ni nga tsja ꞌse̱‑la̱, kì kjingíꞌa‑jìn;
kì síchijéꞌta‑la̱ ni‑la̱. Tà isa̱á nda kataꞌsín nga kataꞌya‑la̱ nga xi̱ta̱ kixi̱‑ní. ꞌKoa̱á ꞌsín ske̱‑ni xi̱ta̱ ra kjꞌií nga nda tjín kjo̱téxoma‑la̱ Nainá ra bachrjekàjin‑ná kjo̱hiꞌin.
Nainá ijyeé tsakón kjo̱nda‑la̱ nga ngaꞌtsì xi̱ta̱ ra tjín nga tjíjtsa i̱sàꞌnde maá ki̱tjokajin kjo̱hiꞌin.
Jè kjo̱nda‑la̱ Nainá, ꞌkoa̱á ꞌsín bakón‑ya‑ná nga mì ti̱ kì ko̱ꞌsín ꞌsia̱n‑ná nga mì ma‑ná ꞌyaxkén Nainá, ti̱ꞌkoa̱ mì ti̱jñà si̱sin‑lá kjoa̱ꞌcho ra síjé ijo‑ná ra tjín i̱sàꞌnde. ꞌKia̱ nga ijye ki̱jmié kjoa̱ kìi̱, indakjoa̱ si̱kíjneé kjo̱bítsjen‑ná, xi̱ta̱ kixi̱í ka̱meé, ti̱ꞌkoa̱á nda jcha̱xkén Nainá ni̱chjin ra titsa̱jneé ꞌndi̱ ꞌndi̱.
ꞌKoa̱á ꞌsín ꞌsie̱én kjoa̱ kìi̱ nga i̱nchichiñá‑lá kjo̱nda ra ꞌñó nda tjín nga jche̱é kjoa̱jeya‑la̱ Jesucristo ꞌkia̱ nga ki̱tjojen india‑ni. Jesucristo ra Nainá ra ꞌñó ꞌnga tíjna ra bachrjekàjin‑ná kjo̱hiꞌin.
Jè Jesucristo kitsjá ijo‑la̱ nga ꞌken ngajo‑ná. Jè tsikíchjítjì‑ná mé‑ni nga kítjo̱kajin‑ná ngaꞌtsì kjoa̱ ꞌtse̱ jé ra itsabáꞌñó‑ná ti̱ꞌkoa̱ si̱ìtsje‑ná nga ngi xi̱ta̱ na̱xi̱ndá ꞌtse̱ ka̱meé. Ko̱ ngi tjíjngo takén nga si̱hitjasén kjoa̱ ra nda tjióo̱n.
Ti̱kítsjen‑la̱ nga katabexkón ra xi̱ta̱xá títsa̱jna ko̱ ngaꞌtsì ra kjo̱téxoma tjíya tsja, nda kataꞌnchréhijon‑la̱. Katasíhitjasòn ngaꞌtsì xá ra nda tjín.
Ko̱ꞌtìn‑la̱ kì xi̱ta̱ chja̱jno‑la̱; kì xi̱ta̱ kjaán‑ko̱; kjo̱nda‑ní ra kataꞌsín, ngi indakjoa̱á katasíko̱ ngaꞌtsì xi̱ta̱.
Nga̱ ti̱ꞌkoa̱á jién, nga ti̱ꞌsa̱ kjotseé, mì kì mé machi̱ya‑ná. Mì kì ma‑ná naꞌyáhijeén. Xín ndi̱yá tsikimayeé. Jñá kiꞌnié ngaꞌtsì kjoa̱ ra ꞌcho tjín koni ꞌsín síjé ijo‑ná ko̱ kjoa̱ ra sasén‑la̱. Ya̱á tsikìtsa̱jnajieén kjoa̱ꞌcho ko̱ kjo̱xìtakòn. Tsakén‑ná nga isìjtike‑ná xi̱ta̱ ko̱ ti̱ꞌkoa̱á jién inijtichaá‑teé xàngie̱é.
Tanga Nainá ra bachrjekàjin‑ná kjo̱hiꞌin, ꞌkia̱ nga tsakón kjo̱nda‑la̱ ko̱ kjo̱tsjacha‑la̱ a̱ꞌta ꞌtse̱ xi̱ta̱,
tsachrjekàjin‑ná kjo̱hiꞌin. Mì tsa ki‑ni nga kixi̱ kiꞌnié. Ta ki‑ní nga kjòhi̱ma̱ke‑ná. ꞌKia̱ nga isìtsje inìma̱‑ná, kitsin xi̱tse̱é india‑ná ko̱ jé Inìma̱ Tsje‑la̱ Nainá isìxi̱tse̱ya‑ná.
Nainá ꞌñó nda isíkíjnajin ya̱ inìma̱‑ná jè Inìma̱ Tsje‑la̱ ra a̱ꞌta ꞌtse̱ Jesucristo ra bachrjekàjin‑ná kjo̱hiꞌin.
ꞌKia̱ nga ijye isìkixi̱ya‑ná kjo̱nda‑la̱ Nainá, ꞌkoa̱á ꞌsín ki̱tsa̱jneé nga i̱nchichiñá‑lá ko̱ tjíjngoó takén nga jè inìma̱‑ná ꞌse̱é‑la̱ kjo̱binachon ra mì feheꞌta, ra tjábé‑ná tà nga̱tjì‑la̱ i̱xti‑la̱ Nainá ꞌmì‑ná.
ꞌÉn kìi̱, ngi ꞌén kixi̱‑ní. ꞌKoa̱á ꞌsín mejèn‑na nga ꞌñó tinè‑la̱ xi̱ta̱, mé‑ni jñà xi̱ta̱ ra makjiín‑la̱ a̱ꞌta ꞌtse̱ Nainá nda katasísin‑la̱ kjoa̱ ra nda tjín. Kjoa̱ kìi̱ ꞌñó nda tjín; machjeén‑la̱ ngaꞌtsì xi̱ta̱.
Tanga kì jñà nisin‑la̱ kjoa̱ ra nìmé síchi̱ya‑ná ko̱ kjoa̱ ra ꞌtse̱ xi̱ta̱ jchínga kjotseé ra mì tsa kixi̱ kjoa̱. Kì kjo̱si nisin‑la̱ ko̱ kjoa̱ ra chitiya‑ná ꞌtse̱ kjo̱téxoma‑la̱ Moisés. Kjoa̱ kìi̱, mì kì machjeén, nìmé chjí‑la̱.
Jè xi̱ta̱ ra na̱xi̱ndá‑la̱ Cristo mejèn‑la̱ si̱ìjòya, ti̱nákjoa̱ ꞌtaxìn jò jàn ꞌka̱‑la̱. Tsa mì kì kji̱ꞌnchréhijon‑li, ti̱náchrjekajin ya̱ na̱xi̱ndá‑la̱ Nainá.
Ji̱, ijyeé ꞌyi nga jè xi̱ta̱ ra̱kìi̱, ijyeé itsón kjo̱bítsjen‑la̱. ꞌChoó tíꞌsín. Jé tíbánè‑la̱ ijo‑la̱.
ꞌKia̱ nga sikásén‑la Artemas ko̱ ñá tsa jè Tíquico, ti̱xátíyi nga nchrabájchon‑ná ya̱ Nicópolis. Ijyeé ko̱ꞌsín ískosòn‑la̱, nga̱ ya̱á kóti̱jna ꞌkia̱ nga ni̱chjin cho̱ ꞌnchán.
Ti̱si̱ki̱i Zenas, jè ra nda be kjo̱téxoma, ko̱ Apolos; ꞌtiì‑la̱ mé ra machjeén‑la̱ mé‑ni nga ko̱ma ki̱ji̱‑ni ñánda̱ nga i̱nchifì, nga nìmé ra si̱ìjchijaꞌta‑la̱.
Jñà ra xi̱ta̱ tsa̱jién, ꞌkoa̱á ti̱ꞌsín katama‑la̱ kjoa̱ ra nda tjín, nga katasiko̱ xi̱ta̱ tsa mé ra chijaꞌta‑la̱, mé‑ni nga nda katasíchjeén‑ni ni̱chjin ra tíꞌbì‑la̱ nga kátíjna jngo kjoa̱ ra chjí‑la̱.
Ngaꞌtsì xi̱ta̱ ra i̱ títsa̱jnako̱‑na tísíhixoꞌtà‑li. Ti̱ꞌkoa̱á ti̱hixoꞌtì ijyi jñà ra matsjake‑ná nga ngásòn makjiín‑ná a̱ꞌta ꞌtse̱ Cristo. Kjo̱nda‑la̱ Nainá katijnako̱‑no ngaꞌtsì‑no. Ko̱ꞌsín katama.
Tísixóꞌtá‑la ji̱ ꞌndsé Filemón ra ꞌñó tsjake̱‑la, ji̱ ra ti̱jè‑ni xá tjiꞌnì koni jè xá ra tíꞌsiaa̱n. ꞌA̱án‑ná Pablo ra ta nga̱tjì ꞌtse̱ Jesucristo nga nda̱yá tíjna̱ꞌya, ꞌkoa̱á ꞌsín tíbindá‑la jè xa̱jo̱n ra̱kìi̱ ko̱ jè ꞌndsé Timoteo.
Ti̱hixoꞌtá‑ná jè tichjeé Apia ko̱ jè xi̱ta̱ xàngie̱é Arquipo ra ta̱ña i̱nchibixkàn‑tjié kjoa̱ kìi̱; ko̱ ti̱hixoꞌta‑te‑ná ngaꞌtsì jñà xi̱ta̱ na̱xi̱ndá‑la̱ Cristo ra ya̱ maxkóya ya̱ niꞌya‑li.
Nainá ra Na̱ꞌín‑ná ma ko̱ jè Jesucristo ra tíjna ítjòn‑ná katatsjá‑no kjo̱nda ko̱ kjo̱ꞌnchán ya̱ a̱jin inìma̱‑no.
ꞌKia̱ nga chjàꞌtà‑la̱ jè Nainá, síkítsjen‑yá kjiꞌtá‑la ra ji̱ ko̱ ꞌkoa̱á ꞌsín xin‑la̱ nga tse kjo̱nda kataꞌse‑la̱ ra jè, ra a̱ꞌta tsa̱ji.
Nga̱ ijyeé kiꞌsena̱jmí‑na kóꞌsín nga ꞌñó kjiꞌtatakìn a̱ꞌta ꞌtse̱ Jesús ra tíjna ítjòn‑ná ko̱ kóꞌsín nga ꞌñó tsjachi jñà xi̱ta̱‑la̱ Nainá.
ꞌA̱n, ꞌkoa̱á ꞌsín tísíjé‑la̱ Nainá nga nda katabitjasòn koni ꞌsín nga nda tjinìngásòn‑ki̱i jñà xi̱ta̱ xàngi̱i ra iꞌka jè kjoa̱ ra kjiꞌtatakìn mé‑ni nga nda jcha̱xkon-isa‑ni ngaꞌtsì kjo̱nda ra ma ꞌnié a̱ꞌta ꞌtse̱ Cristo.
Ji̱ ꞌndsé batoó matsja‑na ko̱ batoó maꞌñótakoàa̱n ꞌkia̱ nga ko̱ꞌsín tjín‑li kjo̱tsjacha, nga̱ a̱ꞌta tsa̱jií‑ní ji̱ ndí ꞌndsé nga ꞌnchán tjín‑ni inìma̱‑la̱ xi̱ta̱‑la̱ Nainá.
ꞌKoa̱á ma‑ni, ni̱ꞌsín tjíꞌnde‑na ra a̱ꞌta ꞌtse̱ Cristo nga ma kiꞌtín‑la mé ra machjeén nga ꞌsi̱in, mì tsa ko̱ꞌsín tíbiꞌtín‑la,
nga̱ ta jngoó kjo̱nda tísíjé jnchro‑la; nga̱ be‑náa̱ nga matsjacha‑ná xàngie̱é; isa̱á koni ꞌsín ꞌkiaa̱ ra ꞌa̱n, ijyeé xi̱ta̱ jchínga‑na̱, ꞌa̱n ra ꞌmì‑na Pablo, ko̱ ti̱ꞌkoa̱á nda̱yá tíjna̱ ra ta nga̱tjì ꞌtse̱ Cristo Jesús.
ꞌKoa̱á ma‑ni nga ko̱ꞌsín tísíjé jngo‑la kjo̱nda ra a̱ꞌta ꞌtse̱ Onésimo, jè ra ko̱ꞌsín ma‑na koni tsa iꞌndí‑na̱ ma skanda ꞌkia̱ nga kjokjiín‑la̱ ra a̱ꞌta ꞌtse̱ Cristo; nga̱ ꞌkia̱á ítsiꞌkena̱jmíya‑la̱ ꞌkia̱ nga ko̱ꞌsín tíjna̱ ꞌa̱n nda̱yá.
Nga ti̱ꞌsa̱ kjotseé, mì kì nda kjochjeén‑li jè Onésimo, tanga ꞌndi̱ ꞌndi̱ ijyeé maá ko̱chjeén‑li, ko̱ maá ko̱chjeén‑te‑na.
ꞌKoa̱á ꞌsín tísikásén india‑la, ni̱ꞌsín bato ꞌñó tsjake̱.
Ndaá‑la ꞌse̱ tsa i̱ katijnako̱‑naa̱ tsiki, koni tsa ji̱ kjòn‑ni ra bisìko̱‑ná i̱ nda̱yá ñánda̱ nga tíjna̱ ra ta nga̱tjì ꞌtse̱ ꞌén nda‑la̱ Cristo.
Tanga majìn‑na jngo kjoa̱ ꞌsiaa̱n, ra kjè sa ji̱ tjíjngo takìn, nga̱ majìn‑na ta kjo̱ꞌñó katama‑li jè kjo̱nda ra tísíjé‑la; jé mejèn‑na tsa inìma̱‑li katanchrabájin‑ni.
Tanga ꞌndi̱‑ni̱, kì chjàn ta ko̱ꞌsín chjíbétjì koni tsa jngo chi̱ꞌnda ra ta si̱íxá kjo̱tjò‑li; nga ꞌndi̱‑ni̱, isa̱á chjí‑la̱, nda mí ꞌkoa̱‑ni koni tsa jngo chi̱ꞌnda. Ndaá chjíbétjì ꞌndi̱‑ni̱ koni jngo ꞌndsì ra bato ꞌñó tsjachi. Ra ꞌa̱n, batoó ꞌñó tsjake̱; ko̱ ji̱ tjínèa̱‑la̱ isa̱ ꞌñó ko̱tsjachi, isa̱á ꞌndi̱, mì tsa ta chi̱ꞌnda‑li ma, ijyeé ꞌndsè chiba jiòn ra a̱ꞌta ꞌtse̱ Na̱ꞌín‑ná.
Tsa kixi̱ kitií kjoa̱, nga ꞌndsì ꞌmí‑ná ra a̱ꞌta ꞌtse̱ Cristo, ꞌkoa̱á ꞌsín chjíbétjì koni tsa ꞌa̱n kjòn‑na ra tjichjíbétjó‑ná.
Tsa mé ra isìko̱‑li ko̱ tsa kóꞌki tje̱nꞌtin‑li, ꞌa̱n ti̱kíchjí‑ná.
ꞌA̱n Pablo, ꞌa̱n sabá tíbindá xa̱jo̱n ra̱kìi̱, ꞌa̱án kíchjí tsje‑la; ni̱ꞌsín ijye tjíjin‑te‑li nga ꞌa̱án tje̱nꞌtin‑ná kjo̱binachon ra tjín‑li ꞌndi̱‑ni̱.
Ji̱ ndí ꞌndsé, ꞌkoa̱á ꞌsín tjín kjo̱nda ra tísíjé‑la, mején‑na nga katasakó jngo‑na kjo̱nda ra a̱ꞌta tsa̱ji koni ꞌsín nga bakèn‑la̱ ra ꞌndsé chibé a̱ꞌta ꞌtse̱ Na̱ꞌín‑ná; ko̱ꞌsín ti̱jetakìn inìma̱‑na̱ ra a̱ꞌta ꞌtse̱ Cristo.
Be‑náa̱ nga ꞌkoa̱á ꞌsín si̱hitjasìn; ꞌkoa̱á ma‑ni nga ko̱ꞌsín tíbindá‑la xa̱jo̱n ra̱kìi̱; ko̱ skanda maá‑li nga isa̱ kjìn kjoa̱ ꞌsia̱n isi koni ꞌsín tjín ra tísíjé‑la.
Ti̱ꞌkoa̱á tje̱n tinda i̱tsé‑ná i̱ꞌnde ya̱ niꞌya‑li, nga̱ ꞌkoa̱á ꞌsín tíkoñáa̱ koni ꞌsín nga i̱nchiníjéꞌta‑la jiòn Nainá, ki̱jchó ni̱chjin nga kijcho katsíjen‑no.
Tísíhixoꞌtà‑li jè Epafras, xi̱ta̱ xàngie̱é ra ta̱ña titsa̱jna‑ji̱n nda̱yá ra ta nga̱tjì ꞌtse̱ Jesucristo.
Ti̱ꞌkoa̱á tísíhixoꞌtà‑li jè Marcos, Aristarco, Demas ko̱ jè Lucas, xi̱ta̱ ra i̱ i̱nchibasiko̱ꞌta‑na.
Jè katatsjá‑no kjo̱nda‑la̱ Jesucristo jè ra tíjna ítjòn‑ná nga katjahaꞌsen‑jin ya̱ inìma̱‑no. Ko̱ꞌsín katama.
Nga ti̱ꞌsa̱ kjotseé jè Nainá kjín ꞌka̱ kiìchja̱‑la̱ jñà xi̱ta̱ jchínga‑ná nga isìchjeén jñà xi̱ta̱ ra kiìchja̱ ngajo‑la̱, nga kjìn sko̱ya tjín‑ni kóꞌsín nga kiìchja̱‑la̱.
Tanga ꞌndi̱ ꞌndi̱ nga ijye tífeheꞌta ni̱chjin, jè Iꞌndí‑la̱ tísíchjeén nga tíchja̱‑ná ra a̱ꞌta ꞌtse̱, ko̱ ti̱jé‑ni ra isìchjeén nga tsikínda i̱sàꞌnde, jé isìnga̱tsja ijye ngaꞌtsì tsajmì ra tjín.
Jè Iꞌndí‑la̱, jè bakón tsijen‑ná jè kjoa̱jeya‑la̱ Nainá, ko̱ jé bakón‑ná kóꞌki kjòn‑ni ko̱ kóꞌsín ꞌsín Nainá. Jè ngaꞌñó‑la̱ ꞌén ra chja̱, jé itsabáꞌñó‑ni i̱sàꞌnde. ꞌKia̱ nga ijye isikijne nga kjomà isìtsje jé‑ná, a̱kjòn tsihijin ján ngajmi nga tsikijnaꞌta ya̱ nga kixi̱‑la̱ Nainá.
Jè Iꞌndí‑la̱ Nainá tíjna ítjòn; isa̱á ꞌñó ꞌnga tíjna koni jñà ìkja̱li̱, ta nga̱tjì‑la̱ nga isa̱á ꞌñó chjí‑la̱ jè ꞌí ra kiꞌtsì‑la̱.
Nga̱ jè Nainá, ni̱jngo ìkja̱li̱ ra ko̱ꞌsín kitsò‑la̱:
Ji̱í‑nì ra Iꞌndí‑na̱
ko̱ ꞌa̱án‑ná ra Na̱ꞌìn‑li.
Ti̱ꞌkoa̱á ni̱jngo ìkja̱li̱ ra kitsò‑la̱:
ꞌA̱án ko̱ma Na̱ꞌìn‑la̱,
ko̱ jè ko̱ma Iꞌndí‑na̱.
Jè Nainá, ꞌkia̱ nga isìkasén jè Iꞌndí‑tjòn‑la̱ ya̱ i̱sàꞌnde, ti̱ꞌkoa̱á ꞌkoa̱á ꞌsín kitsò:
Ngaꞌtsì jñà ìkja̱li̱‑na̱, katabexkón‑ní.
Tanga ra a̱ꞌta ꞌtse̱ jñà ìkja̱li̱, ki̱í ꞌsín tsò:
Nainá, maá‑la̱ nga tjo̱ ꞌsín jñà ìkja̱li̱‑la̱.
Ko̱ maá‑la̱ niꞌí ꞌsín jñà chi̱ꞌnda‑la̱.
Tanga ra a̱ꞌta ꞌtse̱ Iꞌndí‑la̱, tsó‑ní:
Ji̱‑níi̱ Nainá, ko̱ ji̱í ko̱te̱xomi ta mé ni̱chjin‑nioo̱,
ngi kixi̱í nichjiín jè kjo̱téxoma ra tjíya ndsi̱i.
Jé matsjachi jè kjoa̱ ra nda tjín, ko̱ jticha‑ní jè kjoa̱ ra ꞌcho tjín.
nga isa̱ nda jcha̱xkón‑li ko̱ isa̱ tse kjo̱tsja ꞌse̱‑li
koni jñà xi̱ta̱ xàngi̱i.
Ti̱ꞌkoa̱á tsò‑ní:
Ji̱ ra tijna ítjìn, skanda ti̱ꞌsa̱ tjàꞌtsin‑la̱ kjoa̱;
ji̱í tsikindi jè i̱sàꞌnde,
ko̱ ji̱í tsikindi jè ngajmi.
Ngaji̱, ki̱jna‑ní skanda ta mé ni̱chjin‑nioo̱;
tanga jè i̱sàꞌnde ko̱ jè ngajmi kje̱heꞌtà‑ní
ko̱ ko̱jchínga‑ní koni ꞌsín ma jñà nikje nga majchínga,
ꞌkoa̱á ꞌsín kíxkóyi koni jngo nikje ra tsjayeé
ko̱ ꞌkoa̱á ꞌsín si̱kaatjìyi koni ꞌsín nga fahatjìya nikje.
Tanga ra ji̱ ꞌkoa̱á ꞌki ko̱ma kjiꞌti,
ko̱ jè ni̱chjin‑li mì kì kje̱heꞌtà.
Nainá, ni̱jngo jñà ìkja̱li̱‑la̱ kitsò‑la̱:
I̱ ti̱jnaꞌtá‑ná ya̱ chrja nga kixi̱‑na̱,
skanda ꞌkia̱ nga sikítsa̱jnangia jñà kondra̱‑li ya̱ ñánda̱ nga i̱nchasòn ndsa̱kì.
Nga̱ jñà ìkja̱li̱, tà i̱sén ni̱chjin tsje‑ní, ko̱ ya̱á síxáꞌta‑la̱ Nainá; jñà nikasén nga basìko̱ jñà xi̱ta̱ ra tjábé‑la̱ kjo̱nda nga ki̱tjokajin kjo̱hiꞌin ꞌtse̱ jé‑la̱.
Kií machjeén‑ní nga isa̱ nda si̱sieén ꞌén ra ijye inaꞌyé, mé‑ni nga mì xìn ndi̱yá kjìn‑né.
Jñà kjo̱téxoma ra Nainá kitsjà ꞌkia̱ nga isìchjeén jñà ìkja̱li̱ jñà ni̱chjin ra ijye tsato, kiꞌseé‑la̱ kjo̱hixi̱; ko̱ jñà ra tsakátsji‑jé nga mì kì isìhitjasòn, kiꞌtsí‑la̱ kjo̱hiꞌin koni ꞌsín nga bakèn‑la̱ jñà jé ra tsakátsji.
Ti̱ꞌkoa̱á jién, mì kì ko̱ma kjoaàjno‑ná kjo̱hiꞌin tsa mì kì si̱konde̱é jè kjoa̱ ra bato ꞌñó chjí‑la̱ koni ꞌsín nga ijye itjokàjieén kjo̱hiꞌin a̱ꞌta ꞌtse̱ jé‑ná. Nga̱ jé kjón Na̱ꞌín‑ná kiìchja̱ ítjòn nga ma kítjo̱jieén jé‑ná; ko̱ ra kjomà a̱skan‑nioo̱, jñà nda kisìchi̱ya‑ná jñà xi̱ta̱ ra kiíꞌnchré kjòn‑la̱ jñà ꞌén kìi̱, nga ngi ꞌén kixi̱ kiti‑ní.
Nainá, ti̱ꞌkoa̱á isìkixi̱yandaá kjoa̱ kìi̱ ꞌkia̱ nga kjìn sko̱ya kjo̱xkón tsakón ko̱ ꞌkia̱ nga isìkaꞌbí kjo̱tjò ra tsjá jè Inìma̱ Tsje‑la̱; ꞌkoa̱á ꞌsín kitsjá koni ꞌsín nga kjomejèn‑la̱ ra jè.
Nga̱ Nainá, mì tsa jñà ìkja̱li̱ kitsjà‑la̱ nga jñà ko̱tèxoma‑la̱ jè i̱sàꞌnde ra ꞌsa̱ nchrabá jè ra i̱nchichibaya‑ná.
Tanga tíchja̱á jngo ꞌká xa̱jo̱n ra tjíꞌta ꞌén‑la̱ Nainá ñánda̱ nga tsò:
Ji̱ Na̱ꞌìn, ¿yá‑ni ra jñà xi̱ta̱?
¿A bakén‑la̱ nga ko̱ꞌsín ji̱ makájno‑li nga níkítsjin ra a̱ꞌta ꞌtse̱?
Ta chibaá ni̱chjin ko̱ꞌsín isa̱ nangi inìkíjni koni jñà ìkja̱li̱.
Tanga ra kjomà a̱skan, kiꞌtsì‑la̱ ji̱ kjoa̱jeya ko̱ ndaá iníkíjna‑ni nga kijchaxkón;
ko̱ ngaꞌtsì tsajmì, ya̱á iníkítsa̱jnangi ijyi ya̱ a̱ngi ndsa̱ko̱
[mé‑ni nga jè ko̱tèxoma ijye‑la̱].
Tanga ꞌndi̱, machi̱ya‑ná nga jè Jesús, ni̱ꞌsín nangi iníkíjna chiba ni̱chjin koni jñà ìkja̱li̱, tanga ꞌndi̱ ꞌndi̱, jeyaá tíjna, ko̱ ꞌngaá tíjna nga tíbatéxoma, ta nga̱tjì‑la̱ kjo̱hiꞌin ra isìkjiín ꞌkia̱ nga ꞌken. Ngi tà kjo̱nda ꞌtse̱ Nainá‑ní nga ko̱ꞌsín jè tsatojin ngajo‑la̱ kjo̱biya ngaꞌtsì xi̱ta̱.
Kjoa̱ kixi̱í ra kiꞌsìn Nainá, jè ra tsikínda ngaꞌtsì tsajmì ra tjín, ꞌkia̱ nga ko̱ꞌsín isikatojin kjo̱hiꞌin Iꞌndí‑la̱, mé‑ni nga jè kjo̱hiꞌin ra tsatojin Iꞌndí‑la̱, ꞌkoa̱á ꞌsín isìko̱ nga ni̱mé ra ichijaꞌta‑la̱, mé‑ni nga jè ko̱ma ko̱chrjekàjin kjo̱hiꞌin ngaꞌtsì i̱xti‑la̱ Nainá ra jè mejèn‑la̱ nga ya̱ kítsa̱jnako̱ ñánda̱ jeya tíjna ra jè.
Nga̱ jè Iꞌndí‑la̱ Nainá, jé sítsje xi̱ta̱ ra tjín‑la̱ jé, ko̱ jñà‑nì xi̱ta̱ ra sítsje, ta̱jngoó Na̱ꞌìn ma‑ni. ꞌKoa̱á ꞌsín ma‑ni nga mì kì masabà‑la̱ nga ꞌndse̱ tsò‑la̱ jñà xi̱ta̱ ra sítsje.
Jè xa̱jo̱n‑la̱ Nainá, ꞌkoa̱á ꞌsín tíchja̱ nga tsò:
ꞌKenájmí‑la̱ jñà ꞌndsèe̱ ra a̱ꞌta tsa̱ji,
ko̱ seé‑la̱ ra ji̱ ya̱ a̱jin xi̱ta̱ na̱xi̱ndá‑li.
Ti̱ꞌkoa̱á tjíꞌta ñánda̱ nga tsò:
Jé Nainá maꞌñóꞌta ikon.
India tjíꞌta‑isa ñánda̱ nga tsò:
I̱í tíjna̱ko̱ jñà i̱xti ra Nainá kitsjà‑na.
ꞌKoa̱á ꞌsín tjín koni jñà i̱xti‑la̱ xi̱ta̱ nga ta̱jngo jní ko̱ ta̱jngo ijo‑ní; ꞌkoa̱á ti̱ꞌsín jní ko̱ ijo kiꞌse‑la̱ jè Jesús mé‑ni nga a̱ꞌta ꞌtse̱ kjo̱biya‑la̱ ma isikijne‑la̱ jè xi̱ta̱‑ni̱í ra tjín‑la̱ ngaꞌñó nga ma‑la̱ síꞌken xi̱ta̱.
Jesús, ꞌkoa̱á ꞌsín kjomàꞌtin mé‑ni nga kjomà isíkítsa̱jnandi̱í‑ni ngaꞌtsì xi̱ta̱ ra kiꞌta ni̱chjin i̱nchitsakjón‑la̱ jè kjo̱biya, nga ꞌkoa̱á ꞌsín títsa̱jna koni tsa tjítéꞌñó‑la̱ nga kóꞌki ni̱chjin bìtsa̱jnakon.
Jesús mì tsa ki xá ꞌji‑ni nga jñà ìkja̱li̱ ko̱si̱ko̱, kií xá ꞌji‑ni nga jñà ko̱si̱ko̱ ra xi̱ta̱ tje̱‑la̱ Abraham.
ꞌKoa̱á ꞌsín kjomà‑ni nga jè Jesús tjínè‑la̱ nga ko̱ꞌsín ngásòn kjomà koni jñà xi̱ta̱ ꞌndse̱, mé‑ni nga kjomà na̱ꞌmì ítjòn kjomà‑ni ra tjín‑la̱ kjo̱hi̱ma̱takòn ra nda síhitjasòn xá‑la̱ Nainá, nga kjomà tsikíchjítjì jé‑la̱ xi̱ta̱ ra a̱ꞌta ꞌtse̱ kjo̱biya‑la̱.
Koni ꞌsín nga kisìkjiín kjo̱hiꞌin nga itjáꞌta ra jè, ꞌkoa̱á ti̱ꞌsín ma‑la̱ ko̱si̱ko̱ jñà xi̱ta̱ ra si̱ìkjiín kjo̱hiꞌin ꞌkia̱ nga tjáꞌta.
Jiòn ndí ꞌndsé ra xi̱ta̱ na̱xi̱ndá tsje ꞌmì‑no ra xá ko̱ꞌsín kiìchja̱‑no Nainá nga xi̱ta̱ ꞌtse̱ ki̱tso̱‑no, ꞌkoa̱á ꞌsín nda ti̱kítsjen koni ꞌsín nga makjiín‑ná nga jè Cristo Jesús ra xá Nainá tsikíxá‑la̱ ko̱ nga na̱ꞌmì ítjòn isíkíjna.
Jesús, ꞌkoa̱á ꞌsín nda tísíhitjasòn jè xá‑la̱ Nainá ra xá ko̱ꞌsín kiꞌtsì‑la̱, koni ꞌsín nga jè Moisés ndaá isìhitjasòn xá‑la̱ ya̱ a̱ꞌta ꞌtse̱ na̱xi̱ndá‑la̱ Nainá.
Tanga jè Jesús, isa̱á jeya tíjna koni jè Moisés. ꞌKoa̱á jngoya‑la̱ koni jngo xi̱ta̱ ra bínda niꞌya, isa̱á jeya bijna ra jè, nda mí ꞌkoa̱‑ni jè niꞌya ra bínda.
Ngaꞌtsì niꞌya, tsijen xi̱ta̱á bínda; tanga jé Nainá ra tsikínda ijye ngaꞌtsì tsajmì ra tjín ya̱ i̱sàꞌnde.
Ra ngi kjo̱hixi̱, jè Moisés, koni xi̱ta̱ chi̱ꞌnda‑la̱ Nainá, nda isìhitjasòn xá‑la̱ ya̱ a̱jin na̱xi̱ndá‑la̱ Nainá. Kií xá kiꞌsìn nga jè kitsjà ꞌén kóꞌsín ki̱tso̱ Nainá ra ko̱ma a̱skan‑ni.
Tanga jè Cristo, ra Iꞌndí‑la̱ Nainá ma, jé batéxoma a̱ꞌta ꞌtse̱ na̱xi̱ndá‑la̱; ko̱ jè na̱xi̱ndá ra̱kiòo̱, jién‑né tsa ngi kixi̱ ki̱tsa̱jneé skanda ꞌkia̱ nga kje̱heꞌtà ni̱chjin koni ꞌsín nga ꞌñó kjiꞌtatakén nga ngi ko̱ó kjo̱tsja‑ná i̱nchichiñá‑lá kjo̱nda‑la̱ Nainá.
ꞌKoa̱á ꞌsín tsò jè Inìma̱ Tsje‑la̱ Nainá ya̱ xa̱jo̱n ra tjíꞌta ꞌén‑la̱ Nainá nga tsò:
Tsa i̱nchinaꞌyá jiòn ꞌndi̱ ꞌndi̱‑ni̱ jè ꞌén‑la̱ Nainá,
kì tà chjàn nítája inìma̱‑no koni ꞌsín kiꞌsìn jñà xi̱ta̱ ra kondra̱ kiì‑la̱ Nainá
nga iskóꞌta ya̱ i̱ꞌndeꞌtaxìn ñánda̱‑nioo̱ nga nangi kixì.
[ꞌKoa̱á ma‑ni nga ko̱ꞌsín kitsò Nainá:]
Jñà xi̱ta̱ jchínga‑no iskóꞌtá‑na,
ko̱ ichán nó kijtse jñà kjoa̱ ra kíꞌsiaa̱n.
ꞌKoa̱á ꞌsín ma‑ni nga kísíjchán‑ko̱ jñà xi̱ta̱ kìi̱,
ko̱ majìn‑no nga chjíbé jè ndi̱yá‑na̱.”
ꞌKoa̱á ma‑ni nga ꞌkia̱ nga ꞌñó kjojti‑na, kítsja‑ná ꞌén‑na̱ nga kíxian:
“Mì kì kjoa̱haꞌsen‑jin ya̱ i̱ꞌnde‑na̱ ñánda̱‑nioo̱ nga ma níkjáya.”
Ndí ꞌndsé, nda ti̱kinda̱a ijo‑no; kì ni̱jngo jiòn ra kjoa̱ꞌcho síkíjnajin inìma̱‑la̱ nga mì kì makjiín‑la̱ mé‑ni nga mì ko̱se̱nꞌtaxìn‑la̱ Nainá ra tíjnakon.
Ta isa̱á ꞌti̱ ngaꞌñó‑la̱ xàngio̱o nga jngó jngó‑no nga ni̱chjin nchijòn ꞌkia̱ nga tíjna‑isa jè ni̱chjin, mé‑ni nga ni̱yá ra ya̱ ko̱tájajín‑ni jè kjoa̱ ꞌtse̱ jé ra sko̱ónda̱cha̱‑la̱.
Jién, ya̱á nakjoá‑né ya̱ a̱ꞌta ꞌtse̱ Cristo, tsa ngi ko̱ꞌsín nda ko̱kjiín‑ná skanda ꞌkia̱ nga kje̱heꞌtà ni̱chjin koni ꞌsín nga kjokjiín‑ná nga ti̱ꞌsa̱ ítjòn.
Xa̱jo̱n ra tjíꞌta ꞌén‑la̱ Nainá, ꞌkoa̱á ꞌsín tíchja̱ nga tsò:
Tsa i̱nchinaꞌyá jiòn ꞌndi̱ ꞌndi̱‑ni̱ jè ꞌén‑la̱ Nainá,
kì tà chjàn ko̱ꞌsín nítája inìma̱‑no koni ꞌsín kiꞌsìn jñà xi̱ta̱ ra kondra̱ kijì‑la̱ Nainá.
¿Yá xi̱ta̱‑ni ra kiíꞌnchré ꞌén‑la̱ Nainá ko̱ a̱kjòn kondra̱ kijì‑la̱? Jñà‑ní ngaꞌtsì xi̱ta̱ ra jè Moisés tsachrjekàjin ya̱ i̱ꞌnde Egipto.
¿Ko̱ yá xi̱ta̱‑ni ra ichán nó isíjchán‑ko̱ jè Nainá? Jñà‑ní xi̱ta̱ ra tsakátsji‑jé ko̱ ya̱á ꞌken ya̱ a̱ya ndi̱yá ya̱ ñánda̱ nga nangi kixì.
¿Ko̱ yá xi̱ta̱‑ni ra Nainá ko̱ꞌsín kitsò‑la̱ nga mì kì kjoa̱haꞌsen‑jin ya̱ i̱ꞌnde‑la̱ ñánda̱ ma níkjáya? Jñà‑ní xi̱ta̱ ra mì kì isìhitjasòn‑la̱.
Ko̱ ꞌkoa̱á ꞌsín tísijin‑ná, nga kií mì kì ꞌjahaꞌsen‑jin‑ni ya̱ i̱ꞌnde ñánda̱ ma níkjáya ta nga̱tjì‑la̱ nga̱ mì kì kjokjiín‑la̱.
ꞌKia̱ nga takó tíjna‑isa ꞌén‑la̱ Nainá ra ijye kitsjà nga ma ki̱tjáha̱ꞌse̱én ñánda̱ nga tíjna i̱ꞌnde‑la̱ ñánda̱ ma níkjáya, tjínè‑la̱ nga nda si̱konde̱é ijo‑ná tsa kií ni̱chjin‑ni mì kì ko̱ma ki̱tjáha̱ꞌse̱n iꞌka.
Jién ijyeé tíꞌsena̱jmí‑ná ꞌén xi̱tse̱ ra nda tsò koni ꞌsín kiꞌsena̱jmí‑te‑la̱ jñà xi̱ta̱ jchínga‑ná. Tanga ra jñà, ta kjo̱tjó‑ni ni̱ꞌsín kiꞌsena̱jmí‑la̱, nga̱ mì kì ngásòn kjokjiín‑la̱ koni jñà xi̱ta̱ ra iꞌka ra isìhitjasòn jñà ꞌén kìi̱.
Tanga jién‑né ra ijye makjiín‑ná ki̱tjáha̱ꞌse̱én ya̱ i̱ꞌnde ñánda̱ ma níkjáya. Koni ꞌsín kitsò Nainá:
ꞌKoa̱á ma‑ni nga ngi ko̱ó kjo̱jti‑na̱ nga kítsja ꞌén‑na̱ nga ko̱ ꞌsín kíxian
nga mì kì kjoa̱àꞌsen‑jin ya̱ i̱ꞌnde‑na̱ ñánda̱ ma níkjáya.
Ni̱ꞌsín jè xá‑la̱ Nainá ijyeé kjotseé ijyeheꞌtà, skanda ti̱ꞌkia̱‑ni nga isinda i̱sàꞌnde.
Jè xa̱jo̱n ra tjíꞌta ꞌén‑la̱ Nainá, ꞌkoa̱á ꞌsín tíchja̱ a̱ꞌta ꞌtse̱ ni̱chjin ra ma‑ni ito nga tsò:
Ra ma ito ni̱chjin kisíkjáyaá jè Nainá nga ijyeheꞌtà ijye xá‑la̱.
Ti̱jé‑ni jè xa̱jo̱n ra tjíꞌta ꞌén‑la̱ Nainá india tíchja̱‑isa nga tsò:
Mì kì kjoa̱àꞌsen‑jìn ya̱ i̱ꞌnde‑na̱ ñánda̱ nga ma níkjáya.
Jñà xi̱ta̱ ra kiíꞌnchré ítjòn ꞌén ra nda tsò mì kì ꞌjahaꞌsen ya̱ i̱ꞌnde ra̱kìi̱ ta nga̱tjì‑la̱ nga mì kì isìhitjasòn; tanga takó chijaá iꞌka xi̱ta̱ nga kjoa̱haꞌsen ya̱ i̱ꞌnde ra̱kìi̱.
ꞌKoa̱á ma‑ni jè Nainá tsikíjna ìjngo‑isa ni̱chjin, jè ni̱chjin ꞌndi̱ ꞌndi̱, koni ꞌsín kiìchja̱ David a̱ꞌta ꞌtse̱, ꞌkia̱ nga a̱skan‑nioo̱ nga tíchja̱ ya̱ xa̱jo̱n ra tjíꞌta ꞌén‑la̱ Nainá nga tsò:
Tsa ꞌndi̱ ꞌndi̱ nga i̱nchinaꞌyá jiòn jè ꞌén‑la̱ Nainá,
kì tà chjàn nítája inìma̱‑no.
Koni jè Josué mì kì kjomà kitsjà‑la̱ ni̱chjin níkjáya jñà xi̱ta̱ Israel, kií ko̱ꞌsín a̱skan‑nioo̱, Nainá isìkàxki̱ ìjngo‑isa ni̱chjin níkjáya.
ꞌKoa̱á ma‑ni jè na̱xi̱ndá‑la̱ Nainá tíjna ìjngo‑isa‑la̱ ni̱chjin ñánda̱ nga ngi si̱ìkjáya.
Machjeén‑ní nga ꞌki̱ ngaꞌñó‑lá ijo‑ná nga ki̱tjáha̱ꞌse̱n‑jieén ya̱ kjoa̱ níkjáya‑la̱ Nainá, ko̱ mì kì ko̱ꞌsín ꞌsie̱én koni ꞌsín kiꞌsìn jñà xi̱ta̱ ra mì kì isìhitjasòn.
Jè ꞌén‑la̱ Nainá tíjnakon‑ní ko̱ tjín‑la̱ ngaꞌñó; isa̱á ta nda bate nda mí ꞌkoa̱‑ni koni jngo ki̱cha̱ ndajò ra ijò nga jò ꞌka̱; ꞌfahaꞌsen‑jin‑ní skanda ya̱ a̱jin inìma̱‑ná ko̱ ya̱ a̱jin kjo̱bítsjen‑ná; ti̱ꞌkoa̱á ꞌfahaꞌsen‑jin‑ní skanda ñánda̱ tjíkjo ninda‑ná ko̱ bijchó skanda ya̱ a̱ya‑la̱; kjóꞌtajin‑ní kótsò kjo̱bítsjen ra tjín‑jin ya̱ a̱jin inìma̱‑ná ko̱ mé ra mejèn‑la̱ nga ꞌsi̱in.
Ngaꞌtsì ra Nainá tsikínda, ni̱mé ra tjíꞌma a̱ꞌta ꞌtse̱; nga̱ ngaꞌtsì kjoa̱, tjín tsijen ijyeé‑ní ya̱ ngixko̱n jè ra tjínè‑la̱ nga ꞌki̱‑lá kinda̱.
ꞌNdi̱‑ni̱ nga ijye ꞌyeé nga tíjna jngo‑ná ra ngi jè saba na̱ꞌmì ítjòn, jè ra ꞌmì Jesús ra Iꞌndí‑la̱ Nainá, jè ra ꞌjahaꞌsen‑jin ngajmi ya̱ ngixko̱n Nainá, ꞌkoa̱á ma‑ni nga machjeén‑ní nga kixi̱ ki̱tsa̱jneé a̱ꞌta ꞌtse̱ ꞌén ra makjiín‑ná.
Nga̱ jè na̱ꞌmì ítjòn ra tíjna a̱ꞌta tsa̱jién, maá‑la̱ ko̱hi̱ma̱ke‑ná tsa ꞌkia̱ mé kjoa̱ ra mejèn kajieén; nga̱ jè, ꞌkoa̱á ti̱ꞌsín itjáꞌta koni ꞌsín saꞌkoa̱ tjáꞌté ra jién; ta jé‑ní nga ni̱kjiá tsakátsji‑jé ra jè.
ꞌKoa̱á ma‑ni nga ngi kíjngo‑lá takén nga si̱chrañaꞌta‑lá ya̱ ñánda̱ tíbatéxoma Nainá ra tjín‑la̱ kjo̱nda, mé‑ni nga ske̱hi̱ma̱takòn‑ná ko̱ sakó‑ná kjo̱nda‑la̱ nga ko̱si̱ko̱‑ná ꞌkia̱ kjòn nga tímachjeén‑ná.
Ngaꞌtsì jñà ra na̱ꞌmì ítjòn, ya̱á tjahíjin ya̱ a̱jin ꞌtse̱ xi̱ta̱ na̱xi̱ndá mé‑ni nga chja̱tjì‑ni xi̱ta̱ na̱xi̱ndá ya̱ ngixko̱n Nainá ko̱ mé‑ni ko̱ma tsjá‑la̱ kjo̱tjò Nainá ko̱ si̱ìꞌken cho̱ ra ta nga̱tjì kjoa̱ ꞌtse̱ jé‑la̱ xi̱ta̱.
Koni jè na̱ꞌmì, saꞌkoa̱á mahindaá‑te inìma̱‑la̱, ꞌkoa̱á ꞌsín ma‑ni nga ma behi̱ma̱ jñà xi̱ta̱ ra mì kì machi̱ya‑la̱ ko̱ jñà ra xìn ndi̱yá tjímaya.
Ta nga̱tjì‑la̱ kjoa̱ ra maꞌtin, kisìꞌkeén‑te cho̱ ra kjoa̱ ꞌtse̱ jé‑la̱ koni ꞌsín nga isìꞌken cho̱ ra kjoa̱ ꞌtse̱ jé‑la̱ xi̱ta̱ na̱xi̱ndá.
Ni̱yá ra tà jè ta̱jngo bíꞌta ijo‑la̱ jè xáꞌnga ra kìi̱; tà jé‑ní jè ra xá Nainá chja̱‑la̱ koni ꞌsín nga jè Nainá kiìchja̱‑la̱ jè Aarón.
ꞌKoa̱á ma‑ni nga ti̱ꞌkoa̱á Cristo, mì tsa ti̱jè ꞌnga isíkíjna‑ni ijo‑la̱ koni na̱ꞌmì ítjòn; jè Nainá‑ní ra kitsjà‑la̱ jè xá ꞌnga ra̱kìi̱, ꞌkia̱ nga kitsò‑la̱:
Ji̱í‑ní ra Iꞌndí‑na̱,
ko̱ ꞌa̱án‑ná ra Na̱ꞌìn‑li.
Ti̱jé‑ni xa̱jo̱n ra tjíꞌta ꞌén‑la̱ Nainá india‑isa tíchja̱ ñánda̱ nga tsò:
Ji̱í‑ní ra na̱ꞌmì tijni skanda ta mé ni̱chjin‑nioo̱,
jè xá‑li, ꞌkoa̱á ti̱ꞌsín tjín koni jè xá ra kiꞌse‑la̱ jè ra tsiꞌkìn Melquisedec.
Jè Cristo ꞌkia̱ nga tsikijna i̱ i̱sàꞌnde ꞌñó kiìchja̱ꞌta‑la̱ Nainá, ngi ko̱ó ndáxko̱n tsikítsaꞌba‑la̱ ko̱ isíjéꞌta‑la̱ jè ra tjín‑la̱ ngaꞌñó nga ma‑la̱ ko̱chrjekàtji a̱ꞌta ꞌtse̱ kjo̱biya; jè Nainá kiíꞌnchré‑la̱ ta nga̱tjì‑la̱ nga ꞌñó nda kijtsexkón.
Jè Cristo, ni̱ꞌsín Iꞌndí‑la̱ Nainá ma, ya̱á kjomà‑la̱ isìhitjasòn ꞌkia̱ nga isìkjiín kjo̱hiꞌin.
ꞌKia̱ nga mì ti̱ mé ra ichijaꞌta‑la̱, ꞌkoa̱á ꞌsín kisijna nga jè ko̱chrjekàjin kjo̱hiꞌin xi̱ta̱ skanda ta mé ni̱chjin‑nioo̱, ngaꞌtsì ra si̱hitjasòn‑la̱.
Jè Nainá, ꞌkoa̱á ꞌsín isíkíjna Jesús nga na̱ꞌmì ítjòn kjomà; kitsjá‑la̱ xá koni jè xá ra kiꞌse‑la̱ Melquisedec.
A̱ꞌta ꞌtse̱ kjoa̱ kìi̱, kjín jchán tjín‑ni ra ma ꞌse̱na̱jmí-isa‑najiòn, tanga ꞌñó chjá tjín kóꞌsín nga ꞌse̱na̱jmíya ta nga̱tjì‑la̱ nga ꞌñó iꞌin machi̱ya‑najiòn.
Tsa nda kjòn‑ni tsiki, ijyeé‑la kjotseé maestro ꞌñó nda ma jiòn; tanga takó machjeén‑najiòn nga chjítáꞌyá xi̱tse̱ india‑no ꞌén‑la̱ Nainá kóꞌsín maꞌtsia̱ kjòn‑ni jñà ra isa̱ chiba chjá tjín. ꞌKoa̱á ꞌsín kjomà india‑najiòn koni kjòn ndí i̱xti‑xó ra takó tsjín ꞌbi nga kjè tsa ma‑la̱ bakjèn ni̱ño̱.
Ngaꞌtsì ra takó ko̱ꞌsín kjòn koni kjòn ra tsjín ꞌbi, i̱xti‑ní, nga̱ kjè kì machi̱ya‑la̱ kóꞌsín tjín ra kjoa̱kixi̱.
Tanga tà jñá ma bakjèn ni̱ño̱ ra ijye xi̱ta̱ jchínga, jñà ra ijye nda machi̱ya‑la̱ mé kjoa̱ ra nda tjín ko̱ mé kjoa̱ ra mì kì nda tjín, nga̱ ijyeé ko̱ꞌsín kjònga‑la̱.
Machjeén‑ní nga nda katamajchá kjo̱bítsjen‑ná a̱ꞌta ꞌtse̱ Cristo nga mì tsa ta jñá chjítáꞌyáko̱ kiꞌté jñà ꞌén ra ichitáꞌyé nga ꞌsa̱ ítjòn; nga mì tsa ta jñá si̱kítsjen‑yá kjiꞌté jñà kjoa̱ ra maꞌtsia̱‑ni nga basìko̱ꞌta‑ná, koni jñà kjoa̱, nga iníkájneé kjoa̱ ra ꞌtse̱ jé‑ná nga mì ti̱ jé tsakátsji‑né jè ra ndi̱yá kjo̱biya fìko̱‑ná tsiki; ti̱ꞌkoa̱á mì tsa ta jè chjítáꞌyáko̱ kiꞌté jè kjoa̱ ꞌtse̱ koni ꞌsín nga kjokjiín‑ná a̱ꞌta ꞌtse̱ Nainá,
ko̱ a̱ꞌta ꞌtse̱ kjo̱téxoma ra ꞌtse̱ kjoa̱ satíndá, ko̱ ꞌkia̱ nga fasón‑lá ndse̱é xàngie̱é, ko̱ kjoa̱ ra faháya‑ila̱ miꞌken, ko̱ kjoa̱ ꞌtse̱ ꞌkia̱ nga ki̱ìndajín‑ná Nainá mé ra ko̱ko‑ná skanda ta mé ni̱chjin‑ni.
ꞌKoa̱á ꞌsín ma chjítáꞌyé ꞌén‑la̱ Nainá ra si̱ìjchá kjo̱bítsjen‑ná, tsa jè tsjáꞌnde nga ko̱ꞌsín ko̱ma.
Nga̱ jñà xi̱ta̱ ra ijye a̱sa kjohisen‑la̱ kjo̱bítsjen‑la̱ ko̱ ra ijye a̱sa tsikitsa̱jin kjo̱nda ra ꞌtse̱ Nainá ko̱ ra ta̱ña isíngásòn‑ko̱‑ná a̱ꞌta ꞌtse̱ Inìma̱ Tsje‑la̱ Nainá,
jñà ra ti̱ꞌkoa̱á ijye a̱sa tsikitsa̱jin jè ꞌén nda‑la̱ Nainá ko̱ ngaꞌñó‑la̱ ra ꞌtse̱ i̱sàꞌnde ra ꞌsa̱ nchrabá,
ꞌKoa̱á ngoya‑la̱ koni jè nangi ꞌkia̱ nga ꞌba jtsí, maꞌnchi̱ꞌnde‑ní. Tsa nda xka̱ ra ki̱so̱ ra ko̱chjeén‑la̱ xi̱ta̱ ra síxáko̱ nangi, Nainá si̱ichikonꞌtin nangi.
Tanga tsa naꞌyá chi̱ꞌni̱ ko̱ tsa naꞌyá xiꞌnchro ki̱so̱, mì kì mé chjí‑la̱ jè nangi ra̱kìi̱, mì tsa nangi nda ya̱ ngixko̱n Nainá; ki̱jchó ni̱chjin nga jti̱.
Jiòn ndí ꞌndsè ra tsjacha‑laji̱n, ni̱ꞌsín ko̱ꞌsín nakjoá‑ji̱n, ꞌkoa̱á ꞌsín kixi̱ machi̱ya‑naji̱n nga isa̱á ta nda ko̱maꞌtin‑isa jiòn nga tjábé‑no jè kjo̱nda ra tji̱ko̱ ꞌkia̱ nga ko̱ꞌsín bítjo̱kajieén kjo̱hiꞌin.
Nga̱ Nainá, ngi kjoa̱kixi̱í ra ꞌsín, nga mì kì si̱ìjchàhajin jè xá‑no ko̱ jè kjo̱tsjacha ra tjín‑no nga nda i̱nchinìsin‑la jñà xi̱ta̱ na̱xi̱ndá‑la̱ Cristo koni ꞌsín takó i̱nchiꞌnià skanda ꞌndi̱.
Tanga ngaji̱n, ꞌkoa̱á ꞌsín mejèn‑naji̱n nga ngi ko̱ó kjo̱tsja‑no ko̱ꞌsín ti̱xá nga jngó jngó‑no skanda ta kjiá‑nioo̱, kóhonda katabitjasòn kjoa̱ ra i̱nchichiñá‑la.
Majìn‑naji̱n nga katamaꞌtsè jiòn. Ta isa̱á jnchro jñà chjíngi‑la jñà xi̱ta̱ ra ijye i̱nchitjábé‑la̱ kjo̱tjò koni ꞌsín ijye kitsjà tsaꞌba Nainá ta nga̱tjì‑la̱ nga nda makjiín‑la̱ ko̱ nda i̱nchichíkjoa̱ko̱‑la̱.
Nainá, ꞌkia̱ nga kitsjà‑la̱ tsaꞌba jè Abraham, ꞌkoa̱á ꞌsín kitsjà kixi̱ ꞌén‑la̱ ra ti̱jè tsasén‑ni ꞌkia̱ nga mì ti̱ yá tjín‑ni ra isa̱ ꞌnga tíjna koni ra jè; ꞌkoa̱á ꞌsín kiìchja̱
nga kitsò: “ꞌA̱n, ꞌñó nda sichíkonꞌtin‑la̱, ti̱ꞌkoa̱á ꞌñó kjìn ko̱ma jñà tje̱‑li.”
ꞌKoa̱á ꞌsín kjomà‑ni nga jè Abraham iskoñákjoa̱‑ní, a̱kjòn itjábé‑la̱ koni ꞌsín kitsò‑la̱ jè Nainá.
Jñà xi̱ta̱ i̱sàꞌnde, ꞌkia̱ nga tsjá tsaꞌba, jè síkaxki̱ jè ra tíjna ítjòn‑la̱. ꞌKia̱ nga ko̱ꞌsín tsjá ꞌén‑la̱, ta ya̱á feheꞌta kjoa̱, mì ti̱ mé ra jo̱óya-isa‑ni.
ꞌKoa̱á ꞌsín kjomejèn‑la̱ Nainá nga nda kjón tsakón‑la̱ jñà xi̱ta̱ ra tjábé‑la̱ kjo̱tjò koni ꞌsín ijye kitsjà‑la̱ tsaꞌba nga ꞌkoa̱á ꞌsín tjíjngo ikon nga si̱hitjasòn ko̱ nga ni̱mé ra si̱ìkaatjìya‑la̱. Kií ko̱ꞌsín kitsjà‑ni ꞌén‑la̱ ra ꞌñó xkón tjín ꞌkia̱ nga ko̱ꞌsín kitsjà tsaꞌba.
Jñá ꞌén kìi̱ ra jò ma‑ni, ra mì kì ma kjoa̱atjìya‑la̱, ko̱ mì kì ma sko̱ónda̱cha̱‑ná Nainá, ya̱á sakó‑ná jngo kjoa̱jetakòn ra ꞌñó tjín, ngaꞌtsí‑né ra i̱nchifatsjieé nga jè Nainá ko̱si̱ko̱‑ná ko̱ jién ra ko̱ꞌsín tjíjngo takén nga i̱nchichiñá‑lá koni ꞌsín nga ijye kitsjà tsaꞌba nga tsjá‑ná.
Jè kjoa̱kixi̱ ra i̱nchichiñá‑lá, ꞌkoa̱á ꞌsín síkíjna kixi̱ inìma̱‑ná koni jngo ki̱cha̱ ra sitéꞌñó‑ni chitso; ko̱ kjoa̱kixi̱ ra̱kìi̱ skanda maá ꞌjahaꞌsen‑jin ya̱ i̱ꞌnde tsje ñánda̱ tja̱ꞌbájto jngo nikje,
ya̱ ñánda̱ ꞌjahaꞌsen Jesús nga iskíꞌxa̱ꞌnde‑ná ndi̱yá nga na̱ꞌmì ítjòn tsikijna nda ta mé ni̱chjin‑nioo̱ koni jè Melquisedec.
Melquisedec xi̱ta̱xá ítjòn tsikijna ꞌtse̱ na̱xi̱ndá Salem, ti̱ꞌkoa̱á na̱ꞌmì ítjòn ꞌtse̱ Nainá ra tíjna ngajmi tsikijna‑te. Kiìkjá indiaá jè Abraham ꞌkia̱ nga tínchrabá‑ni nga ijye isikijne ijye‑la̱ xi̱ta̱xá ítjòn ra iskajàn‑ko̱, ko̱ jè Melquisedec ya̱á isìchikonꞌtin jè Abraham.
Jè Abraham, teya kiꞌsìn ngaꞌtsì tsajmì ra isakò‑la̱ ꞌkia̱ nga kijì kjo̱jchán ko̱ jngo‑yá kitsjà‑la̱ jè Melquisedec tsajmì kìi̱. ꞌÍ ra ꞌmì Melquisedec, ꞌkoa̱á tsò‑ni: Xi̱ta̱xá Ítjòn ra Kixi̱ Tíjna; ko̱ nga jè ra xi̱ta̱xá ítjòn ꞌtse̱ Salem ꞌmì, Xi̱ta̱xá ra Tjín‑la̱ Kjo̱ꞌnchán, tsò‑ni.
Jè Melquisedec mì kì ꞌya‑la̱ tje̱‑la̱, yá‑ni na̱ꞌìn‑la̱ ko̱ yá‑ni na̱‑la̱, ñánda̱ kitsin ko̱ ñánda̱ ꞌken; ꞌkoa̱á ꞌsín mangásòn‑ko̱ koni jè Cristo ra Iꞌndí‑la̱ Nainá, nga ti̱ꞌkoa̱á na̱ꞌmì ítjòn tíjna skanda ta mé ni̱chjin‑nioo̱.
Jiòn ti̱kítsjen nga ꞌñó ꞌnga tsikijna jè Melquisedec nga skanda jè xi̱ta̱ jchínga‑ná Abraham teya kiꞌsìn ngaꞌtsì tsajmì ra isakò‑la̱ ꞌkia̱ nga kiì kjo̱jchán nga jngo‑yá kitsjà‑la̱ jè Melquisedec.
Kixi̱í kjoa̱, ꞌkoa̱á ꞌsín tíchja̱ kjo̱téxoma‑la̱ Moisés ra Nainá kitsjà‑la̱; nga jñà xi̱ta̱ na̱xi̱ndá tjínè‑la̱ nga teya si̱ìjòya tsajmì ra tjín‑la̱ nga jngoya tsjá‑la̱ jñà na̱ꞌmì ra tje̱‑la̱ Leví ni̱ꞌsín ti̱ xi̱ta̱ xákjén‑ni jñà ra ti̱ya̱ nchrabá‑ni tje̱‑la̱ Abraham.
Tanga jè Melquisedec mì tsa tje̱‑la̱ Leví‑jìn, tanga itjábé‑la̱ ra jngoya bako̱‑la̱ tsajmì ra teya kiꞌsìn jè Abraham, a̱kjòn ꞌkia̱á isìchikonꞌtin; ni̱ꞌsín jè kjòn‑ni Abraham ra ko̱ꞌsín itjábé‑la̱ ꞌén a̱ꞌta ꞌtse̱ Nainá ꞌkia̱ nga kitsjà‑la̱ tsaꞌba.
Koni ꞌsín tjíjin‑ná ngaꞌtsì‑ná, jè ra síchikonꞌtin, isa̱á ꞌnga tíjna mì ꞌkoa̱‑ni koni jè ra machikonꞌtin.
Jñà na̱ꞌmì ra tjábé‑la̱ ra jngoya bako̱‑la̱ ra teya ꞌsín xi̱ta̱ na̱xi̱ndá, mì tsa ta kíhijyo kiꞌta‑jìn, tanga jè Melquisedec, ꞌkoa̱á ꞌsín tjíꞌta xa̱jo̱n‑la̱ Nainá nga ꞌkoa̱á ꞌsín ꞌya‑la̱ koni tsa jngo xi̱ta̱ ra takó tíjnakon.
Jñà na̱ꞌmì ra nchrabá‑ni tje̱‑la̱ Leví ra tjábé‑la̱ ra jngoyá bako̱‑la̱ ra teya ꞌsín xi̱ta̱ na̱xi̱ndá, ko̱maá ko̱kixé nga ti̱ꞌkoa̱á jè Melquisedec kitjábé jngoya‑la̱ a̱ꞌta ꞌtse̱ xi̱ta̱ kìi̱ ꞌkia̱ nga ko̱ꞌsín jngoyá kitsjà‑la̱ Abraham.
Nga̱ jè Abraham, ijyeé ya̱á ꞌya tje̱‑ni ra kjomà Leví, ꞌkia̱ nga ko̱ꞌsín iskajin Abraham jè Melquisedec.
Jñà kjo̱téxoma ra itjábé‑la̱ jñà xi̱ta̱ Israel ya̱á inchrabàꞌta‑ni a̱ꞌta ꞌtse̱ na̱ꞌmì ra tje̱‑la̱ Leví; tanga jñà na̱ꞌmì kìi̱, mì kì kjomà‑la̱ nga ngi kixi̱ isíkítsa̱jna jñà xi̱ta̱, ꞌkoa̱á ꞌsín kjomà‑ni nga kjꞌií na̱ꞌmì ꞌji jngo‑isa ra ya̱ mangásòn‑ko̱ Melquisedec ko̱ mì tsa jè mangásòn‑ko̱ na̱ꞌmì ra tje̱‑la̱ Aarón.
ꞌKia̱ nga xìn chja̱‑ni na̱ꞌmì ra ꞌfahaꞌsen ꞌkia̱ nga fahatjìya, kjo̱ꞌñó tjín‑ni nga fahatjìya jè kjo̱téxoma.
Koni ꞌsín tíchja̱ ꞌén‑la̱ Nainá, jè ra itjábé‑la̱ xá koni ꞌtse̱ Melquisedec, kjꞌií tje̱‑ní; ni̱ kjè sa jngo na̱ꞌmì bitjokàjin ya̱ ñánda̱ nga inchrabàꞌta‑ni.
ꞌKoa̱á ꞌsín nda ꞌya‑la̱ nga jè Na̱ꞌín‑ná Jesucristo, ya̱á inchrabàꞌta‑ni tje̱‑la̱ ꞌtse̱ na̱xi̱ndá Judá; ya̱ tje̱‑la̱ na̱xi̱ndá ra̱kìi̱, mì kì tsijen isìkàxki̱ jè Moisés ꞌkia̱ nga kiìchja̱ ra a̱ꞌta ꞌtse̱ jñà na̱ꞌmì.
Ngaꞌtsì kjoa̱ kìi̱, isa̱á makixi̱ya‑ná ꞌkia̱ nga jè na̱ꞌmì xi̱tse̱ ra ꞌfahaꞌsen, ꞌkoa̱á ꞌsín ꞌsín koni kiꞌsìn jè Melquisedec,
Nga̱ ꞌkoa̱á ꞌsín tíchja̱ Nainá ra a̱ꞌta ꞌtse̱, nga tsò:
Ji̱í‑ní ra na̱ꞌmì tijni skanda ta mé ni̱chjin‑nioo̱,
ya̱á mangásòn‑ki̱ jè Melquisedec.
ꞌKoa̱á ꞌsín kjomà‑ni nga iskajen‑ngi jè kjo̱téxoma jchínga, ta nga̱tjì‑la̱ nga̱ mì kì kiꞌse‑la̱ ngaꞌñó, ko̱ mì kì itjasòn‑la̱ koni ꞌsín nga tjínè‑la̱ nga si̱hitjasòn.
Nga̱ jè kjo̱téxoma jchínga ra kitsjà jè Moisés ni̱mé ra isìkixi̱ya xi̱ta̱; tanga ni̱chjin ꞌndi̱ ꞌndi̱, tjín jngo‑ná kjoa̱ ra i̱nchichiñá‑lá ra isa̱ nda tjín jè ra síchrañaꞌtà‑ná Nainá.
Jñà kjoa̱ kìi̱, mì tsa ko̱ꞌsín mì kì kitsjà tsaꞌba Nainá; koni jñà na̱ꞌmì ra iꞌka, ra ta ꞌkoa̱á ꞌsín itjábé‑la̱ xá, mì tsa yá ra kitsjà ꞌén‑la̱.
Tanga ra a̱ꞌta ꞌtse̱ Na̱ꞌín‑ná Jesús kitsjá tsaꞌba Nainá jè ꞌén ra ꞌñó xkón tjín ꞌkia̱ nga kitsò:
Na̱ꞌín‑ná, ꞌkoa̱á ꞌsín ijye kitsjà kixi̱ ꞌén‑la̱ ra ꞌñó xkón tjín,
ko̱ mì kì ti̱ si̱ìkaatjìya‑ila̱ jè kjo̱bítsjen‑la̱ ꞌkia̱ nga kitsò:
“Ji̱í‑ní ra na̱ꞌmì tijni ta mé ni̱chjin‑nioo̱.”
ꞌKoa̱á ꞌsín ma‑ni nga jè Jesús basèn‑tjì‑ná ꞌkia̱ nga jè Nainá tsikíndajínko̱ jñà xi̱ta̱ jngo kjoa̱ ra isa̱ ꞌñó nda tjín.
Jñà na̱ꞌmì ra tje̱‑la̱ Leví, ꞌñó kjín ma‑ni, ta nga̱tjì‑la̱ ꞌkia̱ nga jngo biya, ta ya̱á feheꞌta xá‑la̱, ìjngo na̱ꞌmì xákjín ꞌfahaꞌsen ngajo‑la̱ ꞌkia̱ nga biya.
Tanga jè Jesús tíjna‑ní skanda ta mé ni̱chjin‑nioo̱ ko̱ mì tsa kjoa̱atjìya jè xá‑la̱ nga na̱ꞌmì tíjna.
ꞌKoa̱á ꞌsín ma‑ni nga ma‑la̱ bachrjekàjin kjo̱hiꞌin jñà xi̱ta̱ ni̱ta mé ni̱chjin‑nioo̱, ngaꞌtsì ra a̱ꞌta ꞌtse̱ Jesús bijchó‑ni ya̱ ngixko̱n Nainá; ko̱ jè Jesús tíjnakon‑ní ni̱ta kjiá‑nioo̱ mé‑ni nga ma bítsaꞌbatjì‑ni jñà xi̱ta̱.
Ngi jé kjón‑ní Jesús jè na̱ꞌmì ítjòn ra machjeén‑ná: nga̱ xi̱ta̱ tsje‑ní; ko̱ mì tsa jé tjín‑la̱; ko̱ mì tsa tjé ꞌki ya̱ a̱jin inìma̱‑la̱; xìn tíjna‑la̱ jñà xi̱ta̱ ra jé tjín‑la̱; ko̱ jè‑ní ra isa̱ ꞌnga tíjna ya̱ ján ngajmi.
Mì tsa ko̱ꞌsín ꞌsín koni ꞌsín jñà na̱ꞌmì ra iꞌka nga ni̱chjin nchijón‑ní síꞌken cho̱ ra tsjá kjo̱tjò ra kjoa̱ ꞌtse̱ jé‑la̱, a̱kjòn tsjá‑te ra a̱ꞌta ꞌtse̱ jé‑la̱ xi̱ta̱ na̱xi̱ndá. Tanga Jesús, ꞌkia̱ nga kitsjà kjo̱tjò ijo‑la̱ nga kinìꞌken, ta india kjón‑ní kitsjà skanda ta kjiá‑nioo̱.
Jè kjo̱téxoma ra kitsjà Moisés, ꞌkoa̱á ꞌsín tíchja̱ nga jñà kítsa̱jna na̱ꞌmì ítjòn xi̱ta̱ ra tsìn‑la̱ ngaꞌñó; tanga jè ꞌén ra xkón tjín ra a̱skan kitsjà Nainá, ꞌkoa̱á ꞌsín tíchja̱ nga jè Iꞌndí‑la̱, na̱ꞌmì ítjòn kíjna, jè ra ko̱ꞌsín kisìko̱ nga nìmé kichijaꞌta‑la̱ skanda ta kjiá‑nioo̱.
Ngaꞌtsì kjoa̱ ra i̱nchichibaya‑ná, tjín jngo ra isa̱ ꞌñó chjí‑la̱, jè‑ní nga tíjnaá jngo‑ná na̱ꞌmì ítjòn ra ya̱ tsikijnaꞌta nga kixi̱‑la̱ ya̱ íxile̱‑la̱ Nainá jè ra tíbatéxoma ya̱ ján ngajmi.
Ya̱á síxá ya̱ ñánda̱ tíjna ra ngi Niꞌya Tsje‑la̱ Nainá ra jè sabà Nainá tsikínda, ko̱ mì tsa xi̱ta̱ tsikínda.
Ngaꞌtsì ra na̱ꞌmì ítjòn ꞌkoa̱á ꞌsín satéxoma‑la̱ nga kjo̱tjò tsjá‑la̱ Nainá ko̱ cho̱ síꞌken, ko̱ ꞌkoa̱á ꞌsín ma‑ni nga jè Cristo, ti̱ꞌkoa̱á machjeén‑ní nga kiꞌse‑te‑la̱ mé ra kitsjà‑la̱ Nainá.
Jè Cristo, tsa i̱í‑la tíjna i̱ a̱ꞌta nangi, skanda mí‑la ko̱ma nga na̱ꞌmì kíjna, nga̱ i̱ a̱ꞌta nangi, ta̱ ꞌkoa̱ tjín na̱ꞌmì ra tsjá‑la̱ kjo̱tjò Nainá koni ꞌsín tíchja̱ jè kjo̱téxoma ra tsikínda Moisés.
Tanga jñà na̱ꞌmì ra tjín i̱ a̱ꞌta nangi ya̱á síxá ya̱ niꞌya ra ta i̱sén‑la̱ ko̱ jè ra ta ꞌngién‑la̱ jè Niꞌya Tsje‑la̱ Nainá ra tíjna ya̱ ján ngajmi; koni ꞌsín tsiꞌkìn‑la̱ Moisés, ꞌkia̱ nga ijye mejèn ki̱ìꞌtsia̱ kjòn nga ki̱ìnda jè niꞌya tsje‑la̱ Nainá ra ꞌtse̱ nikje, ꞌkia̱ nga kitsò‑la̱: “Nda kjón ti̱kítsjin koni ꞌki ra ítsakon‑la ya̱ nindo Sinaí, ꞌkoa̱ kjón ꞌsín ꞌki ra ꞌki ra tinda jngi.”
Tanga ꞌndi̱‑ni̱, isa̱á nda tjín jè xá ra itjábé‑la̱ Jesucristo nga na̱ꞌmì ítjòn tíjna, nga̱ jè basèn‑jin‑ná jngo kjoa̱ xi̱tse̱ ra isa̱ nda tjín ra tsikíndajín Nainá ko̱ jñà xi̱ta̱, ta nga̱tjì‑la̱ nga ya̱á nchrabáꞌta‑ni ꞌén ra isa̱ nda tjín koni ꞌsín ijye kitsjà tsaꞌba Nainá.
Tsa mí‑la mé isìjchijaꞌta‑la̱ jè kjoa̱ ra isindajín ítjòn, mí‑la ti̱ machjeén‑ni tsa ìjngo ꞌká si̱ndajín india‑ni.
Tanga Nainá ꞌkia̱ nga tsakátiko̱ kitsò‑la̱:
Ki̱jchò ni̱chjin ꞌkia̱ nga ìjngo kjoa̱ xi̱tse̱ kindájín‑ko̱ò jñà xi̱ta̱ Israel ko̱ xi̱ta̱ Judá.
Jè kjoa̱ xi̱tse̱ ra kindájín‑ko̱ò,
mì tsa ti̱ ko̱ꞌsín si̱ndajín‑ni koni ꞌtse̱ xi̱ta̱ jchínga‑la̱,
ꞌkia̱ nga ꞌa̱n kjón ítsabáꞌñó tsja
Jñà xi̱ta̱ kìi̱, ta nga̱tjì‑la̱ nga mì isìhitjasòn jè kjoa̱ ra ítsikindájín‑ko̱,
ꞌkoa̱á ꞌsín kjomà‑ni nga kítsjin‑tákon.
ꞌKia̱ nga ijye ko̱to ni̱chjin kìi̱,
jè kjoa̱ xi̱tse̱ ra kindájín‑ko̱ jñà xi̱ta̱ Israel, ki̱íꞌsín tjín:
Jñà kjo̱téxoma‑na̱, ya̱á sikjáhaꞌsen‑jiaa̱n ya̱ a̱jin kjo̱bítsjen‑la̱,
ko̱ ya̱á kindáꞌtá ya̱ a̱jin inìma̱‑la̱.
Ko̱ ꞌa̱án ko̱ma jè Nainá‑la̱ ko̱ jñà ko̱ma xi̱ta̱ na̱xi̱ndá‑na̱.
Mì kì ti̱ ko̱chjeén‑ni nga xi̱ta̱ xákjín ko̱kòn‑ya‑la̱,
ni̱ jè ꞌndse̱ ko̱ki̱tso̱‑la̱ nga katabexkon‑na nga ꞌa̱n‑ná ra Nainá;
nga̱ ngaꞌtsí xi̱ta̱ ske̱xkon‑na,
maꞌtsia̱ kjòn‑ni ra i̱xti skanda jñà ra ꞌñó xi̱ta̱ jchínga.
ꞌA̱án sijcháꞌta‑la̱ ngaꞌtsì kjoa̱ꞌcho ra kiꞌsìn,
ko̱ ni̱ì‑ti̱‑kjiá síkítsjen‑na jñà jé‑la̱.
ꞌKoa̱á xiaa̱n ꞌa̱n ra Nainá.
ꞌKia̱ nga Nainá chja̱ a̱ꞌta ꞌtse̱ ra ìjngo‑isa kjoa̱ xi̱tse̱ ra sindajín, kií nga̱tjì‑la̱ nga ijyeé kjójchínga jè ra isinda ítjòn; ko̱ jè kjoa̱ jchínga ra ijye tífeheꞌta, ta chibaá ni̱chjin chija‑isa‑la̱ nga ngi jchi̱ja.
Jè kjoa̱ ra tsikíndajín ítjòn Nainá kiꞌseé‑la̱ kjo̱téxoma kóꞌsín nga jeya si̱kíjna Nainá, ko̱ ti̱ꞌkoa̱á kisijnaá jngo‑te niꞌya tsje‑la̱ i̱ a̱ꞌta nangi.
Jè Niꞌya nikje ra Tsje ra ꞌtse̱ Nainá, ꞌkoa̱á ꞌsín tjínda nga tíjna ítjòn jngo‑la̱ i̱ꞌnde ra ꞌmì I̱ꞌnde Tsje ñánda̱ tíjna jè ki̱cha̱ oro ra kjìn chrji̱ tjín‑la̱ ra sincháya niꞌí nga tì, ko̱ jè ímixa̱ ra sinchásòn ni̱ño̱ nchra̱jín tsje‑la̱ Nainá.
Ya̱ a̱jto̱n‑la̱ nikje ra tjo̱ꞌbángi ra ma‑ni jò, ya̱á kjijna jè i̱ꞌnde ra ꞌmì I̱ꞌnde ra Bato ꞌÑó Tsje.
Ya̱ i̱ꞌnde ra̱kìi̱, ya̱á tíjna jngo kàxa̱ ra ngi ki̱cha̱ sinè ra tìsòn chrjongó Nainá; ko̱ ti̱ꞌkoa̱á ya̱á kjijna kàxa̱ ra ngi ki̱cha̱ sinè ijàjno jè ra tjíya jñà tsajmì ra bakón kjoa̱ ra tsikíndajín Nainá. Kàxa̱ ra̱kìi̱, ya̱á tíjnaya jngo ti̱jí ra ngi ki̱cha̱ sinè ñánda̱ i̱jncha ni̱ño̱ nchra̱jín ra ꞌmì maná; ti̱ꞌkoa̱á ya̱á kjinaya yá koròti̱‑la̱ Aarón ra tsikíꞌjtsén ko̱ jñà na̱jo̱ te ra tjíꞌta kjo̱téxoma‑la̱ Nainá ra itjábé‑la̱ Moisés.
Ya̱ a̱sòn kàxa̱ i̱ncha i̱sén‑la̱ ìkja̱li̱ ra tjín‑la̱ na̱jngá ra bakón chi̱ya kjoa̱jeya‑la̱ Nainá; jñà na̱jngá‑la̱ ya̱á bíjtsaꞌma jè kàxa̱; tanga ꞌndi̱ ꞌndi̱, mì kì machjeén nga jndà jndà ki̱nákje̱é ra a̱ꞌta ꞌtse̱ kjoa̱ kìi̱.
ꞌKia̱ nga ijye ko̱ꞌsín isinchanda tsajmì kìi̱, jñà na̱ꞌmì kjiꞌtá ni̱chjin ꞌfahaꞌsen ya̱ Niꞌya Tsje‑la̱ Nainá ra nikje, ya̱ i̱ꞌnde ra tíjna ítjòn nga síhitjasòn xá‑la̱ nga bexkón Nainá.
Tanga jè i̱ꞌnde ra bijchó jò‑ni, ta jè ta̱jngo na̱ꞌmì ítjòn ma ꞌfahaꞌsen, ko̱ ta indiaá ma ꞌfahaꞌsen nga jngó jngó nó; ko̱ ꞌkia̱ nga ꞌfahaꞌsen, tjínè‑la̱ nga jní‑la̱ cho̱ ꞌba ra tsjá‑la̱ Nainá ta nga̱tjì‑la̱ kjoa̱ ꞌtse̱ jé‑la̱ ko̱ ta nga̱tjì‑la̱ ngaꞌtsì jé ra tjín‑la̱ xi̱ta̱ na̱xi̱ndá, jñà jé ra nda mí be kóꞌsín nga kàjin.
ꞌKoa̱á ꞌsín síchi̱ya‑ná jè Inìma̱ Tsje‑la̱ Nainá, ꞌkia̱ nga takó jè tímachjeén jè Niꞌya Tsje ra Nikje ra isinda ítjòn, kjè kì tjáxa̱ꞌnde nga ko̱ma ki̱tjáha̱ꞌse̱én jè I̱ꞌnde ra isa̱ ꞌÑó Tsje.
Jñà kjoa̱ ra kjomà kjotseé ta tsakón chi̱yaá jè kjoa̱ ra tíma ni̱chjin ꞌndi̱; nga̱ jñà kjo̱tjò ko̱ jní‑la̱ ꞌcho ra ixaájten ya̱ i̱ꞌnde jè, tsìn‑la̱ ngaꞌñó nga ngi india kjón si̱ìtsje kjo̱bítsjen‑la̱ xi̱ta̱, jñà ra ko̱ꞌsín bexkón Nainá.
Kjoa̱ kìi̱, ta kjo̱téxoma ra a̱ꞌta ꞌtse̱ ijo‑la̱ xi̱ta̱‑ní, ꞌtse̱é tsajmì ra ma chine ko̱ ra ma ꞌyò, ko̱ kóꞌsín nga sítsje ijo‑la̱ xi̱ta̱; ta ꞌkoa̱á ꞌsín tje̱n ko̱chjeén skanda ꞌkia̱ nga jè Nainá si̱ìkaatjìya‑la̱ ngaꞌtsì kjoa̱ kìi̱.
Tanga ꞌkia̱ nga ijye ꞌji jè Cristo ra na̱ꞌmì ítjòn tíjna a̱ꞌta ꞌtse̱ kjo̱nda‑la̱ Nainá ra ijye tíma, ya̱á ꞌjahaꞌsen Niꞌya Tsje‑la̱ Nainá ra isa̱ ꞌñó nda chon ko̱ ra isa̱ kixi̱ tjín nga̱ mì tsa tsja xi̱ta̱ isinda‑ni, jè ra tsò‑ni kjoa̱ nga mì tsa i̱ kisinda a̱ꞌta nangi.
Jè Cristo ngi indiaá ꞌjahaꞌsen skanda ta kjiá‑nioo̱ ya̱ I̱ꞌnde Tsje; ko̱ mì tsa ti̱ jní‑la̱ tíndsó ko̱ jní‑la̱ nchra̱ja̱ isìchjeén‑ni nga ma ꞌjahaꞌsen; ngi ꞌtse̱ kjón‑ní jní ra isìchjeén nga ma ꞌjahaꞌsen; ꞌkoa̱á ꞌsín kiꞌsìn nga tsikíchjítjì jé‑ná mé‑ni nga ma si̱ìkítsa̱jnandi̱í‑ná ta mé ni̱chjin‑nioo̱.
Tsa jñá‑la jní‑la̱ nchra̱ja̱ ko̱ jní‑la̱ tíndsó ko̱ chijo‑la̱ nchra̱ja̱ chjo̱ón iꞌndí ra kitì, matsje-sònꞌnga‑ni ijo‑la̱ xi̱ta̱ ra maxa̱ꞌya̱ ꞌkia̱ nga xaájten‑jnó,
isa̱á ta tse ngaꞌñó tjín‑la̱ jè jní‑la̱ Cristo. Nga̱ ngi ko̱ó ngaꞌñó‑la̱ Inìma̱ Tsje ra tíjnakon nda tà mé ni̱chjin‑nioo̱, nga kisìnga̱tsja ijo‑la̱ Nainá koni jngo kjo̱tjò ra nì ta̱ mé jé tjín‑la̱. Jé jní‑la̱ Cristo si̱ìtsje‑ni kjo̱bítsjen‑no nga kjoa̱áxìn‑no jè kjoa̱ꞌcho ra kjo̱biya kjiꞌta‑la̱ mé‑ni nga ya̱ si̱xáꞌta‑la Nainá ra tíjnakon.
ꞌKia̱ nga jngo xi̱ta̱ síkaꞌbí tsajmì ra tjín‑la̱, bínda jngo xa̱jo̱n ra bájna masen [ra ꞌmì testamento]. Tanga skanda ꞌkia̱á ma machjeén xa̱jo̱n ra̱kìi̱ ꞌkia̱ nga ijye biya jè xi̱ta̱ ra tsikínda.
Tanga jè xa̱jo̱n ra̱kìi̱, mì kì mé chjí‑la̱ ꞌkia̱ nga takó tíjnakon‑isa jè xi̱ta̱ ra tsikínda, skanda ꞌkia̱á chjí‑la̱, ꞌkia̱ nga ijye ki̱yá.
Jè kjoa̱ ra kisindajín ítjòn, ꞌkoa̱á ti̱ꞌsín ko̱ kjoa̱biyaá kisindajín‑te‑ni nga jní‑la̱ cho̱ kjochjeén.
Moisés, ꞌkia̱ nga ijye tsiꞌkéna̱jmíya ngaꞌtsì kjo̱téxoma‑la̱ Nainá ya̱ a̱jin‑la̱ xi̱ta̱ na̱xi̱ndá, iskábé jní‑la̱ tíndsó ko̱ jní‑la̱ nchra̱ja̱ iꞌndí ko̱ isíkójin nandá, ko̱ iskábé tsja̱‑la̱ forrè ra inì kjòn ko̱ jngo chrja‑la̱ yá ra ꞌmì hisopo; a̱kjòn tsjahíjin ya̱ jní, ko̱ a̱kjòn tsikíxten‑jnó jè xa̱jo̱n ra tjíꞌta kjo̱téxoma‑la̱ Nainá; ra ijye kjomà, tsikíxten‑jnó‑te ngaꞌtsì jñà xi̱ta̱ na̱xi̱ndá.
Jè Moisés kitsò: “Jè jní ra̱kìi̱ ra síkixi̱ya kjoa̱ ra tsikíndajín‑ko̱‑no Nainá, jè kjo̱hixi̱ ra kitsjà‑no nga si̱itjasòn.”
Moisés ti̱ꞌkoa̱á tsikíxten‑jnó‑te jní ya̱ Niꞌya Tsje‑la̱ Nainá ra nikje ko̱ ngaꞌtsì tsajmì ra machjeén ꞌkia̱ nga ꞌyaxkón.
Koni ꞌsín tíchja̱ jè xa̱jo̱n ra tjíꞌta kjo̱téxoma‑la̱ Nainá, kja̱meé ngaꞌtsì tsajmì, saba jní matsje ijye‑ni; tsa mì kì xa̱ájten jní, tsìn ra ꞌmì kjoa̱nìhijchaꞌta ra a̱ꞌta ꞌtse̱ jé.
ꞌKoa̱á ma‑ni nga tjínè‑la̱ nga jní‑la̱ cho̱ kjotsje‑ni jñà tsajmì kìi̱ ra xkósòn‑la̱ tsajmì ra tjín ya̱ ján ngajmi; tanga jñá kjón‑ní tsajmì ra tjín ya̱ ján ngajmi, jé machjeén‑la̱ nga xa̱ájten jní ra isa̱ ꞌñó nda tjín nga ma ko̱tsje‑ni.
Tanga jè Cristo mì tsa ya̱ ꞌjahaꞌsen ya̱ Niꞌya Nikje Tsje ra ta tsja xi̱ta̱ isinda‑ni ra ta xkósòn‑la̱ Niꞌya Tsje‑la̱ Nainá ra kjijna ján ngajmi. Tanga ngi ya̱ kjón ꞌjahaꞌsen ya̱ ján ngajmi nga ijchò ya̱ ngixko̱n Nainá nga tíchja̱tjì‑ná.
Mì kì tsa ko̱ꞌsín kjìn ꞌka̱ ꞌjahaꞌsen ya̱ ján ngajmi nga kjìn ꞌka̱ kitsjà kjo̱tjò ijo‑la̱, koni ꞌsín ꞌsín jngo na̱ꞌmì ítjòn nga xki̱ nó ꞌfahaꞌsen ya̱ I̱ꞌnde ra Bato ꞌÑó Tsje nga ꞌfahaꞌsen‑ko̱ jní ra mì tsa ꞌtse̱.
Tsa ꞌkoa̱à‑la ꞌsín tjínè‑la̱ nga ko̱ꞌsín ko̱ma tsiki, jè Cristo, kjín‑la ꞌka̱ tsatojin kjo̱hiꞌin skanda ꞌkia̱‑ni isinda i̱sàꞌnde. Tanga ꞌndi̱ ꞌndi̱, nga ijye tífeheꞌta ni̱chjin, ta india kjón‑ní ko̱ꞌsín kitsjà ijo‑la̱ skanda ta kjiá‑nioo̱ nga ko̱ꞌsín jè saba jní‑la̱ tsikíxten mé‑ni nga tsjahíxìn‑ni kjoa̱ ꞌtse̱ jé.
ꞌKoa̱á ꞌsín tjín ra a̱ꞌta ꞌtse̱ ngaꞌtsì xi̱ta̱ nga ta india kjón‑ní biya, ko̱ a̱skaán kjꞌi̱í jè ni̱chjin ꞌkia̱ nga si̱ndajín‑la̱.
ꞌKoa̱á ti̱ꞌsín tjín a̱ꞌta ꞌtse̱ Cristo; ta indiaá kitsjà kjo̱tjò ijo‑la̱ nga ꞌken mé‑ni nga kjìn xi̱ta̱ itjahíxìn‑la̱ jé‑la̱ ra jè kiꞌtsamíjìn; tanga ra ki̱jchò‑ni jò ꞌka̱, mì tsa ti̱ jé ꞌkoa̱míjìn‑ni; kií xá kjꞌi̱í‑ni nga ko̱chrjekàjin kjo̱hiꞌin jñà ra i̱nchikoñá‑la̱.
Jè kjo̱téxoma‑la̱ Nainá ra itjábé‑la̱ Moisés, mì tsa ngi jè kjòn‑ni jè kjo̱nda ra a̱skan tjínè‑la̱ nga ꞌji; koni ta tje̱n tsakón i̱tsé jè ꞌngién‑la̱. ꞌKoa̱á ma‑ni nga jè kjo̱téxoma ni̱kjiá ko̱ma ngi tsje si̱ìkítsa̱hijyo jñà xi̱ta̱ ra xki̱ nó xki̱ nó síchrañaꞌta‑la̱ Nainá nga ti̱jñà ti̱jñà kjo̱tjò tsjá‑ni nga xki̱ nó.
Tsa india kjón‑la jè kjo̱téxoma sítsje jñà jé‑la̱ xi̱ta̱, mí‑la ti̱ kì jñà si̱jin‑ni kjo̱bítsjen‑la̱ nga jé tjín‑la̱, ko̱ mí‑la ti̱ jní‑la̱ cho̱ tsjá kjo̱tjò‑ni.
Tanga jè jní‑la̱ cho̱, xki̱ nó xki̱ nó síkítsjen‑yá‑la̱ jè jé ra tjín‑la̱ xi̱ta̱.
Nga̱ jè jní‑la̱ nchra̱ja̱ ko̱ jè jní‑la̱ tíndsó mì kì ma‑la̱ faháxìn jñà jé‑la̱ xi̱ta̱.
ꞌKia̱ nga ꞌji Cristo i̱ i̱sàꞌnde, kitsò‑la̱ Nainá:
Majìn‑li jní‑la̱ cho̱ ra biya, ko̱ kjo̱tjò ra tsjá‑li xi̱ta̱,
tanga jé ijo‑na̱ iníkíjnandi.
Mì kì sasén‑li nga cho̱ tì‑li,
ko̱ ni̱jñà kjo̱tjò ra tsjá‑li ra a̱ꞌta ꞌtse̱ jé‑la̱ xi̱ta̱.
ꞌKia̱á kíchjà nga kíxin‑la: “Koni ꞌsín tíchja̱ xa̱jo̱n‑li ra a̱ꞌta tsa̱ꞌa̱n,
i̱í tíjna̱ nga sìhitjásòo̱n koni ꞌsín mejèn‑li ji̱ ra Nainá ꞌmì‑li.”
Jè Cristo, ki̱í ꞌsín kitsò nga ítjòn: “Mì kì kjomejèn‑li ti̱ꞌkoa̱ mì kì kisasén‑li jní‑la̱ cho̱ ra biya ko̱ kjo̱tjò ra tsjá‑li xi̱ta̱, ko̱ cho̱ ra baká‑li xi̱ta̱ ko̱ kjo̱tjò ra tsjá‑li ra a̱ꞌta ꞌtse̱ jé‑la̱”, ni̱ꞌsín takó ko̱ꞌsín tíchja̱ kjo̱téxoma nga tjíné‑la̱ nga ko̱tjín ra tsjá xi̱ta̱.
A̱kjòn kitsò‑isa: “I̱í tíjna̱ i̱jndíi̱ mé‑ni nga sìhitjásòn‑na koni ꞌsín mejèn‑li.” Kií tsò‑ni jñà ꞌén kìi̱ nga jè Cristo tsjahíxìn jè kjoa̱ ra tíjna ítjòn mé‑ni nga kisíkíjna‑ni jè kjoa̱ ra xi̱tse̱.
ꞌKoa̱á ꞌsín kjomà‑ni nga isìtsje inìma̱‑ná Nainá a̱ꞌta ꞌtse̱ Na̱ꞌín‑ná Jesucristo ꞌkia̱ nga isìhitjasòn koni ꞌsín kjomejèn‑la̱ Nainá nga ta india kjón‑ní kitsjà ijo‑la̱ skanda ta kjiá‑nioo̱ koni jngo kjo̱tjò ꞌkia̱ nga ꞌken.
Ngaꞌtsì na̱ꞌmì, ni̱chjin nchijòn i̱nchisíhitjasòn xá‑la̱ nga ꞌñó kjìn ꞌka̱ ti̱jè ti̱jè kjo̱tjò sínga̱tsja‑ni Nainá, jñà kjo̱tjò ra ni̱kjiá ma‑la̱ faháxìn jé‑la̱ xi̱ta̱.
Tanga jè Jesucristo, ta jngo ꞌká kjón‑ní kitsjà kjo̱tjò ijo‑la̱ skanda ta kjiá‑nioo̱ ra ta nga̱tjì‑la̱ kjoa̱ ꞌtse̱ jé; ra ijye kjomà, a̱kjòn ya̱á tsikijnaꞌta ya̱ nga kixi̱‑la̱ Nainá.
Nga̱ ta india kjón‑ní kitsjà kjo̱tjò ijo‑la̱ mé‑ni nga ngi nda kjòkixi̱ya‑ni skanda ta kjiá‑nioo̱ jñà xi̱ta̱ ra i̱nchimatsje.
Jè Inìma̱ Tsje‑la̱ Nainá ndaá síkixi̱ya‑ná ꞌkia̱ nga kitsò ítjòn:
Jè kjoa̱ ra̱kìi̱ ra kindájín‑ko̱ jñà xi̱ta̱
ꞌkia̱ nga ko̱ma a̱skan‑nioo̱, tsò Na̱ꞌín‑ná:
Jñà kjo̱téxoma‑na̱, ya̱á kindáꞌtá inìma̱‑la̱,
ko̱ ya̱á kijiáa̱n ya̱ a̱jin kjo̱bítsjen‑la̱.
Ko̱ tsò‑isa:
Ni̱ì‑ti̱‑kjiá síkítsjen‑yá india‑na jñà jé‑la̱,
ko̱ ngaꞌtsì kjoa̱ꞌcho ra kiꞌsìn.
ꞌKia̱ nga ijye inìhijchaꞌta‑ná jé‑ná mì kì ti̱ machjeén‑ni nga jní xa̱ájten ra kjoa̱ ꞌtse̱ jé.
ꞌKoa̱á ma‑ni jiòn ndí ꞌndsé, ta nga̱tjì‑la̱ jní ra tsikíxten Jesús, tjíꞌnde‑ná nga ma ki̱tjáha̱ꞌse̱én ya̱ I̱ꞌnde ra Bato ꞌÑó Tsje ya̱ ñánda̱ nga tíjna Nainá.
Nga̱ jè iskíꞌxa̱ jngo‑ná ndi̱yá xi̱tse̱ ra fìko̱‑ná ñánda̱ nga ki̱tsa̱jnakeén mé‑ni nga ko̱ma ki̱tjáha̱ꞌse̱én ya̱ ñánda̱ nga tja̱ꞌbájto jè nikje ra tja̱ꞌbáya masen‑la̱ jè I̱ꞌnde Tsje‑la̱ Nainá; nga jè nikje, jé ngoya‑la̱ ijo‑la̱ Jesús.
Nga̱ tíjnaá jngo‑ná na̱ꞌmì ra ꞌñó jeya tíjna ra batéxoma ya̱ niꞌya‑la̱ Nainá.
ꞌKoa̱á ma‑ni nga machjeén‑ní nga ngi ko̱ó inìma̱‑ná si̱chrañaꞌta‑lá Nainá nga ngi tíjngo takén ra a̱ꞌta ꞌtse̱, ꞌkia̱ nga ijye kjotsje inìma̱‑ná ngaꞌtsì ra kjo̱bítsjen ꞌcho ko̱ ngi nandá tsje ra kisiníjno‑ni ijo‑ná.
Kixi̱ ki̱tsa̱jnake̱é kjoa̱ ra i̱nchichiñá‑lá koni ꞌsín nga bixé nga makjiín‑ná, nga mì kohíko̱jno kohíko̱ꞌté kjo̱bítsjen‑ná; nga̱ Nainá, xi̱ta̱ kixi̱‑ní, si̱hitjasòn koni ꞌsín ijye kitsjá‑ná ꞌén‑la̱.
Kjótsjiꞌnde‑lá kóꞌsín nga ki̱si̱ke̱é jñà xàngie̱é mé‑ni nga isa̱ nda ꞌse̱‑ná kjo̱tsjacha ko̱ mé‑ni nga ko̱ma ko̱ꞌsín ꞌsie̱én jñà kjoa̱ ra nda tjín.
Mì kì ki̱jmié koni ꞌsín nga ꞌfìheé ya̱ ñánda̱ nga maxkóyeé koni ꞌsín ꞌsín iꞌka jñà xi̱ta̱ ra ijye ko̱ꞌsín nga‑la̱; ta isa̱á machjeén‑ní nga ꞌki̱ ngaꞌñó‑lá jñà xàngie̱é nga jngó jngó‑ná, ko̱ isa̱á ꞌkia̱ nga ijyeé tíꞌya‑la̱ nga tímachraña jè ni̱chjin‑la̱ Nainá.
Nga̱ tsa xá tjín‑ni takén nga kjótsji‑jé iseé, ꞌkia̱ nga ijye kaꞌyaxkeén ra kjoa̱kixi̱ ꞌtse̱ Nainá, mì kì ti̱ mé jní ra ma xa̱ájten‑ni ra kjoa̱híxìn india‑ni jé‑ná.
Ta jé chiñá-isa‑lá nga ko̱ko̱‑ná kjo̱hiꞌin ra ꞌñó iꞌin tjín ko̱ jè niꞌí ra sítì síjnga̱ tíma ñánda̱ nga jti̱ jñà xi̱ta̱ ra kondra̱ fì‑la̱ Nainá.
Jè ra batonè‑la̱ jè kjo̱téxoma ra itjábé‑la̱ Moisés, tsa jò ko̱ tsa jàn xi̱ta̱ tsjá ꞌén nga kijtse nga kixi̱í kjoa̱, mì kì mahi̱ma̱cha‑jìn, ta ndi̱to̱ón nìꞌken.
Kóꞌsín be‑la̱ takòn jiòn, ¿a mí tsa isa̱ tse kjo̱hiꞌin bakén‑la̱ jñà xi̱ta̱ ra minchanè jè Iꞌndí‑la̱ Nainá ko̱ bachrjengi jè jní ra tsikíxten, ko̱ ti̱ꞌkoa̱ chja̱jno‑la̱ jè Inìma̱ Tsje‑la̱ Nainá ra tsjá‑ná kjo̱nda? Jè jní ra bachrjengi, jè‑ní ra Nainá isìchjeén nga tsikíndajín‑ko̱ xi̱ta̱ jngo kjoa̱ ra xi̱tse̱, ko̱ ra kjomà kjotsje‑ni inìma̱‑la̱ xi̱ta̱ kìi̱.
Ijyeé tjíjin‑ná nga ijyeé ko̱kitsò Nainá: “ꞌA̱án bako̱‑na nga tsja‑la̱ kjo̱hiꞌin xi̱ta̱, ꞌa̱án tsja‑la̱ chjí‑la̱.” Ko̱ india‑isa tsò: “Jé Nainá ki̱ìndajín‑la̱ jñà xi̱ta̱ na̱xi̱ndá‑la̱.”
¡Taxki̱ ꞌñó tse kjo̱xkón tjín‑ni ꞌkia̱ nga ya̱ kayeé tsja Nainá ra tíjnakon!
Tanga ti̱kítsjen kóꞌsín kjomàꞌtioòn ni̱chjin ra ijye tsatòo̱ ꞌkia̱ nga ti̱ꞌsa̱ inaꞌyá ítjòn kjòn jè ꞌén kixi̱ ra isìhisen‑no nga ichìkjoa̱‑no nga tse kjo̱hiꞌin inikjioón.
Ijchó ni̱chjin nga jñà xi̱ta̱ kiìchja̱jnoó‑no ko̱ iskajàn‑ko̱‑no ya̱ ngixko̱n xi̱ta̱ na̱xi̱ndá. Skanda ti̱ꞌkoa̱á ijchò jngo‑te ni̱chjin nga inìngásòn‑ko̱ó‑te jiòn jñà ra ꞌkoa̱ ti̱ꞌsín i̱nchisíkjiín‑te kjo̱hiꞌin.
Jiòn, kjòhi̱ma̱cha‑no jñà xi̱ta̱ ra kjo̱hiꞌin isìkjiín jñà ra tsikìtsa̱ꞌya nda̱yá; ti̱ꞌkoa̱á mì tsa kjojti‑no ꞌkia̱ nga itjaꞌán‑no jñà tsajmì‑no; ta isa̱á tsjaá kiꞌse jnchro‑no ta nga̱tjì‑la̱ nga̱ ijyeé ꞌya nga ya̱ ján ngajmi tjín‑no tsajmì ra isa̱ ꞌñó nda ko̱ ra mì kì feheꞌta ni̱ ta kjiá‑nioo̱.
Kì jmio koni ꞌsín nga kjiꞌta takòn Nainá, nga̱ ya̱á ꞌya kjo̱tjò ra ꞌñó tse chjí‑la̱.
Machjeén‑ní katachíkjoa̱ko̱‑no kjo̱hiꞌin, mé‑ni ꞌkia̱ nga ijye ki̱tjasòn‑no koni ꞌsín mejèn‑la̱ Nainá, tjábé‑no jè ra tsjá Nainá koni ꞌsín nga ijye kitsjà tsaꞌba.
Nga̱ ꞌkoa̱á ꞌsín tíchja̱ xa̱jo̱n ra tjíꞌta ꞌén‑la̱ Nainá nga tsò:
jè ra tjínè‑la̱ nga nchrabá.
Mì kì ti̱ tse ki̱chjin‑ila̱.
Jè ra xi̱ta̱ kixi̱,
jé kíjnakon‑ni nga makjiín‑la̱ a̱ꞌta ꞌtse̱ Nainá.
Tanga tsa íꞌtsi̱n ki̱ji̱‑ní,
mì kì sasén‑la̱ inìma̱‑na̱.
Jién, mì tsa íꞌndsién mangí‑né koni ꞌsín ꞌsín jñà xi̱ta̱ ra íꞌtsi̱n fì‑ni nga síjchija ijo‑la̱. Ta isa̱á jnchro jién, nda makjiín‑ná mé‑ni nga mì jchi̱ja‑ni inìma̱‑ná.
Jè kjoa̱ ra makjiín‑ná, jé‑ní nga tjín kixi̱‑ná nga tjábé‑ná jñà kjoa̱ ra chiñá‑lá; jè‑ní nga tjíjngoó takén nga tjín kitií jñà kjoa̱ ra takó kjè kì tsijen‑la̱ xkén.
Ta nga̱tjì‑la̱ nga ndaá kjokjiín‑la̱ jñà xi̱ta̱ jchínga ra kiꞌse kjotseé, ndaá kinaꞌyà‑la̱ ra a̱ꞌta ꞌtse̱.
Ki‑ní nga makjiín‑ná, nga ko̱ꞌsín machi̱ya‑ná nga jè Nainá, ngi tà ꞌén tsikínda‑ni jè i̱sàꞌnde nga isikatsíjen tsajmì ra mì kì tsijen‑ni nga ti̱ꞌsa̱ ítjòn.
Jè xi̱ta̱ ra kiꞌmì Abel, ta ki‑ní nga kjokjiín‑la̱ nga ko̱ꞌsín isa̱ nda kjòn kjo̱tjò ra kitsjà a̱ꞌta ꞌtse̱ Nainá, ko̱ mì ꞌkoa̱‑ni koni jñà ꞌtse̱ Caín. ꞌKoa̱á ꞌsín kjomà‑ni nga Nainá nda kisasèn‑la̱ jè kjo̱tjò ra kitsjà‑la̱ ko̱ xi̱ta̱ kixi̱ kitsò‑la̱. Ni̱ꞌsín ijye ꞌken, skanda ni̱chjin ꞌndi̱ ꞌndi̱, takó ꞌkoa̱á ꞌsín tíchja̱ koni ꞌsín nga kjokjiín‑la̱.
Jè xi̱ta̱ ra kiꞌmì Enoc, ta ki‑ní nga kjokjiín‑la̱, nga ko̱ꞌsín kiìko̱ tíkon Nainá ya̱ ján ngajmi, ko̱ mì tsa kjo̱biya kijtse, ko̱ mì ti̱ kì isakò‑ni ta nga̱tjì‑la̱ nga̱ ijyeé kiìko̱ Nainá. Ko̱ ꞌkia̱ nga ti̱kje fìko̱, ꞌkoa̱á ꞌsín naꞌyá‑la̱ nga nda‑ró kisasèn‑la̱ Nainá koni ꞌsín nga kiꞌsìn.
Tanga tsa mì kì makjiín‑ná, mì kì ko̱ma ki̱tjasòn‑ná kjoa̱ ra sasén‑la̱ Nainá. Nga̱ jè xi̱ta̱ ra mejèn‑la̱ nga chraña kíjna‑la̱ Nainá, machjeén‑ní nga nda katakjiín‑la̱ nga tíjnaá ra ꞌmì Nainá; ti̱ꞌkoa̱á katakjiín‑la̱ nga jè‑ní ra sínga̱tsja kjo̱nda jñà xi̱ta̱ ra bátsji.
Jè xi̱ta̱ ra kiꞌmì Noé, ꞌkia̱ nga tsiꞌkéna̱jmí‑la̱ Nainá kjoa̱ ra ko̱ka̱ma a̱skan‑nioo̱ ra takó kjè kì ꞌya‑la̱, kií‑ní nga kjokjiín‑la̱ nga ngi ko̱ó kjo̱skon‑la̱ tsikínda jngo chitso ra ꞌñó je ꞌki, mé‑ni nga kjomà tsatojin‑ni kjo̱xkón nga mì kì ꞌken ngaꞌtsì xi̱ta̱ ra tjíhijyo ya̱ niꞌya‑la̱. Noé, ta nga̱tjì‑la̱ nga nda kjokjiín‑la̱ ra jè, ꞌkoa̱á ꞌsín isinè‑la̱ kjo̱hiꞌin ngaꞌtsì xi̱ta̱ i̱sàꞌnde, ko̱ jè Noé itjábé‑la̱ kjo̱tjò ra tsjá Nainá nga xi̱ta̱ kixi̱ kjomà ya̱ ngixko̱n, ta nga̱tjì‑la̱ nga kjokjiín‑la̱.
Jè xi̱ta̱ ra kiꞌmì Abraham, ꞌkia̱ nga kiìchja̱‑la̱ Nainá, kií‑ní nga kjokjiín‑la̱ nga isìhitjasòn ko̱ itjojiín ya̱ nangi‑la̱ nga kijì skanda ya̱ i̱ꞌnde ñánda̱ nga tà kjo̱tjò tsjá‑la̱ Nainá. Kijí‑ní ni̱ꞌsín mì kì be ñánda̱ nga tífì.
Tà nga̱tjì‑la̱ nga kjokjiín‑la̱, ya̱á isíjchá ijo‑la̱ koni xi̱ta̱ xìn nangi ya̱ i̱ꞌnde ñánda̱ nga ko̱ꞌsín kitsò‑la̱ Nainá nga tsjá kjo̱tjò‑la̱. Niꞌya nikjeé tsikitsa̱jnaya; ꞌkoa̱á ti̱ꞌsín tsikitsa̱jna Isaac ko̱ Jacob, ra ti̱ꞌkoa̱ ti̱ꞌsín tsiꞌkìn‑te‑la̱ nga tjábé kjo̱tjò‑te‑la̱ jè nangi.
Nga̱ jè Abraham, jè tíkoñá‑la̱ jngo na̱xi̱ndá ra ijye ꞌñó nda tjín‑la̱ ngaꞌñó kóꞌsín nga tíjna tjàꞌtsin chrjó‑la̱, ra jè Nainá iskosòn‑la̱ kóꞌsín nga sinda, ko̱ ti̱jé‑ni Nainá ra tsikínda.
Ti̱ꞌkoa̱á ta kií‑ní nga nda kjokjiín‑la̱ Abraham nga kiꞌse‑la̱ ngaꞌñó ni̱ꞌsín ijye ꞌñó xi̱ta̱ jchínga, kjamà isakò jngo‑la̱ iꞌndí jè ndí chjo̱ón‑la̱ ra ꞌmì Sara ni̱ꞌsín chjo̱ón ꞌndi̱, nga̱ kjokjiín‑la̱ nga Nainá síhitjasón‑ní koni ꞌsín nga kitsjà kixi̱‑la̱ tsaꞌba.
ꞌKoa̱á ma‑ni nga ta ya̱ ta̱jngoó a̱ꞌta ꞌtse̱ xi̱ta̱ ra̱kìi̱ inchrabà‑ni tje̱‑la̱ nga kjín jchán i̱xti kiꞌse‑la̱ ni̱ꞌsín ijye ꞌñó xi̱ta̱ jchínga nga tífeheꞌta ni̱chjin‑la̱. ꞌKoa̱á ꞌsín kjín jchán ma‑ni i̱xti‑la̱ koni jñà nitse ra tjín ya̱ ján ngajmi ko̱ koni jñà chrjo̱ ra tjín ya̱ a̱ndi ndáchikon ra mì kì ma maxki̱ya.
Ngaꞌtsì jñà xi̱ta̱ kìi̱, ꞌkoa̱á ꞌsín makjiín‑la̱ skanda nga ꞌken, ni̱ꞌsín mì kì itjábé‑la̱ jè ra ijye Nainá ko̱ꞌsín kitsjà‑la̱ tsaꞌba nga tsjá‑la̱; tanga ta ꞌkoa̱á ꞌsín kjòchi̱ya‑la̱ koni tsa ta kjiín kijtse‑ni, ko̱ tsjaá kiꞌse‑la̱, ko̱ ꞌkoa̱á ꞌsín kitsò nga mì tsa i̱ i̱ꞌnde‑la̱ nga ta asa i̱nchiꞌfahato i̱ a̱ꞌta nangi.
Jñà xi̱ta̱ ra ko̱ꞌsín tsò, ꞌkoa̱á ꞌsín ꞌbena̱jmíya kixi̱‑ná nga ꞌsa̱á i̱nchibátsji jngo nangi ra ngi ꞌtse̱ ki̱tso̱‑la̱.
Tsa jé‑la i̱nchisíkítsjen jè nangi ya̱ ñánda̱ nga itjokàjin‑ni, mí‑la kì mé chjá kjomà‑la̱ tsa tsáfa india‑ni nga kijì‑ni ya̱ ñánda̱ nga itjokàjin.
Tanga jè i̱nchibátsji jngo nangi ra isa̱ nda chon, jè ra ján ngajmi tíjna. ꞌKoa̱á ma‑ni nga Nainá mì kì masabà‑la̱ nga Nainá ꞌtse̱ tsò‑la̱; ko̱ ijyeé isíkíjnanda jngo‑la̱ i̱ꞌnde ñánda̱ nga na̱xi̱ndá‑la̱ ko̱ma nga ya̱ kítsa̱jna.
Jè Abraham, ꞌkia̱ nga itjáꞌta a̱ꞌta ꞌtse̱ Nainá, ta kií‑ní nga makjiín‑la̱ nga iskábé jè Isaac nga tsjá‑la̱ Nainá koni jngo kjo̱tjò, ko̱ tsikijnanda‑ní nga tsjá iꞌndí‑la̱ ra tà jè ta̱jngo ma‑ni, ni̱ꞌsín xá ko̱ꞌsín kitsjà‑ni ꞌén‑la̱ Nainá a̱ꞌta ꞌtse̱ iꞌndí‑la̱, ꞌkia̱ nga kitsò:
“A̱ꞌta ꞌtse̱é Isaac, nga kjìn jchán ko̱ma tje̱‑li.”
Abraham, ꞌkoa̱á ꞌsín kjòchi̱ya‑la̱ nga jè Nainá tjín‑la̱ ngaꞌñó nga ma‑la̱ si̱ìkjaáya‑la̱ xi̱ta̱ ni̱ꞌsín ijye ꞌken. ꞌKoa̱á ma‑ni nga itjábé india‑ila̱ jè iꞌndí‑la̱ koni tsa jaáya‑ila̱ ra a̱ꞌta ꞌtse̱ kjo̱biya.
Jè Isaac, kií‑ní nga makjiín‑la̱ nga isíjé‑la̱ Nainá nga katasíchikonꞌtin jè Jacob ko̱ jè Esaú a̱ꞌta ꞌtse̱ kjoa̱ ra ko̱ka̱maꞌtin a̱skan‑nioo̱.
Jè Jacob, ꞌkia̱ nga ijye mejèn tíbiya, kií‑ní nga makjiín‑la̱ nga isíjé‑la̱ Nainá nga katasíchikonꞌtin ngajò i̱xti‑la̱ José; síngiꞌñóko̱ò‑ni yá koròti̱‑la̱, jeya isíkíjna Nainá.
Jè José, ꞌkia̱ nga ijye mejèn tíbiya, kií‑ní nga makjiín‑la̱ nga tsiꞌkéna̱jmí‑ni kóꞌsín ko̱ma jñà xi̱ta̱ Israel nga ki̱tjokajin ya̱ na̱xi̱ndá Egipto. Ti̱ꞌkoa̱á kitsjà kjo̱hixi̱ ra a̱ꞌta ꞌtse̱ ninda‑la̱ kóꞌsín si̱ko̱.
ꞌKia̱ nga ijye kjójchínga Moisés, ta kií‑ní nga kjokjiín‑la̱ nga mì kì tsa na̱‑la̱ kitsò‑la̱ jè tsati‑la̱ Faraón.
Tà isa̱á jè kjomejèn‑la̱ nga kjo̱hiꞌin isìkjiín ko̱ jè na̱xi̱ndá‑la̱ Nainá, ko̱ mì tsa jè kjomejèn‑la̱ nga kjo̱tsja tsjá‑la̱ ijo‑la̱ ra kjoa̱ ꞌtse̱ jé.
ꞌKoa̱á ꞌsín kiskosòn‑la̱ nga isa̱á ꞌñó chjí‑la̱ kjo̱hiꞌin ra si̱ìkjiín a̱ꞌta ꞌtse̱ Cristo [ra xá isìkasén‑ni Nainá] ko̱ nda mí ꞌkoa̱‑ni nga kjo̱tsja tsjá‑la̱ ijo‑la̱ ya̱ a̱ꞌta ꞌtse̱ kjoa̱nchi̱ná ꞌtse̱ na̱xi̱ndá Egipto. Jè iskoñá‑la̱ kjo̱tjò ra a̱skan tsjá‑la̱ Nainá.
Kií‑ní nga ti̱ꞌkoa̱ nda kjokjiín‑la̱ nga itjokàjin ya̱ na̱xi̱ndá Egipto; mì kì itsakjòn‑la̱ jè kjo̱jti‑la̱ xi̱ta̱xá ítjòn; ꞌñó tsiꞌké‑la̱ ikon koni tsa tíkotsíjen kjòn‑la̱ jè Nainá ra kjè kì yá ra be.
Jè Moisés, kií‑ní nga nda kjokjiín‑la̱, nga tsachrje ꞌsí paxko̱. Ko̱ ꞌkoa̱á ꞌsín kitsò‑la̱ ngaꞌtsì xi̱ta̱ Israel nga jní si̱ikajàjno ya̱ xo̱tjo̱ba̱ niꞌya‑la̱, mé‑ni nga jè ìkja̱li̱‑la̱ Nainá mì kì si̱ìꞌken nga jngó jngó i̱xti‑tjòn‑la̱ xi̱ta̱ kìi̱.
Jñà xi̱ta̱ Israel, kií‑ní nga kjokjiín‑la̱ nga ma tsatojin jè ra ꞌmì Ndáchikon Inì koni tsa nangi kixì. ꞌKia̱ nga kjomejèn‑la̱ nga ti̱ꞌkoa̱ ti̱ꞌsín tsatojin jñà xi̱ta̱ Egipto, ya̱á ꞌken‑jin nandá ngaꞌtsiòo̱.
Kií‑ní nga kjokjiín‑la̱ jñà xi̱ta̱ Israel nga ixojen jñà chrjó ra tjíndi‑la̱ na̱xi̱ndá Jericó, ꞌkia̱ nga ijye kjo ito ni̱chjin i̱nchibítjindi‑la̱.
Kií‑ní nga kjokjiín‑la̱ jè chjo̱ón ra kiꞌmì Rahab ra chjo̱ón chijngi nga mì kì ya̱ ꞌken‑ko̱ jñà xi̱ta̱ ra mì kì makjiín‑la̱, nga̱ jè chjo̱ón ra̱kìi̱, ndaá kijtsetjò jñà xi̱ta̱ Israel ra ta ijchò katsíjen ꞌma ítjòn‑la̱ ya̱ nangi ra̱kìi̱.
¿Mé kjoa̱ ra ta ꞌkenájmí‑isa? Mì kì ki̱chóya‑la̱ ni̱chjin nga kichjà ra a̱ꞌta ꞌtse̱ Gedeón, ra a̱ꞌta ꞌtse̱ Barac, ra a̱ꞌta ꞌtse̱ Sansón, ra a̱ꞌta ꞌtse̱ Jefté, ra a̱ꞌta ꞌtse̱ David, ra a̱ꞌta ꞌtse̱ Samuel ko̱ ra a̱ꞌta ꞌtse̱ ngaꞌtsí xi̱ta̱ ra isìchjeén Nainá nga kiìchja̱ ngajo‑la̱.
Jñà xi̱ta̱ kìi̱, kií‑ní nga kjokjiín‑la̱, nga kiꞌseé iꞌka ra isikijne‑la̱ nga iskajàn‑ko̱ na̱xi̱ndá ra iꞌi; kiꞌseé iꞌka ra kixi̱í tsikíndajín kjoa̱; kiꞌseé iꞌka ra itjábé‑la̱ ra Nainá ijye ko̱ꞌsín kitsjà‑la̱ tsaꞌba nga tsjá‑la̱; ko̱ kiꞌseé iꞌka ra tsikíchjàjto tsaꞌba xa.
Ko̱ kiꞌseé iꞌka ra ma‑la̱ isìkjiꞌtso niꞌí ra bato ꞌñó tsjè, ra ma jahachinga ꞌkia̱ nga ijye kja̱me ki̱cha̱ ndajò tínìꞌken‑ni, ra kiꞌse india‑ila̱ ngaꞌñó ꞌkia̱ nga kjòhinda, ra ꞌñó kiꞌse‑la̱ ngaꞌñó kjoa̱ ꞌtse̱ kjo̱jchán, ra isikijne‑la̱ xi̱ta̱ kjo̱jchán ra iskajàn‑ko̱ ra kondra̱ ꞌtse̱.
Kiꞌse íchjín ra itjábé india‑ila̱ xi̱ta̱ xákjén ra ijye ꞌken, ꞌkia̱ nga jaáya‑ila̱ a̱ꞌta ꞌtse̱ kjo̱biya.
Tanga ti̱ꞌkoa̱á kiꞌse iꞌka xi̱ta̱ ra ya̱ ꞌken‑jín ya̱ kjo̱hiꞌin; mì kì kjomejèn‑la̱ nga tsikìtsa̱jnandi̱í‑ni; jè ra kjomejèn‑la̱ nga isa̱ ndaá kítsa̱jna ꞌkia̱ nga kjoa̱áya‑la̱.
Tjín iꞌka ra isìkjiín kjo̱hiꞌin nga isìtsjaꞌtin xi̱ta̱, nga iskajàn‑ko̱, skanda naꞌñó ki̱cha̱ cadena isiꞌtáꞌñó ya̱ a̱ya nda̱yá.
Tjín ra na̱jo̱ isinè nga iniꞌken; tjín ra serrúcho ngi inìjòya‑ni; tjín ra ki̱cha̱ ndajò ꞌken‑ni. Ko̱ tjín ra jndíi̱ ra ján tsikima, nga ta chrja̱ba̱‑la̱ forrè ko̱ tà chrja̱ba̱‑la̱ tíndsó tsakjaya. Tseé kjo̱hi̱ma̱ ko̱ tseé kjo̱hiꞌin kisìkjiín ko̱ ꞌñó kiꞌyaton.
Jñà xi̱ta̱ kìi̱, [ta nga̱tjì‑la̱ nga ꞌñó nda kjokjiín‑la̱ a̱ꞌta ꞌtse̱ Nainá] skanda mí kì tsakìn‑la̱ nga tsikitsa̱jna i̱ i̱sàꞌnde. Nga̱ jndíi̱ ra ján tsinchimasòn ya̱ i̱ꞌnde kixì ñánda̱ ni̱mé tjín, ko̱ ya̱ a̱sòn nindo; ko̱ ya̱ ñánda̱ ngijo chon ko̱ ya̱ a̱ya nga̱jo̱ ra tjín ya̱ a̱jin nangi.
Ngaꞌtsì xi̱ta̱ kìi̱, ta ki‑ní nga nda kjokjiín‑la̱ nga nda kiꞌyaxkon‑la̱ tanga ni̱jngo ra itjábé‑la̱ ra Nainá ijye kitsjà tsaꞌba nga tsjá‑la̱.
Tanga jè Nainá tsikínda jngo‑ná kjoa̱ ra isa̱ nda tjín, mé‑ni nga jñà xi̱ta̱ kìi̱, ta ngásòn kjòn ko̱ma‑ná nga mì mé jchi̱jaꞌta‑ná nga xi̱ta̱ kixi̱ ko̱meé.
ꞌKia̱ nga ko̱ꞌsín ta̱ ꞌñó kjìn ma‑ni xi̱ta̱ ra títsa̱jnandi‑ná ra nda kjokjiín‑la̱, ꞌkoa̱á ma‑ni nga jién, machjeén‑ní nga ki̱jmié ngaꞌtsì kjoa̱ ra batéchjá‑ná ko̱ kjoa̱ ꞌtse̱ jé ra tsabáꞌñó‑ná nga konda̱cha̱‑ná; kínè‑lá ijo‑ná nga nda kjòn ki̱ìchikeén nga katachíkjoa̱ko̱‑ná skanda nga kijcheé ñánda̱ nga tjínè kjòn‑la̱ nga kijcheé.
Ngi tà jé kíꞌté xkén Jesús, jè ra tsikíꞌtsia̱ kjòn‑ni koni ꞌsín nga makjiín‑ná, ko̱ jè ra síjngo kjoa̱ makjiín‑ná. Ta nga̱tjì‑la̱ jè kjo̱tsja ra iskoñá‑la̱ kichíkjoa̱ko̱ó‑la̱ nga isìkjiín kjo̱hiꞌin ya̱ a̱ꞌta krò, ko̱ mì tsa jè kiꞌsìn kinda̱ jè kjo̱sabà ra ya̱ isakò‑la̱, ko̱ ꞌndi̱‑ni̱ ya̱á tíjnaꞌta nga kixi̱‑la̱ Nainá nga tíbatéxoma.
Ti̱kítsjen a̱ꞌta ꞌtse̱ Jesús nga ichìkjoa̱ko̱ó‑la̱ jñà kjo̱hiꞌin ra jñà xi̱ta̱ jé kitsjà‑la̱, mé‑ni nga mì ki̱jta‑no ko̱ mì kì si̱kjahajen‑la takòn.
Nga̱ jè kjoa̱ ꞌtse̱ jé ra i̱nchibixkàn‑ko̱ jiòn, takó kjè tsa yá ra síꞌken kjòn‑najiòn.
¿A ijyeé inijchajin jiòn jè ꞌén ra kitsjà‑no Nainá nga i̱xti‑la̱ tsò‑no? Nga tsò ꞌén ra tjíꞌta xa̱jo̱n‑la̱ Nainá:
Ji̱ ra iꞌndí‑na̱ xin‑la,
kì nachrjengi‑jìn ꞌkia̱ nga síkixi̱ya‑li Na̱ꞌín‑ná,
ko̱ kì nìkjahajen‑la̱ takìn ꞌkia̱ nga jè síkjaká‑li.
Nga̱ jé Na̱ꞌín‑ná síkixi̱ya‑ní xi̱ta̱ ra tsjake,
ko̱ tsjá‑la̱ kjo̱hiꞌin ꞌkia̱ nga ꞌcho ꞌsín
ngaꞌtsì xi̱ta̱ ra kjábétjò nga iꞌndí‑la̱ tsò‑la̱.
Tanga tsa mì kì si̱ikixi̱ya‑no Nainá koni ꞌsín síko̱ ngaꞌtsì ra i̱xti‑la̱ ma, mì tsa i̱xti‑la̱ Nainá ma jiòn.
Jién, ꞌkia̱ nga ti̱ꞌsa̱ i̱xti kjòn iseé, jñà xi̱ta̱ jchínga‑ná i̱ a̱ꞌta nangi, ꞌkoa̱á ꞌsín isìkixi̱ya‑ná ko̱ ndaá kijchaxkén. ¿A mí tsa isa̱ nda jcha̱xkón jnchro iseé Na̱ꞌín‑ná ra tíjna ya̱ ján ngajmi, mé‑ni nga kataꞌse‑ná kjo̱binachon?
Kixi̱í kjoa̱, jñà xi̱ta̱ jchínga‑ná, ꞌkoa̱á ꞌki isìkixi̱ya‑ná koni ꞌki kjòchi̱ya‑la̱ ra jñà, ni̱ꞌsín ta tsato jè ni̱chjin ra kìi̱. Tanga kjo̱nda tsa̱jién‑né ꞌkia̱ nga jè Nainá ko̱ꞌsín síkixi̱ya‑ná mé‑ni nga tsje ko̱ma‑ná koni ꞌsín nga tsje ra jè.
Kixi̱í kjoa̱, mì kì tsa tsja ꞌse‑ná ꞌkia̱ nga ti̱ꞌsa̱ nikixi̱ya‑ná, ta isa̱á jnchro ba ꞌse‑ná; tanga ra ma a̱skan‑nioo̱ tsa nda ko̱kixi̱yeé, ꞌnchán ki̱tsa̱jneé ko̱ kixi̱í si̱jché ijo‑ná.
ꞌKoa̱á ma‑ni nga ꞌti̱ ngaꞌñó‑la ijo‑no, chjímitje̱en ndsa̱à ra ijye tífe ngaꞌñó‑la̱ ko̱ jè ndáxkó‑no ra ijye kjotsakon‑la̱;
ndi̱yá kixi̱ tangió mé‑ni nga ko̱nda‑ni ndsa̱kò ra ijye kjotsakon‑la̱ ko̱ mé‑ni mì ya̱ ꞌtóxkon‑ni.
Ko̱ꞌsín ꞌnchán titsa̱jnako̱o ngaꞌtsì xi̱ta̱, ko̱ tsje ti̱kíjna inìma̱‑no; nga̱ ni̱jngo ra ske̱ Na̱ꞌín‑ná tsa mì tsje tíjna inìma̱‑la̱.
Nda ti̱konda̱a ijo‑no, kì ni̱yá ra síjchija kjo̱nda‑la̱ Nainá, mé‑ni nga mì ya̱ kji̱nchrabà‑ni kjo̱si nga tsjá ꞌchin‑no koni tsa jngo xka̱ ra tsja kja̱ma̱‑la̱.
Kì ni̱jngo ra xi̱ta̱ chijngi ma, kì nachrjengio Nainá; kì tà chjàn ko̱ꞌsín ꞌnià koni ꞌsín kiꞌsìn jè Esaú nga tà jngo chro̱ba̱ tsajmì ra ma chine tsatína‑ni jè tsajmì ra tjínè‑la̱ nga jè ko̱ko̱‑la̱ koni nga iꞌndí‑tjòn.
Jiòn, tjíjiín‑no koni ꞌsín kjomà ꞌkia̱ nga a̱skan‑nioo̱, jè Esaú, ꞌkia̱ nga kjomejèn‑la̱ nga katasíchikonꞌtin jè na̱ꞌìn‑la̱, inachrjengi‑ní; mì kì ti̱ kjomà jahatjìya‑ni nga jè kjòchikonꞌtin india‑ni, ni̱ꞌsín takó ꞌñó iskindaya.
Mì tsa ya̱ ijchòkinchaꞌta‑la jiòn jè nindo chrja̱ngi̱ ra ma chaájno, [koni tjín kjo̱xkón ra kijtse xi̱ta̱ Israel] ya̱ ñánda̱ nga títì jnga̱ jnga̱ niꞌí, nga kjòjñò, isincha ni̱tje̱n ni̱tje̱n ifi jmà ko̱ ꞌtsa tjo̱ xkón,
nga jane chrjoo̱, ko̱ kinaꞌyá‑la̱ jè jta̱‑la̱ Nainá ꞌkia̱ nga kiìchja̱. Tanga jñà xi̱ta̱ ra kiíꞌnchré‑la̱ tsikítsaꞌba‑ní nga kì ti̱ tsja chja̱‑isa‑ni,
ta nga̱tjì‑la̱ mì ti̱ kì ichìkjoa̱‑la̱ koni ꞌsín tjín kjo̱téxoma ra isinè‑la̱ nga tsiꞌkìn‑la̱: “Ta yá xi̱ta̱‑ni, ko̱ ni̱ꞌsín tsa jngo cho̱, ko̱sèn jngo ndsa̱ko̱ ya̱ nindo chrja̱ngi̱ ra̱kìi̱, tjíné‑la̱ nga na̱jo̱ ki̱yá‑ni, ko̱ tsa majìn ki̱cha̱á tjáhiꞌsen‑kjá‑la̱.”
Taxki̱ ꞌñó xkón tjín kjoa̱ ra kijcha‑la̱, skanda jè Moisés kitsó‑ní: “Taxki̱ ꞌñó títsakjoo̱n ko̱ skanda tífatsé‑náa̱.”
Tanga ra jiòn, ya̱á ijchò kinchaꞌta‑la jè nindo chrja̱ngi̱ ra ꞌmì Sión, jè ra na̱xi̱ndá‑la̱ Nainá ra tíjnakon, jè na̱xi̱ndá Jerusalén ra tíjna ya̱ ján ngajmi, ñánda̱ nga kjìn jmi ma‑ni ìkja̱li̱ títsa̱jna nga i̱nchisítsjako̱ Nainá,
ko̱ ñánda̱ nga títsa̱jnajtín i̱xti‑la̱ Nainá ra tjábé‑la̱ jè kjo̱tjò ra bako̱‑la̱ ra i̱xtitjòn ra ijye ya̱ i̱ncha ꞌí‑la̱ ya̱ ján ngajmi; ko̱ ya̱á ijchò‑te jiòn ya̱ ñánda̱ nga tíjna Nainá ra xi̱ta̱xá tíjna nga bíndajín‑la̱ ngaꞌtsì xi̱ta̱. Ko̱ ti̱ꞌkoa̱á ya̱á ijchò kinchaꞌta‑la jiòn jñà inìma̱‑la̱ xi̱ta̱ kixi̱ ra ijye Nainá kisìtsje nga ni̱mé chijaꞌta‑la̱.
Ko̱ ya̱á ijchò kinchaꞌta‑te‑la jiòn jè Jesús ra basèn‑jin‑ná jè kjoa̱ xi̱tse̱ ra Nainá tsikíndajín ko̱ jñà xi̱ta̱, ko̱ ya̱á ijchò kinchaꞌta‑te‑la jiòn jè jní‑la̱ ra ixaájten [nga isìtsje‑ná], jè jní ra isa̱ nda chja̱‑ná mì ꞌkoa̱‑ni koni jè jní‑la̱ Abel.
Nda ti̱kinda̱a ijo‑no; kì tà chjàn nachrjengio jè ra tíchja̱‑no. Nga̱ jñà xi̱ta̱ ra tsachrjengi koni ꞌsín inakjoá‑la̱ i̱ a̱ꞌta nangi, ꞌkia̱ nga inìkjaká‑la̱, mì kì ꞌjahajno‑la̱ ra a̱ꞌta ꞌtse̱ kjo̱hiꞌin ra kiꞌtsì‑la̱. Ti̱ꞌkoa̱á ra jién, isa̱á ta ꞌñó chjá tjín‑ni nga kjoaàjno‑ná a̱ꞌta ꞌtse̱ kjo̱hiꞌin, tsa ki̱náchrjengieé jè Nainá ra chja̱‑ná skanda ya̱ ján ngajmi nga síkjaká‑ná.
Jè ni̱chjin ra̱kiòo̱, jè jta̱‑la̱ Nainá, skanda isìjtiyaá‑la̱ jè nangi, tanga ꞌndi̱‑ni̱, ꞌkoa̱á ꞌsín kitsjà ꞌén‑la̱ nga tsò: “Ìjngo ꞌká sijtíya-isa‑la̱, tanga mì tsa tà jè nangi ra sijtíya‑la̱, skanda ko̱ó ngajmi sijtíya‑la̱.”
ꞌKia̱ nga ko̱ꞌsín tsò nga ìjngo ꞌká si̱ìjtiya-isa‑la̱, ꞌkoa̱á ꞌsín machi̱ya‑ná nga tjáhixìn jñà tsajmì ra xá isinda‑ni ra ma majtiya‑la̱, mé‑ni nga ta jñá si̱hijyo‑ni jñà tsajmì ra mì kì ma majtiya‑la̱.
ꞌKoa̱á ma‑ni nga mì kì ma majtiya‑la̱ jè i̱ꞌnde ra títsjá‑ná Nainá ya̱ ñánda̱ nga ko̱texomake̱é. ꞌKi̱‑lá kjo̱nda ko̱ ngi tà jé kjóꞌta ikeén nga ki̱skón‑cheé ko̱ nga jcha̱xkén koni ꞌsín nga sasén‑la̱ ra jè.
Nga̱ “jè Nainá‑ná, ꞌkoa̱á ꞌsín jngoya‑la̱ koni jngo niꞌí ra baká tsjé tsje mé ra tjín.”
Kì tà chjàn jmio koni ꞌsín nga tsjacha xàngio̱o ra a̱ꞌta ꞌtse̱ Cristo makjiín‑no.
Kì tà chjàn niìjchaàjion koni ꞌsín nga chjíbétjò xi̱ta̱ ra bijchójkon‑no. Nga̱ jñà xi̱ta̱ ra ko̱ꞌsín ma‑la̱ kjábétjò xi̱ta̱, skanda tjín iꞌka ra mì be‑ni tsa ìkja̱li̱‑la̱ Nainá‑ní ra ko̱ꞌsín iskábétjò.
Ti̱kítsjen a̱ꞌta ꞌtse̱ jñà xi̱ta̱ ra nda̱yá títsa̱jna, koni tsa ya̱ titsa̱jnako̱‑te a̱ya nda̱yá. Ko̱ ti̱kítsjen‑te a̱ꞌta ꞌtse̱ xi̱ta̱ ra i̱nchiꞌyaton koni tsa jiòn kjòn‑ni ra i̱nchiꞌyaton‑no.
ꞌÑó nda jcha̱xkón ijye jè kjo̱téxoma ra ꞌtse̱ kjoa̱bixan; jiòn ra ijye tsixan jiòn, jcha̱xkón ijo‑no, nga mì ma kjoa̱chijngi ꞌsia̱an. Nga̱ jñà ra ta sískáko̱ ijo‑la̱ nga kjoa̱chijngi ꞌsín, jè Nainá tsjá‑la̱ kjo̱hiꞌin.
Kì tà jè níkájno nga isa̱ tse to̱n mejèn‑no nga ꞌse̱‑no. Katajngo takòn koni ꞌki tjín‑no, nga̱ Nainá, ꞌkoa̱á ꞌsín tsò: “Mì kì tsjin-tákon‑la, ko̱ ni̱kjiá sikíjna ta̱jngo‑la.”
ꞌKoa̱á ma‑ni nga ngi tjíjngo takén nga ma kixé:
Jè Na̱ꞌín‑ná basìko̱‑na,
Ti̱kítsjen jñà xi̱ta̱ ra tsinchá ndi̱yá‑no nga tsiꞌkéna̱jmíya‑no ꞌén‑la̱ Nainá; ti̱ꞌkoa̱ ti̱kítsjen kóꞌsín kisíjchá ijo‑la̱ ko̱ chjíngi‑la koni ꞌsín nga kjokjiín‑la̱.
Jesucristo mì kì fahatjìya‑la̱, ti̱jé‑ni ngojña̱, ko̱ ti̱jé‑ni ꞌndi̱ ꞌndi̱, ko̱ ti̱jé‑ni skanda ta mé ni̱chjin‑nioo̱.
Kì tà chjàn biꞌnde‑la ijo‑no nga xìn ndi̱yá fìko̱‑no nga bíꞌndo̱‑no jè kjo̱bítsjen ra kjꞌií ꞌsín bakón‑ya ra mì kì ꞌyaxkon‑la̱. Isa̱á nda‑ni nga nda kataꞌse‑la̱ ngaꞌñó inìma̱‑no a̱ꞌta ꞌtse̱ kjo̱nda‑la̱ Nainá, mì ꞌkoa̱‑ni tsa a̱ꞌta ꞌtse̱ tsajmì ra ma chine; nga̱ ni̱mé ngaꞌñó sa̱kò‑la̱ inìma̱‑la̱ jñà ra ko̱ꞌsín tjín kjoa̱ títsa̱jin.
Jién, tíjna‑ná [Jesús ra ꞌken‑tjì ngajo‑ná a̱ꞌta ꞌtse̱ jé‑ná] koni jngo kjo̱tjò ra kjonga̱tsja Nainá. Tanga jñà xi̱ta̱ ra takó ya̱ síxá a̱ꞌta ꞌtse̱ kjoa̱ jchínga ra ꞌtse̱ Niꞌya Tsje ra nikje, tsìn‑la̱ kjo̱hixi̱ nga ya̱ tjábé‑la̱ kjo̱nda.
Nga̱ jè na̱ꞌmì ítjòn ra ya̱ síxá, ya̱á fìko̱ jè jní‑la̱ cho̱ ra biya ya̱ i̱ꞌnde tsje‑la̱ Nainá nga tsjá kjo̱tjò mé‑ni nga tjáhixìn‑la̱ jé‑la̱ xi̱ta̱. Tanga jñà ijo‑la̱ cho̱, xín i̱ꞌnde fìko̱ ꞌtaxìn nga baká.
ꞌKoa̱á ti̱ꞌsín kjomàꞌtin Jesús; a̱ꞌta xìn na̱xi̱ndá isìkjiín kjo̱hiꞌin nga kinìꞌken, mé‑ni a̱ꞌta ꞌtse̱ jní‑la̱ ra ixaájten kjomà isìtsje‑ni jé‑la̱ xi̱ta̱ na̱xi̱ndá.
ꞌKoa̱á ma‑ni, ko̱ꞌsín kítjo̱kajin‑teé na̱xi̱ndá nga tjahítji̱ngi‑lá Jesús ya̱ ñánda̱ nga i̱ꞌndeꞌtaxìn mé‑ni nga ti̱ꞌkoa̱ si̱kjiín‑ke̱é kjo̱sabà ko̱ kjo̱hiꞌin ra jè isìkjiín.
Nga̱ i̱ a̱ꞌta nangi tsìn‑ná na̱xi̱ndá ra ngi i̱ kíjna skanda ta kjiá‑nioo̱, jè i̱nchichiñá‑lá jngo na̱xi̱ndá ra ꞌsa̱ nchrabá.
ꞌKoa̱á ma‑ni, machjeén‑ní nga kiꞌta ni̱chjin jeya sikíjneé Nainá ra a̱ꞌta ꞌtse̱ Jesucristo koni jngo kjo̱tjò ra nìnga̱tsjeé Nainá. Jè machjeén nga ngi ndsa̱ꞌbé katitjo‑ni ꞌén nga ꞌkéna̱jmié yá‑ni Jesús.
Kì niìjchaàjion kjoa̱ ra nda ꞌnià ko̱ ra bisìko̱ kañá xàngio̱o; nga̱ jñà kjoa̱ kìi̱, ꞌkoa̱á ꞌsín ngoya‑la̱ koni jngo kjo̱tjò ra nìnga̱tsja Nainá ra nda sasén‑la̱.
Ti̱tjasòn‑la jñà xi̱ta̱ ra i̱ncha ítjòn‑no ra a̱ꞌta ꞌtse̱ na̱xi̱ndá‑la̱ Nainá, ko̱ jñà ti̱náꞌya ijòn‑la. Nga̱ jñá xi̱ta̱ kìi̱ tjíkinda̱‑la̱ kjo̱binachon‑no, ko̱ jñà tjínè‑la̱ nga tsjá‑la̱ kinda̱ Nainá. Nda ti̱tjasòn‑la koni ꞌsín nga ki̱tso̱‑no mé‑ni nga ngi ko̱ kjo̱tsja‑la̱ si̱íxá‑ni ko̱ mé‑ni mì chjá ko̱ma‑la̱. Nga̱ tsa chjá ko̱ma‑la̱ nì mé kjo̱nda sa̱kò‑no ra jiòn.
Ti̱jéꞌtà‑la Nainá a̱ꞌta tsa̱ji̱n, nga ꞌkoa̱á ꞌsín machi̱ya‑naji̱n nga nda tjín jè kjo̱bítsjen‑na̱ji̱n, nga̱ mejèn‑naji̱n nga nda si̱itjasòn tsje‑ji̱n.
ꞌKoa̱á ꞌsín ꞌñó bitsáꞌba-isa‑no nga ti̱jéꞌtà‑la Nainá ra a̱ꞌta tsa̱ꞌa̱n, mé‑ni nga katatsjáꞌnde‑ni nga ndi̱to̱n kijchòꞌtsè india‑no.
Jè Nainá ra tsjá‑ná kjo̱ꞌnchán ra isikjaáya‑ila̱ a̱ꞌta ꞌtse̱ kjo̱biya jè Na̱ꞌín‑ná Jesucristo, ra chji̱ngo̱ ítjòn‑la̱ forrè, jè ra a̱ꞌta ꞌtse̱ jní‑la̱ isindajín jngo‑ni kjoa̱ ra mì kje̱heꞌtà ni̱ta kjiá‑nioo̱,
ko̱ꞌsín kixi̱ katasíkítsa̱jna‑no a̱ꞌta ꞌtse̱ ngaꞌtsì kjoa̱ ra nda tjín mé‑ni nga ko̱ꞌsín ꞌsia̱an‑no koni ꞌsín mejèn‑la̱ ra jè; ko̱ mé‑ni nga a̱ꞌta ꞌtse̱ Jesucristo ko̱ꞌsín katasíko̱‑ná koni ꞌsín nga sasén‑la̱ ra jè. ¡Jeya katijna Cristo skanda ta mé ni̱chjin‑nioo̱! Ko̱ꞌsín katama.
ꞌKoa̱á ꞌsín tíbitsáꞌba‑no ndí ꞌndsé, kataꞌse‑no kjo̱jetakòn nga ti̱náꞌya‑la nda nda‑la jñà ꞌén kìi̱ koni ꞌsín nga bijnáchi̱ya‑no. Nga̱ ta chibaá‑ni ꞌén ra tjíꞌta xa̱jo̱n ra̱kìi̱.
Ko̱ꞌsín katasijin‑no, jè ꞌndsé Timoteo ijyeé tíjnandi̱í‑ni ra kjoa̱ ꞌtse̱ kjo̱hiꞌin; tsa ndi̱to̱n kjꞌi̱í, íko̱‑ná ꞌkia̱ nga kjín katsíjen‑no.
Ngaꞌtsì‑no, ti̱hixoꞌta ijye jñà xi̱ta̱ ra i̱ncha ítjòn‑no ko̱ ngaꞌtsì jñà xi̱ta̱ na̱xi̱ndá‑la̱ Nainá. Jñà ra Italia i̱ꞌnde‑la̱ síhixoꞌtá‑te‑no.
Nainá katatsjá‑no kjo̱nda‑la̱ ngaꞌtsì‑no.
ꞌA̱n ra Santiago ꞌmì‑na, ra chi̱ꞌnda‑la̱ Nainá ma ko̱ ti̱ꞌkoa̱á chi̱ꞌnda‑la̱ Jesucristo ra tíjna ítjòn‑ná, tísixóꞌtà‑no jiòn ra ya̱ inchrabàꞌta‑no tje̱‑la̱ xi̱ta̱ na̱xi̱ndá Israel ra tejò kjomà, jiòn ra jndíi̱ ra ján titsa̱jna ta ñánda̱ i̱ꞌnde‑ni ta nga tíjngo i̱sàꞌnde.
Jiòn ra ꞌndsé chibé a̱ꞌta ꞌtse̱ Cristo, ꞌkia̱ nga ni̱ꞌsín ta mé kjoa̱ ra ko̱tojiòn, ta isa̱á jnchro jngo kjá tsjaá ꞌtè‑la takòn.
Ijyeé ꞌya jiòn ꞌkia̱ nga ko̱ꞌsín tjáꞌta a̱ꞌta ꞌtse̱ kjoa̱ ra makjiín‑najiòn, ya̱á sa̱kò-isa‑najiòn ngaꞌñó kóꞌsín ma ki̱chíkjoa̱jin‑no a̱ꞌta ꞌtse̱ kjoa̱ ra ko̱ka̱maꞌtin‑isa jiòn a̱skan‑nioo̱.
Ko̱ jè ngaꞌñó ra sa̱kò‑no nga nda chíkjoa̱jin‑no, ndaá katasíxájin ya̱ inìma̱‑no mé‑ni nda katajchá‑ni kjo̱bítsjen‑la̱ inìma̱‑no, ko̱ ngi tíjna tíjngo‑ni nga ni̱mé ra jchi̱jaꞌta‑la̱.
Tsa tjín iꞌka jiòn ra tsìn‑no kjo̱bítsjen, ti̱jéꞌtà‑la Nainá; tsjá‑no ra jè. Nga̱ jé Nainá, ngi ko̱ó inìma̱‑la̱ nga tsjá, ko̱ mì tsa ta ko̱ kjo̱jti‑la̱ tsjá ꞌkia̱ nga yá ra síjéꞌta‑la̱.
Tanga ngi nda kjón‑ní katakjiín‑no ꞌkia̱ nga si̱jé; kì tà chjàn tà jò ꞌbè‑la takòn; nga̱ jè xi̱ta̱ ra jò ꞌbé‑la̱ ikon, ꞌkoa̱á ꞌsín ngoya‑la̱ koni jè ndáchikon ꞌkia̱ nga jè tjo̱, ra fì ra nchrabá síko̱.
Jè xi̱ta̱ ra ko̱ꞌsín tà jò tjín ikon, kì tà chjàn ko̱ꞌsín síkítsjen nga tjín ra tjábé‑la̱ ra a̱ꞌta ꞌtse̱ Na̱ꞌín‑ná.
Nga̱ jè xi̱ta̱ ra mì kì tjíjngo ikon, kjꞌií ꞌsín tísíkítsjen ꞌndi̱ ꞌndi̱, ko̱ nchijòn ijyeé kjꞌií tsò‑ni kjo̱bítsjen‑la̱; ko̱ mì kì ma‑la̱ nga kjábé jè ndi̱yá ra kixi̱ tjín.
Tsa tjín iꞌka ꞌndsé ra ꞌñó iꞌin títsa̱jna, tsjaá kataꞌbé‑la̱ ikon, nga̱ ya̱ ngixko̱n Nainá ꞌngaá títsa̱jna.
Tanga jñà ra xi̱ta̱ nchi̱ná, tsjaá kataꞌse‑la̱ nga nangi kítsa̱jna ya̱ ngixko̱n Nainá. Nga̱ jñà ra xi̱ta̱ nchi̱ná, ꞌkoa̱á ꞌsín ko̱ka̱maꞌtin koni ꞌsín ma jè naxó‑la̱ xka̱ ijñá ra mì tsa tse fichjin‑la̱.
Mé ta̱ nda‑la̱ jè xi̱ta̱ ra chíkjoa̱‑la̱ ꞌkia̱ nga tjáꞌta. ꞌKia̱ nga ijye chíkjoa̱jin‑la̱ kjoa̱ ra sko̱óꞌta; tjábé‑la̱ kjo̱binachon ra mì feheꞌta koni ꞌsín ijye kitsjà tsaꞌba Nainá a̱ꞌta ꞌtse̱ jñà xi̱ta̱ ra tsjake. Tjábé‑la̱ kjo̱binachon koni tsa jngo corona si̱ꞌa sko̱ [koni ꞌsín nga tjábé jngo‑la̱ trofeo jñà xi̱ta̱ ra síská ꞌkia̱ nga síkijne].
Tsa ꞌkia̱ nga tjáꞌta jiòn ko̱ kjoa̱hajin‑no nga mejèn‑no ꞌsia̱an kjoa̱ ra ꞌcho tjín, kì tà chjàn bixó: “Jé‑la Nainá ra ko̱ꞌsín tíkjóꞌtá‑ná.” Nga̱ jè Nainá mì tsa ko̱ꞌsín tjín kjo̱bítsjen‑la̱ nga ꞌcho ꞌsi̱in, ko̱ mì tsa ko̱ꞌsín mejèn‑la̱ nga jñà xi̱ta̱ katabátsji‑jé.
Tanga tsa ꞌkia̱ jngo xi̱ta̱ tjáꞌta nga ko̱ꞌsín ꞌsín kjoa̱ ra ꞌcho tjín, ti̱jñá‑ni kjoa̱ꞌcho ra tsjake ra síkjaájin‑la̱ ko̱ sískáya‑la̱ kjo̱bítsjen‑la̱.
ꞌKia̱ nga ijye matse jè kjoa̱ꞌcho ra jè matsjake, ya̱á nchrabá‑ni nga batsíjen ra kjoa̱ ꞌtse̱ jé, ko̱ ꞌkia̱ nga ijye matse jè ra kjoa̱ ꞌtse̱ jé, a̱kjòn ya̱á nchrabá jè ra kjo̱biya.
Jiòn ndí ꞌndsé ra ꞌñó tsjake̱‑no, kì ijo‑no chìndo̱cha̱‑la.
Ngaꞌtsì kjoa̱ ra nda tjín ko̱ ra kixi̱ tjín ra tjábé‑ná, ya̱á iꞌngaá nchrabá‑ni ra a̱ꞌta ꞌtse̱ Nainá, jè ra tsikínda ngaꞌtsì tsajmì ra síhisen‑ná, jè Nainá ra ni̱kjiá fahatjìya‑la̱ kjo̱nda ra tsjá koni ꞌsín nga fahatjìya‑la̱ jè ꞌngién.
Jè Nainá, ꞌkoa̱á ꞌsín kjomejèn‑la̱ nga a̱ꞌta ꞌtse̱ ꞌén kixi̱‑la̱ kitsin xi̱tse̱ india‑né, mé‑ni ta ngaꞌtsì ra jè tsikínda, jién ko̱meé koni jñà tsajmì tje̱ ra majchá ítjòn ra jè manga̱tsja.
Jiòn ndí ꞌndsé ra tsjake̱‑no, nda katasijin‑no kjoa̱ kìi̱, machjeén‑ní nga ta ti̱tsa̱jnanda kiꞌta‑no nga nda ti̱náꞌya ko̱ nga sisin kjón‑ní ti̱nákjoa̱a ꞌkia̱ nga mé ꞌén ra ki̱nákjoa̱a, kì ta majti ndi̱to̱n‑no.
Jngo xi̱ta̱ jtitakòn, mì tsa kixi̱ tjín kjoa̱ ra ꞌsín ya̱ ngixko̱n Nainá.
ꞌKoa̱á ma‑ni, chjáaxìn‑la ijo‑no ngaꞌtsì kjoa̱ ra tjé tjín ko̱ ngaꞌtsì kjoa̱ꞌcho ra ꞌñó tjín i̱ i̱sàꞌnde. Ngi ko̱ó kjo̱hi̱ma̱takòn‑no chjíbétjò jè ꞌén ra ijye ya̱ isitje̱jin ya̱ inìma̱‑no, jè ra tjín‑la̱ ngaꞌñó nga ma‑la̱ ko̱chrjekàjin‑no kjo̱hiꞌin.
Mì tsa ta ya̱ kje̱heꞌtà nga ti̱náꞌya jè ꞌén nda‑la̱ Nainá; machjeén‑ní nga ki̱tjasòn, ko̱ tsa mì ko̱ꞌsín ꞌsia̱an, ti̱jión i̱nchichìndo̱cha̱‑la ijo‑no.
Jè ra ta ꞌnchré ꞌén nda‑la̱ Nainá, ko̱ mì kì tsa tísíhitjasòn‑ni, ꞌkoa̱á ꞌsín jngoya‑la̱ koni jngo xi̱ta̱ ra kotsíjen‑yá chi̱tsín.
Nda kjón‑ní nga kotsíjenꞌá i̱sén‑la̱, tanga ꞌkia̱ nga ijye síkáfa‑ni íꞌtsi̱n, ta ndi̱to̱ón ꞌchaàjin‑la̱ kóꞌki kjòn‑ni i̱sén‑la̱.
Jè ra ngi ya̱ tjíꞌta xko̱n kóꞌsín nga tíchja̱ jè kjo̱téxoma ra ni̱mé chijaꞌta‑la̱, kjo̱téxoma ra síkíjnandi̱í‑ná, ko̱ ngi ya̱ tíjnajin kiꞌta kjo̱bítsjen‑la̱, mì kì tísíjchaàjin kóꞌsín nga tíchja̱ jè kjo̱téxoma ra̱kìi̱, ta isa̱á jnchro tísíhitjasòn, jè‑ní ra ꞌñó ꞌse̱‑la̱ kjo̱tsja ꞌkia̱ nga ko̱ꞌsín ꞌsi̱in.
Tsa tjín iꞌka xi̱ta̱ ra tsò nga ꞌñó nda bexkón Nainá, tanga tsa mí kì ma‑la̱ síkinda̱ jè ndi̱je̱n‑la̱, ti̱jé tíbíndo̱cha̱‑la̱ ijo‑la̱ ko̱ ni̱mé chjí‑la̱ ni̱ꞌsín ki̱tso̱ nga ndaá bexkón Nainá.
ꞌKia̱ nga ngi kixi̱ kjoa̱ nga nda ꞌyaxkén Nainá ra Na̱ꞌín‑ná koni ꞌsín nga jè mejèn‑la̱, ꞌkia̱á‑ní ꞌkia̱ nga bisìke̱é jñà ndí i̱xti jchꞌa̱n ko̱ jñà íchjín jchꞌa̱n ra ꞌken ꞌxi̱n‑la̱ ꞌkia̱ nga i̱nchibato kjo̱hiꞌin ko̱ ꞌkia̱ mì tsa ya̱ tjiníjchájieén ijo‑ná jñà kjoa̱ꞌcho ra tjín i̱ i̱sàꞌnde.
Jiòn ndí ꞌndsé, koni ꞌsín nga makjiín‑no a̱ꞌta ꞌtse̱ Na̱ꞌín‑ná Jesucristo ra jeya tíjna̱, kì tà chjàn ta chjáajion xi̱ta̱ xàngio̱o ra nda si̱sin‑la.
Tsa ya̱ ñánda̱ nga maxkóya jiòn kjoa̱haꞌsen jngo xi̱ta̱ nchi̱ná ra tjíkjá‑la̱ jto̱ngo ko̱ ꞌñó nda kjòn nikje ra kjiya, tsa ti̱ꞌkoa̱á kjoa̱haꞌsen jngo ndí xi̱ta̱ i̱ma̱ ra taxki̱ ꞌki ndí nikje ra kjiya,
tsa jè isa̱ nda si̱sin‑la jiòn jè ra isa̱ nda ꞌki nikje‑la̱, nga ꞌkín‑la: “I̱ ti̱jni i̱jndíi̱, i̱ i̱ꞌnde ñánda̱ nga nda chon”, ko̱ jè ra ndí xi̱ta̱ i̱ma̱ tsa ꞌkín‑la: “Ti̱se̱n kixi̱‑la i̱tsí ya̱ i̱jndáa̱, ko̱ ñá tsa ꞌkín‑la: ta ya̱‑la ti̱jna i̱tsí ya̱ a̱ꞌta nangi.”
Tsa ꞌkia̱ nga ko̱ꞌsín ꞌsia̱n jiòn, ¿a mí tsa ta i̱nchichjáhíjiòn xi̱ta̱ ra nda i̱nchinìsin‑la? Ko̱ ti̱jión ꞌcho i̱nchiníkíhijyo‑no kjo̱bítsjen‑no ꞌkia̱ nga ko̱ꞌsín i̱nchiꞌnià.
Jiòn ndí ꞌndsé ra ꞌñó tsjake̱‑no, nda ti̱náꞌya: Jè Nainá jñà jnchro fahájin jñà ra ndí xi̱ta̱ i̱ma̱ ra tjín i̱ i̱sàꞌnde mé‑ni nga ni̱mé ra si̱ìjchijaꞌta‑la̱ koni ꞌsín nga makjiín‑la̱ nga jñà tjábé‑la̱ ngaꞌtsì kjo̱nda ra tjín ñánda̱ nga jè Nainá tíbatéxoma, koni ꞌsín nga ijye kitsjà‑la̱ ꞌén‑la̱ jñà xi̱ta̱ ra tjín‑la̱ kjoa̱ matsjacha a̱ꞌta ꞌtse̱ Nainá.
Tanga ra jiòn, ta isa̱á nachrjengio jñà ra ndí xi̱ta̱ i̱ma̱. ¿A mí tsa jñà xi̱ta̱ nchi̱ná ra ko̱ꞌsín beton‑najiòn ko̱ nga kjo̱ꞌñó fìko̱‑no ya̱ ngixko̱n xi̱ta̱xá nga bánè jé‑no?
¿A mí tsa ti̱ꞌkoa̱ jñà‑te ra ko̱ꞌsín chja̱jno‑la̱ jè ꞌí‑la̱ Cristo ra ya̱ nakjoá‑najiòn?
Ndaá i̱nchiꞌnià jiòn, tsa kixi̱ kitií kjoa̱ nga i̱nchinitjasòn jè kjo̱téxoma ra kitsjà jè Cristo jè ra xi̱ta̱xá ítjòn‑ná ma koni ꞌsín nga tíchja̱ xa̱jo̱n ra tjíꞌta ꞌén‑la̱ Nainá nga tsò: “Ko̱ꞌsín tsjacha ꞌti̱ìn xi̱ta̱ xàngi̱i koni ꞌsín nga tsjacha ꞌnì ijo‑li.”
Tanga tsa ta chjaájin‑nájiòn xi̱ta̱ ra nda nìko̱ò, i̱nchifatsji-jé‑no ꞌkia̱ nga ko̱ꞌsín i̱nchibatonè‑la kjo̱téxoma, ko̱ ti̱jé‑ni kjo̱téxoma ra̱kìi̱ tíbánè jé‑no.
Nga̱ tsa jngo xi̱ta̱ nda síhitjasòn ijye kjo̱téxoma, tanga tsa ta jngo‑ni ꞌén ra tíchja̱ ya̱ kjo̱téxoma ko̱tonè‑la̱, takó ska̱nè jé‑la̱, nga̱ ꞌkoa̱á ngoya‑la̱ koni tsa ni̱jngo kjo̱téxoma tísíhitjasòn‑ni.
Tsa ꞌkoa̱á ꞌsín kitsò Nainá: “Kì kjoa̱chijngi ꞌnià”, tanga ti̱ꞌkoa̱á kitsò‑te: “Kì xi̱ta̱ nìꞌken.” Tsa mì tsa kjoa̱chijngi ꞌnié, tanga nìꞌken‑né xi̱ta̱, takó kjiné jé‑ná ta nga̱tjì‑la̱ nga tíbatonè‑lá jè kjo̱téxoma ꞌtse̱ Nainá.
Machjeén‑ní nga si̱konde̱é ijo‑ná kóꞌsín nga ꞌsie̱én ko̱ kóꞌsín nga ki̱nákje̱é, nga̱ ki̱jchò ni̱chjin nga jè Nainá ki̱ìndajín‑ná. Ko̱ ꞌkoa̱á ꞌsín ki̱ìndajín‑ná koni ꞌsín nga tíchja̱ jè kjo̱téxoma‑la̱ ra síkítsa̱jnandi̱í‑ni xi̱ta̱.
Jñà ra tsìn‑la̱ kjo̱hi̱ma̱takòn a̱ꞌta ꞌtse̱ xi̱ta̱ ra iꞌka, ti̱ꞌkoa̱á mì kì jcha̱hi̱ma̱takòn‑te ꞌkia̱ nga ki̱jchò ni̱chjin nga si̱ndajín‑la̱ ra kjoa̱ ꞌtse̱ jé‑la̱. Tanga jñà ra tjín‑la̱ kjo̱hi̱ma̱takòn, jñá si̱ìkijne ꞌkia̱ nga ki̱jchò ni̱chjin nga si̱ndajín‑la̱.
ꞌKoa̱á ꞌsín jngoya‑la̱, tsa jngo ra ꞌndsé chibé ko̱ tsa jngo ndí chjo̱ón ra tichjeé chibé, tsa tsìn‑la̱ nikje ra faya ko̱ tsa tsìn‑la̱ tsajmì ra kjine ya̱ niꞌya‑la̱ nga ni̱chjin nchijòn,
tsa tjín iꞌka jiòn ra ꞌkín‑la: “Tangí‑la nda‑nda‑no, ya̱ tsjaya nikje‑no ko̱ nda ti̱chioò kó ꞌki mejèn‑no”, tanga tsa ni̱mé tsajmì ra machjeén‑la̱ ꞌki̱‑la jiòn, ni̱mé chjí‑la̱ ni̱ꞌsín ta ko̱ꞌsín ꞌkín‑la.
ꞌKoa̱á ti̱ꞌsín tjín‑ni a̱ꞌta ꞌtse̱ kjoa̱ ra makjiín‑ná, tsa mí mé kjo̱nda ra ma‑ná ꞌnié, ni̱mé chjí‑la̱ koni ꞌsín nga makjiín‑ná.
Tanga tsa titsa̱jnaá iꞌka jiòn ra mejèn‑no ꞌkín‑ná: “¿A makjiín‑li ra a̱ꞌta ꞌtse̱ Cristo?” ꞌA̱n, maá xín‑la: “Jon, tísihítjasón‑náa̱ jè kjo̱nda‑la̱. Ko̱ ji̱, ¿kóꞌsín ko̱ma ko̱kón‑náa̱ nga makjiín‑li a̱ꞌta ꞌtse̱ Cristo, tsa mí kì tjinihitjasìn kjo̱nda‑la̱? Tanga ra ꞌa̱n, tísihítjasón‑náa̱ kjo̱nda‑la̱; ꞌkoa̱á ma‑ni nga ma kokon‑la̱ nga ngi kixi̱ kitií kjoa̱ nga makjiín‑na a̱ꞌta ꞌtse̱ Cristo.”
Ji̱, ꞌkoa̱á ꞌsín makjiín‑li nga jngoó‑ni Nainá, ko̱ ndaá tjín a̱ꞌta ꞌtse̱ kjoa̱ ra̱kìi̱; tanga jñà inìma̱ ꞌcho‑la̱ ni̱í, skanda ti̱ꞌkoa̱á makjiín‑te‑la̱ ra jñà ko̱ skanda fatsé‑ní nga tsakjón‑la̱.
Ji̱ xi̱ta̱ ra tsìn‑li kjo̱bítsjen, machjeén‑ní nga nda katasijin‑li, nga̱ ni̱ꞌsín kixé nga ndaá makjiín‑ná, tanga tsa ni̱mé kjoa̱ ra nda tjín ma‑ná ꞌnié, ni̱mé chjí‑la̱ koni ꞌsín nga makjiín‑ná.
¿Mé‑ni ko̱ꞌsín kitsò‑ni Nainá nga jè xi̱ta̱ jchínga‑ná Abraham, xi̱ta̱ kixi̱í kjomà? ¿A mí tsa ki nga isìhitjasòn ꞌkia̱ nga kiìko̱ iꞌndí‑la̱ ra tsiꞌkìn Isaac ñánda̱ nga tsakájnasòn chrjó na̱jo̱ nga si̱ìꞌken koni jngo kjo̱tjò ra tsjá‑la̱ Nainá tsiki?
¿A mí ꞌyi, nga ta jngoó kjoa̱ kjomà‑ni koni ꞌsín nga kjokjiín‑la̱ ko̱ koni ꞌsín nga isìhitjasòn jè Abraham? Ko̱ ꞌkia̱ nga ko̱ꞌsín isìhitjasòn ya̱á kjòjngoko̱‑ni jè kjoa̱ ra ko̱ꞌsín kjokjiín‑la̱.
ꞌKoa̱á ꞌsín itjasòn koni ꞌsín tíchja̱ xa̱jo̱n ra tjíꞌta ꞌén‑la̱ Nainá nga tsò: “Abraham, ndaá kjokjiín‑la̱ a̱ꞌta ꞌtse̱ Nainá; ꞌkoa̱á ꞌsín kjomà‑ni nga xi̱ta̱ kixi̱ kitsò‑la̱.” Ko̱ ꞌkoa̱á ꞌsín kijcha‑la̱ nga ꞌñó nda tsakáko̱ Nainá.
Ya̱á ꞌya‑la̱ nga ko̱ó‑te jñà kjoa̱ ra nda ꞌsín xi̱ta̱ nga xi̱ta̱ kixi̱ bitjongi ya̱ ngixko̱n Nainá, ko̱ mì tsa ta jè‑ni nga ko̱kjiín‑la̱.
ꞌKoa̱á ti̱ꞌsín tjín a̱ꞌta ꞌtse̱ chjo̱ón chijngi ra tsiꞌkìn Rahab. Jè Nainá chjo̱ón kixi̱í tsachrjengi ta nga̱tjì‑la̱ jè kjo̱nda ra kiꞌsìn, ꞌkia̱ nga kitsjáꞌnde ya̱ niꞌya‑la̱ nga isíkjáya‑ni jñà xi̱ta̱ ra ta ijchòkatsíjenꞌma ko̱ ra kjomà a̱skan‑nioo̱ tsasìko̱ó‑te nga ma xìn ndi̱yá kijì‑ni jñà xi̱ta̱ kìi̱.
Tsa ni̱mé kjoa̱nda i̱nchibakeén a̱ꞌta ꞌtse̱ kjoa̱ makjiín‑ná, jè kjoa̱ makjiín‑ná, ꞌkoa̱á ngoya‑la̱ koni jngo miꞌken ra mì ti̱ mé inìma̱ tjín‑la̱.
Jiòn ra ꞌndsé xin‑no, kì tà ngaꞌtsì‑no nga maestro ꞌnià ijo‑no; nga̱ ijyeé ꞌya‑nájiòn, ngaji̱n ra bakon‑ya‑ji̱n, isa̱á tse kjo̱hiꞌin si̱nè‑naji̱n tsa mì kì nda si̱itjasòn‑ji̱n.
Ngaꞌtsí‑né, kjín sko̱ya‑la̱ kjoa̱ꞌcho ra kajieén. Tsa tjín jngo xi̱ta̱ ra ni̱mé kjoa̱ꞌcho kàjin ꞌkia̱ nga chja̱, jè xi̱ta̱ ra̱kìi̱ ngi xi̱ta̱ kixi̱‑ní, ko̱ ti̱ꞌkoa̱á chíkjoa̱á‑la̱ nga ma‑la̱ si̱ìkonda̱ kóhoꞌki ijo‑la̱ nga mì ya̱ ska̱jin kjoa̱ ra ꞌcho tjín.
ꞌKoa̱á ngoya‑la̱ koni jngo kabàyo̱ ꞌkia̱ nga síꞌa freno tsaꞌba, chíkjoa̱ko̱‑ná nga ma basen‑jyé kóhoꞌki jè ijo‑la̱.
ꞌKoa̱á ti̱ꞌsín tjín‑te koni ꞌsín nga síxá jñà chitso. Ni̱ꞌsín ꞌñó iꞌi kjòn, ko̱ ni̱ꞌsín ꞌñó tjín‑la̱ ngaꞌñó tjo̱ nga mejèn‑la̱ xìn i̱ko̱, ta i̱tsé sa̱á‑ni ki̱cha̱ ra ꞌmì timón ra síxáko̱‑ni xi̱ta̱ nga ma fìko̱ koni ꞌsín nga jè mejèn‑la̱.
ꞌKoa̱á ti̱ꞌsín tjín ra a̱ꞌta ꞌtse̱ ndi̱je̱n‑ná, i̱tsé sa̱á‑ni, tanga taxki̱ maá‑la̱ kóꞌsín síkìchja̱‑ná ko̱ ta ya̱á si̱kítsjeén kóꞌsín nga tsò. Ni̱ꞌsín ta i̱tsé sa̱a‑ni niꞌí ra ko̱tse, batoó tse ijñá bakángi.
Jè ndi̱je̱n‑ná ꞌkoa̱á ꞌsín ngoya‑la̱ koni jngo niꞌí; ya̱á ꞌya tsjé tsje ngaꞌtsì kjoa̱ꞌcho ra tjín ya̱ i̱sàꞌnde; i̱tsé sa̱á‑ni nga kjijnaꞌa ya̱ ndsa̱ꞌbé, tanga maá‑la̱ tsjá ꞌchin‑la̱ kóhoꞌki ijo‑ná, ꞌkoa̱á ngoya‑la̱ koni jngo niꞌí ra tíbaká nga tíjngo kjo̱binachon‑ná skanda ngaꞌtsì ni̱chjin nga bìtsa̱keén, ko̱ jè niꞌí ra̱kìi̱ ya̱á nchrabá‑ni ñánda̱ tjín kjo̱hiꞌin ra mì feheꞌta.
Jñà xi̱ta̱, maá chíkjoa̱á‑la̱ nga síꞌndé ngaꞌtsì cho̱ ra tjín ya̱ i̱sàꞌnde, koni tsa jñà cho̱ ra ꞌñó ꞌtse̱n, ko̱ jñà ra tjín‑la̱ na̱jngá, ko̱ jñà ye̱, ko̱ jñà cho̱ ra tjín ya̱ a̱ngi ndáchikon.
Tanga ni̱jngo xi̱ta̱ ra ma‑la̱ síꞌndé ndi̱je̱n‑la̱. Nga̱ jè ndi̱je̱n‑ná jngoó kjoa̱ꞌcho tjín‑la̱ ra mì kì tsjáꞌnde nga ma maꞌndé ko̱ ya̱á kitse ꞌchin ra koni xán‑la̱ ye̱ ra síꞌken‑ná.
Ti̱jé‑ni ndi̱je̱n‑ná jeya níkíjna‑né Nainá ra Na̱ꞌìn ꞌmì‑lá, ko̱ ti̱jè nakjoájno‑lá xi̱ta̱ ra jè Nainá tsikínda koni ꞌsín ꞌki ra jè.
Ta̱ jngoó ndsa̱ꞌbé bitjo‑ni ꞌén ra jeya níkíjna‑né Nainá ko̱ jè ꞌén ꞌcho ra nakjoájno‑lá xi̱ta̱. Jiòn ra ndí ꞌndsé xin‑no, jñà kjoa̱ kìi̱, mì kì tjínè‑la̱ nga ko̱ꞌsín ko̱ma.
Jngo nga̱jo̱ ñánda̱ tíbitjo nandá, mì kì ko̱ma ti̱ya̱ ki̱tjo‑ni nandá tsje ko̱ nandá tjé.
Jñà yá‑la̱ to igo̱, ¿a ko̱maá to‑la̱ ítjachó ko̱ja̱‑la̱? Ko̱ jè naꞌñó tatséjé, ¿a ko̱maá to igo̱ ko̱ja̱‑la̱? Jiòn ra ndí ꞌndsé xin‑no, ꞌkoa̱á ti̱ꞌsín tjín ra a̱ꞌta ꞌtse̱ nandá, mì kì ko̱ma ta̱jngo nga̱jo̱ ki̱tjo‑ni nandá tsje ko̱ nandá tjé.
Tsa títsa̱jin iꞌka‑najiòn jñà ra ꞌñó chji̱ne̱ ko̱ ra ꞌñó nda machi̱ya‑la̱, ꞌkoa̱á ꞌsín kataꞌya‑la̱ nga ndaá i̱nchisíjchá ijo‑la̱, kóꞌsín nga ꞌndé tjín ikon a̱ꞌta ꞌtse̱ kjoa̱chji̱ne̱ ra tjín‑la̱.
Tanga tsa ngi ta kjoa̱xìtakòn kitsejín inìma̱‑no ko̱ tsa tà jé mejèn‑no nga jiòn ki̱tsa̱hijyo ítjòn kiꞌta, kì tà chjàn ko̱ꞌsín níkítsjen nga ndaá i̱nchiꞌnià, kì kjoa̱ ndiso níkójiòn ko̱ kjoa̱ ra kixi̱ tjín.
Jñà kjoa̱chji̱ne̱ kìi̱, mì tsa a̱ꞌta ꞌtse̱ Nainá nchrabá‑ni. Ta ꞌtse̱ i̱sàꞌnde‑ní, ko̱ ta kjo̱bítsjen ꞌtse̱ xi̱ta̱‑ní, ko̱ a̱ꞌta ꞌtse̱é xi̱ta̱‑ni̱í nchrabá‑ni.
Ya̱ ñánda̱ nga tjín kjoa̱xìtakòn ko̱ jè kjo̱bítsjen ra ta jè mejèn‑ná nga jién ki̱tsa̱hijyo ítjén, ya̱ i̱jndáa̱ ta maskáya‑la̱ kjo̱bítsjen‑ná ko̱ ya̱á i̱jncha ngaꞌtsì kjoa̱ ra ꞌcho tjín.
Tanga jñà xi̱ta̱ ra tjín‑la̱ kjoa̱chji̱ne̱ ra a̱ꞌta ꞌtse̱ Nainá nchrabá‑ni, tsjeé síjchá ijo‑la̱, kjoa̱ꞌnchán bátsji, kjoa̱ndaá ra ꞌsín, xi̱ta̱ ꞌndé‑ní, tjín‑la̱ ra kjoa̱hi̱ma̱takòn, kjiꞌtá ni̱chjin nda tjín kjoa̱ ra ꞌsín, xi̱ta̱ kixi̱‑ní, ko̱ mì tsa jò fì‑ni.
¿Ñánda̱ nchrabá‑ni jè kjo̱jchán ko̱ jè kjoa̱ nga ko̱ꞌsín bixkàn‑kjo jiòn? ¿A mí tsa ya̱ nchrabá‑ni a̱ꞌta ꞌtse̱ kjoa̱ꞌcho ra mejèn‑no ꞌnià, ra ꞌñó kjaán‑ko̱ jè inìma̱‑no?
Mején‑najiòn nga ꞌse̱‑no ta mé tsajmì‑ni, tanga mì kì sakó‑no, ya̱á nchrabá‑ni nga nìꞌken jiòn xi̱ta̱ xàngio̱o nga̱ batoó tjíjin ya̱ inìma̱‑no ra kjoa̱xìtakòn ꞌmì, mì kì sakó‑no mé ra mejèn‑no; ꞌkoa̱á ma‑ni nga bixkàn‑kjo ko̱ a̱kjòn sakó‑no ra kjo̱jchán ꞌmì. Mì kì sakó‑no mé ra mejèn‑no, ta nga̱tjì‑la̱ nga̱ mì tsa níjé‑la Nainá.
Ko̱ tsa ꞌkia̱ nga níjé‑la jiòn Nainá, mì kì ꞌbì‑najiòn, ta nga̱tjì‑la̱ nga̱ ꞌchoó níjé jiòn; ta jé ra mejèn‑najiòn nga ya̱ si̱chjeén a̱ꞌta ꞌtse̱ kjoa̱tsja ra sasén‑la̱ ijo‑no.
Jiòn, xi̱ta̱ ra mì tsa kixi̱ ꞌnià a̱ꞌta ꞌtse̱ Nainá, ¿a mí ꞌya jiòn, nga tsa ꞌkia̱ jè ko̱tsjacheé jñà kjoa̱ꞌcho ra tjín i̱ i̱sàꞌnde, jé Nainá kondra̱ i̱nchimangí‑lá? Nga̱ ngaꞌtsì xi̱ta̱ ra jè matsjake kjoa̱ꞌcho ra tjín i̱ i̱sàꞌnde, kondra̱á fì‑la̱ Nainá.
¿A bixó‑nájiòn, tsa ta ꞌkoa̱á tsò jè xa̱jo̱n ra tjíꞌta ꞌén‑la̱ Nainá, ꞌkia̱ nga tsò: “Jè Inìma̱ Tsje ra Nainá kitsjá‑ná, batoó ꞌñó machi̱ni̱ ta nga̱tjì‑la̱ nga batoó nda matsjake‑ná”?
Tanga jè Nainá isa̱á nda basìko̱‑ná nga tsjá‑ná kjo̱nda‑la̱. ꞌKoa̱á ma‑ni nga ko̱ꞌsín tsò jè xa̱jo̱n ra tjíꞌta ꞌén‑la̱ Nainá, nga tsò: “Jè Nainá kondra̱á tíjna‑la̱ jñà xi̱ta̱ ra ꞌnga ikon, tanga tseé kjo̱nda tsjá‑la̱ jñà ra ndí xi̱ta̱ ꞌndé.”
Ti̱ꞌnde nga jè Nainá katatéxoma‑no, tanga ti̱tája‑la jè xi̱ta̱‑ni̱í, ko̱ kja̱beé ko̱se̱nꞌtáxín‑no.
Ti̱chrañaꞌta‑la Nainá mé‑ni nga ti̱ꞌkoa̱ jè Nainá si̱ìchrañaꞌta‑no. Jiòn ra fatsji‑jé, ta kjoa̱tsje ra ꞌtia̱àn jiòn ꞌndi̱‑ni̱ ra a̱ꞌta ꞌtse̱ Nainá, mé‑ni nga jñà ndsa̱à katatsje‑nì. Ko̱ jiòn ra ta jò tjín takòn nga ko̱ꞌki matsjacha jè Nainá ko̱ ko̱ꞌki matsjacha jè kjoa̱ ꞌtse̱ i̱sàꞌnde, ti̱tsje jè kjo̱bítsjen ra tjíjin ya̱ inìma̱‑no mé‑ni ngi tsje katijna‑ni.
ꞌÑó ti̱kájno, chjíndáya ko̱ ajò katama‑la̱ inìma̱‑no tà nga̱tjì‑la̱ nga jé tjín‑no. Jè kjoa̱ bijnòcha‑no, ndáxko̱n katama‑ni; ko̱ jè kjoa̱tsja‑no, kjo̱baá katama‑ni.
ꞌÑó nangi ti̱kítsa̱jna ijo‑no ya̱ ngixko̱n Na̱ꞌín‑ná mé‑ni nga jè ꞌnga si̱ìkíjna‑no.
Jiòn ndí ꞌndsé, kì xàngio̱o nakjoájno‑la nga jngó jngó‑no ko̱ ra ìjngo ko̱ ra ìjngo. Nga̱ jè ra ko̱ꞌsín chja̱jno‑la̱ ꞌndse̱ nga bánè jé‑la̱, chja̱jno‑la̱ jè kjo̱téxoma‑la̱ Nainá ko̱ ti̱ꞌkoa̱á bánè jé‑la̱. Tsa ji̱ ra ko̱ꞌsín nakjoájno‑la jè kjo̱téxoma, mì tsa tjinihitjasòn‑jìn, ta isa̱á jnchro ji̱ tjiꞌnì ijo‑li koni jngo xi̱ta̱xá ra bíndajín jè kjo̱téxoma.
Jngoó‑ni jè ra ma‑la̱ tsjá kjo̱téxoma, ti̱jé‑ni xi̱ta̱xá ra ma‑la̱ bíndajín, ko̱ ti̱jé‑ni ra ma‑la̱ si̱ikatojin‑ná kjo̱hiꞌin ko̱ ti̱ꞌkoa̱á ma‑la̱ ki̱ìné‑ná kjo̱hiꞌin. Tanga, ¿yá‑ni ra ji̱, nga ji̱ fanè jé‑la̱ xi̱ta̱ xàngi̱i?
Nda ti̱náꞌya jiòn xi̱ta̱ ra ki̱ꞌsín bixó: “ꞌNdi̱ ꞌndi̱ ko̱ ñá tsa nchijòn, ya̱á kjieén ya̱ na̱xi̱ndá ra̱kiòo̱, jngo nó ya̱ ki̱tsa̱jneé nga ko̱ti̱nayeé tsajmì ko̱ ndaá ki̱jne‑ná to̱n.”
Ko̱ nda mí ꞌya‑najiòn, mé ra ko̱maꞌtin jiòn ni̱chjin ra ꞌsa̱ nchrabá. Jiòn, ta ꞌkoa̱á ꞌsín ngoya‑la̱ koni jè ifi‑xa̱, ta jngohíjtaá mangaya tíjngo‑ni, ko̱ ta jngohíjtaá feheya‑ni.
Jè ra machjeén tsa ki̱ꞌsín kixó jiòn: “Tsa jè Na̱ꞌín‑ná ra ko̱ꞌsín mejèn‑la̱ nga tsjá‑isa‑ná kjo̱binachon, ko̱maá‑la ꞌsie̱én ta mé xá‑ni.”
Tanga ra jiòn, batoó nakjoá jiòn ra ꞌén ꞌnga ikon, ko̱ taxki̱ nakjoá‑nájiòn a̱ꞌta ꞌtse̱ kjoa̱ ra nda mí kì ꞌya jiòn kóꞌsín tjín kjòn‑ni. Ngaꞌtsì ꞌén ꞌnga ikon ra ko̱ꞌsín nakjoá jiòn, batoó ꞌcho tjín.
Jè xi̱ta̱ ra be kóꞌsín tjín kjoa̱ ra nda tjín, ko̱ mì kì tsa ko̱ꞌsín ꞌsín‑ni, tíbátsji-jé‑la̱ ijo‑la̱.
Ti̱náꞌya jiòn ra xi̱ta̱ nchi̱ná ꞌmì‑no. Chjíndáya ba ba nga̱ ꞌñó tse kjo̱hiꞌin tjín‑ni ra tínchrobánè‑no.
Jè kjoa̱nchi̱ná‑no ijyeé tífiꞌndo ko̱ ngaꞌtsì jñà nikje‑najiòn ijyeé ijye‑la̱ jñà cho̱ inda.
Jñà to̱n sinè ko̱ jñà to̱n chroba ra tjín‑no ijyeé títjochi̱. Ko̱ jé chi̱‑la̱ ko̱kòn ra kondra̱ tsa̱jiòn jè ni̱chjin ꞌkia̱ nga si̱ndajín, nga niꞌí jti̱‑ni nga tíjngo ijo‑no. Ngi ta i̱nchiminchaxkó‑nó kjoa̱nchi̱ná‑no skanda ꞌndi̱, ni̱ꞌsín ijye tífeheꞌta ni̱chjin.
Jñà ndí xi̱ta̱ chi̱ꞌnda ra isíxá‑no, jñà ra mì kì tsikíchjí‑la jiòn, batoó ꞌñó i̱nchikjindáya nga i̱nchifajéꞌta‑la̱ Nainá ra kondra̱ tsa̱jiòn, ko̱ jè Nainá ra bato tse ngaꞌñó tjín‑la̱, ijyeé kiíꞌnchré koni ꞌsín i̱nchifajé.
Jiòn batoó nda titsa̱jna i̱ i̱sàꞌnde ko̱ batoó nda i̱nchiꞌbì‑la kjo̱tsja jè ijo‑no. I̱nchinìsiín‑la inìma̱‑no nga i̱nchiꞌbì‑la kjo̱tsja ra síjé ko̱ nda mí ꞌya‑no tsa ijyeé ijchò ni̱chjin nga ki̱yá jiòn.
Jñà ra xi̱ta̱ kixi̱ ra ni̱mé jé tjín‑la̱, jiòn fanè jé‑la, ko̱ nìꞌken‑no. Ko̱ jñà xi̱ta̱ kìi̱, nda mí basìko̱tjì ijo‑la̱. Ta tsjáꞌnde kjo̱nda‑ní nga nìꞌken jiòn.
ꞌKoa̱á ma‑ni jiòn ndí ꞌndsé, jchíñakjoa̱‑la jiòn skanda ꞌkia̱ nga kjꞌi̱í india‑ni jè Na̱ꞌín‑ná. Ko̱ꞌsín ꞌtia̱àn koni ꞌsín ꞌsín jè ndí xi̱ta̱ ra ma‑la̱ síxáko̱ nangi, nga koñá kjoa̱à‑la nda nda nga ꞌkoa̱ jtsí ra ꞌba ítjòn ko̱ ra a̱skan ꞌba, nga tsjá ngaꞌñó‑la̱ nga mihijin jñà tsajmì tjé, mé‑ni ko̱ma nga sa̱kò‑la̱ jñà to‑la̱ ra ꞌñó chjí‑la̱.
ꞌKoa̱ ti̱ꞌsín jchíñakjoa̱a‑la nda nda ra jiòn, kì tà chjàn nìkjahajen‑la takòn nga̱ ijyeé ꞌñó kjimachraña jè ni̱chjin nga kjꞌi̱í india‑ni jè Na̱ꞌín‑ná.
Jiòn ndí ꞌndsé, kì xàngio̱o tsjajé‑la nga jngó jngó‑no nga bixó: “ꞌChoó tísíko̱‑na jè xi̱ta̱ ra̱kìi̱”, mé‑ni nga mì kjo̱hiꞌin si̱nè‑no, nga̱ jè Xi̱ta̱xá ra ma‑la̱ bíndajín‑la̱ xi̱ta̱, ijyeé tínchrabá chraña.
Jiòn ra ꞌndsèe̱ xin‑no, chjíngi‑la koni ꞌsín nga isìkjiín kjo̱hiꞌin ko̱ nga ichìkjoa̱‑la̱ jñà xi̱ta̱ ra isìchjeén Nainá nga kiìchja̱ ngajo‑la̱, ꞌkia̱ nga kiìchja̱ ra a̱ꞌta ꞌtse̱.
ꞌKoa̱á ꞌsín ijye ꞌya‑la̱ nga batoó nda‑la̱ jñà xi̱ta̱ ra chíkjoa̱jin‑la̱ jè kjo̱hiꞌin ra ꞌse‑la̱. Ijyeé inaꞌyá jiòn koni ꞌsín nga ichìkjoa̱jin‑la̱ jè xi̱ta̱ ra tsiꞌkìn Job jñà kjo̱hiꞌin ra kiꞌse‑la̱, ko̱ ijyeé ꞌya‑nájiòn koni ꞌsín nga isìko̱ Na̱ꞌín‑ná nga ijyeheꞌtà‑ni kjoa̱; nga̱ jè Na̱ꞌín‑ná batoó tse kjo̱hi̱ma̱takòn tjín‑la̱ ko̱ batoó nda xi̱ta̱.
Tanga jè ra isa̱ ꞌñó chjí‑la̱, jiòn ndí ꞌndsé, jè‑ní ꞌkia̱ nga ꞌkio̱ò ꞌén‑no, kì tà chjàn yá ra nikàxkio̱o nga bixó: “Tíbe‑ní”. Ko̱ kì tà chjàn bixó: “Tíbeé jè ngajmi”. Ko̱ ti̱ꞌkoa̱á kì tà chjàn bixó: “Tíbeé jè nangi”, ko̱ ra kjꞌií‑isa tsajmì. Tsa ꞌkia̱ nga kixó jiòn: “Jon, ꞌkoa̱á ꞌsín tjín”, ꞌkoa̱á ꞌsín ti̱hitjasòn. Ko̱ tsa ꞌkia̱ nga kixó jiòn: “Majìn”, ꞌkoa̱á ꞌsín ti̱hitjasòn, mé‑ni nga jè Na̱ꞌín‑ná mì kjo̱hiꞌin tsjá‑no.
Tsa tjín iꞌka jiòn ra ꞌchin tjín‑no, ti̱nákjoa̱‑la jñà xi̱ta̱ jchínga ra tjín‑la̱ xá a̱ꞌta ꞌtse̱ na̱xi̱ndá‑la̱ Cristo mé‑ni nga katabítsaꞌbatjì‑no ko̱ a̱ꞌta ꞌtse̱ ꞌí‑la̱ Na̱ꞌín‑ná katamahíjno‑no sihìti̱.
Tsa nda makjiín‑no ꞌkia̱ nga kítsaꞌbaꞌtion jñà xi̱ta̱ ra kiya, ko̱ndaá‑ni jè ꞌchin‑la̱; ko̱ jè Na̱ꞌín‑ná si̱ikasítje̱n‑ni; ko̱ tsa mé jé ra tsakátsji, si̱hijchaꞌta‑la̱.
ꞌKoa̱á ma‑ni nga machjeén‑ní nga ꞌtèna̱jmí kañá‑la xàngio̱o mé jé ra tjín‑no nga jngó jngó‑no, ko̱ titsaꞌbatjì kañá xàngio̱o nga jngó jngó‑no, mé‑ni katanda‑no tsa mé ꞌchin ra tjín‑no. Nga̱ tsa ꞌkia̱ jngo xi̱ta̱ ra kixi̱ tíjna ya̱ ngixko̱n Nainá, jè kjoa̱ bitsaꞌba‑la̱, batoó tjín‑la̱ ngaꞌñó nga manda‑ni xi̱ta̱.
Jè xi̱ta̱ ra isìchjeén Nainá nga kiìchja̱ ngajo‑la̱ ra tsiꞌkìn Elías, ꞌkoa̱á ꞌsín ta xi̱ta̱ i̱sàꞌnde kjomà koni ra jién. ꞌÑó tsikítsaꞌba‑la̱ Nainá nga isíjé‑la̱, nga mì ti̱ jtsí kataꞌba‑ni, ko̱ ján nó masen mì kì ti̱ ꞌtsa‑ni jtsí.
Ra kjomà a̱skan, tsikítsaꞌbaá india‑la̱ Nainá nga kataꞌba india‑ni jtsí, ko̱ ꞌtsaá india‑ni jtsí ra iꞌngaá inchrabà‑ni ko̱ jè nangi india kitsjá‑ni kjo̱nda nga tsajà to‑la̱ tsajmì ra isìtje̱.
Jiòn ndí ꞌndsé, tsa tjín iꞌka jiòn ra tsinchaꞌtaxìn‑la̱ ra a̱ꞌta ꞌtse̱ kjoa̱kixi̱‑la̱ Nainá, ko̱ tsa tjín jngo xi̱ta̱ ra si̱ìkáfa india‑no nga si̱ikixi̱ya‑no,
ko̱ꞌsín katasijin‑no, tsa jngo xi̱ta̱ ra ijye jé tíbátsji nga ya̱ tsáꞌbaya jè ndi̱yá ra mì kì nda tjín, ko̱ tsa jngo xi̱ta̱ ko̱ꞌsín ki̱tso̱‑la̱ nga kátáfaꞌta india‑ila̱ jè Nainá, ya̱á tíbachrjekàjin jè kjo̱hiꞌin ra ꞌtse̱ kjo̱biya, ko̱ ꞌkoa̱á ꞌsín tísíko̱ nga ꞌñó tse jé si̱hijchaꞌta‑la̱ Nainá jè xi̱ta̱ ra̱kìi̱.
ꞌA̱n Pedro, ra jè Jesucristo tsikíxáya‑na, tísixóꞌtà‑no ngaꞌtsì‑no ra jndíi̱ ra ján xìn titsa̱jna‑la na̱xi̱ndá‑no nga ya̱ titsa̱jnajion ya̱ nangi Ponto, Galacia, Capadocia, Asia ko̱ Bitinia,
jiòn ra xá ko̱ꞌsín ti̱ꞌsa̱ kjotseé‑ni nga tsjahíjin‑no Nainá ra Na̱ꞌìn ꞌmì‑lá koni ꞌsín ta̱ꞌkoa̱ ijye tjíjin‑la̱; ko̱ ngi ko̱ó Inìma̱ Tsje‑la̱ kisìtsje‑no nga xi̱ta̱ tsje‑la̱ tsò‑no, mé‑ni nga si̱itjasòn‑la Jesucristo ko̱ mé‑ni nga ko̱tsje‑ni ijo‑no ra kjoa̱ ꞌtse̱ jé‑no koni tsa jè kjòn jní‑la̱ Jesucristo xa̱ájten‑jnó jiòn ra tsikíxten ꞌkia̱ nga ꞌken. Tse kjo̱nda ko̱ tse kjo̱ꞌnchán katasakó-isa‑la̱ inìma̱‑no.
ꞌNga katijna Nainá ra Na̱ꞌìn‑la̱ ma Jesucristo ra tíjna ítjòn‑ná, nga̱ tseé kjo̱hi̱ma̱takòn kiꞌse‑la̱ ra a̱ꞌta tsa̱jién: koni ꞌsín nga jaáya‑la̱ Jesucristo ra a̱ꞌta ꞌtse̱ kjo̱biya, ꞌkoa̱á ti̱ꞌsín jngo kjo̱binachon xi̱tse̱ kitsjà india‑ná mé‑ni nga ni̱jngo ni̱chjin kje̱heꞌtà kjoa̱ ra chiñá‑lá,
nga tjábé‑ná kjo̱tjò ra tíjnatjò‑la̱ Nainá ya̱ ján ngajmi, kjo̱tjò ra mì kì fitson‑ni ta kjiá‑nioo̱, ko̱ ra ni̱kjiá matjé ko̱ ra ni̱kjiá chija koni ꞌsín nga ꞌki.
Ta nga̱tjì‑la̱ nga ya̱ makjiín‑najiòn ra a̱ꞌta ꞌtse̱ Nainá, ngi ko̱ó jè ngaꞌñó‑la̱ nga tísíkonda̱‑najiòn mé‑ni nga ma kijchotji̱ngi‑la jè kjo̱nda‑la̱, nga ma kítjo̱kajion kjo̱hiꞌin ra kjoa̱ ꞌtse̱ jé‑no, koni ꞌsín ijye tjínda‑la̱ ra jè; ko̱ ꞌkia̱á jcha̱‑la̱ kjoa̱ kìi̱ ꞌkia̱ nga ijye ko̱chraña ni̱chjin nga kje̱heꞌtà i̱sàꞌnde.
Jñá kjoa̱ kìi̱ ra ꞌñó tsja ꞌbé‑la̱ inìma̱‑najiòn, ni̱ꞌsín skanda ꞌndi̱ ꞌndi̱, kjín ndi̱yá‑la̱ kóꞌsín nga i̱nchichjíꞌta‑najiòn nga i̱nchibatojin chiba ni̱chjin jiòn kjo̱hiꞌin.
Jè kjoa̱ makjiín‑najiòn, ꞌkoa̱á ꞌsín ngoya‑la̱ koni tsa ki̱cha̱ sinè, tjíné‑la̱ nga niꞌí tjáꞌta‑ni mé‑ni nga jcha̱‑la̱ kóꞌki chjí‑la̱. Tsa chíkjoa̱‑la̱ ni̱ꞌsín ta mé kjoa̱ ra ko̱tojin, isa̱á ta ꞌñó chjí‑la̱ koni tsa jè ki̱cha̱ sinè ra bijchó ni̱chjin‑la̱ nga fe. ꞌKoa̱á ꞌsín tjín, ꞌkia̱ nga ijye tjáꞌta kjoa̱ ra makjiín‑najiòn, machjeén‑la̱ nga nda ki̱tjongi, nga jeya kíjna, ko̱ nga jcha̱xkón ꞌkia̱ nga kjꞌi̱í india‑ni Jesucristo.
Ni̱ꞌsín kjè kì ꞌyaxkon jiòn jè Jesucristo, tanga tsjachaá‑nájiòn; ko̱ ni̱ꞌsín takó kjè kì tsa i̱nchiꞌya jiòn, tanga makjiín‑najiòn ra a̱ꞌta ꞌtse̱ ko̱ ꞌñó matsja‑najiòn nga tjín jngo‑no kjo̱tsja ra ꞌñó jeya tjín, nga skanda tsín‑no ꞌén kóꞌsín nga kixó jiòn ra a̱ꞌta ꞌtse̱ kjo̱tsja ra tjín‑no.
Nga̱ ijyeé títjábé‑no jè kjo̱nda ra ꞌtse̱ kjoa̱ makjiín‑no; ko̱ jè kjo̱nda ra̱kìi̱, jé‑ni nga i̱nchibítjo̱kàjion kjo̱hiꞌin ꞌtse̱ jé‑no.
Jñà xi̱ta̱ ra isìchjeén Nainá nga kiìchja̱ ngajo‑la̱, ra tje̱n tsiꞌkéna̱jmí a̱ꞌta ꞌtse̱ jè kjo̱nda ra Nainá tsjá kjo̱tjò‑najiòn, iskotaꞌyáko̱‑ní ko̱ ti̱ꞌkoa̱á tsakátsjiya‑ní a̱ꞌta ꞌtse̱ kjo̱nda kìi̱ nga ma kítjo̱kajieén kjo̱hiꞌin.
Jñà xi̱ta̱ kìi̱ mejèn‑la̱ nga nda ske̱, mé ni̱chjin‑ni ko̱ka̱ma ko̱ kóꞌsín ko̱ma‑la̱ kjoa̱ kìi̱ koni ꞌsín nga ijye i̱nchisíchi̱ya‑la̱ jè Inìma̱ Tsje‑la̱ Cristo ra tíjnajin ya̱ inìma̱‑la̱, nga̱ tje̱n isìchi̱yaá‑la̱ a̱ꞌta ꞌtse̱ kjo̱hiꞌin ra tjínè‑la̱ nga ko̱tojin jè Cristo, ko̱ kóꞌki kjoa̱jeya ꞌse̱‑la̱ a̱skan‑nioo̱.
Jñà xi̱ta̱ kìi̱, kisìchi̱ya tsijen‑la̱ Nainá nga mì tsa kjo̱nda ꞌtse̱‑jìn nga ko̱ꞌsín tsiꞌkéna̱jmí; kjo̱nda tsa̱jión‑nájiòn. Ko̱ jñà ꞌén ra tsiꞌkéna̱jmí, ti̱jñá‑ni ꞌén xi̱tse̱ ra nda tsò a̱ꞌta ꞌtse̱ Cristo ra tíꞌsena̱jmí‑no skanda jè ni̱chjin ꞌndi̱. Nga̱ ti̱jé‑ni Inìma̱ Tsje‑la̱ Nainá ra ngajmi nchrabá‑ni tsjá‑la̱ ngaꞌñó xi̱ta̱ ra ꞌbéna̱jmí. Jñà kjoa̱ kìi̱ skanda jñà ìkja̱li̱, mejèn‑la̱ nga ske̱‑te.
ꞌKoa̱á ma‑ni nga nda kjón‑ní ti̱kítsa̱jnanda kjo̱bítsjen‑no ko̱ chijmi kjón ti̱tsa̱jna. Ta jé nda jchíña‑la jè kjo̱nda ra jè tjábé kjo̱tjò‑no ꞌkia̱ nga kjꞌi̱í india‑ni jè Jesucristo.
Ko̱ꞌsín ꞌtia̱àn koni tsa jñà i̱xti ra nda ma‑la̱ síhitjasòn; kì ti̱ tsja ya̱ bìtsa̱jin‑no koni ꞌsín tjín kjoa̱ꞌcho ra kisíjé ijo‑no ꞌkia̱ nga ti̱kje ꞌyaxkon Nainá.
ꞌKoa̱á ꞌsín tsje tahíko̱o kjo̱binachon‑no nga ta mé ra ꞌsia̱an, koni ꞌsín nga tsje jè Nainá ra xá kiìchja̱‑no.
Nga̱ jè xa̱jo̱n ra tjíꞌta ꞌén‑la̱ Nainá, ꞌkoa̱á ꞌsín tíchja̱ nga tsò: “Xi̱ta̱ tsjeé katama jiòn nga̱ Xi̱ta̱ Tsjeé‑ná ra ꞌa̱n.”
Jè Nainá ra ngásòn ngáya ko̱ꞌsín bíndajín‑la̱ jé‑la̱ xi̱ta̱ koni ꞌsín tjín kjoa̱ ra ꞌsín nga jngó jngó xi̱ta̱, tsa Na̱ꞌìn ꞌmì‑la jiòn ꞌkia̱ nga nakjoáꞌta‑la, machjeén‑ní nga ti̱skón‑cha ra jè ngaꞌtsì ni̱chjin ra ki̱tsa̱kon i̱ a̱ꞌta nangi ñánda̱ nga mì tsa i̱ i̱ꞌnde‑no.
Nga̱ ꞌya‑nájiòn nga mì tsa jñà tsajmì ra fitson kjóchjítjì‑najiòn nga ma titsa̱jnandio̱ó kjoa̱ꞌcho ra tsikitsa̱jnajin jiòn nga ti̱ꞌsa̱ kjotseé ra jñà xi̱ta̱ jchínga‑no tsakón‑ya‑no. Mì tsa to̱n sinè ko̱ mì tsa to̱n chroba kjóchjítjì‑najiòn.
Nga ko̱ sabá jè jní ra tsikíxten Cristo, jè jní ra ꞌñó chjí‑la̱, jè kjóchjítjì‑nájiòn mé‑ni nga ma titsa̱jnandi̱í‑no. Jè jní‑la̱ Cristo, ꞌkoa̱á ꞌsín jngoya‑la̱ koni tsa jè jní‑la̱ jngo ndí forrè iꞌndí ra ꞌñó nda ꞌki ra ni̱mé ꞌchin tjín‑la̱.
Nga̱ jè Cristo, xá ꞌkoa̱á ꞌsín itjonè‑la̱ nga ko̱ꞌsín ko̱ka̱maꞌtin skanda ti̱ꞌkia̱‑ni nga ti̱kjè sinda i̱sàꞌnde, tanga skanda ꞌndi̱í tíꞌya‑la̱ nga ko̱ꞌsín kjomà ra kjo̱nda tsa̱jiòn.
Ko̱ a̱ꞌta ꞌtse̱ Cristo‑ní nga makjiín‑najiòn ra a̱ꞌta ꞌtse̱ Nainá, jè Cristo ra jè Nainá isikjaáya‑ila̱ ko̱ ti̱ꞌkoa̱á jeya isíkíjna. ꞌKoa̱á ma‑ni nga makjiín‑nájiòn a̱ꞌta ꞌtse̱ Nainá ko̱ i̱nchichiñá‑la jiòn nga tsjá‑no kjo̱nda koni ꞌsín nga ijye kitsjà ꞌén‑la̱.
Jè inìma̱‑najiòn ijyeé kjotsje, ta nga̱tjì‑la̱ nga i̱nchinitjasòn jiòn koni ꞌsín tjín ꞌén kixi̱‑la̱ Nainá, mé‑ni nga mì ta jò tjín‑ni takòn nga tsjacha ꞌsio̱on xàngio̱o. Ko̱ꞌsín ngi ko̱ inìma̱‑no nga ꞌñó tsjacha ꞌtia̱àn xàngio̱o nga jngó jngó‑no.
Nga̱ ꞌkoa̱á ꞌsín tíchja̱ jè xa̱jo̱n ra tjíꞌta ꞌén‑la̱ Nainá, nga tsò:
Ngaꞌtsì jñà xi̱ta̱,
ꞌkoa̱á ꞌsín jngoya‑la̱ koni tsa xka̱ ijñá.
Ko̱ jè kjoa̱ nga jeya síkítsa̱jna ijo‑la̱,
ꞌkoa̱á jngoya‑la̱ koni tsa jè naxó‑la̱ xka̱ ijñá.
Jñà xka̱ ijñá, xì‑ní ko̱ jñà naxó‑la̱ katsangi‑ní;
tanga jè ꞌén‑la̱ Na̱ꞌín‑ná tíjna kiꞌtá‑ní skanda ta mé ni̱chjin‑nioo̱.
Ko̱ jè ꞌén ra̱kìi̱, jè‑ní jè ꞌén xi̱tse̱ ra nda tsò ra a̱ꞌta ꞌtse̱ Cristo ra ko̱ꞌsín ijye kiꞌsena̱jmíya‑najiòn.
Kií machjeén‑ni nga ti̱kítsa̱jna ijye jiòn ngaꞌtsì kjoa̱ ra ꞌcho tjín, ngaꞌtsì ra ꞌmì kjoa̱ konda̱cha̱, kjoa̱ ra jò i̱sén tjín, ko̱ kjoa̱xìtakòn, ko̱ ngaꞌtsì ꞌén ꞌcho ra nakjoájno‑lá xàngie̱é.
Ko̱ꞌsín ꞌtia̱àn jiòn koni ꞌsín ꞌsín jñà ndí i̱xti‑xó ꞌkia̱ nga ti̱ꞌsa̱ tsin; jè ꞌñó tjatsji jiòn ra ngi ta jè ꞌén‑la̱ Nainá, koni ngoya‑la̱ jñà ndí i̱xti‑xó, ꞌkia̱ nga ti̱ꞌsa̱ tsin, ngi ta tsjín bátsji. Tsa ko̱ꞌsín ꞌsia̱an jiòn, jè ko̱si̱ko̱‑no nga nda ko̱jchá jiòn ra a̱ꞌta ꞌtse̱ Nainá koni ꞌsín títsjá‑no kjo̱nda nga kítjo̱kajion kjo̱hiꞌin ra kjoa̱ ꞌtse̱ jé‑no.
Nga̱ ijyeé i̱nchichjíꞌta‑najiòn nga jè Na̱ꞌín‑ná batoó nda xi̱ta̱.
Ti̱chrañaꞌta‑la jè Jesucristo ra ꞌkoa̱á ngoya‑la̱ koni jngo na̱jo̱ ra tíjnakon; jè na̱jo̱ ra jñà xi̱ta̱ i̱sàꞌnde tsachrjengi; tanga ra a̱ꞌta ꞌtse̱ Nainá, xá itjahíjiín‑ni jè na̱jo̱ ra̱kìi̱, ko̱ batoó ꞌñó chjí‑la̱.
Tsa si̱chrañaꞌta‑la jiòn, ꞌkoa̱á ti̱ꞌsín ka̱ma jiòn koni na̱jo̱ ra tjítsa̱kon; ko̱ jiòn ka̱ma jiòn na̱jo̱‑la̱ niꞌya tsje‑la̱, mé‑ni nga ya̱ si̱xá‑nájiòn koni na̱ꞌmì tsje‑la̱ Nainá nga a̱ꞌta ꞌtse̱ Jesucristo ꞌki̱‑la kjo̱tjò ra si̱ìtsjako̱ Nainá, jñà kjo̱tjò ra nda sasén‑la̱ ra jè.
ꞌKoa̱á ma‑ni nga ko̱ꞌsín tíchja̱‑te jè xa̱jo̱n ra tjíꞌta ꞌén‑la̱ Nainá, nga tsò:
Jngo na̱jo̱ sìkíjnaa̱ ya̱ a̱jin na̱xi̱ndá‑la̱ Nainá ra tíjna sònꞌnga ya̱ nindo Sión,
jngo na̱jo̱ ra tíjna títjòn nga bíꞌñóya ya̱ nga chrja̱ngi̱‑la̱ niꞌya,
ra xá itjahájin‑ni ko̱ ra ꞌñó chjí‑la̱.
Jè ra ko̱kjiín‑la̱ a̱ꞌta ꞌtse̱ na̱jo̱ ra̱kìi̱, mì kì tsa kjo̱sabà ska̱jin‑jìn.
Jè na̱jo̱ ra̱kìi̱ batoó ꞌñó chjí‑la̱ a̱ꞌta tsa̱jiòn ra makjiín‑no; tanga jñà xi̱ta̱ ra mì kì makjiín‑la̱, ya̱á bitjasòn koni ꞌsín tíchja̱‑te jè xa̱jo̱n ra tjíꞌta ꞌén‑la̱ Nainá, nga tsò:
Jè na̱jo̱ ra tsachrjengi jñà xi̱ta̱ ra bínda chrjó,
jè tíma‑ni na̱jo̱ ngaꞌñó ra síjna títjòn ya̱ nga chrja̱ngi̱‑la̱ niꞌya.
Ko̱ ꞌkoa̱á ti̱ tsò‑te:
Jngo na̱jo̱ ra saténgie̱é, ko̱ ra síkàtje̱n‑ná.
Nga̱ jñà xi̱ta̱ ya̱á saténgi, ꞌkia̱ nga mì ma‑la̱ síhitjasòn koni ꞌsín nga tsò ꞌén ra ꞌsena̱jmíya‑la̱; ko̱ ꞌkoa̱á ꞌsín maꞌtin koni ꞌsín nga tjínè‑la̱ nga ka̱maꞌtin.
Tanga ra jiòn, jè tje̱‑najiòn, xá ꞌkoa̱á ꞌsín itjahájin‑ni. Jiòn ma jiòn na̱ꞌmì ra síxáꞌta‑la̱ Cristo ra Xi̱ta̱ Ítjòn tíjna. Na̱xi̱ndá tsje‑la̱ Nainá‑nájiòn, jngo na̱xi̱ndá ra jè Nainá kjomejèn‑la̱ nga ꞌtse̱ ki̱tso̱‑la̱. Kií ko̱ꞌsín kiꞌsìn‑ni Nainá mé‑ni nga jiòn ꞌkéna̱jmíya‑najiòn kjoa̱ ra ꞌñó nda tjín a̱ꞌta ꞌtse̱ jè ra tsachrjekàjin‑najiòn ya̱ kjoa̱ jñò ra titsa̱jnajin jiòn tsiki mé‑ni nga ma itjàha̱ꞌse̱n‑jin jiòn ya̱ ñánda̱ tíjna niꞌí‑la̱ ra ꞌñó nda síhisen‑ná.
Nga ti̱ꞌsa̱ kjotseé skanda mí tsa xi̱ta̱ na̱xi̱ndá ꞌmì‑najiòn, tanga ꞌndi̱ ꞌndi̱ ijyeé na̱xi̱ndá‑la̱ Nainá ma jiòn. Nga ti̱ꞌsa̱ kjotseé mì kì mahi̱ma̱ke‑najiòn jè Nainá, tanga ꞌndi̱ ꞌndi̱, ijyeé mahi̱ma̱keé‑najiòn jè Nainá.
Jiòn ndí ꞌndsé ra ꞌñó matsjacha‑no, ꞌkoa̱á ꞌsín tíbitsáꞌba‑no koni tsa jñà xi̱ta̱ ra mì tsa ya̱ i̱ꞌnde‑la̱ ra ta jngohíjta títsa̱jna ya̱ i̱sàꞌnde ra̱kìi̱, ꞌtia̱àn kjo̱nda, kì ya̱ ꞌchaájioòn jñà kjoa̱ꞌcho ra faajin‑la̱ ijo‑ná ra kjaán‑ko̱ kiꞌta‑ná nga mejèn‑la̱ si̱ìkijne‑ná.
Nda kjòn ti̱jchá ijo‑no ya̱ a̱jin‑la̱ xi̱ta̱ ra mì kì makjiín‑la̱ a̱ꞌta ꞌtse̱ Cristo, ni̱ꞌsín ko̱ꞌsín katachja̱jno‑najiòn koni tsa xi̱ta̱ ꞌcho kjòn jiòn. Tanga jè ni̱chjin ꞌkia̱ nga kjꞌi̱í india‑ni Cristo, jñà xi̱ta̱ kìi̱, jeyaá si̱ìkíjna‑ni Nainá ꞌkia̱ nga ske̱ nga ndaá tjín jñà kjoa̱ ra ꞌnià jiòn.
Ta nga̱tjì‑la̱ nga mì yá ra ki̱chja̱jno‑la̱ Na̱ꞌín‑ná, nda ti̱hitjasòn‑la jñà xi̱ta̱xá ni̱ꞌsín ta ñáa̱ xá ra tjín‑la̱ i̱ a̱ꞌta nangi, koni jè xi̱ta̱xá ítjòn ra ꞌnga xá tjín‑la̱,
Nga̱ jè ra mejèn‑la̱ Nainá nga nda ꞌtia̱àn jiòn, mé‑ni nga katasichjàꞌa‑ni jñà xi̱ta̱ ra mì kì machi̱ya‑la̱ ra mì kì be mé ꞌén ra chja̱.
ꞌKoa̱á ꞌsín ꞌtia̱àn jiòn, koni jñà xi̱ta̱ ra títsa̱jnandi̱í; tanga kì ta ki‑ni nga titsa̱jnandi̱í jiòn nga jñà ko̱ꞌsia̱an kjoa̱ ra ꞌcho tjióo̱n. ꞌKoa̱á ꞌsín nda ꞌtia̱àn jiòn koni ꞌsín nga chi̱ꞌnda‑la̱ Nainá ꞌmì‑no.
Nda jcha̱xkón ijye ngaꞌtsì xi̱ta̱. Tsjacha ꞌtia̱àn jñà ra ꞌndsè chibà. Ti̱skón‑cha jè Nainá. Ko̱ nda jcha̱xkón jè ra xi̱ta̱xá ítjòn tíjna.
Jiòn ra xi̱ta̱ chi̱ꞌnda ꞌmì‑no, nda jcha̱xkón ko̱ nda ti̱hitjasòn‑la xi̱ta̱ ra níxáꞌta‑la. Mì tsa ta jñà ra nda síko̱‑no ko̱ ra nda betjò‑no; ꞌkoa̱á ti̱ꞌsín nda ti̱hitjasòn‑la jñà ra ꞌñó beton‑te‑no.
Nga̱ ndaá baxki̱ ya̱ ngixko̱n Nainá jñà xi̱ta̱ ra síkjiín kjo̱hiꞌin ra mì kì bakèn‑la̱ ko̱ chíkjoa̱ko̱ó‑la̱ kjo̱hiꞌin ki, ta nga̱tjì‑la̱ nga̱ fìyaá‑la̱ mé ra mejèn‑la̱ Nainá.
Ni̱ ta yá ra nda ske̱xkón‑najiòn tsa ta kií nga̱tjì‑la̱ nga ꞌcho i̱nchiꞌnià nga ko̱tjín kjo̱hiꞌin tsjá‑no xi̱ta̱. Tanga tsa nda i̱nchiꞌnià jiòn ko̱ chíkjoa̱ko̱‑no kjo̱hiꞌin ra tsjá‑no xi̱ta̱, sakó‑no kjoa̱nda ya̱ ngixko̱n Nainá.
Nga̱ kií xá ko̱ꞌsín kiìchja̱‑no Nainá, nga jè Cristo, ꞌkoa̱á ti̱ꞌsín isìkjiín kjo̱hiꞌin ra ta nga̱tjì tsa̱jiòn, ko̱ jngoó xkósòn tsikíjna‑najiòn mé‑ni nga ko̱ꞌsín ꞌsia̱an‑najiòn koni ꞌsín nga kiꞌsìn ra jè.
Nga̱ jè Cristo, ni̱jngo jé tsakátsji ra jè, ko̱ ni̱jngo ꞌén ndiso kiìchja̱.
ꞌKia̱ nga kiìchja̱jno‑la̱ jñà xi̱ta̱, mì tsa isíkáfa ngajo‑ni ra jè. Ko̱ ꞌkia̱ nga kjo̱hiꞌin kiꞌtsì‑la̱, mì tsa kitsò‑jìn, ꞌkoa̱á ti̱ꞌsín sikó ngajo‑no. Kjoa̱ ra kjomàꞌtin, tà ya̱á isìnga̱tsja jè Nainá ra ma‑la̱ nda kjòn bíndajín kóꞌsín tjín nga jngó jngó kjoa̱.
Jè sabà Cristo ꞌtsamijìn jñà jé ra tjín‑ná, ya̱á iskanè ijye ya̱ ijo‑la̱ ya̱ a̱ꞌta krò, mé‑ni nga katiyeé ra jién ra a̱ꞌta ꞌtse̱ jé, ko̱ ya̱á si̱jchá‑jieén ijo‑ná a̱ꞌta ꞌtse̱ kjo̱binachon ra kixi̱ tjín. Kií xá kitijnó kitiꞌtá‑ni ijo‑la̱ Cristo nga itsiꞌon, mé‑ni nga ko̱nda‑ni ꞌchin ra tjín‑najiòn.
Nga̱ ꞌkoa̱á ꞌsín kjòn jiòn nga ti̱ꞌsa̱ kjotseé koni tsa jñà ndí forrè ra ichijà. Tanga ꞌndi̱ ꞌndi̱‑ni̱ ijyeé ya̱ tsáfaꞌta‑la jiòn jè Cristo, koni jè chji̱ngo̱ ra nda tjíkinda̱‑la̱ kjo̱binachon‑no.
ꞌKoa̱á ti̱ꞌsín tjín a̱ꞌta tsa̱jiòn‑jiòn ra íchjín ꞌmì‑no, nda jcha̱xkón ꞌxi̱n‑no nga nda ti̱hitjasòn‑la, mé‑ni nga tsa tjín iꞌka ra mì kì makjiín‑la̱ jè ꞌén‑la̱ Cristo, chaán ta ya̱ ko̱chi̱ya‑la̱ ꞌkia̱ nga ske̱ kóꞌsín i̱nchiníjchá ijo‑no, ni̱ꞌsín mì tsa jiòn ko̱ꞌkín‑la; nga ko̱kjiín‑te‑la̱
ꞌkia̱ nga ske̱‑no nga tsje i̱nchiníjchá ijo‑no ko̱ tjíjin ya̱ inìma̱‑no kjoa̱skon‑la̱ Nainá.
Ko̱ kì ta ya̱ a̱sònꞌnga‑la̱ ijo‑no ko̱ ꞌsín ta nda bínda bíchji̱neè nga ꞌñó nda ꞌbè tsja̱skò ko̱ bingioò ndáto̱n ra ngi ki̱cha̱ sinè, ko̱ tsjaya jchꞌó ra ꞌñó chjí‑la̱.
Jé ra machjeén nga ya̱á katabitjo‑ni ya̱ inìma̱‑najiòn, ra nda katasíkatsíjen‑no. Jñá kjo̱nda ki ra mì kì kje̱heꞌtà, tsa jè inìma̱‑najiòn indakjoa̱ tíjna ko̱ tjíjin kiꞌta kjo̱ꞌnchán. Tsa ko̱ꞌsín tíjna inìma̱‑najiòn, jé ra ꞌñó chjí‑la̱ ya̱ ngixko̱n Nainá.
Nga̱ jñá kjoa̱ kìi̱ ra nda kisìkatsíjen‑ni ijo‑la̱ jñà íchjín tsje ra nda tsakáꞌta ikon Nainá nga ti̱ꞌsa̱ kjotseé ko̱ kijtsexkón ꞌxi̱n‑la̱ nga nda isìhitjasòn‑la̱.
Koni jè Sara ꞌkoa̱á ꞌsín nda isìhitjasòn‑la̱ jè Abraham nga ꞌkoa̱á ꞌsín kijtsexkón nga jè tíjna ítjòn‑la̱. Tsa ko̱ꞌsín nda si̱jchá ijo‑no, tsa mì kì ki̱skón‑la ni̱ꞌsín ta yá ra ki̱ncháxkón‑no, ꞌkoa̱á ꞌsín i̱nchiꞌnià jiòn koni tsa i̱xti‑la̱ Sara ma jiòn.
Ko̱ jiòn ra ꞌxi̱n ꞌmì‑no nda kjón‑ní ti̱tsa̱jnako̱o jñà íchjín‑no, nga ndaá katafìya‑no nga isa̱ inda kjiꞌta‑la̱ íchjín koni jiòn‑jiòn. Nda kjón‑ní jcha̱xkón koni ꞌsín nga bakèn‑la̱, nga ꞌkoa̱á ꞌsín Nainá tsjá‑te‑la̱ kjo̱binachon koni jngo kjo̱tjò koni ꞌsín nga tjábé‑no ra jiòn. ꞌKoa̱á ꞌsín ꞌtia̱àn mé‑ni nga mì mé ra ko̱techjà‑no ꞌkia̱ nga jiòn ra ki̱nákjoa̱ꞌta‑la Nainá.
Ta ngaꞌtsì kjoa̱ kìi̱, ko̱ꞌsín nda ti̱tsa̱jnajtión; jngoó inìma̱ ꞌtia̱àn kjo̱bítsjen‑no; ꞌñó tsjacha ꞌtia̱àn xàngio̱o koni tsa ꞌndsè chibà; kataꞌse‑no kjoa̱hi̱ma̱takòn; indakjoa̱ ti̱jchá ijo‑no.
Tsa yá ra ꞌcho síko̱‑no, kì tà chjàn ko̱ꞌsín nìko̱ ngajo‑no, ko̱ tsa yá ra chja̱jno‑no kì tà chjàn nakjoájno ngajo‑la; ta isa̱á ti̱jé‑la̱ Nainá nga katatsjá‑la̱ kjo̱nda jñà xi̱ta̱, nga̱ kií xá kinakjoá‑no nga tjábé‑no kjo̱nda.
Nga̱:
Jè ra mejèn‑la̱ nga ꞌse̱‑la̱ kjo̱tsja ni̱chjin ra tíjnakon,
nga mejèn‑la̱ nga ske̱ ni̱chjin ra nda,
katasíkonda̱ ndi̱je̱n‑la̱ nga mì ꞌén ra ꞌcho tsò katachja̱
ko̱ nga ni̱mé ꞌén ndiso katabitjo tsaꞌba.
Ti̱nchaꞌtàxìn‑la kjoa̱ ra ꞌcho tjín,
ko̱ jñà ꞌtia̱àn kjoa̱ ra nda tjín;
tjatsjio kjoa̱ ra ꞌnchán tjín ko̱ jè tangítji̱ngi‑la̱.
Nga̱ ya̱á tjíꞌta‑la̱ xko̱n Na̱ꞌín‑ná jñà ra xi̱ta̱ kixi̱;
tanga báꞌmaá‑la̱ i̱sén‑la̱ jñà xi̱ta̱ ra ꞌcho ꞌsín.
¿Yá ra ma ꞌcho si̱ìko̱‑najiòn, tsa ꞌkoa̱ ꞌsín kínè kiꞌta‑la ijo‑no nga nda ꞌsia̱an?
Tanga kì tà chjàn skon ko̱ kì tsakjón inìma̱‑no tsa ꞌkia̱ mé kjo̱hiꞌin ra ska̱jiòn ra ta ki nga̱tjì‑la̱ nga kixi̱ ꞌnià, nga kjo̱nda tsa̱jión‑nó kjoa̱ kìi̱.
Ko̱ ꞌkoa̱á ꞌsín nda jcha̱xkón Cristo nga jè ti̱kíjna ítjòn nga katatéxoma ya̱ a̱jin inìma̱‑najiòn. ꞌKoa̱á ꞌsín nda ti̱tsa̱jnanda kiꞌta jiòn nga ꞌkéna̱jmí‑la jiòn jñà xi̱ta̱ ra sko̱nangi‑no nga mé‑ni nga ko̱ꞌsín jè Cristo kjiꞌtatákon‑no nga ko̱ꞌsín i̱nchichiñákjoa̱‑la.
Tanga indakjoa̱ kjón‑ní nga nda ti̱nákjoa̱‑la̱ xi̱ta̱ ko̱ tsje kjón‑ní ti̱kíjna kjo̱bítsjen‑no, mé‑ni jñà ra chja̱jno‑no koni ꞌsín nga nda ꞌnià jiòn ra makjiín‑no a̱ꞌta ꞌtse̱ Cristo, ti̱jñá ꞌén‑la̱ katasísabaꞌa‑ni jñà xi̱ta̱ kìi̱.
Isa̱á nda‑ni ni̱ꞌsín ko̱tjín kjo̱hiꞌin ska̱jieén tsa ꞌkia̱ nga nda i̱nchiꞌnié, tsa jè Nainá ko̱ꞌsín mejèn‑la̱ nga ko̱ꞌsín ko̱ma, nda mí ꞌkoa̱‑ni tsa ko̱ tjín kjo̱hiꞌin ska̱jieén ꞌkia̱ nga ꞌcho i̱nchiꞌnié.
Nga̱ skanda jè Cristo india kjón‑ní isìkjiín kjo̱hiꞌin nga ꞌken ta nga̱tjì‑la̱ jñà jé ra tjín‑ná. Jè Cristo mì tsa mé jé tsakátsji ra jè, tanga isìkjiín kjo̱hiꞌin ra ta jñà nga̱tjì‑la̱ jñà xi̱ta̱ ra ꞌcho ꞌsín, mé‑ni nga ma i̱ko̱‑ná ya̱ ñánda̱ tíjna Nainá. Kinìꞌkeén ra ijo i̱sàꞌnde‑la̱ tanga ꞌkia̱ nga jaáya‑ila̱, jngoó ijo xi̱tse̱ ꞌtse̱ Inìma̱ Tsje‑la̱ Nainá kiꞌse‑la̱.
Ko̱ jè Inìma̱ xi̱tse̱‑la̱, kií ya̱ i̱ꞌnde ñánda̱ nga títsa̱hijyo inìma̱ ra títsa̱ꞌya nda̱yá nga kiì ꞌkéna̱jmí‑la̱ [nga isikijne‑la̱ kjo̱biya ra jè]
jñà inìma̱‑la̱ xi̱ta̱ ra mì ma‑la̱ isìhitjasòn kjotseé, ꞌkia̱ nga jè ni̱chjin ꞌtse̱ xi̱ta̱ ra tsiꞌkìn Noé. Nga̱ jè Nainá iskoñá nda nda ꞌkia̱ nga jè Noé tíbínda jè chitso ra ꞌñó je ꞌki kiꞌsìn, ya̱ ñánda̱ nga ta chibaá xi̱ta̱ tsatojin kjo̱hiꞌin ra a̱ꞌta ꞌtse̱ jtsí xkón; ta jiín tjín‑ni xi̱ta̱ ra itjokàjin kjo̱hiꞌin nga mì kì tsa ya̱ ꞌken‑jin nandá.
Jè nandá kìi̱, ꞌkoa̱á ꞌsín kiìchja̱‑ni nga jé‑ní ra satíndá‑ná nga ma bítjo̱kajieén kjo̱hiꞌin ꞌndi̱ ꞌndi̱. ꞌKia̱ nga satíndé, mì tsa jè ijo sònꞌnga‑ná ra matsje, jè‑ní nga níjé‑lá Nainá nga tsje kataꞌse kjo̱bítsjen‑ná, ko̱ jè Nainá bachrjekàjin‑ná kjo̱hiꞌin ta nga̱tjì‑la̱ nga ijyeé jaáya‑la̱ jè Jesucristo,
ko̱ ya̱á kijìmijìn ya̱ ján ngajmi, nga tíjnaꞌta ya̱ nga kixi̱‑la̱ Nainá, ko̱ ya̱á i̱nchisíhitjasòn‑la̱ jñà ìkja̱li̱ ko̱ ngaꞌtsì i̱sén ni̱chjin tsje ra batéxoma ya̱ a̱jin i̱sén ko̱ ngaꞌñó ra tjín ya̱ a̱jin i̱sén.
Koni ꞌsín nga isìkjiín kjo̱hiꞌin ijo‑la̱ Cristo, machjeén‑te nga ꞌkoa̱ ti̱ꞌsín titsa̱jnanda jiòn nga si̱kjioón mé kjo̱hiꞌin ra ska̱jiòn. Nga̱ jè ra ijye isìkjiín kjo̱hiꞌin ijo‑la̱, ijyeé isikijne‑la̱ kjoa̱ ꞌtse̱ jé.
Ko̱ kií ko̱ꞌsín machjeén‑ni nga ko̱ꞌsín ti̱jchá ijo‑no jñà ni̱chjin ra kitsa̱jna‑isa koni ꞌsín nga Nainá mejèn‑la̱, ko̱ mì tsa ti̱ ko̱ꞌsín ꞌsia̱an‑no koni ꞌsín tjín kjoa̱ ra sasén‑la̱ ijo jé‑no.
Ijyeé inìkato‑jiòn chi̱ba̱‑la̱ nga ko̱ꞌsín ta ꞌcho kiꞌnià koni xi̱ta̱ ra mì bexkon Nainá. Nga̱ ya̱á tsikìtsa̱jnajion kjoa̱ꞌcho ra ya̱ itsabáꞌñó ijo‑no, ko̱ jè tsakjàtsji jiòn kjoa̱ꞌcho ra sasén‑la̱ ijo‑no, ko̱ kjoa̱ꞌchi̱, ko̱ ꞌsí ra ꞌñó ꞌcho tjín, ko̱ ñánda̱ nga inìkato‑nájiòn chi̱ba̱‑la̱ ꞌkia̱ nga ta xán kiꞌyò kiꞌta, ko̱ ti̱ꞌkoa̱á kijchaxkón jiòn nainá xkósòn ra jtike Na̱ꞌín‑ná.
ꞌNdi̱ ꞌndi̱‑ni̱ jñà xi̱ta̱ kìi̱, ꞌchoó ma‑la̱ ꞌkia̱ nga mì ti̱ ya̱ fahijtako̱‑najiòn koni ꞌsín tjín kjoa̱ꞌcho ra i̱nchisíjchájin ijo‑la̱; ꞌkoa̱á ma‑ni nga ꞌcho tsò‑najiòn.
Tanga jñà xi̱ta̱ kìi̱, ya̱á tjínè‑la̱ nga tsjá‑la̱ kinda̱ mé ni̱chjin‑nioo̱, jè Na̱ꞌín‑ná ra ijye tíjnanda nga ki̱ìndajín kjoa̱ ꞌtse̱ jé‑la̱ jñà xi̱ta̱ ra títsa̱jnakon‑isa ko̱ ra ijye ꞌken.
ꞌKoa̱á ma‑ni, nga skanda jñà xi̱ta̱ ra ijye ꞌken, kiꞌsena̱jmíya‑la̱ jè ꞌén xi̱tse̱ ra nda tsò, mé‑ni ni̱ꞌsín jñà ijo‑la̱ tse kjo̱hiꞌin kisìkjiín, koni ꞌsín nga tsikíndajín‑la̱ xi̱ta̱ i̱sàꞌnde, tanga jñà inìma̱‑la̱ títsa̱jnakon‑ní koni ꞌsín nga jè Nainá tíjnakon.
Tanga ijyeé tímachraña‑ní nga kje̱heꞌtà ni̱chjin‑la̱ ngaꞌtsì tsajmì ra tjín, ꞌkoa̱á ma‑ni nga machjeén‑ní nga nda kjón ꞌtè takòn ko̱ ngi ta jè tjàꞌtà takòn kiꞌta nga ti̱nákjoa̱ꞌta‑la Nainá.
Jè kjoa̱ ra ꞌñó tíjna ítjòn, jè‑ní nga ꞌñó kataꞌse‑no kjoa̱tsjacha ra a̱ꞌta ꞌtse̱ xàngio̱o; nga̱ tsa tjín‑no kjoa̱tsjacha, maá‑no si̱jchaꞌta‑la xàngio̱o ta mé jé‑nioo̱.
Nda ti̱sin‑la nga jngó jngó xàngio̱o ꞌkia̱ nga ya̱ ki̱jchòjkon‑no ya̱ niꞌya‑no; kì tà chjàn yá xàngio̱o ra ꞌcho chibàya‑no.
Nga jngó jngó‑najiòn ko̱ꞌsín ꞌtiì‑la ndsa̱à xàngio̱o nga ti̱si̱ko̱ꞌta koni ꞌsín tjín kjo̱nda ra jè Nainá títsjá‑no. Ko̱ꞌsín kataꞌya‑la̱ nga ndaá i̱nchinìchjeén jiòn kóhotjín sko̱ya tjín‑ni jè kjo̱nda ra jè Nainá tsjá.
Jè ra ko̱ꞌsín kiꞌtsì‑la̱ nga ꞌén‑la̱ Nainá ki̱chja̱ya, ko̱ꞌsín ꞌén‑la̱ Nainá katachja̱ya. Ko̱ jè ra ko̱ꞌsín kiꞌtsì‑la̱ nga ma‑la̱ ko̱si̱ko̱ꞌta xi̱ta̱, ko̱ꞌsín kataꞌsín koni ꞌki ngaꞌñó ra tsjá‑la̱ Nainá, mé‑ni ko̱ꞌsín jè Nainá jeya kíjna‑ni a̱ꞌta ꞌtse̱ Jesucristo ra ꞌtse̱ kjoa̱jeya ko̱ ngaꞌtsì ngaꞌñó ra tjín skanda ni̱ ta kjiá‑nioo̱. Ko̱ꞌsín katama.
Jiòn ndí ꞌndsè ra ꞌñó matsjake‑no, kì tà chjàn maxkón‑najiòn nga ko̱tjín kjo̱hiꞌin i̱nchibatojion nga i̱nchitjáꞌta. Kì tà chjàn bixó jiòn, ¿mé‑ni ko̱tjín kjo̱xkón i̱nchikajin‑ná?
Ta isa̱á ꞌñó tsja kataꞌse‑najiòn nga ti̱ꞌkoa̱á ti̱jé‑ni kjo̱hiꞌin tíkajin jiòn koni jè kjo̱hiꞌin ra tsatojin jè Jesucristo, mé‑ni nga ti̱ꞌkoa̱á ꞌñó ꞌse̱‑la̱ kjo̱tsja jè inìma̱‑najiòn ꞌkia̱ nga ko̱tsíjen kjoa̱jeya‑la̱ Cristo.
Mé ta̱ tsja‑najiòn tsa ꞌkia̱ yá ra chja̱jno‑no ra ta nga̱tjì‑la̱ Cristo, nga̱ jè Inìma̱ Tsje‑la̱ Nainá ra ꞌñó jeya tíjna ya̱á tíjnako̱ kiꞌta‑najiòn nga ni̱chjin nchijòn.
Kixi̱í kjoa̱ tsa xi̱ta̱ nìꞌken, tsa chijé ꞌnià, tsa ꞌñó ꞌcho ꞌnià, ko̱ tsa ya̱ tsjajin tsjaꞌa kjoa̱ ra tjín‑la̱ xi̱ta̱, bakén‑no nga kataꞌbì‑no kjo̱hiꞌin. Ti̱kinda̱a ijo‑no nga mì ko̱tjín kjoa̱ ska̱jiòn.
Tanga tsa ta kií kjoa̱‑la̱ nga kjo̱hiꞌin i̱nchikajin jiòn, nga xi̱ta̱‑la̱ Cristo ma jiòn, kì tà chjàn masabà‑no; ta isa̱á jeya ti̱kíjna jiòn jè Nainá nga ko̱ꞌsín ꞌyaxkon‑no.
Nga̱ ijyeé ijchó chi̱ba̱‑la̱ nga ya̱ ki̱ìꞌtsia̱‑ni Nainá nga ki̱ìndajín‑la̱ na̱xi̱ndá‑la̱. Tsa ko̱ꞌsín jién ki̱ìꞌtsia̱ko̱‑ná Nainá nga ki̱ìndajín‑ná ra na̱xi̱ndá‑la̱ tsó‑ná, kóꞌsín ko̱maꞌtin jñà ra majìn‑la̱ síhitjasòn ꞌén nda‑la̱ Nainá.
Tsa jñà ra xi̱ta̱ kixi̱, iꞌiín bitjojin‑ni kjo̱hiꞌin,
ko̱ jñà ra jé títsa̱jin?
Tsa ꞌkoa̱á ꞌsín mejèn‑la̱ Nainá nga si̱kjiín jiòn kjo̱hiꞌin, jé ti̱nga̱tsja inìma̱‑no ko̱ ti̱hitjasòn‑la, nga jé tsikínda ijye ta mé ra tjín ko̱ síhitjasòn ra jè koni ꞌsín ijye kitsjà ꞌén‑la̱.
Mejèn‑na nga ti̱ꞌkoa̱á tsja‑la̱ ꞌén jñà xi̱ta̱ jchínga ra xá tjín‑la̱ ya̱ a̱jin‑la̱ na̱xi̱ndá‑la̱ Nainá ra nakjoá‑najiòn; koni ꞌa̱n ra xi̱ta̱ jchínga tíjna̱‑te; ko̱ ꞌa̱n ra xkoàa̱n kíjtse‑na jñà kjo̱hiꞌin ra kisìkjiín jè Cristo, ra ti̱ꞌkoa̱á ko̱ko̱‑te‑na kjoa̱jeya ra tjínè‑la̱ nga ꞌsa̱ jcha̱‑la̱.
Ti̱kinda̱a jñà xi̱ta̱‑la̱ Nainá ra jiòn tsako̱‑no nga si̱kinda̱a; ngi inìma̱‑no katanchrabájin‑ni nga ko̱ꞌsín ꞌtia̱àn; ko̱ꞌsín ꞌtia̱àn koni ꞌsín jè Nainá mejèn‑la̱; kì tà chjàn ta kjo̱ꞌñó ꞌnià‑la ijo‑no ko̱ kì tà to̱n ma mejèn‑no nga ko̱ꞌsín ꞌnià; ngi ko̱ó kjo̱tsja‑no nga ko̱ꞌsín ꞌtia̱àn.
Kì tà chjàn ko̱ꞌsín ꞌnià koni tsa jiòn ma ni‑la̱ jñà xi̱ta̱ ra jiòn bako̱‑no nga nikonda̱a; ta isa̱á jnchro jiòn nda ti̱ncha ítjòn‑la xi̱ta̱ nga tijna jngo‑la̱ xkósòn ra nda tjín,
mé‑ni ꞌkia̱ nga ki̱tjojen india‑ni jè Chji̱ngo̱ Ítjòn (ra jè Cristo), tsjá‑najiòn kjoa̱jeya‑la̱ koni jngo corona ra ni̱kjiá kje̱hejno fate‑la̱.
Jiòn i̱xti ra ꞌsa̱ i̱nchiníjchá ijo‑no, ꞌkoa̱á ti̱ꞌsín nda ti̱hitjasòn kóꞌsín nga ko̱tèxoma‑no jñà xi̱ta̱ jchínga ra títsa̱jna ítjòn ya̱ na̱xi̱ndá‑la̱ Nainá. Ko̱ ngaꞌtsì‑no, indakjoa̱ tjahíko̱o kañá xàngio̱o, nga̱:
Jè Nainá kondra̱á tíjna‑la̱ jñà xi̱ta̱ ra ꞌnga ikon,
tanga tseé kjo̱nda tsjá‑la̱ jñà xi̱ta̱ ra indakjoa̱.
Nangi ti̱kítsa̱jna ijo‑no ya̱ ngixko̱n Nainá, jè ra ꞌñó tse ngaꞌñó tjín‑la̱ nga ma‑la̱ ko̱si̱ko̱tjì‑no, mé‑ni jè ꞌnga si̱ìkítsa̱jna‑no ꞌkia̱ nga ki̱jchò chi̱ba̱‑la̱.
Ya̱á ti̱nga̱tsja ijye jè Nainá ngaꞌtsì kjoa̱ ra jiòn níkájno. Nga̱ jè Nainá ni̱chjin nchijón‑ní nga síkinda̱‑no.
Nda kjón‑ní ti̱kinda̱a ijo‑no ko̱ nda kjón chítsijen kiꞌta, nga̱ jè xi̱ta̱‑ni̱í ra ꞌñó kondra̱ tíjna‑no, ꞌkoa̱á ꞌsín jngo tjandi tsáꞌba koni tsa jngo xa ra ꞌñó ajò‑la̱, ꞌñó tíbátsji yá ra mejèn‑la̱ nga ski̱ne̱.
ꞌÑó ti̱ncha‑la jiòn ko̱ kixi̱ ti̱ncha jiòn koni ꞌsín nga makjiín‑no. Nga̱ ijyeé ꞌya jiòn nga ꞌkoa̱á ti̱ꞌsín tjín kjo̱hiꞌin ra i̱nchibatojin ngaꞌtsì xàngio̱o kó nga tíjngo i̱sàꞌnde.
Tanga jè Nainá ra tjín ijye‑la̱ ra ta mé kjo̱nda‑ni, jè ra xá ko̱ꞌsín kiìchja̱‑ná nga ya̱ ki̱tsa̱jnajin‑teé ya̱ ñánda̱ tíjna kjoa̱jeya‑la̱ ra mì kì kje̱heꞌtà, ta nga̱tjì‑la̱ nga ya̱ titsa̱jnake̱é Jesucristo. ꞌKia̱ nga ijye ko̱tojiòn ni̱chjin ra si̱kjioón kjo̱hiꞌin, jè Nainá, si̱ìkítsa̱jnanda india‑no, ndaá ki̱ncha‑no, tsjá ngaꞌñó‑no, kixi̱ kjón‑ní si̱ìkítsa̱jna‑no.
Jè Nainá, ta jé ra isa̱ tse ngaꞌñó tjín‑la̱ skanda ta mé ni̱chjin‑ni. Ko̱ꞌsín katama.
Jè Silvano, ra ko̱ꞌsín tíjna‑na koni jngo ꞌndsé ra ma faꞌtatakén, jé kiꞌsìn‑na kjo̱nda nga tsikínda‑asa‑na jè xa̱jo̱n ra tísikásén‑najiòn, ñánda̱ nga ko̱xian‑najiòn ko̱ sijétakòn‑no koni ꞌsín tjín ra ngi kjo̱nda‑la̱ Nainá. Kixi̱ tjahíko̱o a̱ꞌta ꞌtse̱ kjo̱nda ra kìi̱.
I̱nchisíhixoꞌtá‑no jñà xi̱ta̱ na̱xi̱ndá‑la̱ Cristo ra títsa̱jna i̱ Babilonia ra ta̱ña jahíjin‑no Nainá. Ko̱ ti̱ꞌkoa̱á tísíhixoꞌtá‑no jè Marcos jè ra koni tsa iꞌndí‑na̱ xin‑la̱.
ꞌKia̱ nga si̱kjáya‑la xàngio̱o, ngi ko̱ó inìma̱‑no nga ti̱kjáya‑la.
Ngaꞌtsì ra ya̱ nakjoá‑no a̱ꞌta ꞌtse̱ Cristo, kataꞌse kjoa̱ꞌnchán ya̱ a̱jin inìma̱‑no. Ko̱ꞌsín katama.
ꞌA̱n, ra Simón Pedro ꞌmì‑na, ra xi̱ta̱ chi̱ꞌnda‑la̱ Jesucristo ma ko̱ nga ti̱ꞌkoa̱á ꞌa̱n tsikíxáya‑na, tísikásén‑no jè xa̱jo̱n ra̱kìi̱, jiòn ra ngásòn nda makjiín‑no a̱ꞌta ꞌtse̱ Cristo koni ꞌsín nga ti̱ꞌkoa̱ nda makjiín‑naji̱n ra ji̱n; nga̱ xi̱ta̱ kixi̱í jè Cristo ra Nainá‑ná ra bachrjekàjin‑ná kjo̱hiꞌin.
Koni ꞌsín nga isa̱ nda i̱nchiꞌyaxkon‑isa jiòn jè ra Nainá ko̱ jè Jesús ra tíjna ítjòn‑ná, ko̱ꞌsín isa̱ tse kjo̱nda ko̱ tse kjoa̱ꞌnchán katasakó-isa‑la̱ inìma̱‑no.
Jè ngaꞌñó‑la̱ Nainá títsjá ijye‑ná ngaꞌtsì ra machjeén‑la̱ jè kjo̱binachon‑ná ko̱ ngaꞌtsì ra machjeén‑ná nga tsje si̱jché ijo‑ná. Kií ko̱ꞌsín títsjá‑ná ngaꞌtsì kjo̱nda kìi̱ ta nga̱tjì‑la̱ nga ijyeé nda ꞌyaxkeén jè ra xá kiìchja̱‑ná ko̱ batoó jeya tíjna ra jè, ko̱ xá ꞌkoa̱á ꞌsín nda‑ni xi̱ta̱.
Ko̱ a̱ꞌta ꞌtse̱é kjoa̱ kìi̱ nga ko̱ꞌsín títjábé‑ná kjoa̱ ra ꞌñó nda tjín ko̱ ra ꞌñó chjí‑la̱ ra ijye ko̱ꞌsín kitsò Nainá nga tsjá‑ná, mé‑ni nga a̱ꞌta ꞌtse̱ kjoa̱ kìi̱ ko̱ko̱ꞌta‑te‑ná nga ko̱ꞌsín ꞌsie̱én koni ꞌsín ꞌsín Nainá, nga jién ijyeé tsinchaꞌtaxìn‑lá kjoa̱ꞌcho ra faajin‑la̱ ijo‑ná ra tjín ya̱ i̱sàꞌnde ra ta síkitsón‑ná.
Kií ko̱ꞌsín machjeén‑ni nga ꞌti̱ ngaꞌñó‑la ijo‑no a̱ꞌta ꞌtse̱ jñà kjoa̱ kìi̱. Koni ꞌsín nga makjiín‑no a̱ꞌta ꞌtse̱ Cristo, ꞌkoa̱á ti̱ꞌsín nda xi̱ta̱ ꞌtia̱àn; tsa ijyeé nda jiòn xi̱ta̱, ꞌkoa̱á ti̱ꞌsín kataꞌse‑no kjoa̱chji̱ne̱;
Tsa ijye tjín‑no ra kjoa̱chji̱ne̱, ko̱ꞌsín nda ta̱te̱xoma‑la ijo‑no; tsa ijye nda batexoma‑la ijo‑no, katachíkjoa̱ko̱‑no ta mé kjoa̱‑nioo̱; tsa chíkjoa̱ko̱‑no ta mé kjoa̱‑nioo̱, ti̱skón‑cha Nainá;
Tsa tjín‑no kjoa̱skon a̱ꞌta ꞌtse̱ Nainá, tsjacha ꞌtia̱àn xàngio̱o nga jngó jngó‑no; ko̱ tsa tsjacha‑no xàngio̱o, ti̱ꞌkoa̱á tsjacha ꞌtia̱àn ra kjꞌií xi̱ta̱.
Tsa tjín‑no ngaꞌtsì kjo̱nda kìi̱, ko̱ tsa ni̱chjin nchijón‑ní tísakó-isa‑najiòn kjo̱nda kìi̱, tsó‑ni kjoa̱ nga mì tsa ta titsa̱hijyo ꞌtsè jiòn, ko̱ isa̱á tse kjo̱nda sa̱kò-isa‑najiòn koni ꞌsín nga i̱nchiꞌyaxkon‑isa Jesucristo ra tíjna ítjòn‑ná.
Tanga tsa tjín iꞌka xi̱ta̱ ra mì kì ko̱ꞌsín i̱nchisíjchá ijo‑la̱, mì kì nda tsijen‑la̱, xi̱ta̱ xka̱‑ní, ijyeé kiꞌchaàjin‑la̱ nga ijyeé kinìhijchaàꞌta‑la̱ jé ra tjín‑la̱ ti̱ꞌsa̱ kjotseé.
Jiòn ndí ꞌndsé ko̱ ndí tichjeé, ꞌti̱ ngaꞌñó‑la ijo‑no nga ti̱kixi̱ya kjoa̱ koni ꞌsín nga Nainá xá kiìchja̱‑no ko̱ tsjahíjin‑no. ꞌKia̱ tsa ko̱ꞌsín ꞌsia̱n kiꞌta jiòn, ni̱kjiá ska̱jen‑ngi jiòn.
Ko̱ ꞌkoa̱á ꞌsín síkítsjen‑yá kiꞌta‑najiòn jñà kjoa̱ kìi̱, ni̱ꞌsín takó ijye ꞌñó nda ꞌya jiòn ko̱ ni̱ꞌsín ꞌñó nda kjiꞌta takòn jiòn jè kjo̱hixi̱ ra ko̱ꞌsín ijye ꞌya jiòn ꞌndi̱ ꞌndi̱‑ni̱.
ꞌKoa̱á ꞌsín machi̱ya‑na nga ꞌkoa̱á ꞌsín tjínè‑na nga síkítsjen‑yá‑la̱ kjo̱bítsjen‑najiòn, ꞌkia̱ nga takó tíjna̱‑isa i̱ i̱sàꞌnde.
Nga̱ ijyeé be‑náa̱ nga ta chibaá ni̱chjin chija‑isa nga kje̱heꞌtà ni̱chjin‑na̱, nga̱ ꞌkoa̱á ꞌsín ijye isìchi̱ya tsijen‑na jè Jesucristo ra tíjna ítjòn‑ná.
ꞌKoa̱á ꞌsín ítsikiné‑la̱ ijo‑na̱ mé‑ni nga ijye tjín kixi̱‑ni kjoa̱, nga ꞌkoa̱á ꞌsín síkítsjen‑yá kiꞌta‑najiòn kjoa̱ kìi̱, ꞌkia̱ ꞌa̱n ra ijye i̱ko̱‑na Na̱ꞌín‑ná.
Nga̱ mì tsa ya̱ tsangìtji̱ngi‑la̱ji̱n koni tsò xi̱ta̱ ra ꞌbéna̱jmí kuendo̱ ra ta jñà bínda, ꞌkia̱ nga ko̱ꞌsín tsiꞌkèna̱jmí‑laji̱n a̱ꞌta ꞌtse̱ ngaꞌñó ra tjín‑la̱ Jesucristo ra tíjna ítjòn‑ná ko̱ koni ꞌsín nga ko̱ma ꞌkia̱ nga kjꞌi̱í india‑ni ra jè. Nga̱ nda kjón‑ní kijcha‑ji̱n jè kjoa̱jeya‑la̱, ko̱ ꞌkoa̱á ꞌsín tsiꞌkèna̱jmí‑ji̱n.
ꞌKia̱ nga jè Nainá ra Na̱ꞌìn ꞌmì‑lá jeya ko̱ ꞌnga isíkíjna; inchrabà jngo‑ni ꞌén ya̱ a̱jin i̱sén iꞌngaá ñánda̱ nga ꞌñó jate tsatsíjen ra kitsò: “Jé ra̱kìi̱ Iꞌndí‑na̱ ra ꞌñó tsjake̱, batoó tsja tjín‑la̱ takoàa̱n ra a̱ꞌta ꞌtse̱.”
Ngaji̱n sabá inaꞌyá‑la̱ji̱n ꞌén ra̱kìi̱ ra ngajmi inchrabà‑nì, nga̱ ya̱á ta̱ña titsa̱jnako̱‑ji̱n jè Jesucristo ꞌkia̱ nga ko̱ꞌsín kjomà ya̱ a̱sònꞌnga‑la̱ nindo tsje.
Ti̱ꞌkoa̱á tíjnaá‑te‑ná ꞌén ra síkixi̱ya‑ná, ra kiìchja̱ jñà xi̱ta̱ ra kiìchja̱ya ngajo‑la̱ Nainá. ꞌÑó nda‑ni ꞌkia̱ nga ko̱ꞌsín nda i̱nchinìsin‑la jñà ꞌén kìi̱, ra ko̱ꞌsín jngoya‑la̱ koni jngo kandì ra síhisen ya̱ i̱ꞌnde ñánda̱ jñò chon, skanda ꞌkia̱ nga ijye nda ko̱tsíjen nga ko̱ ni̱chjin, ko̱ ko̱hisen‑jín ya̱ inìma̱‑najiòn koni tsa tjó kjòn jè nitse‑xó ra tjo ꞌkia̱ nga xa̱ya.
Jè ra nda katasijin ítjòn‑najiòn, jé‑ní, nga ni̱jngo ꞌén ra tjíꞌta ya̱ xa̱jo̱n ñánda̱ nga tíchja̱ ꞌén‑la̱ Nainá, ra ta sko̱ xi̱ta̱ tsachrje‑nì ꞌkia̱ nga kisinda.
Nga̱ ni̱jngo ꞌén‑la̱ Nainá ra kiìchja̱ya xi̱ta̱ kìi̱ ra ta kjo̱bítsjen ꞌtse̱ xi̱ta̱ inchrabà‑ni; jè sabá Inìma̱ Tsje‑la̱ Nainá kisìhichi̱yajin‑la̱ kjo̱bítsjen‑la̱ jñà xi̱ta̱ kìi̱ ꞌkia̱ nga ko̱ꞌsín kiìchja̱ya ngajo‑la̱ Nainá.
Tanga kiꞌseé‑te ya̱ a̱jin na̱xi̱ndá Israel xi̱ta̱ ra ta iskonda̱cha̱, ra mì tsa kixi̱ kjoa̱ nga jè Nainá kiìchja̱ya ngajo‑la̱; ꞌkoa̱á ti̱ꞌsín ꞌse̱‑te ya̱ a̱jin tsa̱jiòn, xi̱ta̱ ra ta sko̱ónda̱cha̱‑te ra ki̱tso̱ nga maá‑la̱ bakón‑ya ra a̱ꞌta ꞌtse̱ Nainá. Jñà xi̱ta̱ kìi̱, nda mí jcha̱‑la̱ kóꞌsín nga si̱ìkjahaꞌsen‑jin‑najiòn kjo̱bítsjen ra si̱ìkitsón‑no ra a̱ꞌta ꞌtse̱ Nainá. Ko̱ skanda ko̱chrjengií jñà xi̱ta̱ kìi̱ Na̱ꞌín‑ná ra tsikíchjítjì‑ná; tanga ꞌkia̱ nga ko̱ꞌsín ꞌsi̱in, ti̱jñá koa̱àtsji‑ni kjo̱hiꞌin ra ta ndi̱to̱ón si̱ìjchijajin ijo‑la̱.
Kjín xi̱ta̱ ya̱ ki̱ji̱tji̱ngi‑la̱ nga ko̱ꞌsín ꞌsi̱in koni ꞌsín tjín kjoa̱ nañá ra ꞌsín; ko̱ ta jñá nga̱tjì‑la̱ jñà xi̱ta̱ ndiso kìi̱ nga̱ jè ra ndi̱yá kixi̱ ꞌchoó ki̱nákjoa̱jno‑la̱.
Jñà xi̱ta̱ kìi̱, ta jé mejèn‑la̱ nga isa̱ tse tsajmì ꞌse̱‑la̱; ꞌkoa̱á ma‑ni nga ta tsò ta maá ꞌén ra bínda nga ma ko̱chrjekàjno‑no to̱n. Jñà xi̱ta̱ kìi̱, ti̱ꞌsa̱ kjotseé tíjnanda‑ni kjo̱hiꞌin ra ko̱ko̱‑la̱, ko̱ mì kì ma ko̱tojin kjo̱hiꞌin kìi̱.
Jè Nainá nda mí isìhijchaꞌta‑la̱ jñà ìkja̱li̱ ra tsakátsji‑jé; ta isa̱á ya̱á isìkatsajo ya̱ i̱ꞌnde ñánda̱ tjín kjo̱hiꞌin, ko̱ ya̱á isíkítsa̱jnaꞌñó ya̱ ñánda̱ jñò chon mé‑ni nga ya̱ katakoñá‑ni skanda ꞌkia̱ nga jè Nainá ki̱ìndajín‑la̱.
Jè Nainá, ti̱ꞌkoa̱á skanda mí isìhijchaꞌta‑la̱ xi̱ta̱ i̱sàꞌnde ra kiꞌse kjotseé, ta isa̱á jngo jtsí xkón isìkasén‑nè ngaꞌtsì xi̱ta̱ ꞌcho ra tjín ꞌkia̱. Ta jé xi̱ta̱ ra tsiꞌkìn Noé isikatojin, jè ra kiìchja̱ya‑la̱ xi̱ta̱ kóꞌsín nga kixi̱ si̱ìjchá ijo‑la̱, ko̱ ngi ito xi̱ta̱ tsato‑isa ra a̱ꞌta ꞌtse̱ jtsí xkón.
Nainá ti̱ꞌkoa̱á skanda isikjehesòn ijyeé‑te ngaꞌtsì xi̱ta̱‑la̱ na̱xi̱ndá Sodoma ko̱ na̱xi̱ndá Gomorra. Ngi ta chijoó kiꞌsìn‑isa, ꞌkoa̱á ꞌsín tsikíjna koni jngo xkósòn, mé‑ni nga kataꞌya‑la̱ kóꞌsín ko̱maꞌtin jñà xi̱ta̱ ra kondra̱ títsa̱hijyo‑la̱ Nainá.
Tanga jè xi̱ta̱ ra tsiꞌkìn Lot ra xi̱ta̱ kixi̱ ya̱ ngixko̱n Nainá, isikatojiín kjo̱hiꞌin. Jè Lot ꞌñó ꞌcho kjomà‑la̱ koni ꞌsín ta ꞌcho isíjchá ijo‑la̱ xi̱ta̱ kìi̱.
Nga̱ ya̱á tsikijnajin‑la̱ jñà xi̱ta̱ kìi̱ ra ꞌñó ꞌcho kiꞌsìn, tseé kjo̱hiꞌin isìkjiín ndí inìma̱‑la̱ nga ni̱chjin nchijòn, ta nga̱tjì‑la̱ jñà kjoa̱ ra ꞌñó ꞌcho tjín ra kijtse ko̱ ra kiíꞌnchré nga kiꞌta ni̱chjin.
I̱í i̱jndíi̱ síchi̱ya‑ná nga jè Na̱ꞌín‑ná maá‑la̱ síkatojin kjoa̱ jñà xi̱ta̱ ra nda kjiꞌta ikon Nainá; ko̱ síkítsa̱jnandaá jñà xi̱ta̱ ra ꞌñó ꞌcho ꞌsín, mé‑ni nga tsjá‑la̱ kjo̱hiꞌin ꞌkia̱ nga ki̱jchò ni̱chjin nga si̱ndajín‑la̱ ngaꞌtsì xi̱ta̱.
Ko̱ jñá kjón tsjá ítjòn‑la̱ kjo̱hiꞌin, jñà xi̱ta̱ ra ꞌñó tsjake kjoa̱ ra faajin‑la̱ ijo‑la̱ ra ꞌñó tjé tjín ya̱ ngixko̱n Nainá ko̱ nga bachrjengi kjo̱téxoma ra tjín‑la̱ Nainá.
Jñà xi̱ta̱ ndiso kìi̱, batoó xi̱ta̱ táhijín ko̱ ni̱ ta mé ra sasén‑la̱; mì kì tsa tsakjón nga chja̱jno‑la̱ jñà ra títsa̱jna ítjòn ra tse ngaꞌñó tjín‑la̱, jñà ra mì kì tsijen‑ni.
Skanda jñà ìkja̱li̱ ꞌtse̱ Nainá ra isa̱ tse ngaꞌñó tjín‑la̱ ko̱ isa̱ tse kjo̱téxoma tjín‑la̱, mì tsa ko̱ꞌsín chja̱jno‑la̱ ya̱ ngixko̱n Nainá jñà ra títsa̱jna ítjòn nga tse ngaꞌñó tjín‑la̱.
Tanga jñà xi̱ta̱ kìi̱, skanda chja̱jnoó‑la̱ jñà kjoa̱ ra mì kì fìya‑la̱. Mì kì síkítsjen kjoa̱ ra ꞌsín. ꞌKoa̱á ꞌsín ngoya‑la̱ koni tsa cho̱ ra xá ko̱ꞌsín kitsin‑ni nga ma ki̱nda̱ba̱ nga si̱ꞌken. Ko̱ ꞌkoa̱á ꞌsín ko̱maꞌtin koni jñà cho̱ nga ta ya̱á jchi̱jajin i̱sén.
ꞌKoa̱á ti̱ꞌsín tjín kjo̱hiꞌin ra ꞌki̱‑la̱ koni ꞌsín tjín kjoa̱ꞌcho ra kisìko̱ xi̱ta̱ ra kjꞌií. Nga̱ ni̱ꞌsín ꞌkia̱ ni̱chjin ꞌñó matsja‑la̱ nga ko̱tjín kjoa̱ꞌcho ra ꞌsín ya̱ a̱jin‑la̱ xi̱ta̱. ꞌÑó tse kjo̱sabà‑ni jñà kjoa̱tjé ra ꞌsín ꞌkia̱ nga ya̱ síngásòn‑ko̱‑najiòn nga bíjna ꞌsí, nga̱ ya̱á sítsjako̱ ijo‑la̱ ko̱ kjoa̱ꞌcho ra bíndisoko̱‑no.
Tsa ꞌkia̱ jngo chjo̱ón be, ndi̱to̱ón faajin‑la̱; mì kì majngo ikon tsa mì koa̱àtsji‑jé; sasaá bíndisoko̱ ndí xi̱ta̱ ra mì ꞌñó tjín ikon; ngi ta jé mejèn tsje‑la̱ ta mé‑ni; xi̱ta̱ ra ko̱ꞌsín ꞌsío̱n, xá ꞌkoa̱á ꞌsín ꞌya‑ni nga kjo̱hiꞌin ska̱jin.
Ijyeé kitsjin-tákon ra ndi̱yá kixi̱. Mì kì ti̱ be‑ni ñánda̱ tjíma, ya̱á i̱nchifìtji̱ngi koni ꞌsín kiꞌsìn jè xi̱ta̱ ra kiìchja̱ya ngajo‑la̱ Nainá ra tsiꞌkìn Balaam, ti‑la̱ xi̱ta̱ ra tsiꞌkìn Beor. Jè Balaam, jè ra ꞌñó kjotsjake to̱n ra mì tsa ko̱ kjo̱hixi̱‑la̱ isikijne.
Ta nga̱tjì‑la̱ jè kjoa̱ꞌcho ra kiꞌsìn Balaam jaká‑la̱. Jngo burra ra mì ma‑la̱ chja̱, kiìchja̱‑la̱ koni ꞌsín chja̱ jngo xi̱ta̱; ko̱ ꞌkoa̱á ꞌsín kisatechjá‑la̱ kjoa̱ská ra tíꞌsín jè xi̱ta̱ ra̱kìi̱.
Jñà xi̱ta̱ ndiso kìi̱, ꞌkoa̱á ꞌsín ngoya‑la̱ koni jngo nga̱jo̱ nandá ra tsìn‑la̱ nandá, koni ifi jñò ra ꞌñó fiikó tjo̱. Ijyeé ko̱ꞌsín tjínè‑la̱ nga ya̱ si̱ìkjiín kjo̱hiꞌin skanda ta mé ni̱chjin‑ni ya̱ i̱ꞌnde ñánda̱ nga ꞌñó jñò chon.
Ngi ta ꞌén ꞌnga ikoón chja̱ ra ni̱mé chjí‑la̱. Ko̱ jñà síchjeén kjoa̱ꞌcho ra sasén‑la̱ ijo‑la̱ nga bíndo̱cha̱‑la̱ jñà ndí xi̱ta̱ ra ꞌsa̱á bíꞌtsia̱ nga i̱nchibitjokajin‑la̱ xi̱ta̱ ra ꞌcho i̱nchisíjchá ijo‑la̱.
Tsa ijyeé itjojin jnchro kjoa̱ ꞌtse̱ jé ra tjín ya̱ i̱sàꞌnde, ꞌkia̱ nga kijtsexkon Jesucristo ra tíjna ítjòn‑ná ra ma‑la̱ bachrjekàjin‑ná kjo̱hiꞌin; tanga tsa ya̱ ska̱jin india‑ni kjoa̱ꞌcho ra tjín ya̱ i̱sàꞌnde, isa̱á ta ꞌcho ko̱maꞌtin india‑ni, nda mí ꞌkoa̱‑ni koni nga ꞌsa̱ ítjòn.
Isa̱á‑la nda‑la̱ jñà xi̱ta̱ kìi̱ tsa mì kijtsexkon ndi̱yá kixi̱ ꞌtse̱ Nainá, nga̱ íꞌtsi̱ín kijì‑la̱ kjo̱téxoma tsje‑la̱ Nainá ra kiꞌtsì‑la̱ ꞌkia̱ nga ijye kijtsexkon.
Tanga ꞌkoa̱á ꞌsín i̱nchimaꞌtin jñà xi̱ta̱ kìi̱, koni ꞌsín tsò ꞌén kixi̱ ra tsò: “Jè nañá, ti̱jé kjine india‑ni jè ndábisò‑la̱”, ko̱ jè ra tsò: “ꞌKia̱ nga ijye nikindòya jngo chi̱nga̱, indiaá ya̱ fikjajnajin india‑ni ya̱ ñánda̱ nga i̱jncha ndási.”
Ndí ꞌndsè ra ꞌñó matsjake̱‑no, jé xa̱jo̱n ra̱kìi̱ ra ma‑ni jò ra tíbindá‑no; ta ngajò xa̱jo̱n kìi̱, ꞌkoa̱á ꞌsín síkítsjen‑yá‑no nga jñà tiya skò kjo̱bítsjen ra kixi̱ tjín,
mé‑ni nga ko̱ꞌsín si̱kítsjen‑yá‑najiòn jñà ꞌén ra tsakón‑ya nga ꞌsa̱ kjotseé jñà xi̱ta̱ tsje‑la̱ Nainá ra isìchjeén nga kiìchja̱ ngajo‑la̱, ko̱ jñà kjo̱téxoma ꞌtse̱ Na̱ꞌín‑ná ra tíjna ítjòn‑ná ko̱ ra tsachrjekàjin‑ná kjo̱hiꞌin koni ꞌsín nga kitsò‑no jñà xi̱ta̱‑la̱ ra jè tsikíxáya‑la̱.
Jé ra ꞌñó machjeén nga nda katasijin‑najiòn, ꞌkia̱ nga ko̱chraña nga kje̱heꞌtà ni̱chjin, ꞌse̱é xi̱ta̱ ra si̱itsjaꞌtin‑najiòn, ra ya̱ kítsa̱jin kjoa̱ꞌcho ra síjé ijo‑la̱;
nga ki̱tso̱: “¿Ñánda̱ tíjna‑ni jñà ꞌén ra kitsò nga kjꞌi̱í india‑ni Cristo? Ijyeé ꞌken tsje‑ni xi̱ta̱ jchínga, ko̱ takó ꞌkoa̱á chon ꞌndi̱‑ni̱ koni ꞌsín chon skanda ꞌkia̱ nga ti̱ꞌsa̱ isinda i̱sàꞌnde.”
Tanga jñà xi̱ta̱ kìi̱, ta xá ꞌkoa̱á ꞌsín síjchaàjin‑ni nga jè ngajmi tíjna‑ni skanda ti̱ꞌsa̱ kjotseé, ko̱ jè nangi a̱ꞌta ꞌtse̱é nandá inchrabàꞌta‑ni ko̱ ya̱á tsatsíjen ya̱ a̱jin nandá koni ꞌsín tsò ꞌén ra kiìchja̱ Nainá.
Ko̱ ti̱jé‑ni ꞌén ra kiìchja̱ Nainá ra ko̱ꞌsín kiꞌsìn nga nandá kisìkjehesòn jñà xi̱ta̱ ra tjín jè i̱sàꞌnde ra tíjna ni̱chjin ꞌkia̱.
Jè ꞌén ra kitsjà Nainá, ꞌkoa̱á ꞌsín tsò‑te nga jè ngajmi ko̱ nangi ra tjín ꞌndi̱ ꞌndi̱, ꞌkoa̱á ꞌsín ijye tjítsa̱jnanda mé‑ni nga ki̱ti̱‑ni ꞌkia̱ nga ki̱jchò ni̱chjin nga si̱ndajín‑la̱ ngaꞌtsì xi̱ta̱ i̱sàꞌnde ko̱ ti̱ꞌkoa̱ kje̱hesòn ijye ngaꞌtsì xi̱ta̱ ra mì kì bexkón Nainá.
Jiòn ndí ꞌndsé ra tsjake̱‑no, kì niìjchaàjin jiòn kjoa̱ kìi̱: Nga̱ jè Na̱ꞌín‑ná, ra jngo ni̱chjin, ꞌkoa̱á ꞌsín tsò‑la̱ koni tsa jngo jmi nó tjín‑ni; ko̱ jè ra jngo jmi nó, ꞌkoa̱á ꞌsín tsò‑la̱ koni tsa jngo ni̱chjin tjín‑ni.
Mì tsa tsò‑ni kjoa̱ nga jè Na̱ꞌín‑ná ijyeé tífichjin‑la̱ nga mì kì tísíhitjasòn jè ꞌén‑la̱ ra ijye kitsjà koni ꞌsín tsò iꞌka xi̱ta̱; jé‑ní nga batoó tse inìma̱‑la̱ Na̱ꞌín‑ná nga tíkoñákjoa̱‑ní ra a̱ꞌta tsa̱jiòn; majìn‑la̱ nga ni̱jngo xi̱ta̱ jchi̱ja, jé mejèn‑la̱ nga ngaꞌtsì xi̱ta̱ katasíkájno‑ni jé‑la̱ nga kátáfaꞌta‑la̱ Nainá.
Tanga jè ni̱chjin‑la̱ Na̱ꞌín‑ná, ꞌkoa̱á ꞌsín kjꞌi̱í koni ꞌsín ꞌfiì jngo jè ra xi̱ta̱ chijé. ꞌKia̱ nga ki̱jchò ni̱chjin, jè ngajmi ta indaá jchi̱ja ko̱ taxki̱ ꞌchoó ki̱náꞌya‑la̱ koni ꞌsín nga ko̱ma. Jñà nitse, jè tsáꞌbí, ko̱ jè sá ngi ta niꞌí ko̱nandá‑ni. Ko̱ jè nangi ko̱ ta mé‑isa‑nioo̱ ra tjín a̱ꞌta nangi, jngo ꞌká jti̱.
Nga̱ xá ꞌkoa̱á ꞌsín tjínè‑la̱ nga kje̱hesòn ngaꞌtsì tsajmì ra tjín. ¿A mí tsa tjínè‑la̱ nga isa̱ tsje si̱jchá jiòn ijo‑no?, ko̱ ti̱ꞌkoa̱ isa̱ nda jcha̱xkón jiòn Nainá nga ni̱chjin nchijòn,
nga jchíña‑la nga kjꞌi̱í jè ni̱chjin ꞌtse̱ Nainá; ko̱ ko̱ꞌsín kínè‑la ijo‑no nga isa̱ ndi̱to̱n kjꞌi̱í jè ni̱chjin ra kìi̱, ꞌkia̱ nga jè ngajmi, jngo kjá ta ya̱á jchi̱ja nga ki̱ti̱; ko̱ ngaꞌtsì tsajmì ra tjín i̱sàꞌnde, jngo kjá ta ya̱á ko̱nandá nga ki̱ti̱.
Tanga ra jién, ijyeé ko̱ꞌsín chiñá‑lá jè ꞌén ra ijye kitsjá‑ná Nainá; nga jngoó ngajmi xi̱tse̱ ko̱ jngo nangi xi̱tse̱ tíjnanda‑ná ra jién, ya̱ ñánda̱ nga ngi ta kjo̱kixi̱í ra ꞌse̱.
ꞌKoa̱á ma‑ni jiòn ndí ꞌndsé ra ꞌñó tsjake̱‑no, tsa ijyeé ko̱ꞌsín i̱nchichiñá‑la jñà kjo̱nda kìi̱, ꞌti̱ ngaꞌñó‑la ijo‑no nga ꞌnchán ti̱tsa̱jna ko̱ tsje ti̱tsa̱jna mé‑ni nga ni̱mé jé titsa̱jin‑no ꞌkia̱ nga kjꞌi̱í india‑ni Jesucristo.
ꞌKoa̱á ꞌsín nda katasijin‑no, nga koni ꞌsín tíkoñákjoa̱ jè Na̱ꞌín‑ná, kií‑ní nga mejèn‑la̱ nga ngaꞌtsì xi̱ta̱ katitjokàjin kjo̱hiꞌin. ꞌKoa̱á ꞌsín ijye tsikínda‑te‑no xa̱jo̱n jè ꞌndsé Pablo ra ꞌñó matsjacheé, koni ꞌsín jè Nainá kitsjà‑la̱ kjoa̱chji̱ne̱.
Kja̱meé ta ngaꞌtsì xa̱jo̱n ra tsikínda jè ꞌndsé Pablo ko̱ꞌsín tíchja̱ ra a̱ꞌta ꞌtse̱ kjoa̱ kìi̱. Ko̱ tjín iꞌka ya̱ ñánda̱ nga ꞌñó iꞌin tíchja̱, ko̱ jñà xi̱ta̱ ra kjè mé be kjin, ko̱ jñà ra mì tsa jngo tjín kjo̱bítsjen‑la̱ síkaatjìyaá‑la̱ koni ꞌsín nga fìya‑la̱. Ko̱ ꞌkoa̱á ti̱ꞌsín síko̱ ta ñáa̱‑isa xa̱jo̱n‑la̱ Nainá. ꞌKia̱ nga ko̱ꞌsín ꞌsín, ti̱jñá i̱nchisíjchija‑ni ijo‑la̱.
ꞌKoa̱á ma‑ni jiòn ndí ꞌndsé ra ꞌñó tsjake̱‑no, ꞌkia̱ nga ijye tjíjin‑no ra a̱ꞌta ꞌtse̱ kjoa̱ kìi̱, nda ti̱kinda̱a ijo‑no, mé‑ni nga mì ya̱ ki̱ìꞌndo̱‑no nga ya̱ i̱ko̱‑no ndi̱yá ndiso‑la̱ jñà xi̱ta̱ ra ꞌñó ꞌcho tjín kjoa̱ ra ꞌsín. Ko̱ tsa ya̱ ska̱jiòn kjoa̱ ndiso‑la̱, si̱jchija‑no koni ꞌsín nga kixi̱ tincha a̱ꞌta ꞌtse̱ Nainá.
Ya̱á isa̱ nda katajchájin jiòn a̱ꞌta ꞌtse̱ kjo̱bítsjen ko̱ kjo̱nda ra tsjá‑no jè Jesucristo ra tíjna ítjòn‑ná ko̱ ra bachrjekàjin‑ná kjo̱hiꞌin. Ko̱ꞌsín jeya katijna ra jè, ꞌndi̱ ꞌndi̱ ko̱ skanda ta mé ni̱chjin‑nioo̱. Ko̱ꞌsín katama.
Jè Jesús, jè ꞌÉn ra síkíjnakon‑ná ra tíjna‑ni skanda ti̱ꞌsa̱ tjàꞌtsin‑la̱ kjoa̱. Tanga ꞌndi̱ ꞌndi̱, ijyeé ko̱ꞌsín inaꞌyá‑la̱ji̱n, ko̱ xkoàn kijcha‑naji̱n, ko̱ nda kjón ichitsíjen‑la̱ji̱n, ko̱ ti̱ꞌkoa̱á ichaájnò‑náji̱n.
Jè ꞌÉn ra̱kìi̱, kijcha tsijeén‑la̱. Ko̱ kijcha‑náji̱n. Ko̱ ngi kjoa̱kixi̱‑ní ra i̱nchiꞌbèna̱jmí‑ji̱n ra a̱ꞌta ꞌtse̱. Ko̱ ti̱ꞌkoa̱á i̱nchiꞌbèna̱jmíya‑laji̱n ra jiòn‑jiòn jè ꞌÉn ra síkíjnakon inìma̱‑ná ni̱ta kjiá‑nioo̱. Jè ꞌÉn ra̱kìi̱, ꞌkia̱ nga ti̱ꞌsa̱ ítjòn, ya̱á tíjnaꞌta‑la̱ Nainá. Tanga ꞌndi̱ ꞌndi̱, ijyeé tsatsíjen tsijen‑naji̱n.
I̱nchiꞌbèna̱jmí‑laji̱n kjoa̱ ra kijcha‑ji̱n ko̱ ra inaꞌyá‑ji̱n mé‑ni nga ꞌkoa̱ ti̱ꞌsín ngásòn nda ki̱tsa̱jnajtién ra jién koni ꞌsín ijye nda titsa̱jnajtín‑ke̱é Nainá ra Na̱ꞌín‑ná ma ko̱ Iꞌndí‑la̱ ra Jesucristo.
Kií xá i̱nchibinda‑laji̱n xa̱jo̱n ra̱kìi̱ mé‑ni nga jngó kjá ngi tà kjo̱tsjaá katasakó kiꞌta‑la̱ inìma̱‑ná.
Ki̱í ꞌsín tjín jñá ꞌén ra tsakón‑ya‑naji̱n Jesucristo, ko̱ kií‑ní ra ko̱ꞌsín nakjoáya‑ji̱n: Jè Nainá, tà kjoa̱hisen‑ní ra jè. Ra a̱ꞌta ꞌtse̱, tsìn ra kjoa̱jñò.
Tsa kixé nga ya̱á nda titsa̱jnajtín‑ke̱é Nainá, tanga tsa ya̱á i̱nchiníjchá‑ná ijo‑ná ya̱ ñánda̱ nga jñò chon, ñánda̱ tjín kjoa̱ꞌcho, ꞌén ndisoó ra i̱nchinakjé; mì tsa kjoa̱kixi̱‑ní ra i̱nchiꞌnié.
Tanga tsa ya̱á titsa̱jneé ñánda̱ isen chon, koni ꞌsín jè Nainá ya̱á tíjna ya̱ ñánda̱ isen chon, ndaá titsa̱jnajtién ko̱ xàngie̱é, ko̱ jè jní‑la̱ Jesucristo ra Iꞌndí‑la̱ Nainá ma, sítsje ijyeé jñà jé ra tjín‑ná.
Tsa kixé: “Tsìn‑na jé ra ꞌa̱n”, ti̱jién i̱nchibindo̱cha̱‑lá ijo‑ná; mì tsa kjoa̱kixi̱‑ni ra i̱nchibixé.
Tanga tsa kixé: “Kjè sa india jé batsjía̱ ra ꞌa̱n”, jé Nainá ndiso i̱nchinachrjengieé, ko̱ mì tsa kixi̱‑ni kjoa̱ nga makjiín‑ná jè ꞌén‑la̱.
Jiòn ra koni tsa ndí i̱xti‑na̱ xin‑no, kií xá tíbindá‑no jè xa̱jo̱n ra̱kìi̱, mé‑nì nga mì ti̱ tsja jé kjótsji‑no. Tanga tsa tjín jngo xi̱ta̱ ra tíbátsji-jé‑la̱ ijo‑la̱, jé Nainá si̱hijchaꞌta‑la̱, nga̱ tíjna jngo‑ná xi̱ta̱ ra chja̱tjí‑ná ya̱ ngixko̱n Nainá, jè ra ꞌmì Jesucristo ra ngi xi̱ta̱ kixi̱.
Jesucristo kitsjà kjo̱tjó ijo‑la̱ nga ꞌken ngajo‑ná, mé‑ni nga ko̱ma si̱hijchaꞌta‑ná jñà jé‑ná, tanga mì tsa tà jién ra si̱hijchaꞌta‑ná; ti̱ꞌkoa̱á si̱hijchaꞌta ijyeé‑la̱ ngaꞌtsì xi̱ta̱ ra tjín nga tjíjtsa i̱sàꞌnde.
Tsa nda si̱hitjasén kjo̱téxoma‑la̱, maá kíjngo‑lá takén nga ijyeé ndaá ꞌyaxkeén ra jè.
Tsa tjín xi̱ta̱ ra tsò: “ꞌA̱n, ijyeé nda bexkoo̱n ra jè”, tanga tsa mì kì nda tísíhitjasòn‑ni kjo̱téxoma‑la̱, xi̱ta̱ ndiso‑ní; tsìn‑la̱ ra kjo̱hixi̱.
Tanga tsa nda tjinihitjasén koni ꞌsín nga tsò ꞌén‑la̱ ijyeé ꞌñó nda tjín‑ná kjo̱tsjacha‑la̱ Nainá, ko̱ ꞌkoa̱á ꞌsín ma‑ni nga ꞌya‑la̱ nga kixi̱í kjoa̱ nga jè Cristo titsa̱jnake̱é.
Jè xi̱ta̱ ra tsò nga ya̱á tíjnako̱ Cristo, machjeén‑ní nga ko̱ꞌsín katasíjchá ijo‑la̱ koni ꞌsín kiꞌsìn Jesucristo.
Jiòn ndí ꞌndsé ko̱ ndí tichjeé, jè kjo̱téxoma ra tíbindá‑no, mì tsa ngi kjo̱téxoma xi̱tse̱‑jìn; ti̱jé‑ni kjo̱téxoma ra kiꞌtsì‑no nga ꞌsa̱ ítjòn ꞌkia̱ nga ti̱ꞌsa̱ kjokjiín‑no. Jè kjo̱téxoma jchínga ra̱kìi̱, ti̱jé‑ni ꞌén ra a̱sa inaꞌyá jiòn nga ti̱ꞌsa̱ ítjòn.
Tanga ꞌndi̱ ꞌndi̱, ꞌkoa̱á ꞌsín tíbindá‑no koni tsa jngo kjo̱téxoma xi̱tse̱. Nga̱, ra a̱ꞌta ꞌtse̱ Cristo, kijchaá‑la̱ nga xi̱tse̱‑ní ko̱ ti̱ꞌkoa̱á tíꞌyaá‑te‑la̱ ra a̱ꞌta tsa̱jiòn. Nga̱ ijyeé tíbato kjoa̱ ra jñò tjín, ko̱ ijyeé tíꞌya‑la̱ ra ngi kixi̱ kjoa̱ nga kjoa̱ isen tjín.
Tsa jngo xi̱ta̱ ko̱ꞌsín tsò nga ꞌkoa̱á ꞌsín tísíjchá ijo‑la̱ koni ꞌsín tjín kjoa̱ isen‑la̱ Nainá, tanga tsa jtikeé tíꞌsín‑ni xi̱ta̱ xákjén ra ti̱ꞌkoa̱ a̱ꞌta ꞌtse̱ Cristo makjiín‑la̱, mì tsa kixi̱‑ni kjoa̱ nga isen tísíjchá ijo‑la̱, takó ya̱á tíjnajin‑ni ya̱ ñánda̱ nga jñò chon.
Jè xi̱ta̱ ra tsjake xi̱ta̱ xákjén ra ti̱ꞌkoa̱ a̱ꞌta ꞌtse̱ Cristo makjiín‑la̱, ꞌkoa̱á ꞌsín tísíjchá ijo‑la̱ koni ꞌsín tjín kjoa̱hisen‑la̱ Nainá. Jè xi̱ta̱ ra̱kìi̱, mì tsa ti̱ mé tjín‑ni ra ma koa̱àtsji-jé‑la̱.
Tanga jè xi̱ta̱ ra jtike xi̱ta̱ xákjién ra ti̱ꞌkoa̱ a̱ꞌta ꞌtse̱ Cristo makjiín‑la̱, ya̱á tíjna, ko̱ ya̱á tsáꞌbaya ya̱ ndi̱yá ñánda̱ nga jñò chon. Mì kì be ñánda̱ tífì, nga̱ jè kjoa̱jñò, tjíchjàjin‑la̱ inìma̱‑la̱.
Jiòn ra ndí i̱xti ꞌmì‑no, tíbindá‑no jè xa̱jo̱n ra̱kìi̱, nga̱ a̱ꞌta ꞌtse̱ Cristo‑ní nga ijye isìhijchaꞌta‑no Nainá jñà jé ra tjín‑no.
Jiòn ra xi̱ta̱ jchínga ꞌmì‑no, tíbindá‑no jè xa̱jo̱n ra̱kìi̱, nga̱ ijyeé kijchaxkon jè Jesucristo ra tíjna‑ni skanda ti̱ꞌsa̱ tjàꞌtsin‑la̱ i̱sàꞌnde. Jiòn i̱xti ra ꞌsa̱ i̱nchiníjchá ijo‑no, tíbindá‑no jè xa̱jo̱n ra̱kìi̱, nga̱ ijyeé inikijne‑la jè xi̱ta̱‑ni̱í. Jiòn ra ndí i̱xti ꞌmì‑no, ijyeé ítsikindá‑no jè xa̱jo̱n ra̱kìi̱ nga̱ ijye kijchaxkon jè Nainá ra Na̱ꞌìn ꞌmí‑lá.
Ijyeé ítsikindá‑no xa̱jo̱n, jiòn ra xi̱ta̱ jchínga ꞌmì‑no, ta nga̱tjì‑la̱ nga̱ ijyeé kijchaxkon Jesucristo ra tíjna‑ni skanda ti̱ꞌsa̱ tjàꞌtsin‑la̱ i̱sàꞌnde. Ti̱ꞌkoa̱á ijyeé ítsikindá‑no jiòn i̱xti ra ꞌsa̱ i̱nchiníjchá ijo‑no, ta nga̱tjì‑la̱ nga̱ tjín‑no ngaꞌñó ko̱ ijyeé ya̱ tíjnajin inìma̱‑no jè ꞌén‑la̱ Nainá ko̱ ijyeé inikijne‑la jè xi̱ta̱‑ni̱í.
Kì jñà matsjacha jñà kjoa̱ ra tjín ya̱ i̱sàꞌnde. Tsa yá xi̱ta̱ ra matsjake jñà kjoa̱ ra tjín ya̱ i̱sàꞌnde, mì tsa kixi̱‑ni kjoa̱ nga matsjake Nainá ra Na̱ꞌìn ꞌmì‑lá.
Ngaꞌtsì kjoa̱ꞌcho ra jè i̱sàꞌnde bíꞌta‑ná, mì tsa ya̱ nchrabá‑ni a̱ꞌta ꞌtse̱ Nainá ra Na̱ꞌìn ꞌmì‑lá. Ti̱ya̱á tísinda‑ni i̱ i̱sàꞌnde. Jñà kjoa̱ꞌcho ra tjín ya̱ i̱sàꞌnde, jñá kìi̱: kjoa̱ꞌcho ra síjé ijo‑ná, kjoa̱ ra tsijen‑la̱ xkén nga mején‑ná tsa̱jién ꞌkín‑lá, ko̱ kjoa̱ꞌngatakòn ra ꞌtse̱ kjoa̱nchi̱ná.
Ngaꞌtsì kjoa̱ꞌcho ra tjín ya̱ i̱sàꞌnde, ko̱ kjoa̱ ra ya̱ faajin‑ná, ijyeé ta tíbato‑ní, tanga jè xi̱ta̱ ra síhitjasòn koni ꞌsín mejèn‑la̱ Nainá, kíjnakon‑ní skanda tà mé ni̱chjin‑ni.
Jiòn ra ndí i̱xti xin‑no, ijyeé tífeheꞌta ni̱chjin. Ijyeé tjíjin‑no nga kjꞌi̱í jngo xi̱ta̱ ra ngi kondra̱ tíjna‑la̱ Cristo. Ko̱ ni̱chjin ꞌndi̱ ꞌndi̱ ijyeé ko̱ꞌsín ꞌñó kjìn ma‑ni ra kondra̱ i̱nchifì‑la̱ Cristo. ꞌKoa̱á ma‑ni nga ko̱ꞌsín machi̱ya‑ná nga ijyeé tífeheꞌta ni̱chjin.
Jñà xi̱ta̱ kìi̱, ti̱ i̱í itjokàjin‑ná, tanga ra kixi̱ kjoa̱ mì tsa ngi xi̱ta̱ tsa̱jién ma, nga̱ tsa kixi̱í‑la kjoa̱ nga xi̱ta̱ tsa̱jién, i̱í‑la títsa̱jnako̱‑ná. Tanga kií ko̱ꞌsín itjokàjin‑ná jñà xi̱ta̱ kìi̱ mé‑ni nga nda kjòn‑ní kataꞌya‑la̱ nga ngaꞌtsì xi̱ta̱ ra ko̱ꞌsín kondra̱ fì‑la̱ Cristo mì tsa ngi xi̱ta̱ tsa̱jién.
Jè Jesucristo, ra xi̱ta̱ tsje, ijyeé kitsjà‑no jè Inìma̱ Tsje‑la̱ Nainá; ꞌkoa̱á ꞌsín ma‑ni nga ngaꞌtsì‑najiòn ijyeé nda tjíjin‑no kóꞌsín tjín ra kjoa̱kixi̱.
ꞌKoa̱á ma‑ni nga ko̱ꞌsín tíbindá‑no xa̱jo̱n, nga̱ ijyeé nda tjíjin‑no; mì tsa ki‑ni nga kjè ꞌya jiòn ra kjoa̱kixi̱. Ko̱ ijyeé nda ꞌya jiòn nga ni̱jngo ꞌén ndiso ya̱ nchrabáꞌta‑ni ra a̱ꞌta ꞌtse̱ kjoa̱kixi̱.
¿Yá‑ni ra xi̱ta̱ ndiso? Jè‑ní ra bíꞌma nga tsò: “Jè Jesús mì tsa jè‑jìn ra Cristo, [mì tsa Nainá isìkasén‑jìn].” Jé xi̱ta̱ ra̱kìi̱ ra kondra̱ fì‑la̱ Cristo nga̱ jngó kjá mì kì makjiín‑la̱ ra a̱ꞌta ꞌtse̱ Nainá ra Na̱ꞌín‑ná ma ko̱ a̱ꞌta ꞌtse̱ Jesucristo ra Iꞌndí‑la̱ Nainá.
Ngaꞌtsì xi̱ta̱ ra jngó kjá mì kì makjiín‑la̱ a̱ꞌta ꞌtse̱ Iꞌndí‑la̱ Nainá, mì tsa Nainá ra Na̱ꞌín‑ná ma tíjnako̱. Tanga jè xi̱ta̱ ra makjiín‑la̱ ti̱ꞌkoa̱ tsjá ꞌén‑la̱ nga jè Jesús ra Iꞌndí‑la̱ Nainá, ya̱á tíjnako̱ Nainá ra Na̱ꞌín‑ná ma.
Kií ko̱ꞌsín xin‑no, ndaá tijin takòn ya̱ inìma̱‑no jè ꞌén ra a̱ꞌta ꞌtse̱ Cristo ra ko̱ꞌsín ijye inaꞌyá jiòn skanda ti̱ꞌsa̱ ítjòn. Tsa ko̱ꞌsín nda kíjin takòn jiòn ya̱ inìma̱‑no, ti̱ꞌkoa̱á ndaá ki̱tsa̱jnako̱o Nainá ra Na̱ꞌín‑ná ma ko̱ Iꞌndí‑la̱.
Jesucristo, ꞌkoa̱á ꞌsín ijye kitsjá ꞌén‑la̱ nga tsjá‑ná kjo̱binachon ra mì feheꞌta ni̱ta kjiá‑nioo̱.
Kií xá tíbindá‑no jè xa̱jo̱n ra̱kìi̱ mé‑ni nga ma jcha̱xkon‑no jñà ra mejèn‑la̱ nga sko̱ónda̱cha̱‑no.
Tanga jiòn, ijyeé tjíjin ya̱ inìma̱‑no jè Inìma̱ Tsje‑la̱ Nainá ra kitsjà‑no Jesucristo. Mì ti̱ kì machjeén‑ni tsa yá ra ko̱kòn‑ya‑no. Nga̱ jè sabá Inìma̱ Tsje‑la̱ Nainá ꞌke̱èna̱jmíya‑no kóꞌsín tjín ngaꞌtsì kjoa̱ ra nda tjióo̱n. Koni ꞌsín nga ko̱kòn‑ya‑no, ꞌén kixi̱‑ní, mì tsa ꞌén ndiso‑jìn. Ko̱ꞌsín nda ti̱tsa̱jnajtínꞌta kiꞌta‑la Jesucristo, koni ꞌsín nga síchi̱ya‑no Inìma̱ Tsje‑la̱ Nainá.
Jiòn ra ndí i̱xti xin‑no, ko̱ꞌsín nda titsa̱jnajtínko̱o Cristo, mé‑ni nga ꞌñó tjín‑ni takén ko̱ mì kì tsa ko̱sabà‑ná ꞌkia̱ nga jè ra ki̱tjojen india‑ni ján ngajmi.
Nda katasijin‑no, ꞌñó nda matsjake‑ná Nainá ra Na̱ꞌín‑ná ma, ꞌkoa̱á ma‑nì nga i̱xti‑la̱ tsó‑ná. Ko̱ ngi kixi̱ kitií kjoa̱ nga i̱xti‑la̱ Nainá ꞌmì‑ná. ꞌKoa̱á ma‑ni nga jñà xi̱ta̱ i̱sàꞌnde, mì kì makjiín‑la̱ tsa i̱xti‑la̱ Nainá ꞌmì‑ná, tà nga̱tjì‑la̱ nga̱ jñà xi̱ta̱ kìi̱, mì kì makjiín‑la̱ ra jñà, a̱ꞌta ꞌtse̱ Nainá.
Jiòn ndí ꞌndsé ra matsjake̱‑no, ꞌndi̱ ꞌndi̱ ijyeé iꞌndí‑la̱ Nainá ꞌmì‑ná. Tanga kjè tsa nda bakón‑ná Nainá kóꞌsín kjòn ka̱meé ra a̱skan‑nioo̱. Tanga ijyeé tjíjin‑ná nga ꞌkoa̱á ꞌsín kjòn ka̱meé koni ꞌsín ꞌki ra jè Jesucristo ꞌkia̱ nga ki̱jchò ni̱chjin nga jè ra kjꞌi̱í india‑ni; nga̱ jcha̱xkon‑ná ra jè koni ꞌsín ꞌki kjòn‑ni.
Ngaꞌtsì xi̱ta̱ ra ko̱ꞌsín i̱nchikoñá nga ꞌkoa̱á ꞌsín kjòn ko̱ma koni ꞌsín ꞌki ra jè Jesucristo, ni̱chjin nchijón‑ní nga tsje i̱nchisíjchá ijo‑la̱ koni ꞌsín nga xi̱ta̱ tsje ra jè Jesucristo.
Ngaꞌtsì xi̱ta̱ ra bátsji‑jé, kondra̱ fì‑la̱ kjo̱téxoma‑la̱ Nainá. ꞌKia̱ nga ko̱ꞌsín fatsji‑jé iseé, jé kjo̱téxoma‑la̱ Nainá tjinachrjengieé.
Jiòn, ijyeé tjíjin‑no nga jè Jesucristo kií xá ꞌji‑ni nga jè faháxìn‑ná jñà jé ra tjín‑ná. Ko̱ ꞌya‑najiòn nga jè Jesucristo ni̱jngo jé tsakátsji ra jè.
Ngaꞌtsì xi̱ta̱ ra Cristo tíjnako̱, mì tsa bátsji-jé‑jìn; tanga jñà xi̱ta̱ ra bátsji‑jé, takó kjè kì bexkon ko̱ ti̱ꞌkoa̱á mì kì tjíjin‑la̱ yá‑ni ra ꞌmì Jesucristo.
Jiòn, ra ndí i̱xti‑na̱ xin‑no, kì biꞌnde nga yá ra sko̱ónda̱cha̱‑no. Jè xi̱ta̱ ra kjoa̱kixi̱ ꞌsín ya̱ ngixko̱n Nainá, xi̱ta̱ kixi̱‑ní, koni ꞌsín nga xi̱ta̱ kixi̱ jè Cristo.
Tanga jè xi̱ta̱ ra kiꞌta ni̱chjin tíbátsji‑jé, ꞌtse̱ xi̱ta̱‑ni̱í‑ní. Nga̱ jè xi̱ta̱‑ni̱í, ꞌkoa̱á ꞌsín tíbátsji‑jé ra jè skanda ti̱ꞌsa̱ tjàꞌtsin‑la̱ i̱sàꞌnde. Ko̱ kií xá ꞌji jnchro‑ni Jesucristo ra Iꞌndí‑la̱ Nainá nga jè ma‑la̱ si̱ìkitsón‑ña jè kjoa̱ꞌcho ra ꞌsín jè xi̱ta̱‑ni̱í.
Ngaꞌtsì xi̱ta̱ ra ijye Nainá isìkaatjìya‑la̱ nga iꞌndí‑la̱ Nainá ma, mì tsa ti̱ ya̱ tjítsa̱jnajin‑ni jé. Nga̱ ijyeé ya̱á tíjnajin inìma̱‑la̱ jè Inìma̱ Tsje‑la̱ Nainá. Ko̱ mì kì ti̱ ma‑ni nga koa̱àtsji-jé‑isa, nga̱ ijyeé iꞌndí‑la̱ Nainá‑ní.
ꞌKoa̱á ꞌsín ma‑nì nga ꞌyaxkon‑la̱ yá‑ní ra i̱xti‑la̱ Nainá ko̱ yá‑ní ra i̱xti‑la̱ xi̱ta̱‑ni̱í; ngaꞌtsì xi̱ta̱ ra mì kì ma‑la̱ síhitjasòn kjoa̱kixi̱ ꞌtse̱ Nainá, ti̱ꞌkoa̱ mì kì tsjake ꞌsín xi̱ta̱ xákjén ra ti̱ꞌkoa̱ a̱ꞌta ꞌtse̱ Cristo makjiín‑la̱, mì tsa iꞌndí‑la̱ Nainá‑jìn.
Nga̱ ꞌkoa̱á ꞌsín tíchja̱ jè ꞌén ra ijye inaꞌyá jiòn ꞌkia̱ nga ti̱ꞌsa̱ kjokjiín‑no nga ꞌsa̱ ítjòn nga tsò: Ngásòn ngáya tsjacha ꞌsie̱én xàngie̱é.
Mì kì ko̱ꞌsín ꞌsie̱én koni ꞌsín kiꞌsìn jè xi̱ta̱ ra kiꞌmì Caín nga jè xi̱ta̱‑ni̱í kijìꞌta‑la̱ nga isìꞌken ꞌndse̱. ¿Mé‑nì nga isìꞌken‑nì ꞌndse̱? Tà kií nga̱tjì‑la̱ nga jè ꞌndse̱, xi̱ta̱ kixi̱‑ní ya̱ ngixko̱n Nainá ko̱ jè Caín ꞌchoó tjín kjoa̱ ra ꞌsín ra jè.
ꞌKoa̱á ma‑ni nga ko̱ꞌsín tíxin‑no jiòn ndí ꞌndsé, kì tà chjàn maxkón‑no tsa jtike‑no xi̱ta̱ i̱sàꞌnde ra mì kì makjiín‑la̱ ꞌén‑la̱ Nainá.
Jién ijyeé tjíjin‑ná nga ijyeé ítjo̱kajieén ya̱ ndi̱yá kjo̱biya ra ya̱ timayeé kjotseé ko̱ ijyeé tjín‑ná kjo̱binachon ra mì kì feheꞌta skanda tà kjiá‑nioo̱. Nga̱ ijyeé ko̱ꞌsín nda tsjacheé jñà xàngie̱é ra ti̱ꞌkoa̱ a̱ꞌta ꞌtse̱ Cristo makjiín‑la̱. Jè xi̱ta̱ ra mì kì tsjake xákjén, ndi̱yá kjo̱biyaá tsáꞌbaya jè inìma̱‑la̱.
Ngaꞌtsì xi̱ta̱ ra jtike xi̱ta̱ xákjén, ꞌkoa̱á ꞌsín jngoya‑ila̱ koni tsa xi̱ta̱ síꞌken. Jiòn, ndaá ꞌya, jè xi̱ta̱ ra ko̱ꞌsín xi̱ta̱ síꞌken, mì tsa jè kjo̱binachon ra mì feheꞌta tísíjchájin ijo‑la̱.
Jién, ꞌkoa̱á ꞌsín ꞌya‑ná mé ra ꞌmì kjo̱tsjacha ꞌkia̱ nga jè Jesucristo kitsjá kjo̱tjò ijo‑la̱ nga ꞌken ngajo‑ná. Jién, ꞌkoa̱á ti̱ꞌsín machjeén nga ꞌsie̱én ra jién ra a̱ꞌta ꞌtse̱ xàngie̱é koni ꞌsín kiꞌsìn jè Cristo.
Tsa tjín jngo xi̱ta̱ ra tjín‑la̱ jñà tsajmì ra tímachjeén kiꞌtá‑ná, tsa ske̱ jngo xi̱ta̱ xákjén ra ti̱ꞌkoa̱ a̱ꞌta ꞌtse̱ Cristo makjiín‑la̱ nga tsìn‑la̱ tsajmì ra machjeén‑la̱, tsa mì kì ma‑la̱ nga ko̱si̱ko̱ jè xi̱ta̱ xákjén ra a̱ꞌta ꞌtse̱ tsajmì ra tsìn‑la̱, mì tsa kixi̱‑ni kjoa̱ nga kjo̱tsjacha‑la̱ Nainá tíjnajin ya̱ inìma̱‑la̱.
Jiòn ra ndí i̱xti‑na̱ xin‑no, tsjacha ꞌtio̱òn xàngio̱o, kì tà ꞌén ra ko̱ꞌsín nakjoá jiòn, ngi ndaá kataꞌya kiti‑la̱ kóꞌsín nga tsjacha ꞌsio̱on jñà xàngio̱o nga ti̱si̱ko̱ꞌta mé ra machjeén‑la̱ mé‑ni nga kataꞌya‑la̱ nga kixi̱ kitií kjoa̱ nga nda tsjacha jiòn xàngio̱o.
ꞌKia̱ nga ko̱ꞌsín i̱nchiꞌnié, ꞌkia̱á jcha̱ kiti‑ná ra jién nga kixi̱í kjoa̱ nga ꞌkoa̱á ꞌsín i̱nchiníjché ijo‑ná koni ꞌsín tjín kjoa̱ kixi̱‑la̱ Nainá ko̱ níkíjnaꞌnchán‑ná inìma̱‑ná ya̱ ngixko̱n Nainá.
Ni̱ꞌsín jè inìma̱‑ná tíbánè jé‑ná, tanga jè Nainá, isa̱á nda tjíjin‑la̱ ra jè nda mí ꞌkoa̱‑ni koni jè inìma̱‑ná. Nga̱ jè Nainá isa̱á nda tsijen ijye‑la̱ ngaꞌtsì kjoa̱ ra i̱nchiꞌnié.
Jiòn ndí ꞌndsé ra matsjake̱‑no, tsa jè inìma̱‑ná mì tsa ti̱ mé kjoa̱ꞌcho tíbánè‑ná, ꞌñó tjín takén ya̱ ngixko̱n Nainá.
Tsa mé ra si̱jé‑lá Nainá, maá‑la̱ tsjá ijye‑ná tà mé kjo̱nda‑ni; nga̱ nihitjasón‑ná kjo̱téxoma‑la̱, ko̱ ꞌkoa̱á ꞌsín ꞌnié koni ꞌsín sasén‑la̱ ra jè.
Jè kjo̱téxoma‑la̱ Nainá ra mejèn‑la̱ nga nda si̱hitjasén: jé‑ní nga nda katakjiín‑ná a̱ꞌta ꞌtse̱ Jesucristo ra Iꞌndí‑la̱ ma, ti̱ꞌkoa̱ nga ngásòn ngáya tsjacha ꞌsie̱én xàngie̱é koni ꞌsín ijye tsatéxoma‑ná Cristo.
Jè xi̱ta̱ ra síhitjasòn kjo̱téxoma‑la̱ Nainá, ya̱á tíjnako̱ Nainá, ko̱ jè Nainá ya̱á tíjnajin inìma̱‑la̱ xi̱ta̱ ra̱kìi̱. ꞌKoa̱á ꞌsín ma‑ni nga ꞌyeé nga Nainá ya̱á tíjnako̱‑ná tà nga̱tjì‑la̱ nga̱ ijyeé kitsjá‑ná jè Inìma̱ Tsje‑la̱.
Jiòn ndí ꞌndsé ra ꞌñó matsjake̱‑no, kì taxki̱ makjiín‑no a̱ꞌta ꞌtse̱ ngaꞌtsì xi̱ta̱ ra tsò nga jè Inìma̱ Tsje‑la̱ Nainá síchi̱ya‑la̱ ꞌén ra chja̱. Ítjòn chjíꞌta jiòn, a kixi̱ kitií kjoa̱ a jè Inìma̱ Tsje‑la̱ Nainá tísíchi̱ya‑la̱ ꞌén ra chja̱, o̱ ra majìn‑ní. Nga̱ jñà ni̱chjin ra titsa̱jneé ꞌndi̱ ꞌndi̱, tjín jchán xi̱ta̱ ndiso ra tjímasòn ya̱ i̱sàꞌnde ra tsò nga jè Nainá tsjá‑la̱ ꞌén ra i̱nchiꞌbéna̱jmíya.
Jè xi̱ta̱ ra ꞌke̱èna̱jmí nga jè Jesucristo i̱í kitsin ya̱ a̱ꞌta nangi, ko̱ xi̱ta̱á kjomà koni jién, jè xi̱ta̱ ra ko̱ꞌsín ꞌke̱èna̱jmí, jè‑ní ra tjín‑la̱ Inìma̱ Tsje‑la̱ Nainá. Ya̱á jndáa̱ jcha̱‑nájiòn yá xi̱ta̱‑ni ra jè Inìma̱ Tsje‑la̱ Nainá tísíchi̱ya kiti‑la̱ ꞌén ra tíchja̱ya.
Tanga jè xi̱ta̱ ra mì kì ko̱ꞌsín ꞌke̱èna̱jmí nga jè Jesucristo i̱í kitsin ya̱ a̱ꞌta nangi, ko̱ xi̱ta̱á kjomà koni jién, jè xi̱ta̱ ra ko̱ꞌsín tsò, tsìn‑la̱ Inìma̱ Tsje‑la̱ Nainá. Xi̱ta̱ ra̱kìi̱, jé tísíchjeén kjo̱bítsjen‑la̱ xi̱ta̱ ra tíjna ítjòn nga kondra̱ fì‑la̱ Cristo. Ijyeé a̱sa inaꞌyá‑nájiòn nga kjꞌi̱í‑ní jè ra kondra̱ fì‑la̱ Cristo, ko̱ ni̱chjin ra titsa̱jneé ꞌndi̱ ꞌndi̱ ijyeé ko̱ꞌsín tísíxá kjo̱bítsjen‑la̱.
Jiòn ra ndí i̱xti‑na̱ xin‑no, ijyeé xi̱ta̱‑la̱ Nainá ꞌmì‑najiòn; ijyeé jiòn inikijne‑la jñà xi̱ta̱ ra ko̱ꞌsín ꞌén ndiso chja̱ya; mì kì ti̱ ma‑ni tsa jñà sko̱ónda̱cha̱‑no, nga̱ jè Inìma̱ Tsje‑la̱ Nainá ra tíjnajin ya̱ inìma̱‑najiòn, isa̱á tse ngaꞌñó tjín‑la̱ nda mí ꞌkoa̱‑ni koni jè kjo̱bítsjen ꞌtse̱ xi̱ta̱‑ni̱í ra síxájin inìma̱‑la̱ xi̱ta̱ ra mì kì makjiín‑la̱ a̱ꞌta ꞌtse̱ Cristo.
Jñà xi̱ta̱ kìi̱, tà jñá títsa̱jnakon‑ni kjo̱bítsjen ra tjín ya̱ i̱sàꞌnde; ꞌkoa̱á ma‑ni nga ko̱ꞌsín chja̱ ko̱ jñà ꞌnchré‑la̱ xi̱ta̱ ra ti̱ꞌkoa̱ kjo̱bítsjen ꞌtse̱ i̱sàꞌnde síchjeén.
Jiòn ndí ꞌndsé ra ꞌñó matsjake̱‑no, machjeén‑ní nga ngásòn ngáya tsjacha ꞌsie̱én xàngie̱é, nga̱ jè ra kjo̱tsjacha, a̱ꞌta ꞌtse̱ Nainá nchrabá‑ni. Ngaꞌtsì xi̱ta̱ ra tjín‑la̱ kjo̱tsjacha, iꞌndí‑la̱ Nainá‑ní ko̱ ti̱ꞌkoa̱á be‑ní yá‑ni ra Nainá.
Jè xi̱ta̱ ra mì kì matsjake xi̱ta̱ xákjén, kjè kì be yá‑ni ra Nainá, nga̱ jè Nainá kjo̱tsjacha‑ní.
ꞌKoa̱á ꞌsín tsakón‑ná Nainá kjo̱tsjacha ra tjín‑la̱ ra a̱ꞌta tsa̱jién nga kisìkasén iꞌndí‑la̱ i̱ i̱sàꞌnde, jè iꞌndí‑la̱ ra ta jè ta̱jngo ma‑ni, mé‑ni nga a̱ꞌta ꞌtse̱ ma nda ki̱tsa̱jnakon‑ná.
Ki̱í ꞌsín tjín kjo̱tsjacha ra tsakón Nainá ra a̱ꞌta tsa̱jién: Mì tsa ki‑ni nga jién nda matsjacheé Nainá. Jè Nainá ra ꞌñó nda matsjake‑ná. ꞌKoa̱á ma‑ni nga isìkasén iꞌndí‑la̱ nga ꞌken ngajo‑ná, mé‑ni nga si̱hijchaꞌtá‑ná jñà jé ra tjín‑ná.
Jión ndí ꞌndsé ra matsjake̱‑no, tsa jè Nainá ko̱ꞌsín ꞌñó nda matsjake‑ná, machjeén‑ní nga ꞌkoa̱ ti̱ꞌsín ko̱tsjacheé xàngie̱é nga jngó jngó‑ná.
Ni̱ kjè sa jngo xi̱ta̱ xko̱n be‑ni Nainá, tanga tsa nda ko̱tsjacheé xàngie̱é nga jngó jngó‑ná, jè Nainá ya̱á tíjnajin kiꞌta ya̱ inìma̱‑ná ko̱ a̱ꞌta tsa̱jién‑ná nga nda tíbitjasòn ijye kjo̱tsjacha‑la̱ Nainá.
Nainá ijye kitsjá‑ná Inìma̱ Tsje‑la̱. ꞌKoa̱á ꞌsín ma‑ni nga ijyeé ꞌyeé nga kjiꞌtá ni̱chjin ya̱ titsa̱jnake̱é Nainá ko̱ ya̱á tíjnako̱‑te‑ná Nainá nga tíjnajin ya̱ inìma̱‑ná.
Ngaji̱n sabá kijcha‑ji̱n ko̱ ꞌbí‑náji̱n ꞌén‑na̱ji̱n nga jè Nainá ra Na̱ꞌìn ꞌmí‑lá isìkasén Iꞌndí‑la̱ nga jè ko̱chrjekàjin kjo̱hiꞌin ra kjoa̱ ꞌtse̱ jé‑la̱ ngaꞌtsì xi̱ta̱ i̱sàꞌnde.
Ngaꞌtsì xi̱ta̱ ra ngi ko̱ inìma̱‑la̱ tsjá ꞌén‑la̱ nga jè Jesús ra Iꞌndí‑la̱ Nainá, kjiꞌtá ni̱chjin ya̱ tíjnako̱ Nainá ko̱ jè Nainá ya̱á tíjnajin inìma̱‑la̱.
Ijyeé ko̱ꞌsín nda ꞌyeé, ko̱ ti̱ꞌkoa̱ makjiín‑ná, nga jè Nainá tjín‑la̱ kjo̱tsjacha ra a̱ꞌta tsa̱jién. Nga̱ jè Nainá kjo̱tsjacha‑ní. Ko̱ jè xi̱ta̱ ra kjo̱tsjacha tíjnajin kiꞌta ya̱ inìma̱‑la̱, ya̱á tíjnako̱ Nainá ko̱ jè Nainá ya̱á tíjnajin inìma̱‑la̱ xi̱ta̱ ra̱kìi̱.
ꞌKia̱ nga a̱ꞌta tsa̱jién ko̱ꞌsín nda tíbitjasòn ijye kjo̱tsjacha‑la̱ Nainá, ꞌñó tjín takén ra jién nga mì tsa ti̱ mé skon‑ná jè ni̱chjin ꞌkia̱ nga si̱ndajín‑la̱ xi̱ta̱ ra kjoa̱ ꞌtse̱ jé‑la̱. Nga̱ jién, ꞌkoa̱á ꞌsín nda i̱nchiꞌnié i̱ i̱sàꞌnde koni ꞌsín kiꞌsìn jè Jesucristo.
Ya̱ ñánda̱ nga tjín ra kjo̱tsjacha, mì tsa ti̱ mé kjo̱skon tjín‑ni. Nga̱ jè ra ngi kjo̱tsjacha kjo̱hixi̱, faháxìn‑ní ngaꞌtsì ra kjo̱skon ꞌmì. Jè xi̱ta̱ ra tsakjón, kjo̱hiꞌiín‑ní ra títsakjón‑la̱. Ko̱ jè xi̱ta̱ ra takó kjo̱skon tjíjin inìma̱‑la̱, kií‑ní nga kjè tsa nda tjíjin ya̱ inìma̱‑la̱ jè kjo̱tsjacha‑la̱ Nainá.
Kií ko̱ꞌsín matsjacha‑ná Nainá, ta nga̱tjì‑la̱ nga̱ jè kjotsjake ítjòn‑ná.
Tsa tjín xi̱ta̱ ra tsò: “ꞌA̱n, matsjake̱‑ná Nainá.” Tanga tsa jtikeé tíꞌsín‑ni xi̱ta̱ xákjén ra ti̱ꞌkoa̱ a̱ꞌta ꞌtse̱ Cristo makjiín‑la̱, jè xi̱ta̱ ra̱kìi̱, xi̱ta̱ ndiso‑ní. Tsa mì kì matsjake xi̱ta̱ xákjén ra xko̱n tíbe‑ni, kóꞌsín ma‑ni ko̱tsjake Nainá ra kjè tsa xko̱n be‑ni.
Jè kjo̱téxoma ra kitsjá‑ná Jesucristo, ꞌkoa̱á ꞌsín tsò: Jè ra matsjake Nainá, machjeén‑ní nga ti̱ꞌkoa̱ katamatsjake xi̱ta̱ xákjén ra ti̱ꞌkoa̱ a̱ꞌta ꞌtse̱ Cristo makjiín‑la̱.
Ijyeé i̱xti‑la̱ Nainá‑ní ngaꞌtsì xi̱ta̱ ra ngi ko̱ inìma̱‑la̱ makjiín‑la̱ nga jè Jesús, [jé‑ní ra Nainá isìkasén], jé‑ní ra Cristo. Ko̱ ngaꞌtsì xi̱ta̱ ra tsjake ra na̱ꞌìn tíjna‑la̱, tjínè‑la̱ nga ti̱ꞌkoa̱á ko̱tsjake ngaꞌtsì i̱xti‑la̱ na̱ꞌìn‑la̱.
ꞌKia̱ nga matsjacheé Nainá, ko̱ ti̱ꞌkoa̱ nihitjasén kjo̱téxoma‑la̱, ꞌya‑ná nga ti̱ꞌkoa̱á i̱nchimatsjachaá‑teé jñà ra i̱xti‑la̱ Nainá ma.
Ki̱í ꞌsín tjín tsa kixi̱ kjoa̱ nga matsjacheé Nainá, jè‑ní nga nda si̱hitjasén kjo̱téxoma‑la̱. Ko̱ jè kjo̱téxoma‑la̱, mì tsa ꞌñó iꞌin bitjasòn‑ni.
Nga̱ ngaꞌtsì xi̱ta̱ ra i̱xti‑la̱ Nainá ma, síkijneé‑la̱ ngaꞌtsì kjoa̱ꞌcho ra tjín ya̱ i̱sàꞌnde. Kií ma nikijne‑ilá kjoa̱ ra tjín ya̱ i̱sàꞌnde tà nga̱tjì‑la̱ nga̱ ya̱á makjiín‑ná ra a̱ꞌta ꞌtse̱ Cristo.
Ni̱yá ra ma si̱ìkijne‑la̱ jè kjoa̱ꞌcho ra tjín ya̱ i̱sàꞌnde, ta̱jngoó‑ní jè xi̱ta̱ ra makjiín‑la̱ a̱ꞌta ꞌtse̱ Jesús, nga jè‑ní ra Iꞌndí‑la̱ Nainá ma. Jè‑ní ra chíkjoa̱‑la̱ nga síkijne.
Jé‑ní Jesucristo ra ꞌji i̱ i̱sàꞌnde. Ko̱ ꞌkia̱ nga ꞌji, jé nandá ko̱ jní ra nda tsakón. Ko̱ mì tsa tà jè nandá ra tsakón, ko̱ó‑te jè jní. Ko̱ jé Inìma̱ Tsje‑la̱ Nainá ra ꞌbéna̱jmí kixi̱ yá‑ni ra jè. Nga̱ jè Inìma̱ Tsje‑la̱ Nainá, ngi kjoa̱kixi̱‑ní ra jè.
Ko̱ jàn ma‑ni ra ngi tsjá kixi̱ ꞌén‑la̱ ra a̱ꞌta ꞌtse̱ kjoa̱ kìi̱:
Jè Inìma̱ Tsje‑la̱ Nainá, jè nandá, ko̱ jè jní. Ko̱ ngajàn kìi̱, ngásòn tsò.
Tsa makjiín‑ná jñà ꞌén ra tsjá ra xi̱ta̱ i̱sàꞌnde, machjeén‑ní nga isa̱ nda ko̱kjiín‑ná ꞌén ra jè saba Nainá títsjá. Nga̱ jè ꞌén ra títsjá, jé tíꞌbéna̱jmí yá kjòn‑ni ra Iꞌndí‑la̱.
Jè ra ngi ko̱ inìma̱‑la̱ makjiín‑la̱ a̱ꞌta ꞌtse̱ Iꞌndí‑la̱ Nainá, ya̱á tjíjin inìma̱‑la̱ nga kixi̱í kjoa̱ ꞌén ra tsjá Nainá. Tanga jè ra mì kì makjiín‑la̱ a̱ꞌta ꞌtse̱ Nainá, jé Nainá, ndiso tíbachrjengi, ta nga̱tjì‑la̱ nga mì kì makjiín‑la̱ jè ꞌén ra tsjá Nainá ra a̱ꞌta ꞌtse̱ Iꞌndí‑la̱.
Jè ꞌén ra kitsjà Nainá, jè‑ní nga jè Nainá tsjá‑ná kjo̱binachon ra mì feheꞌta ni̱ta kjiá‑nioo̱. Ko̱ jè kjo̱binachon ra̱kìi̱, ya̱á sakó‑ná ra a̱ꞌta ꞌtse̱ Iꞌndí‑la̱.
Jè xi̱ta̱ ra Iꞌndí‑la̱ Nainá tíjnajin ya̱ inìma̱‑la̱, tjín‑la̱ kjo̱binachon ra mì feheꞌta ni̱ta kjiá‑nioo̱; tanga jè xi̱ta̱ ra mì tsa Iꞌndí‑la̱ Nainá tíjnajin inìma̱‑la̱, tsìn‑la̱ kjo̱binachon ra̱kìi̱.
Jiòn ra makjiín‑no a̱ꞌta ꞌtse̱ Iꞌndí‑la̱ Nainá, kií xá tíbindá‑no jè xa̱jo̱n ra̱kìi̱ mé‑ni nga nda katasijin‑no nga ijyeé tjín‑no kjo̱binachon ra mì kì feheꞌta skanda ta mé ni̱chjin‑ni.
ꞌKoa̱á ꞌsín ma‑ni nga ꞌñó tjín takén ꞌkia̱ nga nakjoáꞌta‑lá Nainá. ꞌKoa̱á ꞌsín nda kji̱ꞌnchré‑ná tsa ko̱ꞌsín si̱jéꞌtá‑lá koni ꞌsín nga sasén‑la̱ ra jè.
Tsa yá xi̱ta̱ ra ske̱ jngo xi̱ta̱ xákjén ra ti̱ꞌkoa̱ a̱ꞌta ꞌtse̱ Cristo makjiín‑la̱ nga ya̱ tíkajin jñà jé ra mì tsa kjo̱biya fìko̱‑ná, maá katabítsaꞌbatjì, ko̱ jè Nainá tsjá‑la̱ kjo̱binachon jè xi̱ta̱ ra tíbátsji‑jé. Tanga tà jñá‑ní ra ko̱xin‑la̱ nga ma si̱tsaꞌbatjì jñà xi̱ta̱ ra mì tsa ngi kjo̱biya kjiꞌta‑la̱ jñà jé ra i̱nchibátsji. Nga̱ tjín jé ra kjo̱biya fìko̱‑ná, ko̱ ꞌkoa̱á ꞌsín xiaa̱n nga mì tsa machjeén nga si̱tsaꞌbatjì jè xi̱ta̱ ra ko̱tjín jé ra tíbátsji.
Tanga ngaꞌtsì kjoa̱ꞌcho ra ꞌsín xi̱ta̱, saba jé‑ni ya̱ ngixko̱n Nainá. Tanga tjín‑ní jñà jé ra mì tsa kjo̱biya fìko̱‑ná.
Ijyeé tjíjin‑ná nga jñà ra i̱xti‑la̱ Nainá ma, mì tsa ti̱ ya̱ tjítsa̱jin‑ni jé, nga̱ jé Jesús ra Iꞌndí‑la̱ Nainá ma, tjíkinda̱‑la̱, ko̱ jè xi̱ta̱‑ni̱í, mì kì ti̱ mé ma ꞌcho síko̱‑ni.
Ijyeé ꞌya‑ná nga i̱xti‑la̱ Nainá ꞌmí‑ná ra jién; tanga jñà xi̱ta̱ ra mì kì makjiín‑la̱ a̱ꞌta ꞌtse̱ Cristo ra tjín nga tjíjtsa i̱sàꞌnde, jè xi̱ta̱‑ni̱í tíbatéxoma‑la̱.
Ti̱ꞌkoa̱á ꞌya‑ná nga kií xá ꞌji‑ni jè Iꞌndí‑la̱ Nainá i̱ a̱ꞌta nangi nga jè nda isìchi̱ya‑ná mé‑ni nga ma ꞌyaxkeén ra ngi jè saba kjón‑ni Nainá. Ko̱ ya̱á titsa̱jnake̱é jè ra ngi jè saba Nainá tà nga̱tjì‑la̱ nga ya̱ titsa̱jnake̱é Jesucristo ra Iꞌndí‑la̱ ma, ra ti̱jé saba‑ni Nainá ko̱ ra ma‑la̱ tsjá‑ná kjo̱binachon ra mì feheꞌta ni̱ta kjiá‑nioo̱.
Jiòn ra ndí i̱xti xin‑no, kì jñá mangítji̱ngi‑la jñà nainá ra bexkón xi̱ta̱ ra mì tsa kixi̱‑ni kjoa̱ nga Nainá.
Ji̱ ndí chjo̱ón ra xá jahíjin‑li Nainá, ko̱ jñà i̱xti‑li, tíbindá‑la xa̱jo̱n ra̱kìi̱ ꞌa̱n ra xi̱ta̱ jchínga ꞌmì‑na ya̱ i̱ngo̱. Ra ngi ko̱ó inìma̱‑na̱ tsjake̱‑no, mì tsa ta ꞌa̱n jiàa̱n ra tsjake̱‑no, ti̱ꞌkoa̱á tsjakeé‑no ngaꞌtsì jñà ra ijye be kóꞌsín tjín kjo̱hixi̱.
Kií ko̱ꞌsín tsjake̱‑najiòn, ta nga̱tjì‑la̱ nga̱ ijyeé nda tjíjin ya̱ inìma̱‑ná jè ra ngi kjoa̱kixi̱, ko̱ ya̱á kíjnajin kiꞌta skanda ta mé ni̱chjin‑ni.
Nainá ra Na̱ꞌìn ꞌmì‑lá ko̱ jè Jesucristo ra tíjna ítjòn‑ná ra Iꞌndí‑la̱ Nainá ma, katatsjá‑no kjo̱nda, katahi̱ma̱ke‑no, ꞌnchán katasíkíjna ya̱ a̱jin inìma̱‑no, ra ngi ko̱ kjo̱hixi̱‑la̱ ko̱ kjo̱tsjacha‑la̱.
Taxki̱ tsja kiꞌse‑na ꞌkia̱ nga kíjtsexkon iꞌka jñà i̱xti‑li, nga̱ ꞌkoa̱á ꞌsín i̱nchisíjchá ijo‑la̱ koni ꞌsín nga tjín kjoa̱kixi̱ ꞌtse̱ Nainá, koni ꞌsín nga ijye tsatéxoma‑ná jè Nainá ra Na̱ꞌìn ꞌmì‑lá.
ꞌKoa̱á ꞌsín tíbitsáꞌba‑no ꞌndi̱ ꞌndi̱ jiòn ndí ꞌndsé ra ꞌñó matsjake̱‑no, nga machjeén‑ní nga ꞌñó tsjacha ꞌsie̱én xàngie̱é nga jngó jngó‑ná. Nga̱ mì tsa kjo̱téxoma xi̱tse̱‑jìn ra tíbindá‑najiòn, ti̱jé‑ni jè kjo̱téxoma ra itjábé‑ná skanda ti̱ꞌsa̱ tjàꞌtsin‑la̱ kjoa̱.
Ki̱í ꞌsín tjín ra a̱ꞌta ꞌtse̱ kjo̱tsjacha, jé‑ní nga ꞌkoa̱á ꞌsín si̱hitjasén koni ꞌsín tjín kjòn kjo̱téxoma‑la̱ Nainá, ijyeé inaꞌyé nga ti̱ꞌsa̱ ꞌñó kjotseé kóꞌsín tíchja̱ kjo̱téxoma. Nga ꞌñó machjeén nga tsjacha ꞌsie̱én xàngie̱é nga jngó jngó‑ná.
Nga̱ kjín ma‑ni xi̱ta̱ ra tjímasòn nga tíjngo i̱sàꞌnde ra i̱nchikònda̱cha̱‑la̱ xi̱ta̱, nga tsò: “Mì tsa ꞌén kixi̱‑jìn nga ko̱ꞌsín kitsin Jesucristo nga xi̱ta̱ kjomà koni ra jién.” Jè xi̱ta̱ ra ko̱ꞌsín tsò, ta tíkonda̱cha̱‑ní, ko̱ jé‑ní jè ra tíjna ítjòn nga kondra̱ fì‑la̱ Cristo.
Nda ti̱kinda̱a ijo‑no, mé‑ni nga mì kì si̱jchija‑no jè kjo̱tjò ra tjábé‑no a̱ꞌta ꞌtse̱ xá ra i̱nchiꞌnià. Nga̱ machjeén‑ní nga katatjábé ijye‑no jè chjí‑la̱ xá ra i̱nchiꞌnià.
Ngaꞌtsì xi̱ta̱ ra batonè‑la̱ koni ꞌsín tjín ꞌén ra tsakón‑ya jè Cristo nga xìn ndi̱yá kjábé, mì tsa Nainá tíjnako̱; tanga jè ra kixi̱ tíjna nga ko̱ꞌsín tíꞌsín koni ꞌsín tsakón‑ya Cristo, ya̱á tíjnako̱ Nainá ra Na̱ꞌìn ꞌmì‑lá ko̱ jè ra Iꞌndí‑la̱ ma.
Tsa ꞌkia̱ jngo xi̱ta̱ ki̱jchòjkon‑no ra mejèn‑la̱ nga ꞌén‑la̱ Nainá ꞌke̱èna̱jmí‑no, tanga tsa mì ko̱ꞌsín bakón‑ya koni ꞌsín tsò ꞌén ra ꞌtse̱ Cristo, kì niꞌya‑no nìkjahaꞌsen ko̱ kì ꞌmì‑la: “Ti̱jni.”
Nga̱ jè ra tsjáꞌnde‑la̱ nga si̱ìkjahaꞌsen ya̱ niꞌya‑la̱, ti̱ꞌkoa̱á ya̱á tísíngásòn‑ko̱ kjo̱bítsjen‑la̱ ko̱ jñà xi̱ta̱ ra ta kjoa̱ndiso tíbakón‑ya.
Tjín jchán‑isa mé ꞌén ra mejèn‑na nga ko̱xín‑najiòn, tanga majìn‑na nga tà xa̱jo̱n kiꞌtá‑no. Jè ra mejèn‑na nga íjkon xátí‑no. ꞌKia̱á isa̱ nda jchi̱bé mé‑ni nga ngásòn ngáya kataꞌse‑la̱ kjo̱tsja inìma̱‑ná ngaꞌtsí‑ná.
Jñà i̱xti‑la̱ chjo̱ón tichji ra ti̱ꞌkoa̱ xá jahíjin‑ni Nainá i̱nchisíkasén‑li ꞌén nga síkjáya‑li. Ko̱ꞌsín katama.
Ji̱ ndí ꞌndsé ra ꞌmì‑li Gayo ra ꞌñó nda chibé ko̱ ra ngi ko̱ inìma̱‑na̱ nga tsjake̱‑la, tíbindá‑la jè xa̱jo̱n ra̱kìi̱ ꞌa̱n ra xi̱ta̱ jchínga ꞌmì‑na ya̱ i̱ngo̱.
Ji̱ ndí ꞌndsé, ꞌkoa̱á ꞌsín tísíjé‑la̱ ꞌa̱n Nainá, nga nda katabitjo ijye ta mé ra ꞌsi̱in ji̱, koni ꞌsín nda tímahachikonꞌtin inìma̱‑li ra a̱ꞌta ꞌtse̱ Nainá, ꞌkoa̱á ti̱ꞌsín nda katijna jè ijo‑li nga ni̱mé ꞌchin kataꞌse‑la̱.
Taxki̱ ꞌñó kjotsja‑na ꞌkia̱ nga ꞌji iꞌka ꞌndsé ra tsiꞌkéna̱jmí‑na nga ꞌkoa̱á ꞌsín tjiníjchí ijo‑li koni ꞌsín tjín kjoa̱kixi̱ a̱ꞌta ꞌtse̱ Cristo.
Tsìn jngo‑isa kjoa̱ ra ko̱ꞌsín ꞌñó tsja ꞌbé‑la̱ inìma̱‑na̱, ta jé‑ní ꞌkia̱ nga ꞌnchree̱ nga jñà ra i̱xti‑na̱ xin‑la̱ nga ꞌkoa̱á ꞌsín i̱nchisíjchá ijo‑la̱ koni ꞌsín tjín ra kjo̱hixi̱.
Ngaji̱ ndí ꞌndsé ra ꞌñó tsjake̱‑la, ꞌñó kixi̱ tjiníjchí ijo‑li, ꞌkia̱ nga ko̱ꞌsín nda tjinisin‑la̱ ya̱ niꞌya‑li jñà xi̱ta̱ xàngie̱é ra bijchójkon‑li ra ti̱ꞌkoa̱ ꞌén‑la̱ Nainá makjiín‑la̱; ko̱ isa̱á ta nda tjín‑isa ꞌkia̱ nga ti̱ꞌkoa̱ nda tjinisin‑la̱ jñà xi̱ta̱ xàngie̱é ra xìn i̱ꞌnde ꞌfiì‑ni.
Jñà xi̱ta̱ xàngie̱é, ꞌkoa̱á ꞌsín tsiꞌkéna̱jmí kixi̱ ya̱ ngixko̱n xi̱ta̱ na̱xi̱ndá‑la̱ Cristo, nga ngaji̱ ꞌñó tsjachi ngaꞌtsì xi̱ta̱ xàngie̱é kìi̱. Ko̱ꞌsín nda ti̱si̱ko̱ isi ꞌkia̱ nga kijchòjkon‑li; ꞌti̱‑la̱ ta mé ra machjeén‑la̱ ꞌkia̱ nga tjímaya ya̱ ndi̱yáa̱. Ko̱ꞌsín ti̱ki̱i koni ꞌsín nga sasén‑la̱ Nainá.
Nga̱ a̱ꞌta ꞌtse̱ Cristo‑ní nga ko̱ꞌsín ijye tsikínè‑la̱ ijo‑la̱ jñà xi̱ta̱ xàngie̱é kìi̱, nga ko̱ꞌsín i̱nchisíxá‑la̱ Jesucristo, ko̱ majìn‑la̱ nga jñà ska̱ábé tsajmì ra tsjá‑la̱ xi̱ta̱ ra mì tsa a̱ꞌta ꞌtse̱ Cristo makjiín‑la̱.
Kií machjeén‑ni nga jién bako̱‑ná nga ki̱si̱ke̱é jñà xi̱ta̱ xàngie̱é kìi̱. Tsa ko̱ꞌsín ki̱si̱ke̱é, tsó‑ni kjoa̱ nga ngásón i̱nchinikaꞌbísén jè ꞌén kixi̱ ra nda tsò.
ꞌA̱n ijyeé ítsikindá jngo‑la̱ xa̱jo̱n nga ísikásén‑la̱ jñà xi̱ta̱ na̱xi̱ndá‑la̱ Cristo, tanga jè Diótrefes mì kì sasén‑la̱ koni ꞌsín nga tsiꞌkìn‑la̱ji̱n, nga̱ jè ra mejèn‑la̱ ra jè, nga ta jè ko̱tèxoma.
ꞌKia̱ nga kijchòo̱, ꞌkia̱á ko̱xín kixi̱‑la̱ a̱ꞌta ꞌtse̱ ngaꞌtsì kjoa̱ꞌcho ra tíꞌsín nga ꞌñó ꞌcho tsò ꞌén ndiso ra tíbánè‑naji̱n. Ko̱ mì tsa ta ya̱ majngo ikon, ti̱ꞌkoa̱á mì ma‑te‑la̱ nga sísin‑la̱ jñà xi̱ta̱ xàngie̱é ra bijchójkon ya̱ niꞌya‑la̱. Ko̱ jñà ꞌndsé ko̱ tichjeé ra mejèn‑la̱ nga si̱ìsin‑la̱ xi̱ta̱ xàngie̱é, jé batéchjà‑la̱, ko̱ ti̱ꞌkoa̱á bachrjekàjin‑ni ya̱ na̱xi̱ndá‑la̱ Cristo jñà ꞌndsé ko̱ tichjeé ra ko̱ꞌsín síhitjasòn kjo̱nda kìi̱.
Ra a̱ꞌta ꞌtse̱ Demetrio ngaꞌtsì‑ni xi̱ta̱ nga ko̱ꞌsín tsò nga ꞌñó nda tjín koni ꞌsín tíꞌsín ra jè, nga̱ skanda jè ra kjoa̱kixi̱ ꞌkoa̱á ꞌsín bakón nga jè Demetrio ndaá tjín koni ꞌsín nga tíꞌsín ra jè; ꞌkoa̱á ti̱ꞌsín bixó‑ji̱n nga ndaá tjín koni ꞌsín nga tíꞌsín, ko̱ ndaá ꞌya‑ti ra ji̱ nga ꞌén kixi̱‑ní koni ꞌsín nga bixó‑ji̱n.
Tjín‑isa mé ꞌén ra mejèn‑na nga ko̱xín‑la, tanga majìn‑na nga tà xa̱jo̱n sikásén‑la,
jé ra mejèn‑na nga íjkon xátí‑la, ꞌkia̱á isa̱ nda jchi̱bana̱jmié ꞌkia̱ nga kijchòjkon‑la.
Ko̱ꞌsín ꞌnchán katijna kiꞌta inìma̱‑li. Jñà xi̱ta̱ ra nda báko̱‑ná ra i̱ i̱ꞌnde‑la̱ tísíhixoꞌtà‑li. Ko̱ꞌtín‑la̱ jñà xi̱ta̱ ra nda báko̱‑ná ra ya̱ títsa̱jnako̱‑li, ko̱ꞌsín Nainá katasíchikonꞌtin nga jngó jngó‑ni ra jñà.
ꞌA̱n Judas ra chi̱ꞌnda‑la̱ Jesucristo ma, ko̱ nga ꞌndsèe̱ ma jè Jacobo, tíbindá‑no jè xa̱jo̱n ra̱kìi̱, jiòn ra ꞌñó tsjake̱‑no Nainá ra Na̱ꞌìn ꞌmì‑lá ra ti̱ꞌkoa̱ Jesucristo tjíkinda̱‑la̱ nga xá inakjoá‑no.
Tse kjo̱hi̱ma̱takòn ko̱ kjoa̱ꞌnchán ko̱ kjoa̱tsjacha katasakó-isa‑la̱ inìma̱‑no.
Jiòn ndí ꞌndsé ra ꞌñó matsjake̱‑no, ꞌñó kjotseé mejèn‑na nga kindá‑najiòn xa̱jo̱n, ra a̱ꞌta ꞌtse̱ kóꞌsín ngásòn isìko̱‑ná Nainá nga tsachrjekàjin‑ná kjo̱hiꞌin; tanga ꞌndi̱ ꞌndi̱, ꞌkoa̱á ꞌsín machi̱ya‑na nga machjeén‑ní nga ko̱ꞌsín ꞌsia̱an, nga tíbítsaꞌba‑najiòn nga ꞌñó ti̱xkan‑tjiò jè kjo̱téxoma ra ijye jngo kjá ko̱ꞌsín kiꞌtsì‑la̱ na̱xi̱ndá tsje‑la̱ Nainá nga ko̱ꞌsín ko̱kjiín‑la̱.
Nga̱ tjín iꞌka xi̱ta̱ ra ta kjoa̱chijé ꞌjahaꞌsen‑jin‑najiòn, ra xá ꞌkoa̱ ꞌsín tjínè‑la̱ skanda ti̱ꞌsa̱ kjotseé nga kjo̱hiꞌin ꞌki̱‑la̱, nga̱ ꞌkoa̱á ꞌsín tíchja̱ xa̱jo̱n ra a̱ꞌta ꞌtse̱ xi̱ta̱ kìi̱. Xi̱ta̱ kìi̱ mì kì bexkón Nainá; jè kjo̱nda ra tsjá kjo̱tjò Nainá, ta ꞌkoa̱á ꞌsín síchjeén koni ꞌsín tjín kjoa̱ꞌcho ra sasén‑la̱ ijo‑la̱; ko̱ bachrjengií jè Jesucristo ra tíjna ítjòn‑ná ra ta jè ta̱jngo batéxoma‑ná.
Tanga mején‑na nga síkítsjen‑yá‑najiòn, ni̱ꞌsín takó ijye ꞌya jiòn; nga jè Na̱ꞌín‑ná ꞌkia̱ nga ijye tsachrjekàjin ya̱ na̱xi̱ndá Egipto jñà xi̱ta̱ Israel, isikjehesòn ngaꞌtsì xi̱ta̱ ra mì kì kjokjiín‑la̱ ra a̱ꞌta ꞌtse̱.
Ko̱ machjeén‑ní nga katasijin‑te‑no koni ꞌsín nga kjomàꞌtin jñà ìkja̱li̱ ra mì kì ko̱ꞌsín nda tsikitsa̱jnajin xá ra jñà kjonga̱tsja, nga kitsjin-takón‑ní ya̱ i̱ꞌnde ñánda̱ tsako̱‑la̱; jè Nainá ya̱á tsikítsa̱jnaꞌya ya̱ nda̱yá jñò ya̱ ñánda̱ nga títsa̱jnaꞌñó skanda ꞌkia̱ nga ki̱jchò ni̱chjin‑la̱ kjo̱hiꞌin nga si̱ndajín‑la̱.
ꞌKoa̱á ti̱ꞌsín kjomàꞌtin jè na̱xi̱ndá Sodoma ko̱ jè na̱xi̱ndá Gomorra ko̱ jñà na̱xi̱ndá ra ya̱ tjítsa̱jnaꞌta chraña‑la̱, nga ya̱á jahíjin ijo‑la̱ kjoa̱chijngi ko̱ ngaꞌtsì kjoa̱ꞌcho ra mì ya̱ chi̱ba̱‑la̱. ꞌKoa̱á ma‑ni nga ta tse kjo̱hiꞌin kiꞌtsì‑la̱ nga ngi jé niꞌí ra ni̱kjiá fiꞌtso ijyehesòn‑ni, ko̱ jngoó xkósòn tíjna‑ná ra jién.
Jñà xi̱ta̱ ndiso kìi̱, ꞌkoa̱á ti̱ꞌsín ꞌsín‑te, nga síhitjasòn‑la̱ tsa mé nijñá ra ꞌbì‑la̱, ꞌkoa̱á ti̱ꞌsín sítjé ijo‑la̱, bachrjengií kjo̱téxoma‑la̱ Nainá, ko̱ chja̱jnoó‑la̱ jñà ngaꞌñó ra mì kì tsijen‑ni.
Skanda jè ìkja̱li̱ ra ꞌmì Miguel ra jè tíjna ítjòn, mì kì tsa ꞌén ꞌnga kiìchja̱ko̱ jè xi̱ta̱‑ni̱í ꞌkia̱ iskajàn‑ya‑ni jè ijo‑la̱ Moisés; mì mé kjo̱hiꞌin tsakánè‑la̱; ta maá kitsò‑la̱: “Jè Nainá katatsjá‑li kjo̱hiꞌin.”
Tanga jñà xi̱ta̱ kìi̱, taxki̱ chja̱jnoó‑la̱ kjoa̱ ra skanda mí nda be‑ni kóꞌsín tjín kjòn‑ni; ko̱ jñà kjoa̱ ra machi̱ya i̱tsé‑la̱, ꞌkoa̱á ꞌsín síchjeén koni jñà cho̱ ra jngó kjá mì kì machi̱ya‑la̱, ra ti̱jñà tsjá‑la̱ kjo̱hiꞌin ijo‑la̱.
¡I̱ma̱‑ró‑ni jñà xi̱ta̱ kìi̱! Nga̱ jè i̱nchifìtji̱ngi koni ꞌsín kiꞌsìn jè Caín. Ko̱ ta nga̱tjì‑la̱ nga to̱n mejèn‑la̱ si̱ìkijne, ya̱á i̱nchikajin jñà kjoa̱ꞌcho ra kiꞌsìn jè Balaam; ꞌkoa̱á ꞌsín i̱nchichija koni ꞌsín kjomà jè ra tsiꞌkìn Coré nga kondra̱ kijì‑la̱ Nainá.
Jñà xi̱ta̱ kìi̱, jión ꞌcho síkatsíjen‑najiòn ꞌkia̱ nga ya̱ ta̱ña bakjèn‑ko̱‑najiòn, ya̱ ñánda̱ nga maxkóya; nda mí tsa masobà‑la̱ xi̱ta̱ kìi̱ ꞌkia̱ nga ya̱ síngásòn‑ko̱‑no; ꞌsín ta kóꞌsín matsja‑la̱; mì tsa bexkón ꞌsí ra bíjna‑la̱ Na̱ꞌín‑ná. Ta kjo̱nda ꞌtse̱é ra bátsji jñà xi̱ta̱ kìi̱. ꞌKoa̱á ꞌsín jngoya‑la̱ koni jngo ifi ra mì tsa jtsí síꞌka‑ni, ra jndíi̱ ra ján fìko̱ tjo̱; ko̱ koni jñà yá ra ni̱mé to bajà‑la̱ ko̱ nga tjon xka̱‑la̱ ra jò ꞌka̱ ijye miꞌken nga jngó kjá ngi tjánè ko̱ kja̱ma̱‑la̱.
Jñà xi̱ta̱ kìi̱, ꞌkoa̱á ꞌsín ngoya‑te‑la̱ koni jñà xó‑la̱ ndáchikon ra ꞌñó kjiꞌnga, ra ya̱á bitjongi tsje kótjín kjoa̱ꞌcho ra ꞌsín nga ꞌya‑la̱ kjo̱sabà‑la̱; ko̱ ꞌkoa̱á ꞌsín ngoya‑la̱ koni nitse ra mì tsa ta jngo i̱ꞌnde títsa̱jna, ra ko̱ꞌsín ijye tjínè‑la̱ nga ya̱ kítsa̱jnajin skanda ta mé ni̱chjin‑ni ya̱ i̱ꞌnde ñánda̱ nga ꞌñó jñò chon.
Jè xi̱ta̱ ra tsiꞌkìn Enoc jè ra ijchò ito‑ni tje̱‑la̱ ra ya̱ inchrabàꞌta‑ni ꞌtse̱ Adán, ꞌkoa̱á ꞌsín kiìchja̱ ra a̱ꞌta ꞌtse̱ xi̱ta̱ kìi̱ nga kitsò: “Chítsijen‑la Na̱ꞌín‑ná, taxki̱ kjín jmi ma‑ni ìkja̱li̱‑la̱ ra tji̱ko̱ nga nchrabá,
nga ki̱ìndajín‑la̱ ngaꞌtsì jñà xi̱ta̱ mé‑ni nga tsjá‑la̱ kjo̱hiꞌin koni ꞌsín tjín jñà kjoa̱ꞌcho ra kiꞌsìn nga mì kì kijtsexkón jè Nainá, koni ꞌsín tsò jñà ꞌén táhijín ra kiìchja̱jno‑la̱ Nainá jñà xi̱ta̱ jé ra mì kì sísin Nainá.”
Jñà xi̱ta̱ kìi̱, ta kjiꞌtá ni̱chjin nga i̱nchifajé ko̱ nga i̱nchichja̱jno, ko̱ ta jñá mejèn‑la̱ nga sa̱kò‑la̱ mé ra sasén‑la̱ ra jñà. Ngi ta jñá síchjeén ꞌén ra nda síkítsa̱hijyo‑ni ijo‑la̱; ko̱ ꞌén sin, ꞌén nda chja̱, tanga ta kjo̱nda ꞌtse̱é bátsji ꞌkia̱ nga ko̱ꞌsín ꞌsín.
Tanga jiòn ndí ꞌndsé ra ꞌñó matsjake̱‑no, nda ti̱kítsjen koni ꞌsín tsò ꞌén ra ijye ko̱ꞌsín tsikíjna chi̱ya‑no jñà xi̱ta̱ ra tsikíxáya‑la̱ Jesucristo ra tíjna ítjòn‑ná,
nga kitsò‑no: “ꞌKia̱ nga ijye mejèn feheꞌta jñà ni̱chjin, ꞌse̱é xi̱ta̱ ra tà si̱itsjaꞌtin‑no ko̱ ta ki̱jno̱keé ra kjoa̱kixi̱, ra ta ꞌkoa̱á ꞌsín si̱ìjchá ijo‑la̱ koni ꞌsín tjín kjoa̱ꞌcho ra sasén‑la̱ nga mì kì tsa Nainá sísin.”
Jñà xi̱ta̱ kìi̱, ta xi̱ta̱á síjòya. Ngi ta kjoa̱ i̱sàꞌndeé tjíya sko̱, nga tsìn‑la̱ Inìma̱ Tsje‑la̱ Nainá.
Tanga jiòn ndí ꞌndsé ra ꞌñó matsjake̱‑no, ꞌñó kixi̱ ti̱nchako̱o jè kjoa̱tsje‑la̱ Nainá ra makjiín‑no. Jè sabà Inìma̱ Tsje‑la̱ Nainá katasíchi̱ya‑no kóꞌsín nga kítsaꞌba.
Ya̱ ti̱tsa̱jna jiòn kiꞌta kjoa̱tsjacha‑la̱ Nainá. Jchíña‑la kjoa̱hi̱ma̱takòn‑la̱ Jesucristo ra tíjna ítjòn‑ná, skanda nga tsjá‑no kjo̱binachon ra mì feheꞌta.
Jcha̱hi̱ma̱takòn jñà xi̱ta̱ ra jò tjín‑la̱ ikon.
Ko̱ ti̱ꞌndi̱ ti̱náchrjekàjiòn iꞌka niꞌí. Ko̱ jcha̱hi̱ma̱takòn xi̱ta̱ ra iꞌka, tanga ti̱kinda̱a ijo‑no ra a̱ꞌta ꞌtse̱ jé ra tjín‑la̱; skanda machjeén‑ní nga ti̱náchrjengio kjoa̱ꞌcho ra ꞌsín koni tsa nikje tjé.
Jè Nainá ra ma‑la̱ síkinda̱‑no nga mì kì tsjáꞌnde nga ska̱jen‑ngio, ra ma‑la̱ ko̱ꞌsín tsje ki̱jchòko̱‑no ya̱ i̱ꞌnde‑la̱ ya̱ ñánda̱ nga ꞌñó jeya chon nga ꞌñó tjín kjo̱tsja;
ko̱ jè Nainá ra ta jè ta̱jngo‑ni ra ma‑la̱ bachrjekàjin‑ná kjo̱hiꞌin ra a̱ꞌta ꞌtse̱ Jesucristo ra tíjna ítjòn‑ná, ko̱ꞌsín jeya ko̱ ꞌnga katijna; katatéxoma, ti̱ꞌkoa̱ kataꞌse‑la̱ ngaꞌñó skanda ti̱ꞌsa̱‑ni kjotseé, ko̱ ꞌndi̱‑ni̱, ko̱ skanda ta mé ni̱chjin‑ni. Ko̱ꞌsín katama.
Ko̱ jè Juan tíchja̱ kixi̱‑ní [ꞌkia̱ nga tsikíꞌta xa̱jo̱n] ngaꞌtsì kjoa̱ ra kijtse ko̱ ra kiíꞌnchré koni ꞌsín nga jè Jesucristo kiìchja̱ kixi̱‑la̱ jñà ꞌén ra kitsjà‑la̱ Nainá.
Mé ta̱ nda‑la̱ jè xi̱ta̱ ra kotáꞌyá ko̱ jñà xi̱ta̱ ra ꞌnchré jñà ꞌén‑la̱ Nainá ra tjíꞌta xa̱jo̱n ra̱kìi̱, kjoa̱ ra ꞌsa̱ ko̱ka̱ma; ti̱ꞌkoa̱á mé ta̱ nda‑la̱ jñà xi̱ta̱ ra síhitjasòn koni ꞌsín nga tíchja̱ jñà ꞌén ra ya̱ tjíꞌta, nga̱ jè ni̱chjin ra̱kìi̱, ijyeé tímachraña.
ꞌA̱n ra ꞌmì‑na Juan, ꞌa̱án tíbindá‑no xa̱jo̱n jiòn ra na̱xi̱ndá‑la̱ Cristo ꞌmì‑no ra ito i̱ꞌnde titsa̱jna ya̱ nangi ra chja̱‑ni Asia. Jè katatsjá‑no kjo̱nda ko̱ kjo̱ꞌnchán jè Nainá ra tíjna skanda ni̱chjin ꞌndi̱, ko̱ jè ra tíjna‑ni skanda kjoꞌtsia̱, ko̱ jè ra ꞌsa̱ kjꞌi̱í india‑ni, ko̱ jñà Inìma̱ Tsje ra ito ma‑ni ra títsa̱jna ya̱ ngixko̱n jè ra tíjnasòn íxile̱ nga tíbatéxoma,
ko̱ jè Jesucristo jè ra ngi ꞌén kixi̱ tsjá, jè iꞌndí‑tjòn ra jaáya‑ila̱ ya̱ a̱jin‑la̱ miꞌken, ko̱ jè ra batéxoma‑la̱ jñà xi̱ta̱ ra tjíhijyo ítjòn i̱ a̱ꞌta nangi. Jè Cristo ra tsjake‑ná, ra ngi ko̱ó jní‑la̱ ra ixaájten isìtsje‑ni jñà jé‑ná.
Xi̱ta̱xá ítjòn ko̱ na̱ꞌmì kiꞌsín‑ná nga ya̱ si̱xáꞌta‑lá Nainá ra Na̱ꞌìn‑la̱ ma. Jeya katijna kiꞌta ra jè, ko̱ jè katabatéxoma kiꞌta skanda ta kjiá‑nioo̱ ko̱ skanda ta mé ni̱chjin‑nioo̱. Ko̱ꞌsín katama.
¡Chítsijen‑la jè Cristo, ijyeé nchrabá ya̱ a̱jin ifi! Ngaꞌtsì xi̱ta̱ ske̱é‑ni xko̱n. Ko̱ jñà xi̱ta̱ ra isìꞌken ti̱ꞌkoa̱á ske̱‑ní. Ngaꞌtsì xi̱ta̱ na̱xi̱ndá ra tjín i̱ a̱ꞌta nangi ꞌñó ski̱ndaya ꞌkia̱ nga ske̱. Jon, ꞌkoa̱á ꞌsín ko̱ma.
“ꞌA̱án‑ná ra tíjna̱ ítjòn skanda kjoꞌtsia̱, ko̱ ꞌa̱án‑ná ra tíjna̱ skanda ꞌkia̱ nga kje̱heꞌtà ni̱chjin, ꞌkoa̱á ꞌsín xiaa̱n ꞌa̱n ra Nainá ꞌmì‑na ra tíjna̱ ítjòn‑no, ꞌa̱n ra tíjna̱ skanda ni̱chjin ꞌndi̱, ꞌa̱n ra tíjna̱‑na skanda kjoꞌtsia̱, ko̱ ꞌa̱n ra ꞌsa̱ kjíꞌi̱ india‑na, ra bato tse ngaꞌñó tjín‑na.”
ꞌA̱n ra ꞌmì‑na Juan, ra ꞌndsé chibé tísíngásòn‑ko̱‑najiòn ta nga̱tjì‑la̱ nga ngásòn ya̱ mahítji̱ngi‑lá jè Jesucristo; ꞌkoa̱á ma‑ni nga ngásòn i̱nchinìkjeén kjo̱hiꞌin, ko̱ ngásòn ya̱ nakjoá‑ná ñánda̱ nga Nainá tíbatéxoma ko̱ ngásòn i̱nchichíkjoa̱jin‑ná ngaꞌtsì kjoa̱. India ꞌkia̱ nga ya̱ tíjna̱ i̱ꞌnde ra kjijnajin‑ndá ra ꞌmì Patmos ta nga̱tjì‑la̱ ꞌén‑la̱ Nainá ko̱ tà nga̱tjì‑la̱ nga jè tsiꞌkènájmíya a̱ꞌta ꞌtse̱ Jesucristo.
Ya̱á tíjna̱ ꞌkia̱ nga jè ni̱chjin‑la̱ Na̱ꞌín‑ná ko̱ jè ngaꞌñó ꞌtse̱ Inìma̱ Tsje‑la̱ Nainá ꞌjiìkànè‑na; ko̱ ya̱ a̱jto̱n íꞌndsian kíꞌnchré jngo‑la̱ ꞌén ra ꞌñó kiìchja̱ koni tsa jngo jta̱‑la̱ chrjoo̱ ra ꞌñó jane,
nga kitsò:
―ꞌA̱án‑ná ra tíjna̱ ítjòn skanda kjoꞌtsia̱, ko̱ ꞌa̱án‑ná ra tíjna̱ skanda ꞌkia̱ nga kje̱heꞌtà ni̱chjin. Jngo xa̱jo̱n tindaꞌtí jè kjoa̱ ra tjìꞌyi, a̱kjòn ti̱kasén‑la̱ jñà na̱xi̱ndá‑na̱ ra ito i̱ꞌnde títsa̱jna ya̱ nangi ra chja̱‑ni Asia, jñà na̱xi̱ndá ra ꞌmì Éfeso, Esmirna, Pérgamo, Tiatira, Sardis, Filadelfia ko̱ Laodicea.
Ko̱ ísikáfa‑náa̱ nga mejèn‑na skee̱ yá‑ní ra tíchja̱‑na. Ito ki̱cha̱ candelero kíjtsee̱ ra ngi ki̱cha̱ sinè ra ya̱ tìya sera̱.
Ya̱ nga masen‑la̱ ñánda̱ nga i̱jncha jñà ki̱cha̱ candelero ra ito ma‑nioo̱, ya̱á síjna ra ko̱ꞌsín ꞌki koni iꞌndí‑la̱ xi̱ta̱. Jngo nikje ndajò kjiya ra bijchó skanda a̱tjòn ndsa̱ko̱. Ko̱ tjíkjá jngo xìncho̱ ra ngi ki̱cha̱ sinè ra tjíté ya̱ a̱sòn inìma̱‑la̱.
Jñà tsja̱‑sko̱, ꞌkoa̱á ꞌsín ꞌñó chraba kjòn koni kjòn tsja̱‑la̱ forrè, ko̱ koni ꞌsín kjòn jñà ꞌnchán. Jñà xko̱n, ꞌkoa̱á ꞌsín tsijen koni tsa títì niꞌí.
Jñà ndsa̱ko̱, ꞌkoa̱á ꞌsín kjòn koni ki̱cha̱ sinè ra ꞌñó nda fate ꞌkia̱ nga ijye sijin niꞌí. Jè jta̱‑la̱ ꞌkoa̱á ꞌsín naꞌyá‑la̱ koni ꞌsín ma jngo xa̱ngá ñánda̱ nga ꞌñó jè nandá tíxaájten.
Ya̱ tsja nga kixi̱, ito nitse tjíya. Ya̱ tsaꞌba, jngo ki̱cha̱ ndajò bitjo ra i̱tsjí ꞌki ra ijò ngajò ꞌka̱. Ko̱ jè i̱sén‑la̱, ꞌkoa̱á ꞌsín ꞌki koni jè tsáꞌbí ꞌkia̱ nga ꞌñó tsje ma ndabá‑la̱.
ꞌKia̱ nga kíjtsee̱, ya̱á ískàtje̱n‑ngiaa̱ ndsa̱ko̱ koni tsa jngo miꞌken. Ko̱ ꞌkia̱á tsakásòn‑na jè tsja kixi̱, kitsò‑na:
―Kì tà chjàn skon‑jìn, ꞌa̱án‑ná ra tíjna̱ ítjòn skanda kjoꞌtsia̱ ko̱ ꞌa̱án‑ná ra tíjna̱ skanda ꞌkia̱ nga kje̱heꞌtà ni̱chjin;
ko̱ ꞌa̱án‑ná ra tíjna̱kon; ꞌkeén‑náa̱, tanga ꞌndi̱ ꞌndi̱ tíjna̱kon‑ná skanda ta kjiá‑nioo̱ ko̱ skanda ta mé ni̱chjin‑nioo̱. ꞌA̱án tsáꞌya̱ jè yabi̱ ꞌtse̱ kjo̱biya ya̱ i̱ꞌnde‑la̱ miꞌken. [Tjíꞌndeé‑na nga ꞌa̱n ma skíꞌxa̱ i̱ꞌnde‑la̱ miꞌken nga sikjaáya‑ila̱ ti̱ꞌkoa̱á tjíꞌnde‑na nga kichjàa̱ jè xo̱tjo̱ba̱‑la̱.]
Tindaꞌtí xa̱jo̱n jñà kjoa̱ ra ijye kàꞌyi ko̱ kjoa̱ ra tíma ꞌndi̱ ꞌndi̱ ko̱ jñà kjoa̱ ra ꞌsa̱ ko̱ka̱ma.
Ki̱í ꞌsín tíchja̱‑ni kjoa̱ꞌma ꞌtse̱ nitse ra ito ma‑ni ra kàꞌyi ko̱ jñà candelero ra ito ma‑ni ra ngi ki̱cha̱ sinè. Jñà nitse ra ito ma‑nioo̱, jñá ìkja̱li̱ ꞌtse̱ na̱xi̱ndá‑na̱ ra ito i̱ꞌnde tjítsa̱jna. Ko̱ jñà candelero ra ito ma‑ni, jñá‑ní na̱xi̱ndá‑na̱ ra ito i̱ꞌnde tjítsa̱jna.
’Tinda‑la̱ xa̱jo̱n jè ìkja̱li̱ ꞌtse̱ na̱xi̱ndá‑na̱ ra tíjna ya̱ ján Éfeso: “Ki̱í ꞌsín tíchja̱ jè ra ito nitse tjíya ya̱ tsja nga kixi̱, jè ra ya̱ tsáꞌbajin masen‑la̱ jñà ki̱cha̱ sinè ra ito ma‑nioo̱ ra ma sincháya sera̱, nga tsò:
Be‑ná jñà kjoa̱ ra i̱nchiꞌnià, nga ꞌñó i̱nchiníxá ko̱ nga mì kì tsa i̱nchimiꞌòn‑no. Ti̱ꞌkoa̱á beé‑te nga mì kì sasén‑no kjoa̱ꞌcho ra ꞌsín xi̱ta̱. Ko̱ beé‑te nga ijye ichjìꞌta jñà xi̱ta̱ ra ko̱ꞌsín tsò‑la̱ ijo‑la̱ nga Nainá tsikíxáya‑la̱, tanga mì tsa kixi̱‑ni kjoa̱, nga̱ ijyeé kijcha jiòn nga ta xi̱ta̱ ndiso‑ní.
Tíchíkjoa̱ko̱ó‑no ni̱ꞌsín tse kjo̱hiꞌin i̱nchinikjioón ta nga̱tjì tsa̱ꞌa̱n; kjè tsa mìꞌon‑no.
Tanga tjín kjoa̱ ra ꞌcho tjín i̱nchiꞌnià ra mì kì sasén‑na. Mì kì ti̱ ko̱ꞌsín tjín‑no kjo̱tsjacha koni ꞌsín nga ti̱ꞌsa̱ ítjòn.
Ti̱kítsjen kóꞌsín nga kiꞌnià ꞌkia̱ nga ti̱ꞌsa̱ ítjòn ꞌkia̱ nga ti̱kje kjoa̱ kajion. Ti̱kájno jé‑no. Ko̱ꞌsín ꞌtia̱àn india‑no koni ꞌsín nga kiꞌnià nga ti̱ꞌsa̱ ítjòn. Tsa mì ko̱ꞌsín ꞌsia̱an, kjín‑na ñánda̱ nga titsa̱jna jiòn ko̱ kjo̱híxìn‑náa̱ jè candelero‑no ra títì mé‑ni mì ti̱ tsja ya̱ ki̱ti̱‑ni ya̱ a̱jin na̱xi̱ndá‑na̱ ra iꞌka.
Tanga tjín kjoa̱ ra nda ꞌnià, nga jticha‑no jñà kjoa̱ ra ꞌsín jñà xi̱ta̱ nicolaítas, ko̱ ti̱ꞌkoa̱á jtike̱é‑te ra ꞌa̱n.
Nda katafìya‑no koni ꞌsín jè Inìma̱ Tsje‑la̱ Nainá tsò‑la̱ jñà na̱xi̱ndá‑na̱ ra ito i̱ꞌnde tjítsa̱jna. Jñà ra si̱ìkijne‑la̱ ngaꞌtsì kjoa̱ ra ko̱tojin, tsjaꞌndé‑la̱ nga ski̱ne̱ jñà to‑la̱ jè yá ra tsjá kjo̱binachon ra síjna ya̱ i̱ꞌnde‑la̱ Nainá ñánda̱ nga ꞌñó nda chon.”
’Tinda‑la̱ xa̱jo̱n jè ìkja̱li̱ ꞌtse̱ na̱xi̱ndá‑na̱ ra tíjna ya̱ ján Esmirna: “Ki̱í ꞌsín tíchja̱ jè ra tíjna ítjòn skanda kjoꞌtsia̱ ko̱ ra tíjna skanda nga kje̱heꞌtà ni̱chjin, jè ra ꞌken tanga jaáya india‑ila̱ ko̱ tíjnakon ꞌndi̱ ꞌndi̱; ki̱í ꞌsín tsò:
Kì tà chjàn skon jiòn, ni̱ꞌsín ta mé kjo̱hiꞌin ra ko̱tojiòn, nga̱ jè xi̱ta̱‑ni̱í nda̱yá si̱ìkjahaꞌsen iꞌka‑najiòn mé‑ni nga tjáꞌta‑no a̱ꞌta ꞌtse̱ kjoa̱ ra makjiín‑no, ko̱ te ni̱chjin si̱kjioón kjo̱hiꞌin. Tanga nda ꞌtia̱àn ra a̱ꞌta tsa̱ꞌa̱n skanda ꞌkia̱ nga ki̱yá jiòn, ko̱ ꞌa̱án singátsja‑no jè kjo̱binachon ra mì feheꞌta koni jngo corona.
Nda katafìya‑no koni ꞌsín jè Inìma̱ Tsje‑la̱ Nainá tsò‑la̱ jñà na̱xi̱ndá‑na̱ ra ito i̱ꞌnde tjítsa̱jna. Jñà ra si̱ìkijne‑la̱ ngaꞌtsì kjoa̱ ra ko̱tojin, ni̱mé kjo̱hiꞌin ko̱to a̱ꞌta ꞌtse̱ kjo̱biya ra ma‑ni jò ꞌka̱.”
’Tinda‑la̱ xa̱jo̱n jè ìkja̱li̱ ꞌtse̱ na̱xi̱ndá‑na̱ ra tíjna ya̱ ján Pérgamo: “Ki̱í ꞌsín tíchja̱ jè ra tjín‑la̱ ki̱cha̱ ndajò i̱tsjí ra ijò nga jò ꞌka̱ nga tsò:
ꞌA̱n be‑ná jè xá ra i̱nchiꞌnià; be‑ná ñánda̱ titsa̱jna; ya̱á titsa̱jna ya̱ ñánda̱ tíbatéxoma jè xi̱ta̱‑ni̱í, tanga be‑ná nga kixi̱í titsa̱jna jiòn nga mì kì tsa i̱nchinijchajin‑jiòn ra a̱ꞌta tsa̱ꞌa̱n; ti̱ꞌkoa̱ mì tsa i̱nchibìꞌma‑jiòn koni ꞌsín nga makjiín‑no a̱ꞌta tsa̱ꞌa̱n; ni̱ꞌsín ꞌkia̱ nga ꞌken jè Antipas, xi̱ta̱ ra tsiꞌkéna̱jmí kixi̱ a̱ꞌta tsa̱ꞌa̱n, nga̱ ya̱á ꞌken‑jin‑no ya̱ ñánda̱ tíjna jè xi̱ta̱‑ni̱í.
Tanga tjín iꞌka kjoa̱ ra ꞌcho tjín i̱nchiꞌnià jiòn ra mì sasén‑na, nga ya̱á títsa̱jnajin‑no xi̱ta̱ ra makjiín‑la̱ koni ꞌsín tsakón‑ya jè Balaam kjotseé nga tsincháꞌa xi̱ta̱ ra tsiꞌkìn Balac nga mejèn‑la̱ nga jñà xi̱ta̱ Israel kátátsji‑jé nga katakjine tsajmì ra xkósòn isinchaꞌtá‑la̱ ti̱ꞌkoa̱ kataꞌsín ra kjoa̱chijngi.
Ti̱ꞌkoa̱á títsa̱jiín iꞌka‑no xi̱ta̱ ra makjiín‑la̱ koni ꞌsín bakón‑ya jñà xi̱ta̱ nicolaítas; jñà xi̱ta̱ kìi̱ jtike̱‑ná ra ꞌa̱n.
ꞌKoa̱á ma‑ni ti̱kájno jé‑no ko̱ kì ti̱ tsja jé bátsji‑no; tsa mì kì ko̱ꞌsín ꞌsia̱an, ndi̱to̱ón kjiáa̱n ñánda̱ nga titsa̱jna jiòn nga ska̱jàn‑ko̱ jñà xi̱ta̱ kìi̱, ko̱ jè sichjée̱n jè ki̱cha̱ ndajò ra i̱tsjí ꞌki ra ya̱ bitjo‑ni ndsa̱ꞌbaa̱.
Nda katafìya‑no koni ꞌsín jè Inìma̱ Tsje‑la̱ Nainá tsò‑la̱ jñà na̱xi̱ndá‑na̱ ra ito i̱ꞌnde tjítsa̱jna. Jñà ra si̱ìkijne‑la̱ ngaꞌtsì kjoa̱ ra ko̱tojin, ꞌa̱án tsja‑la̱ tsajmì ra ski̱ne̱ ra ꞌmì maná ra ꞌa̱n tíjnaꞌma‑na; ti̱ꞌkoa̱á jngo na̱jo̱ i̱tsé ra chraba ꞌki tsja‑la̱ ra ya̱ tjíꞌta jngo ꞌí xi̱tse̱ ra ni̱yá bexkon; ta jé ske̱ jè ra tjábé‑la̱.”
’Tinda‑la̱ xa̱jo̱n jè ìkja̱li̱ ꞌtse̱ na̱xi̱ndá‑na̱ ra tíjna ya̱ ján Tiatira: “Ki̱í ꞌsín tíchja̱ jè Iꞌndí‑la̱ Nainá ra ko̱kjòn xko̱n koni tsa títì niꞌí ko̱ ra ko̱ꞌsín kjòn jñà ndsa̱ko̱ koni ki̱cha̱ sinè ra ꞌmì bronce ra ꞌñó nda kjochrjaꞌi; ki̱í ꞌsín tsò:
ꞌA̱n be‑ná jè xá ra i̱nchiꞌnià jiòn ko̱ be‑ná jè kjo̱tsjacha ra tjín‑no ko̱ kóꞌsín nga makjiín‑no ko̱ kóꞌsín i̱nchiníxá ko̱ nga i̱nchichíkjoa̱ko̱‑no; be‑ná nga jè ni̱chjin ꞌndi̱ ꞌndi̱, isa̱á nda i̱nchiníxá mì ꞌkoa̱‑ni koni nga ꞌsa̱ ítjòn.
Tanga tjín iꞌka kjoa̱ ra ꞌcho tjín i̱nchiꞌnià jiòn ra mì kì sasén‑na, nga biꞌnde‑la jiòn jè chjo̱ón ra ꞌmì Jezabel ra ko̱ꞌsín tsò‑la̱ ijo‑la̱ nga maá‑la̱ ꞌbéna̱jmíya mé kjoa̱ ra ꞌsa̱ ko̱ka̱ma, nga konda̱cha̱‑la̱ ko̱ bakón‑ya‑la̱ xi̱ta̱ chi̱ꞌnda‑na̱ mé‑ni nga kjoa̱chijngi kataꞌsín‑ni ti̱ꞌkoa̱ nga katakjine tsajmì ra xkósòn sincháꞌta‑la̱.
ꞌA̱n títsja-isa‑la̱ ni̱chjin nga katasíkájno jé‑la̱ nga kì ti̱ tsja jé bátsji‑ni, tanga majìn‑la̱ tsjin kjoa̱chijngi ra ꞌsín.
Tanga ꞌa̱án tsja jngo‑la̱ ꞌchin ra ꞌñó tse kjo̱hiꞌin si̱ìkjiín ko̱ jñà xi̱ta̱ ra ya̱ ta̱ña síngásòn‑ko̱ kjoa̱chijngi, tsa mì kì si̱íkájno jé‑la̱ nga mì ti̱ jé koa̱àtsji‑ni.
India kjón‑ní siꞌkée̱n jñà xi̱ta̱ ra ya̱ fìtji̱ngi‑la̱. Ko̱ ngaꞌtsì jñà xi̱ta̱ na̱xi̱ndá‑la̱ Cristo ske̱‑ní nga ꞌa̱án‑ná ra be kótsò jè kjo̱bítsjen‑la̱ xi̱ta̱ ko̱ kóꞌsín tjín a̱jin inìma̱‑la̱; jiòn, ra jngó jngó‑no, ꞌkoa̱á ꞌsín tsja‑no kjo̱hiꞌin koni ꞌsín tjín kjoa̱ ra i̱nchiꞌnià.
Tanga jiòn ko̱ xi̱ta̱ ra iꞌka ra ya̱ títsa̱jna ya̱ Tiatira ra mì tsa ya̱ i̱nchichitáꞌyá kjo̱bítsjen ra mì nda tjín, ra ti̱ꞌkoa̱á kjè kì tsa ya̱ nda ꞌyaxkon jiòn jè ra ko̱tsò‑la̱ jñà xi̱ta̱ kìi̱: Kjo̱bítsjen ra tjíꞌma‑la̱ xi̱ta̱‑ni̱í. Jiòn, ꞌkoa̱á ꞌsín xin‑no: Mì tsa ti̱ mé kjoa̱ ra síjé‑isa‑no.
Koni ꞌsín ijye i̱nchiꞌnià, ko̱ꞌsín ꞌtia̱àn skanda ꞌkia̱ nga ꞌa̱n ra kjíꞌi̱ india‑na.
Jñà ra si̱ìkijne‑la̱ ngaꞌtsì kjoa̱ ra ko̱tojin ko̱ ra si̱hitjasòn xá‑na̱ koni ꞌsín mejèn‑na skanda ꞌkia̱ nga kje̱heꞌtà ni̱chjin, ꞌa̱án tsja‑la̱ xá nga jñà ko̱tèxoma‑la̱ na̱xi̱ndá ra tjín ya̱ i̱sàꞌnde.
Ngi ko̱ó kjo̱ꞌtse̱n‑la̱ ko̱ jngo ki̱cha̱ koa̱àya tsja nga ko̱tèxoma ko̱ ꞌkoa̱á ꞌsín si̱ìxkoa̱ya koni tsa ti̱jí niꞌnde. ꞌKoa̱á ti̱ꞌsín ꞌsi̱in koni ꞌsín kitsjà‑na kjo̱téxoma Na̱ꞌìn‑na̱.
Ko̱ tsjaá‑la̱ jè nitse‑xó ra tjo ꞌkia̱ nga ta̱jñò.
Nda katafìya‑no koni ꞌsín jè Inìma̱ Tsje‑la̱ Nainá tsò‑la̱ jñà na̱xi̱ndá‑na̱ ra ito i̱ꞌnde tjítsa̱jna.”
’Tinda‑la̱ xa̱jo̱n jè ìkja̱li̱ ꞌtse̱ na̱xi̱ndá‑na̱ ra tíjna ya̱ ján Sardis: “Ki̱í ꞌsín tíchja̱ jè ra ito Inìma̱ Tsje‑la̱ Nainá tjín‑la̱ ko̱ ra ito ma‑ni nitse‑la̱, nga tsò: ꞌA̱n be‑ná mé ra ꞌnià, ꞌkoa̱á ꞌsín ꞌyaxkon‑najiòn nga titsa̱jnakon‑no, tanga ra kixi̱‑ni kjoa̱, miꞌken‑ná jiòn.
Ti̱kjaáya‑la ijo‑no; ꞌti̱‑la ngaꞌñó jñà kjoa̱ ra ijye mejèn i̱nchichija; nga kjè kì bee̱ tsa ndaá i̱nchiꞌnià jiòn ya̱ ngixko̱n Nainá.
Ti̱kítsjen kjo̱bítsjen ra ijye itjábé‑no ko̱ ra ijye kinaꞌyá; ko̱ꞌsín ti̱hitjasòn; ko̱ ti̱kájno jé‑no nga kì ti̱ tsja jé fatsji‑no. Tsa mì kì si̱konda̱a ijo‑no, ta ndi̱to̱n kjón‑ní kjíhi̱ꞌka‑no koni ꞌsín ꞌfiì jngo xi̱ta̱ chijé, mì kì jcha̱a mé ni̱chjin nga kjíhi̱ꞌka‑no.
Tanga tjíhijyo chiba xi̱ta̱ ya̱ Sardis ra kjè tsa mé jé bátsji; ya̱á kímako̱‑na ko̱ nikje chrobaá kjòn ra kjóya koni ꞌsín nga bakèn‑la̱.
Jñà ra si̱ìkijne‑la̱ ngaꞌtsì kjoa̱ ra ko̱tojin, nikje chrobaá kjòn ra kjóya; ko̱ ni̱kjiá ti̱ sikjéhejno‑na ꞌí‑la̱ ya̱ a̱ꞌta xa̱jo̱n ꞌtse̱ kjo̱binachon; ꞌkoa̱á ꞌsín xiáa̱n ya̱ ngixko̱n Nainá ra Na̱ꞌìn‑na̱ ma ko̱ ya̱ ñánda̱ nga i̱ncha masen ìkja̱li̱‑la̱ nga xi̱ta̱ tsa̱ꞌa̱n‑ná.
Nda katafìya‑no koni ꞌsín jè Inìma̱ Tsje‑la̱ Nainá tsò‑la̱ jñà na̱xi̱ndá‑na̱ ra ito i̱ꞌnde tjítsa̱jna.”
’Tinda‑la̱ xa̱jo̱n jè ìkja̱li̱ ꞌtse̱ na̱xi̱ndá‑na̱ ra tíjna ya̱ ján Filadelfia: “Ki̱í ꞌsín tíchja̱ jè ra ngi xi̱ta̱ tsje ko̱ ra ngi jè sabà ra ngi xi̱ta̱ kixi̱, jè ra tsáꞌya yabi̱ ꞌtse̱ xi̱ta̱xá ítjòn ra tsiꞌkìn David, jè ra ma‑la̱ kjíꞌxa̱ꞌnde ján ngajmi ko̱ ni̱yá ra tjíꞌnde‑la̱ nga ki̱ìchjàjto‑ni, ko̱ ꞌkia̱ nga jè saba bíchjàjto, nì yá ra tjíꞌnde‑la̱ nga ski̱íꞌxa̱. Ki̱í ꞌsín tsò:
ꞌA̱n be ijye‑ná xá ra ꞌnià jiòn; chítsijen, jngo xo̱tjo̱ba̱ tíbasijná masen‑no ra ti̱ꞌxájto ra ni̱yá tjíꞌnde‑la̱ nga ki̱ìchjàjto; nga̱ ni̱ꞌsín chiba ngaꞌñó tjín‑no, i̱nchinitjasòn‑no koni ꞌsín tsò ꞌén‑na̱, ko̱ mì kì tsa i̱nchibìtsa̱ꞌma jiòn ra a̱ꞌta tsa̱ꞌa̱n.
Tjín jngó jtín xi̱ta̱ ra ya̱ chja̱‑ni ya̱ ñánda̱ nga maxkóya xi̱ta̱‑la̱ xi̱ta̱‑ni̱í nga tsò nga xi̱ta̱ judío‑ní tanga mì tsa kixi̱ kjoa̱, ta xi̱ta̱ ndiso‑ní. ꞌA̱án kjíhi̱ko̱ jñà xi̱ta̱ kìi̱ nga katincha-xkóꞌnchi ya̱ a̱ngi ndsa̱kò jiòn mé‑ni nga katabe‑ni nga tsjake̱‑najiòn.
Kítjo̱je̱n ndi̱to̱ón india‑na; kì tà chjàn jmio jñà kjoa̱nda ra ijye tjín‑no koni ꞌsín makjiín‑no mé‑ni mì yá ra kjoa̱áꞌan‑no kjo̱tjò ra jiòn ijye inikijne.
Jñà ra si̱ìkijne‑la̱ ngaꞌtsì kjoa̱ ra ko̱tojin, ꞌa̱án singátsja jngo i̱ꞌnde ñánda̱ nga ni̱yá ra ma ko̱chrjexìn koni jngo ítsji ngaꞌñó ꞌtse̱ i̱ngo̱ ítjòn‑la̱ Nainá. Ko̱ ya̱á ki̱ìndaꞌtá jè ꞌí‑la̱ ra Nainá‑na̱ xian‑la̱ ko̱ jè ꞌí‑la̱ na̱xi̱ndá‑la̱ Nainá, jè na̱xi̱ndá xi̱tse̱ ra ꞌmì Jerusalén ra ya̱ nchrabá‑ni ján ngajmi ya̱ ñánda̱ nga tíjna Nainá; ko̱ ti̱ꞌkoa̱á ki̱ìndaꞌtá‑te ꞌí xi̱tse̱ ra tsa̱ꞌa̱n.
Nda katafìya‑no koni ꞌsín jè Inìma̱ Tsje‑la̱ Nainá tsò‑la̱ jñà na̱xi̱ndá‑na̱ ra ito i̱ꞌnde tjítsa̱jna.”
’Tinda‑la̱ xa̱jo̱n jè ìkja̱li̱ ꞌtse̱ na̱xi̱ndá‑na̱ ra tíjna ya̱ ján Laodicea: “Ki̱í ꞌsín tíchja̱ jè ra ꞌjií síjngo ijye‑ni kjoa̱, jè ra ngi ꞌén kixi̱ tsjá ko̱ jè ra ngi jé kjón‑ní ra kjo̱hixi̱, jè ra tíjna ítjòn‑la̱ ngaꞌtsì ra Nainá tsikínda, ki̱í ꞌsín tsò:
ꞌA̱n be‑ná ngaꞌtsì kjoa̱ ra i̱nchiꞌnià jiòn nga mì tsa ngi ꞌñó tjín takòn, ko̱ ni̱ mì tsa ngi inda tjín takòn jiòn, ta jò tjín‑no.
Ta nga̱tjì‑la̱ nga ta jò tjín‑no nga ni̱ mì tsa ngi tsa ꞌñó tjín takòn jiòn, ko̱ ni̱ mì tsa ngi inda tjín takòn, ki̱í ko̱ꞌsín jngó kjá kochrjéngi‑no.
Nga̱ jiòn, ꞌkoa̱á ꞌsín bixó: Xi̱ta̱ nchi̱ná‑náji̱n; ndaá titsa̱jna‑ji̱n; ni̱mé ra chijaꞌta‑naji̱n. Tanga jiòn, mì kì ꞌya‑no tsa iꞌiín titsa̱jna‑no; ni̱mé ra tjín‑no; xi̱ta̱ i̱ma̱‑no, ko̱ xi̱ta̱ xka̱‑no ko̱ titsa̱jna líka̱‑no.
ꞌKoa̱á ꞌsín tsja jngo‑no ꞌén nga a̱ꞌta tsa̱ꞌa̱n maá tjatsjio to̱n sinè ra ngi niꞌí kjotsje‑ni mé‑ni nga ngi xi̱ta̱ nchi̱ná katama kiti‑no; ko̱ ti̱ꞌkoa̱á a̱ꞌta tsa̱ꞌa̱n maá tjatsji‑te nikje chroba ra tsjáya mé‑ni nga mì kì jcha̱‑la̱ kjo̱sabà‑no nga titsa̱jna líká; ti̱ꞌkoa̱á a̱ꞌta tsa̱ꞌa̱n maá tjatsjio jè xki ra kíngio jñà xkòn mé‑ni nga nda ko̱tsíjen‑no.
Ngaꞌtsì xi̱ta̱ ra ꞌa̱n matsjake̱ batíko̱‑ná ko̱ kjo̱hiꞌin tsja‑la̱; ki̱í machjeén‑ni nga ꞌñó nda ti̱tsa̱jnanda kiꞌta nga ti̱kájno jé‑no ko̱ kì ti̱ tsja jé fatsji‑no.
ꞌA̱n ya̱á síjna̱jto ya̱ xo̱tjo̱ba̱ niꞌya nga tíchjàa̱; tsa tjín iꞌka yá ra ꞌnchré jè jta̱‑na̱ ko̱ tsa ski̱íꞌxa̱ xo̱tjo̱ba̱ niꞌya‑la̱, ko̱maá kjoáha̱ꞌse̱n ko̱ ya̱á kókje̱n‑ko̱, ko̱ ta̱ñaá ki̱chi‑ji̱n.
Jñà ra si̱ìkijne‑la̱ ngaꞌtsì kjoa̱ ra ko̱tojin, ꞌa̱án tsjaꞌndé‑la̱ nga ya̱ kítsa̱jnaꞌta‑na ya̱ íxile̱ ñánda̱ nga ꞌa̱n tíbatexóma, koni ꞌsín nga ijye ichìkjoa̱ko̱‑na ngaꞌtsì kjoa̱ ra tsatojiaa̱n nga ísikíjne‑la̱ ko̱ ya̱á tíjna̱ꞌta‑la̱ Na̱ꞌìn‑na̱ ya̱ íxile̱‑la̱ ñánda̱ nga tíbatéxoma ra jè.
Nda katafìya‑no koni ꞌsín jè Inìma̱ Tsje‑la̱ Nainá tsò‑la̱ jñà na̱xi̱ndá‑na̱ ra ito i̱ꞌnde tjítsa̱jna.”
Ra ijye kjomà a̱skan‑nioo̱ ískotsíjen‑náa̱ ya̱ ján iꞌngaá ko̱ kíjtse‑náa̱ ngajmi nga ti̱ꞌxá jngo xo̱tjo̱ba̱, ko̱ jè jta̱ ra kíꞌnchree̱ nga ꞌsa̱ ítjòn ra ko̱ꞌsín tsò koni jngo chrjoo̱, kitsò‑na:
―Nchrabámijìn i̱jndíi̱; ꞌa̱án kokon‑la mé kjoa̱ ra ꞌsa̱ ko̱ka̱ma ꞌkia̱ nga ijye ko̱to kjoa̱ ra tíma ꞌndi̱ ꞌndi̱.
Ta ndi̱to̱ón ꞌjiìkànè india‑na jè ngaꞌñó ꞌtse̱ Inìma̱ Tsje‑la̱ Nainá, ko̱ kíjtsee̱ jngo íxile̱ ñánda̱ nga tísatéxoma ra tíjna ya̱ ján ngajmi ko̱ ya̱ íxile̱ ra̱kìi̱ tíjna jngo ra ya̱ tíjnasòn.
Jè ra tíjnasòn íxile̱ nga tíbatéxoma, ꞌkoa̱á ꞌsín ꞌñó fate tsijen koni jè na̱jo̱ ra ꞌmì jaspe ko̱ koni jè na̱jo̱ ra ꞌmì cornalina; ko̱ ya̱ a̱ndi‑la̱ íxile̱, ya̱á síjnandi jngo ꞌya̱ ra ko̱ꞌsín fate tsijen koni jngo na̱jo̱ ra ꞌmì esmeralda.
Kóhoꞌki tjindi‑la̱ ñánda̱ nga tíjna ra tíjnasòn íxile̱ nga tíbatéxoma, ngi kahíjòn íxile̱ i̱ncha‑isa ñánda̱ tísatéxoma‑te, ko̱ kíjtse‑náa̱ nga kahíjòn xi̱ta̱ jchínga títsa̱jnasòn ra ngi nikje chroba kjòn nikje ra kjiya, ko̱ ngi jñà corona ra ki̱cha̱ sinè tjíꞌa sko̱.
Ya̱ ñánda̱ nga tíjna ra tíjnasòn íxile̱ nga tíbatéxoma, bitjoó niꞌí ꞌcho̱n ko̱ ꞌtsiín ꞌcho̱n, ti̱ꞌkoa̱ naꞌyá‑la̱ jta̱ ra chja̱; ko̱ ito niꞌí síhisen ra títì ñánda̱ nga tíjna masen íxile̱; jñà niꞌí kìi̱, jñà inìma̱ tsje ra ito ma‑ni ꞌtse̱ Nainá.
Ya̱ ngixko̱n jè ra tíjnasòn íxile̱ nga tíbatéxoma kjijnaá jngo ndáchikon ra ko̱ꞌsín ꞌki koni jngo chi̱tsín ra ꞌñó fate. Ko̱ ya̱ a̱ꞌta íxile̱ ko̱ ya̱ a̱ndi‑la̱ ijòn ma‑ni ra títsa̱jnakon títsa̱jna; ko̱ kóhotíjngo ijo‑la̱ jñà ra ijòn ma‑ni ra títsa̱jnakon, jndíi̱ ra ján kitsejnó xko̱n.
Jè ra tíjna ítjòn jñà ra títsa̱jnakon koni ꞌki xaá ꞌki; jè ra ma‑ni jò koni ꞌki nchra̱ja̱ iꞌndí ꞌki; ko̱ jè ra ma‑ni jàn i̱sén‑la̱ xi̱ta̱á tjín‑la̱; ko̱ jè ra ma‑ni ijòn, ꞌkoa̱á ꞌsín ꞌki koni xija̱ ra tsáꞌbajin ya̱ a̱jin i̱sén.
Jñà ra ijòn ma‑nioo̱, jñà ra títsa̱jnakon, jón‑jon na̱jngá tjín‑la̱ nga jngó jngó; ko̱ ya̱ nga tíjngo a̱ndi‑la̱ ko̱ ya̱ nga̱ya‑la̱, jndíi̱ ra ján tjíꞌta xko̱n; ko̱ mì kì síkjáya nga ni̱chjin ko̱ ni̱tje̱n nga tsò:
Tsje‑ní, tsje‑ní, tsje jè Na̱ꞌín‑ná,
jè Nainá ra bato tse ngaꞌñó tjín‑la̱,
jè ra tíjna‑ni skanda kjoꞌtsia̱,
ko̱ jè ra tíjna skanda ꞌndi̱
ko̱ jè ra sa kjꞌi̱í india‑ni.
Jñà ra títsa̱jnakon, i̱nchibexkón‑ní ko̱ ꞌkoa̱á ꞌsín i̱nchitsò‑la̱ nga tse kjo̱nda kataꞌse‑la̱, ko̱ i̱nchitsjá‑la̱ kjoa̱jeya jè ra tíjnasòn íxile̱ nga tíjnakon skanda ta mé ni̱chjin‑nioo̱. Ko̱ ꞌkia̱ nga ko̱ꞌsín ꞌsín,
jñà xi̱ta̱ jchínga ra kahíjòn ma‑nioo̱ mincha-niña‑ní nga mincha-xkóꞌnchiꞌta‑la̱ jè ra tíjnasòn íxile̱, ti̱ꞌkoa̱á bexkón‑ní jè ra tíjnakon ta mé ni̱chjin‑nioo̱, ko̱ ya̱á síkíhijyo jñà corona‑la̱ ya̱ ngixko̱n jè ra tíjnasòn íxile̱ nga tsò:
Na̱ꞌìn bakén‑li nga ji̱ tjábé‑li kjoa̱jeya nga kataꞌyaxkón‑li
nga ji̱í tsikindi ngaꞌtsì tsajmì ra tjín
ko̱ kjo̱bítsjen tsa̱ji‑ní nga tjín ngaꞌtsì tsajmì ra tjín
ko̱ nga ma isinda ngaꞌtsiòo̱.
ꞌA̱n kíjtse‑náa̱ jè ra tíjnasòn íxile̱ nga tíbatéxoma nga kjinaya tsja nga kixi̱ jngo xa̱jo̱n ra kjixkóya ra tjíꞌta letra ya̱ nga̱ya‑la̱ ko̱ ya̱ ngatsijen‑la̱; ko̱ itoó ꞌka̱ tjíꞌñó ñánda̱ nga tjíchjáꞌñó nga tjíꞌta chi̱ba̱ nga mì yá ra ma taxki̱ ski̱íꞌxa̱.
Ko̱ jngo ìkja̱li̱ kíjtsee̱ ra tse ngaꞌñó tjín‑la̱ ra ꞌñó kiìchja̱ nga kitsò:
―¿Yá ra bakèn‑la̱ nga ma ski̱íjnda̱ya‑te xa̱jo̱n ra̱kìi̱ ko̱ nga ma‑la̱ kjo̱híxìn ñánda̱ nga tjíꞌta chi̱ba̱ nga tjíchjáꞌñó?
Tanga ni̱yá isakò ra ma‑la̱ iskíjnda̱ya‑te jè xa̱jo̱n ra̱kìi̱, ni̱ mì kì ma iskotsíjen‑la̱ kóꞌsín tsò ꞌén ra tjíꞌta; ni̱yá isakò ya̱ ján ngajmi, ni̱yá isakò ya̱ a̱ꞌta nangi ko̱ ni̱yá isakò ya̱ a̱jin ꞌndé ján.
ꞌA̱n, ꞌñó ískindáya‑na ko̱ ndáxkoaa̱n ꞌkia̱ nga kíjtsee̱ nga ni̱yá isakò ra tsakìn‑la̱ nga iskíjnda̱ya‑te jè xa̱jo̱n ra̱kìi̱ nga iskotáꞌyá ko̱ nga iskotsíjen‑la̱ kóꞌsín tsò ꞌén ra tjíꞌta.
Jngo xi̱ta̱ jchínga ra kahíjòn ma‑nioo̱, kitsò‑na:
―Kì ti̱ tsja chindáya‑ni. Tíjnaá jè ra ꞌmì: Xa‑la̱ xi̱ta̱ na̱xi̱ndá Judá, ko̱ jè ra ꞌmì‑te: Tje̱‑la̱ xi̱ta̱xá ítjòn ra tsiꞌkìn David, jè ra ijye isikijne‑la̱ ngaꞌtsì xi̱ta̱ kondra̱‑la̱; jé ra bakèn‑la̱ nga ma ski̱íjnda̱ya jè xa̱jo̱n ra̱kìi̱, ko̱ nga ma‑la̱ kjoa̱híxìn ñánda̱ nga ito ꞌka̱ tjíꞌta chi̱ba̱ nga tjíchjáꞌñó.
ꞌKia̱á kíjtse jngo Forrè nga síjna ya̱ nga masen‑la̱ ñánda̱ nga tíjna ra tíjnasòn íxile̱ nga tíbatéxoma ko̱ ñánda̱ nga tjítsa̱jna jñà ra ijòn ma‑ni ra títsa̱jnakon, ko̱ ya̱ ñánda̱ tjítsa̱jna jñà xi̱ta̱ jchínga. Jè Forrè, ꞌkoa̱á ꞌsín ꞌki koni tsa ijye ꞌken; ko̱ ito ma‑ni nchra̱já‑la̱ ti̱ꞌkoa̱á ito ma‑ni xko̱n; jñà xko̱n, jñá‑ní jñà inìma̱‑la̱ Nainá ra ito ma‑ni ra inikasén nga tíjngo i̱sàꞌnde.
Jè Forrè ra̱kìi̱, iskábé jè xa̱jo̱n ra kjinaya ya̱ tsja nga kixi̱ jè ra tíjnasòn íxile̱ nga tíbatéxoma.
ꞌKia̱ nga ijye iskábé xa̱jo̱n jè Forrè, jñà ra ijòn ma‑ni ra títsa̱jnakon ko̱ jñà xi̱ta̱ jchínga ra kahíjòn ma‑ni tsincha-niña‑ní nga tsincha-xkóꞌnchiꞌta‑la̱ Forrè ra̱kìi̱. Sabà arpa ꞌya ngaꞌtsiòo̱ ko̱ ꞌyaá‑te chi̱tsín ra ngi ki̱cha̱ sinè ra tjíya chrjongó nainá ra ngi kitse‑ní. Jñà chrjongó nainá, jñá‑ní kjoa̱ bitsaꞌba‑la̱ xi̱ta̱‑la̱ Nainá.
Ko̱ jngo ꞌén xi̱tse̱ kise ra tsò:
Bakén‑li nga ji̱ chjíbí jè xa̱jo̱n
ko̱ nga ji̱ chjíꞌxi̱i ñánda̱ tjíꞌta chi̱ba̱ nga tjíchjáꞌñó;
nga̱ ji̱í‑ní ra iniꞌken‑li
nga ko̱ó jní‑li tsikíchjítjì‑ni xi̱ta̱
ra ya̱ itjojin‑la̱ ngaꞌtsì tje̱‑la̱ xi̱ta̱ ra tjín ya̱ i̱sàꞌnde,
ko̱ ngaꞌtsì ꞌén ra tjín ya̱ i̱sàꞌnde,
ko̱ ngaꞌtsì na̱xi̱ndá ra tjín
ko̱ ngaꞌtsì nangi ra tjín nga tíjngo i̱sàꞌnde
mé‑ni nga ya̱ ki̱chja̱‑ni a̱ꞌta ꞌtse̱ Nainá.
Ko̱ xi̱ta̱xá ítjòn kiꞌnì
ko̱ na̱ꞌmì kiꞌnì nga ma si̱hitjasòn‑la̱ Nainá;
ko̱ jñá ko̱tèxoma ya̱ a̱ꞌta nangi.
ꞌKia̱ nga ískotsíjee̱n, kíꞌnchré‑la̱ jta̱‑la̱ ìkja̱li̱ ra ꞌñó kjìn millón ma‑ni ra i̱nchise ya̱ a̱ndi‑la̱ ñánda̱ nga tíjna ra tíjnasòn íxile̱ nga tíbatéxoma ko̱ ya̱ ñánda̱ títsa̱jna jñà ra títsa̱jnakon ko̱ títsa̱jna‑te jñà xi̱ta̱ jchínga.
ꞌÑó jchán i̱nchichja̱ nga tsò:
Jè Forrè ra iniꞌken,
nga̱ jé ra tjín‑la̱ ngaꞌñó,
ko̱ jé ra tjín‑la̱ kjoa̱nchi̱ná,
ko̱ jé ra tjín‑la̱ kjoa̱chji̱ne̱,
ko̱ jé tsjá ngaꞌñó;
ko̱ꞌsín kataꞌyaxkón,
nga jeya katijna,
ko̱ nga jè, ꞌnga katijna.
Ngaꞌtsì ra Nainá tsikínda ra tjín ya̱ ján ngajmi, ko̱ ra tjín i̱ a̱ꞌta nangi, ko̱ ra tjín ya̱ a̱jin ꞌndé ján, ko̱ ra tjín ya̱ a̱jin ndáchikon, ko̱ ngaꞌtsì tsajmì ra tjín; kíꞌnchré‑la̱ nga kitsò:
Jè ra tíjnasòn ya̱ íxile̱ ko̱ jè Forrè,
ꞌnga katabìhijyo
ko̱ kataꞌyaxkón nga jeya katabìhijyo
nga̱ jñà ra tse ngaꞌñó tjín‑la̱ skanda ta mé ni̱chjin‑nioo̱.
Jñà ra ijòn ma‑ni ra títsa̱jnakon kitsó‑ní:
―¡Ko̱ꞌsín katama!
Ko̱ jñà xi̱ta̱ jchínga ra kahíjòn ma‑ni tsincha-niña‑ní nga tsincha-xkóꞌnchiꞌta‑la̱ nga kijtsexkón jè ra tíjnakon kiꞌta skanda ta mé ni̱chjin‑nioo̱.
A̱kjòn ꞌkia̱á kíjtsee̱ nga jè Forrè tsjahíxìn ítjòn jngo chi̱ba̱ ñánda̱ nga tjíchjáꞌñó xa̱jo̱n ra kjixkóya; a̱kjòn kíꞌnchrè jngo‑la̱ jñà ra ijòn ma‑ni ra títsa̱jnakon nga ꞌñó kiìchja̱. ꞌKoa̱á ꞌsín kitsò jta̱‑la̱ koni ꞌsín ma ꞌcho̱n ꞌkia̱ nga ꞌñó tsin, kitsò:
―¡Nchrabí‑róoi̱!
Ískotsíjen‑náa̱, ko̱ jngo kabàyo̱ ra chraba ꞌki kíjtsee̱, ko̱ jè ra tíjnakjá‑la̱ kabàyo̱, jngo yá chrjo̱ꞌbì ra ꞌmì arco tsáꞌya jè ra machjeén ya̱ kjo̱jchán, ko̱ ítjábé jngo‑la̱ corona jè ra ꞌbì‑la̱ jñà xi̱ta̱ ra síkijne‑la̱ xi̱ta̱ kondra̱‑la̱; a̱kjòn kiì india‑ni mé‑ni nga si̱ìkijne-isa‑ni.
ꞌKia̱ nga jè Forrè tsjahíxìn jè chi̱ba̱ ra ma‑ni jò ñánda̱ nga tjíchjáꞌñó xa̱jo̱n ra kjixkóya, kíꞌnchré‑la̱ jè ra ma‑ni jò jñà ra títsa̱jnakon nga kitsò:
―¡Nchrabí‑róoi̱!
Ko̱ ìjngo kabàyo̱ itjo ra inì ꞌki; ko̱ jè ra tíjnakjá‑la̱ kabàyo̱ kiꞌtsí jngo‑la̱ ki̱cha̱ ndajò ra ꞌñó je ꞌki; ti̱ꞌkoa̱á kiꞌtsì‑la̱ ngaꞌñó nga jè katjahíxìn kjo̱ꞌnchán ra tjín ya̱ a̱ꞌta nangi mé‑ni nga ti̱jñà katasíꞌken‑ni xákjén xi̱ta̱.
ꞌKia̱ nga jè Forrè tsjahíxìn jè chi̱ba̱ ra ma‑ni jàn ñánda̱ nga tjíchjáꞌñó xa̱jo̱n ra kjixkóya, kíꞌnchré‑la̱ jè ra ma‑ni jàn jñà ra títsa̱jnakon nga kitsò:
―¡Nchrabí‑róoi̱!
ꞌKia̱ nga ískotsíjee̱n kíjtseé jngo kabàyo̱ ra jmà ꞌki; jè ra tíjnakjá‑la̱ jè kabàyo̱, jngo ra ꞌmì libra tsáꞌya, jè ra machi̱ba̱ya‑ni tsajmì.
Kíꞌnchré jngo jta̱ ra ya̱ kiìchja̱ ya̱ nga masen‑la̱ ñánda̱ nga títsa̱jna jñà ra títsa̱jnakon nga kitsò:
―Nga jngo niso je trigo, jngo ni̱chjin chjí‑la̱ chi̱ꞌnda tjín‑ni; ko̱ jè ra jàn niso cebada, ti̱ꞌkoa̱á jngoó ni̱chjin chjí‑la̱ chi̱ꞌnda tjín‑ni; tanga kì tà chjàn ta nìkitsón‑jiòn jñà sihìti̱ ko̱ jè nandá xán ꞌtse̱ uva.
ꞌKia̱ nga jè Forrè tsjahíxìn jè chi̱ba̱ ra ma‑ni ijòn ñánda̱ nga tjíchjáꞌñó xa̱jo̱n ra kjixkóya, kíꞌnchré‑náa̱ jta̱‑la̱ jè ra ma‑ni ijòn jñà ra títsa̱jnakon nga kitsò:
―¡Nchrabí‑róoi̱!
Ískotsíjen‑náa̱, ko̱ jngo kabàyo̱ ra sinè ꞌki kíjtsee̱ ko̱ jè ra tíjnakjá‑la̱ jè kabàyo̱ ra̱kìi̱, Kjo̱biyaá ꞌmì jè ꞌí‑la̱, ko̱ tje̱n‑ngi‑la̱ jè ra ꞌmì I̱ꞌnde ꞌtse̱ Miꞌken. Kiꞌtsí‑la̱ kjo̱hixi̱ nga ngaꞌtsì xi̱ta̱ ra tjín ya̱ i̱sàꞌnde, jñà ra ijòn xi̱ta̱, jngo si̱ìꞌken, nga ko̱ó kjo̱jchán, ko̱ó kjinchrá, ko̱ó ꞌchin si̱ìꞌken‑ni, ko̱ ti̱ꞌkoa̱ ko̱ó cho̱ ꞌtse̱n ra tjín ya̱ a̱jin ijñá si̱ìꞌken‑ni.
ꞌÑó i̱nchichja̱ nga tsò:
―Ji̱ Na̱ꞌìn ra ji̱ sabà tjibatexomi, ji̱ ra tsje tijni ko̱ ra ngi ji̱ ra kjo̱hixi̱, ¿skanda mé ni̱chjin ꞌki̱‑la̱ ji̱ kjo̱hiꞌin ko̱ kíndajín‑la̱ ji̱ jñà xi̱ta̱ ra títsa̱jnakon ya̱ i̱sàꞌnde mé‑ni nga si̱ndajín‑ni koni ꞌsín nga isìꞌken‑naji̱n?
ꞌKia̱á kiꞌtsì‑la̱ nikje ra chroba kjòn; ꞌkoa̱á tsiꞌkìn‑la̱ nga katasíkjáya chiba ni̱chjin‑isa, skanda ꞌkia̱ nga ko̱jngoꞌtá jñà ra ꞌndse̱ jo̱ó a̱ꞌta ꞌtse̱ Cristo ra ti̱ꞌkoa̱ ta nga̱tjì‑la̱ xá‑la̱ Nainá ki̱yájin.
Kíjtse‑náa̱ ꞌkia̱ nga jè Forrè tsjahíxìn jè chi̱ba̱ ra ma‑ni jon ñánda̱ nga tjíchjáꞌñó xa̱jo̱n ra kjixkóya; ꞌkia̱á ꞌji jngo chón ra ꞌñó ꞌtsa; jè tsáꞌbí, jmà ꞌki kjomà koni tsa jngo nikje jmà, ko̱ jè sá, inì ꞌki kjomà koni tsa jní.
Ko̱ jñà nitse ra tjín ya̱ ján ngajmi iskatsajoꞌtá skanda ya̱ a̱ꞌta nangi koni ꞌsín ma iꞌka jñà to chíꞌndé ꞌkia̱ nga ꞌñó ꞌba tjo̱ tsjè.
Ko̱ jè ngajmi isìxkóya‑ní koni tsa jngo xa̱jo̱n ra sixkóya; ngaꞌtsì jñà nindo ko̱ i̱ꞌnde ra kjijin ndáchikon jahatjìya i̱ꞌnde‑la̱.
Jñà ra xi̱ta̱xá ítjòn títsa̱jna ya̱ i̱sàꞌnde, jñà xi̱ta̱ ra ꞌñó nda ꞌyaxkón‑la̱, jñà ra xi̱ta̱ nchi̱ná, jñà xi̱ta̱ ítjòn‑la̱ chíchàn, jñà xi̱ta̱ ra tse ngaꞌñó tjín‑la̱, ra xi̱ta̱ chi̱ꞌnda ko̱ jñà ra títsa̱jnandi̱í nga mì tsa ni tjín‑la̱, ya̱á tsikitsa̱jnangi ngijo ko̱ ya̱ a̱jin na̱xi̱ nga tsikìtsa̱ꞌma.
Kitsò‑la̱ jñà nindo ko̱ jñà na̱xi̱:
―Nchrabá kanè‑náji̱n nga tijtsa i̱ꞌnde‑náji̱n mé‑ni nga mì ske̱‑naji̱n jè ra tíjnasòn íxile̱ nga tíbatéxoma ko̱ nga ki̱tsa̱jnaꞌma‑la̱ji̱n jè kjo̱jti‑la̱ jè Forrè.
Nga̱ ijyeé ijchó ni̱chjin‑la̱ nga ꞌñó tse kjo̱hiꞌin ꞌjiìkó kjo̱jti‑la̱ Nainá ko̱ kjo̱jti‑la̱ jè Forrè. ¿Yá ra ko̱ma ki̱chíkjoa̱‑la̱?
ꞌKia̱ nga ijye kjomà kjoa̱ kìi̱, ijòn ìkja̱li̱ kíjtsee̱ ra i̱jncha kixi̱ ya̱ nga ijòn nga chrja̱ngi̱‑la̱ i̱sàꞌnde ra i̱nchibíchjà-ikon‑la̱ tjo̱ mé‑ni nga mì ti̱ kataꞌba‑ni ya̱ a̱sòn i̱sàꞌnde ko̱ ya̱ a̱jin ndáchikon nga ti̱ꞌkoa̱á ni̱jngo yá katasíjtiya‑la̱.
Ti̱ꞌkoa̱ kíjtseé ìjngo‑isa ìkja̱li̱ ra ya̱ tínchrabá‑ni ya̱ ñánda̱ nga bitjokátji‑ni tsáꞌbí ra ꞌya jngo ki̱cha̱ ra ꞌtse̱ Nainá ra tíjnakon ra ma siꞌta chi̱ba̱‑ni chi̱ꞌnda‑la̱; ꞌñó kiìchja̱‑la̱ jñà ìkja̱li̱ ra ijòn ma‑ni ra ijye itjábé‑la̱ ngaꞌñó nga tsjáꞌchin‑la̱ jè i̱sàꞌnde ko̱ jè ndáchikon,
kitsò‑la̱:
―Kì tà chjàn kó nìko̱o jè i̱sàꞌnde ko̱ jè ndáchikon ko̱ jñà yá, ꞌkia̱ nga ti̱kje siꞌta chi̱ba̱ ya̱ tátjen‑la̱ jñà ra chi̱ꞌnda‑la̱ Nainá ma.
Kíꞌnchré‑la̱ kótjín ma‑ni jñà ra isiꞌta chi̱ba̱: jngo sindo̱ ko̱ ichán ijòn jmi ma‑ni, ta ngaꞌtsì ra tje̱‑la̱ xi̱ta̱ Israel.
Jñà ngaꞌtsì tje̱‑la̱ xi̱ta̱ kìi̱ ra isiꞌta chi̱ba̱: ra tje̱‑la̱ Judá, tejò jmi ma‑ni; ra tje̱‑la̱ Rubén, tejò jmi ma‑ni; ti̱ꞌkoa̱á tejò jmi ma‑ni ra tje̱‑la̱ Gad;
ra tje̱‑la̱ Aser, tejò jmi ma‑ni; ra tje̱‑la̱ Neftalí, ti̱ꞌkoa̱á tejò jmi ma‑ni; ko̱ ra tje̱‑la̱ Manasés, tejò jmi ma‑ni;
ra tje̱‑la̱ Simeón, tejò jmi ma‑ni; ti̱ꞌkoa̱á ra tje̱‑la̱ Leví, tejò jmi ma‑ni; ko̱ ra tje̱‑la̱ Isacar, tejò jmi ma‑ni;
ra ti̱ꞌkoa̱á tje̱‑la̱ Zabulón, tejò jmi ma‑ni; ko̱ ra tje̱‑la̱ José, tejò jmi ma‑ni; ko̱ ti̱ꞌkoa̱á tejò jmi ma‑ni ra tje̱‑la̱ Benjamín. [Sabà isiꞌta chi̱ba̱á ngaꞌtsì jñà xi̱ta̱ kìi̱.]
Ra ijye kjomà jñà kjoa̱ kìi̱, ꞌkia̱ nga ískotsíjee̱n, kjín jchán ma‑ni xi̱ta̱ kíjtsee̱ ra ni̱yá ma maxki̱ya‑la̱. Ya̱á títsa̱jna xi̱ta̱ ra ya̱ inchrabàjin‑ni ngaꞌtsì nangi ra tjín ya̱ i̱sàꞌnde; ko̱ ngaꞌtsì tje̱‑la̱ xi̱ta̱ ra tjín ya̱ i̱sàꞌnde; ko̱ títsa̱jnaá xi̱ta̱ ra chja̱ ngaꞌtsì ꞌén ra tjín, ko̱ xi̱ta̱ ra ya̱ inchrabà‑ni ngaꞌtsì na̱xi̱ndá ra tjín. Jñà xi̱ta̱ kìi̱, ya̱á i̱ncha kixi̱ ya̱ ngixko̱n ra tíjnasòn íxile̱ nga tíbatéxoma ko̱ ya̱ ngixko̱n Forrè. Saba nikje chrobaá kjòn ra kjiya, ko̱ xka̱jén kjiya tsja.
Ngaꞌtsì jñà xi̱ta̱ kìi̱ ꞌñó i̱nchichja̱ nga tsò:
Jè Na̱ꞌín‑ná ra Nainá ra tíjnasòn íxile̱ nga tíbatéxoma
ko̱ jè Forrè,
kjomà‑la̱ tsachrjekàjin‑ná kjo̱hiꞌin.
Ngaꞌtsì jñà ìkja̱li̱, ya̱á i̱ncha kixi̱ ya̱ a̱ndi‑la̱ ñánda̱ tíjna ra tíjnasòn íxile̱ nga tíbatéxoma ko̱ ya̱ ñánda̱ títsa̱jna jñà xi̱ta̱ jchínga ra kahíjòn ma‑ni, ko̱ jñà ra ijòn ma‑ni ra títsa̱jnakon. Tsincha-niña‑ní nga tsinchaxkóꞌnchiꞌta a̱ꞌta nangi nga kijtsexkón jè Nainá,
nga kitsò:
Ko̱ꞌsín katama.
Jè ra Nainá, ꞌnga katijna, jè jeya katijna,
nga̱ jè sabá ra tjín‑la̱ kjoa̱chji̱ne̱
ko̱ jè kataꞌyaxkón
nga jè sabà ra tjín‑la̱ kjo̱téxoma
ko̱ ra tjín‑la̱ ngaꞌñó.
Ko̱ꞌsín katama skanda ta mé ni̱chjin‑nioo̱.
ꞌKia̱á kiìchja̱ jngo jñà xi̱ta̱ jchínga, kitsò‑na:
―Jñà xi̱ta̱ ra nikje chroba kjiya, ¿yá xi̱ta̱‑ni, ko̱ ñánda̱ kaꞌfi‑ni?
Ko̱ ꞌa̱n, kíxiín‑la̱:
―Ji̱í‑ní ra ꞌyi na̱ꞌìn.
Ko̱ jè kitsò‑na:
―Jñá‑ní xi̱ta̱ kìi̱ ra ya̱ tsatojin kjo̱hiꞌin jñà ni̱chjin ꞌkia̱ nga ꞌñó tse kjo̱hiꞌin kiꞌse, ra ko̱ jní‑la̱ Forrè isìtsje‑ni nikje‑la̱ nga kjochroba‑ni.
Kií ko̱ꞌsín ya̱ títsa̱jna‑ni ya̱ ngixko̱n jè ra tíjnasòn íxile̱ nga tíbatéxoma nga ni̱chjin ko̱ ni̱tje̱n i̱nchisísin‑la̱ ya̱ a̱ya i̱ngo̱‑la̱. Ko̱ jè ra tíjnasòn íxile̱, ya̱á kíjnajin masen kiꞌta‑la̱ nga si̱ìkinda̱.
Mì kì ti̱ kjinchrá si̱ìkjiín‑ni, mì ti̱ kì ko̱xándá‑la̱, ko̱ mì kì ti̱ bato tsjè ko̱ma‑la̱ ndabá‑la̱ tsáꞌbí ko̱ mì kì ti̱ chján‑la̱ ndabá.
Nga̱ jé Forrè ra tíjna ya̱ masen‑la̱ ya̱ ñánda̱ tíjna jè ra tíjnasòn íxile̱ nga tíbatéxoma, jé si̱ìkinda̱ koni ꞌsín makìnda̱ jñà forrè ko̱ jé skén‑la̱ ndi̱yá nga ki̱ko̱ ñánda̱ nga títjo nandá ra tíjnakon. Ko̱ jé Nainá si̱ìxìjno‑ni ngaꞌtsì ndáxko̱n jñà xi̱ta̱ kìi̱.
ꞌKia̱ nga jè Forrè tsjahíxìn jè chi̱ba̱ ra ma‑ni ito ñánda̱ nga tjíchjáꞌñó xa̱jo̱n ra kjixkóya, maseén‑la hora jñá kiꞌse ya̱ ján ngajmi.
A̱kjòn kíjtsee̱ jñà ìkja̱li̱ ra ito ma‑ni ra i̱ncha kixi̱ ya̱ ngixko̱n Nainá nga jngó jngó chrjoo̱ kiꞌtsì‑la̱.
ꞌKia̱á ꞌji ìjngo‑isa ìkja̱li̱ ra ꞌya jngo ki̱cha̱ sinè jè ra ya̱ tìya chrjongó nainá; tsasijna kixi̱ ya̱ a̱ꞌta ímixa̱ tsje ya̱ ñánda̱ nga tì jè chrjongó nainá; kiꞌtsì‑isa‑la̱ mé‑ni ya̱ si̱ìjngoko̱‑ni jñà kjo̱bitsaꞌba‑la̱ jñà xi̱ta̱‑la̱ Nainá; ya̱á tsaká ya̱ a̱sòn ímixa̱ tsje ra ngi ki̱cha̱ sinè ra tíjna ya̱ ngixko̱n jè ra tíjnasòn íxile̱ nga tíbatéxoma.
Jè ni̱ꞌndi̱‑la̱ chrjongó nainá, ya̱á tjíjngoko̱, ko̱ jñà kjo̱bitsaꞌba‑la̱ jñà xi̱ta̱‑la̱ Nainá nga kijìmijìn koni ꞌsín nga tsáꞌya jè ìkja̱li̱ nga ijchò skanda ñánda̱ nga tíjna jè Nainá.
Jè ìkja̱li̱, a̱kjòn ꞌkia̱á iskábé jè ki̱cha̱ ra tìya chrjongó nainá; tsinchá‑isa xóꞌbí ra títì nga tjísòn ya̱ ímixa̱ tsje; a̱kjòn ya̱á isìkàtje̱n ya̱ a̱sòn i̱sàꞌnde, ko̱ ꞌñó kitsin ꞌcho̱n, ko̱ inaꞌyá‑la̱ jta̱, ko̱ ꞌñó jate ko̱ ti̱ꞌkoa̱á ꞌtsa chón.
Jñà ìkja̱li̱ ra ito ma‑nioo̱ ra ito chrjoo̱ tjímaꞌya; tsikitsa̱jna nda‑ní nga si̱ìkjiꞌndá chrjoo̱‑la̱.
Jè ìkja̱li̱ ra síjna ítjòn, isikjiꞌndá jè chrjoo̱‑la̱; ko̱ a̱kjòn ꞌkia̱á inikasén ya̱ a̱ꞌta nangi jtsí na̱jo̱ ko̱ niꞌí ra tjíkójin jní. Nga jàn‑ya i̱sàꞌnde, jngo‑yá kitì; ko̱ ti̱ꞌkoa̱á ta ngaꞌtsì jñà yá ra tjín, jè ra jàn‑ya, jngo‑ya kitì‑te; ko̱ kitì ijye‑ní ngaꞌtsì xka̱ ijñá.
Jè ìkja̱li̱ ra ma‑ni jò isikjiꞌndá jè chrjoo̱‑la̱; ko̱ ꞌkia̱á inìkàtje̱n‑jin ya̱ ndáchikon jngo ra ko̱ꞌsín ꞌki koni jngo nindo ra ꞌñó je ꞌki ra títì jnga̱ jnga̱. Ko̱ jè ra jàn‑ya ꞌka̱ tjín‑ni jè ndáchikon, jngo‑yá, ngi jní kjomà.
Jñà cho̱ ra tjín ya̱ a̱jin ndáchikon, jè ra jàn‑ya ta ngaꞌtsì cho̱, jngo‑yá ꞌken. Ko̱ ti̱ꞌkoa̱á jè ra jàn‑ya ta ngaꞌtsì chitso ra tjín ya̱ a̱jin ndáchikon, jè ra jngo‑yá, ngi kinìkitsón‑ña‑ní.
Jè ìkja̱li̱ ra ma‑ni jàn isikjiꞌndá jè chrjoo̱‑la̱, ko̱ jngo nitse ra ꞌñó je ꞌki iskàtje̱n‑ngi‑ni ya̱ ján ngajmi ra ko̱ꞌsín ꞌki koni jngo niꞌí ra títì jnga̱ jnga̱; ko̱ jè nitse ra̱kìi̱, jè ra jàn‑ya ta ngaꞌtsì xa̱ngá nandá, ya̱á iskàtje̱n‑jin jè ra jngoyá xa̱ngá ko̱ ngaꞌtsì i̱ꞌnde ñánda̱ nga títjo nandá.
Jè ꞌí‑la̱ nitse ra̱kìi̱: xka̱ tsja ꞌmì, jè ra jàn‑ya ma‑ni ta ngaꞌtsì nandá, jngo‑yá kjotsja; ko̱ kjín jchán xi̱ta̱ ꞌken ta nga̱tjì‑la̱ nga kjotsja nandá.
Jè ìkja̱li̱ ra ma‑ni ijòn, isikjiꞌndá jè chrjoo̱‑la̱, a̱kjòn jè ra jàn‑ya, koni ꞌsín ꞌki jè tsáꞌbí, jngo‑yá itsiꞌon; ko̱ jè sá, ꞌkoa̱á ti̱ꞌsín kjomà; ko̱ jñà nitse, ꞌkoa̱á ti̱ꞌsín kjomà‑te; a̱kjòn kjòjñò jngo‑yá jè tsáꞌbí ko̱ jè sá ko̱ jñà nitse; ko̱ jè ni̱chjin ꞌkia̱ nga jàn‑ya tjín‑ni, jngo‑yá kjòjñò, ko̱ ꞌkoa̱á ti̱ꞌsín kjomà ꞌkia̱ nga ni̱tje̱n.
ꞌKia̱á ískotsíjee̱n, kíꞌnchrè jngo‑la̱ xija̱ nga itjotjén ya̱ masen‑la̱ a̱jin i̱sén. Ko̱ ꞌñó kiìchja̱ nga kitsò:
―¡I̱ma̱‑ró‑ni, i̱ma̱‑ró‑ni, i̱ma̱‑ró‑ni jñà xi̱ta̱ ra tjín ya̱ a̱ꞌta nangi; batoó ꞌñó ton ko̱maꞌtin ꞌkia̱ nga si̱ìkjiꞌndá chrjoo̱‑la̱ jñà ìkja̱li̱ ra ngi jàn chija‑isa!
Jè ìkja̱li̱ ra ma‑ni ꞌòn isikjiꞌndá jè chrjoo̱‑la̱, ko̱ kíjtseé jngoo̱ nitse ra ya̱ inchrabà‑ni ya̱ ján ngajmi nga iskàtje̱n‑ngi ya̱ a̱ꞌta nangi, ko̱ jè kjonga̱tsja yabi̱ ra ꞌtse̱ nga̱jo̱ na̱tja̱n.
A̱kjòn iskíꞌxa̱ jè nga̱jo̱ na̱tja̱n; ko̱ ni̱ꞌndi̱í itjo koni tsa jngo nga̱já ra ꞌñó je ꞌki; ko̱ jè ni̱ꞌndi̱ ra itjo, jahajton‑jñó‑la̱ jè tsáꞌbí ya̱ a̱jin i̱sén.
ꞌKoa̱á ꞌsín kiꞌtsì‑la̱ kjo̱hixi̱ nga mì kì jñà tsjá ꞌchin‑la̱ jñà ndi̱jyi̱ ra tjín ya̱ i̱sàꞌnde, ko̱ ni̱jñà xka̱ ijñá ko̱ ni̱jngo yá; nga ta jñá katatsjá ꞌchin‑la̱ jñà xi̱ta̱ ra mì kì tjíꞌta chi̱ba̱‑la̱ Nainá ya̱ tótjen‑la̱.
Mì kì kiꞌtsìꞌnde‑la̱ nga katasíꞌken jñà xi̱ta̱; ta jé‑ní nga ꞌòn sá katatsjá‑la̱ kjo̱hiꞌin; ko̱ jè kjo̱hiꞌin ra tsjá‑la̱ xi̱ta̱, ꞌkoa̱á ꞌsín ma koni ꞌsín ma ꞌkia̱ nga ꞌbé‑ná cho̱ naꞌyá toxòli̱.
Jñà ni̱chjin kiòo̱, jñà xi̱ta̱ koa̱àtsji‑ní kóꞌsín nga si̱ìꞌken ijo‑la̱, tanga mì kì sa̱kò‑la̱ kóꞌsín nga ma ki̱yá; ko̱ mején‑la̱ nga ki̱yá, tanga mì kì ki̱yá‑jin.
Jñà likò kìi̱, ꞌkoa̱á ꞌsín kjòn koni ꞌsín kjòn jñà kabàyo̱ ra ijye títsa̱jnanda nga ki̱ji̱ kjo̱jchán. Ya̱ a̱sòn sko̱, tjíꞌa jngo‑la̱ ra koni kjòn corona ra ꞌtse̱ ki̱cha̱ sinè; ko̱ i̱sén‑la̱, ꞌkoa̱á ꞌsín kjòn koni kjòn i̱sén‑la̱ xi̱ta̱.
Jñà tsja̱‑sko̱, ꞌkoa̱á ꞌsín kjòn koni ꞌsín kjòn jñà tsja̱‑sko̱ íchjín; ko̱ jñà ni̱ꞌño̱, ꞌkoa̱á ꞌsín kjòn koni tsa ni̱ꞌño̱ xa.
Jñà xo̱tjo̱ba̱ inìma̱‑la̱, ꞌkoa̱á ꞌsín kjòn koni kjòn jñà ki̱cha̱ ra faya jñà xi̱ta̱ ra fì kjo̱jchán; jñà na̱jngá‑la̱, ꞌkoa̱á ꞌsín naꞌyá‑la̱ nga fane koni tsa ꞌñó kjín ma‑ni ki̱cha̱ na̱xítji ra kabàyo̱ tjíꞌndo̱fe‑la̱ nga i̱nchimahachikon nga i̱nchifì kjo̱jchán.
Tjín ndiꞌtsin koni tsa cho̱ naꞌyá toxòli̱; ko̱ tjín‑la̱ naꞌyá; ko̱ jñà ndiꞌtsin tjín‑la̱ ngaꞌñó nga ma ꞌòn sá si̱ìkiꞌon xi̱ta̱.
Jè ra tíjna ítjòn‑la̱ jñà likò, jè ìkja̱li̱‑la̱ ra ꞌtse̱ na̱tja̱n; jè ꞌí‑la̱ ìkja̱li̱ ra̱kìi̱ nga ꞌén hebreo, Abadón ꞌmì, ko̱ ra ꞌén griego, Apolión ꞌmì, [jè ꞌén ra tsò‑ni: Jè ra ma‑la̱ síkitsón‑ña].
Ijyeé tsato jè kjo̱hiꞌin ra tíjna ítjòn jè ra bato ꞌñó ton kjomàꞌtin jñà xi̱ta̱; tanga ingi jò chija‑isa ra ꞌsa̱ nchrabá.
Jè ìkja̱li̱ ra ma‑ni jon isikjiꞌndá jè chrjo‑la̱, ko̱ kíꞌnchré jngo‑la̱ jta̱ ra ya̱ inchrabà‑ni ya̱ nga ijòn nchra̱já ra tjín‑la̱ ímixa̱ tsje ra ngi ki̱cha̱ sinè ra ya̱ síjna ya̱ ngixko̱n Nainá,
jè jta̱ ra kitsò‑la̱ ìkja̱li̱ ra ma‑ni jon ra tsáꞌya chrjoo̱:
―Chjíjnda̱ꞌñó‑ni jñà ìkja̱li̱ ra ijòn ma‑ni ra tjíꞌtáꞌñó ya̱ chraña‑la̱ ndáje̱ ra ꞌmì Éufrates.
Ko̱ itjájnda̱ꞌñó‑ni jñà ìkja̱li̱ ra ijòn ma‑ni ra ijye ko̱ꞌsín títsa̱jnanda nga jè hora, ko̱ jè ni̱chjin, ko̱ jè sá, ko̱ jè nó, nga jè ra jàn‑ya ta ngaꞌtsì xi̱ta̱ ra tjín, jngo‑yá si̱ìꞌken.
ꞌA̱n kíꞌnchrè‑la̱ kótjín ma‑ni jñà chíchàn ra kabàyo̱ títsa̱jnakjá‑la̱; jò sindo̱ millón ma‑ni.
ꞌKoa̱á ꞌsín tsatsíjen‑na jñà kabàyo̱ ko̱ jñà xi̱ta̱ ra títsa̱jnakjá‑la̱ nga ki̱cha̱ tája kjijtsa ya̱ a̱sòn inìma̱‑la̱ ra inì tsijen koni niꞌí, ko̱ ra chji̱ꞌndi̱ tsijen koni jngo na̱jo̱ ra ꞌmì zafiro, ko̱ ra sinè tsijen koni jè chijo ra ꞌmì asùfre̱. Jñà sko̱ kabàyo̱, ꞌkoa̱á ꞌsín kjòn koni ꞌsín kjòn sko̱ xa, ko̱ ya̱ tsaꞌba, niꞌí bitjo, ko̱ ni̱ꞌndi̱, ko̱ asùfre̱.
Ta nga̱tjì‑la̱ jñà nga jàn kjo̱hiꞌin kìi̱, jè ra jàn‑ya ta ngaꞌtsì xi̱ta̱ ra tjín, jngo‑yá ꞌken. Jé niꞌí ko̱ jè ni̱ꞌndi̱ ko̱ azufre ra bitjo ya̱ tsaꞌba kabàyo̱ isìꞌken.
Jñà kabàyo̱ ya̱á tjíꞌa ngaꞌñó‑la̱ ya̱ tsaꞌba ko̱ ya̱ a̱tjòn ndiꞌtsin. Jñà ndiꞌtsin, ꞌkoa̱á ꞌsín tjín sko̱ koni ꞌsín kjòn ye̱; ko̱ jé ma tsjáhiꞌin‑la̱ xi̱ta̱.
Jñà xi̱ta̱ ra tsijnengi‑ni ra mì kì ꞌken ꞌkia̱ nga kjomà kjo̱hiꞌin kìi̱, takó mì kì isíkájno jñà jé‑la̱ ko̱ mì kì kitsjin‑jìn; takó jñá kijtsexkón jñà inìma̱ ꞌcho‑la̱ ni̱í, ko̱ jñà xkósòn ra nainá tsò‑la̱, koni jñà ra ki̱cha̱ sinè, ko̱ ra ki̱cha̱ chroba, ko̱ ra ki̱cha̱ bronce, ko̱ ra na̱jo̱, ko̱ ra yá, jñà ra mì kì tsijen‑la̱, ko̱ mì kì ꞌnchré, ko̱ mì kì ma‑la̱ fì.
Ko̱ jñà xi̱ta̱ kìi̱, mì kì isíkájno‑jìn, ko̱ mì kì kitsjin‑jìn nga ma‑la̱ síꞌken xi̱ta̱, ko̱ mì kì kitsjin‑jìn nga ma‑la̱ ꞌsín ra kjoa̱tjꞌee̱, ko̱ ni̱ mì kì kitsjin‑jìn nga ma‑la̱ ꞌsín kjoa̱chijngi, ko̱ mì kì kitsjin‑jìn nga ma‑la̱ síchijé.
Ìjngo ìkja̱li̱ kíjtse‑isa ra tjín‑la̱ ngaꞌñó ra ya̱ tínchrabájen‑ni ya̱ ngajmi nga tjìkótjìjno síjnajin ifi; ya̱ sko̱, jngo ꞌya̱ síjnasòn; jè i̱sén‑la̱, ꞌkoa̱á ꞌki koni jè tsáꞌbí, ko̱ jñà ndsa̱ko̱, ꞌkoa̱á kjòn koni tsa niꞌí ra i̱ncha kixi̱ nga i̱nchitì.
Jngo xa̱jo̱n ra i̱tsé ꞌki tsáꞌya ra kjijna tsijen; ko̱ jè ndsa̱ko̱ kixi̱, ya̱á tsasíjnajin ya̱ a̱jin ndáchikon ko̱ jè ndsa̱ko̱ ngaskoán, ya̱á tsasíjna ya̱ a̱sòn nangi.
Ko̱ ꞌñó jchán kiìchja̱; ꞌkoa̱á ꞌsín kitsò koni ꞌsín tsò jè xa ꞌkia̱ nga kjindáya. ꞌKia̱ nga ijye kiìchja̱, itoó ꞌcho̱n inaꞌyá jta‑la̱.
ꞌKia̱ nga ijye kíꞌnchrè jta̱‑la̱ ꞌcho̱n ra ito inaꞌyá‑la̱ nga kiìchja̱, tjín‑ni nga xa̱jo̱ón kiꞌtàa̱; tanga kíꞌnchrè jngo‑la̱ jta̱ ra ngajmi inchrabà‑ni ra kitsò‑na:
―Ta ji̱ katasijin‑li jñà ꞌén ra kàchja̱ jñà ꞌcho̱n ra ito ma‑nioo̱; kì tà chjàn xa̱jo̱n biꞌtì.
Jè ìkja̱li̱ ra kíjtsee̱ ra ya̱ síjnasòn ya̱ ndáchikon ko̱ ya̱ a̱sòn nangi, iskimítje̱én jè tsja kixi̱ ya̱ ján ngajmi,
ko̱ ꞌkoa̱á ꞌsín kitsjá kixi̱ ꞌén‑la̱ a̱ꞌta ꞌtse̱ Nainá ra tíjnakon skanda ta mé ni̱chjin‑nioo̱, jè ra tsikínda jè ngajmi ko̱ jè nangi ko̱ jè ndáchikon ko̱ ngaꞌtsì tsajmì ra tjín ya̱ ngajmi, ya̱ a̱ꞌta nangi, ko̱ ya̱ ndáchikon; ꞌkoa̱á ꞌsín kitsò:
―Mì ti̱ kì ꞌse̱‑isa‑ni ni̱chjin, nga mì ti̱ kì sko̱óña kjoa̱‑ni.
Nga jè ni̱chjin ꞌkia̱ nga ki̱ìꞌtsia̱ jè ìkja̱li̱ ra ma‑ni ito nga si̱ìkjindáya jè chrjoo̱‑la̱, ꞌkia̱á ki̱tjasòn jè kjoa̱ ra tjíꞌma‑la̱ Nainá koni ꞌsín ijye kitsò jñà xi̱ta̱ chi̱ꞌnda‑la̱ ra kiìchja̱ ngajo‑la̱.
Jè jta̱ ra a̱sa kíꞌnchrè‑la̱ nga ꞌsa̱ ítjòn ra ngajmi inchrabà‑ni, india kiìchja̱‑isa‑na nga kitsò‑na:
Kiì káse̱nꞌta‑la̱ ꞌa̱n jè ìkja̱li̱ ko̱ a̱kjòn kíxin‑la̱:
―ꞌTi̱‑ná jè xa̱jo̱n i̱tsé ra tjaꞌchí.
Ko̱ jè ìkja̱li̱ kitsó‑na:
―Chjíbí ko̱ chji̱ni̱i; ya̱ a̱ꞌa ndsa̱ꞌbì, ixií ka̱ma‑li koni tsa tsjén; tanga ya̱ a̱ya i̱ndsi̱ꞌbì, tsjayaá ko̱ma.
Ískábé‑náa̱ jè xa̱jo̱n i̱tsé ra tsáꞌya jè ìkja̱li̱; ꞌkia̱ nga ijye ískíne̱, ixiꞌá kiꞌsìn ya̱ ndsa̱ꞌbaa̱ koni tsa tsjén, tanga ya̱ a̱ya i̱ndsi̱ꞌbà tsjayaá kjomà.
ꞌKia̱á kiꞌmì-isa‑na:
―Machjeén‑ní nga india ki̱nákjoa̱ nga̱jo̱‑la̱ Nainá nga kóꞌsín ko̱maꞌtin jñà xi̱ta̱ ra kjìn na̱xi̱ndá nchrabá‑ni ko̱ ra kjìn nangi chja̱‑ni ko̱ ra kjìn sko̱ya tjín‑ni ꞌén ra chja̱, ko̱ kóꞌsín ko̱maꞌtin ra xi̱ta̱xá títjòn títsa̱jna.
ꞌKia̱á kiꞌtsì jngo‑na yá ra ma machi̱ba̱‑ni ra koni ꞌki ndi̱jyi ꞌki, ko̱ kiꞌmì‑na:
―Ti̱sítji̱in ko̱ ti̱chi̱bi̱i jè i̱ngo̱ ítjòn‑la̱ Nainá ko̱ jè ímixa̱ tsje‑la̱ ko̱ tìxki̱yi kótjín ma‑ni jñà ra ya̱ bexkón Nainá.
Tanga kì tà chjàn nìchi̱bi̱i jè ndi̱tsin‑la̱ i̱ngo̱. Jè i̱ꞌnde ra̱kìi̱, jñá itjábé‑la̱ jñà ra taxki̱ xi̱ta̱ ra mì tsa xi̱ta̱ judío. Ko̱ jñà xi̱ta̱ kìi̱, ichán‑jò sá ko̱tèxomasòn jè na̱xi̱ndá Jerusalén ra i̱ꞌnde tsje‑la̱ Nainá.
Ko̱ sikásén‑náa̱ jñà xi̱ta̱‑na̱ ra jò ma‑ni ra tsjá ꞌén ra a̱ꞌta tsa̱ꞌa̱n nga jngo jmi ko̱ jò sindo̱ ko̱ jàn‑kan ni̱chjin ki̱chja̱ya; ko̱ jñà nikje ra kjóya, nikje naxá kjòn [mé‑ni ko̱kòn chi̱ya‑ni jè kjo̱ba ra ꞌse̱].
Jñà ngajò xi̱ta̱ ra tsjá ꞌén, jñá‑ní ngajò yá olivo ko̱ ngajò ki̱cha̱ candelero ra i̱ncha kixi̱ ya̱ ngixko̱n Nainá ra batéxoma‑la̱ i̱sàꞌnde.
Tsa yá ra mejèn‑la̱ nga si̱ìkiꞌon jñà xi̱ta̱ kìi̱, niꞌí bachrje tsaꞌba ra jngó‑kjá india kjón baká jñà xi̱ta̱ kondra̱‑la̱, ko̱ ꞌkoa̱á ꞌsín ki̱yá ni̱ꞌsín ta yá ra mejèn‑la̱ si̱ìkiꞌon.
Jñà xi̱ta̱ kìi̱, tjín‑la̱ ngaꞌñó nga ma ki̱ìchjà‑la̱ jè ngajmi mé‑ni nga mì ti̱ kì ꞌkoa̱‑ni jtsí jñà ni̱chjin ꞌkia̱ nga ki̱chja̱ya; ti̱ꞌkoa̱á tjín‑la̱ ngaꞌñó a̱ꞌta ꞌtse̱ nandá nga ma‑la̱ jní ꞌsi̱in; ko̱ tjín‑la̱ ngaꞌñó nga kjìn sko̱ya kjo̱hiꞌin tsjá‑la̱ jñà xi̱ta̱ i̱sàꞌnde; ko̱maá‑la̱ ko̱ꞌsín ꞌsi̱in ni̱ꞌsín ta kótjín ꞌka̱ mejèn‑la̱.
Ko̱ jñà xi̱ta̱ kìi̱, ꞌkia̱ nga ijye tsjá ꞌén‑la̱, jè cho̱ ra ꞌñó ꞌcho ꞌkioo̱ ra ya̱ tíbitjomijìn‑ni ya̱ nga̱jo̱ na̱tja̱n, ska̱jànko̱‑ní ko̱ si̱ìkijne‑la̱, ko̱ ki̱yá ngajò xi̱ta̱ kìi̱.
Jñà ijo‑la̱ xi̱ta̱ kìi̱, ya̱á si̱hijyo masen ya̱ ndi̱tsi̱n‑la̱ jè na̱xi̱ndá‑tjòn ya̱ ñánda̱ nga kisiꞌta krò jè Na̱ꞌín‑ná; jè ꞌí‑la̱ na̱xi̱ndá‑tjòn ra̱kìi̱, ꞌkoa̱á ꞌsín ngoya‑la̱ koni tsa jè Sodoma ko̱ jè Egipto.
Ko̱ jñà xi̱ta̱‑la̱ na̱xi̱ndá ra tjín i̱sàꞌnde, ko̱ ngaꞌtsì tje̱‑la̱ xi̱ta̱ ra tjín, ko̱ xi̱ta̱ ra chja̱ ngaꞌtsì ꞌén ra tjín, ko̱ xi̱ta̱ ra ya̱ i̱ꞌnde‑la̱ ngaꞌtsì nangi ra tjín i̱sàꞌnde, jàn ni̱chjin masen ta sko̱òtsíjen‑jnó jñà ijo‑la̱ miꞌken; ko̱ mì kì tsjáꞌnde nga si̱iꞌnde.
Jñà xi̱ta̱ ra tjín ya̱ i̱sàꞌnde, ꞌñó je ꞌsí ki̱ìjna, nga̱ ijyeé ꞌken jñà xi̱ta̱ kìi̱; skanda si̱ìkasén kañá‑la̱ tsajmì jñà xákjén; kií ko̱ꞌsín ꞌsi̱n‑ni nga̱ tse kjo̱hiꞌin isìkjiín jñà xi̱ta̱ i̱sàꞌnde a̱ꞌta ꞌtse̱ xi̱ta̱ kìi̱ ra kiìchja̱ ngajo‑la̱ Nainá.
ꞌKia̱ nga ijye tsato ra jàn ni̱chjin masen, jè Nainá isíkítsa̱jnakon india‑ni inìma̱‑la̱ nga jaáya‑ila̱, a̱kjòn tsincha kixi̱ india‑ni; ngaꞌtsì xi̱ta̱ ra kijtse ꞌñó kitsakjòn.
Ngajò jñà xi̱ta̱ kìi̱, kiíꞌnchré jngo‑la̱ jta̱ ra ꞌñó kiìchja̱ ra ya̱ ngajmi inchrabà‑ni ra kitsò‑la̱:
―Nchrabámijiòn ya̱ i̱jndíi̱.
A̱kjòn kijìmijìn ya̱ a̱jin ifi ya̱ ján ngajmi, ko̱ kijtse‑ní ngaꞌtsì jñà ra xi̱ta̱ kondra̱‑la̱ ma.
Ti̱ꞌkia̱á‑ni ꞌji jngo chón ra ꞌñó jchán ꞌtsa; jè ra te‑ya ma‑ni kóhoꞌki na̱xi̱ndá, jngo‑yá ixojen; ko̱ ito jmi xi̱ta̱ ꞌken ra ta jè kjoa̱ ꞌtse̱ chón; ko̱ jñà xi̱ta̱ ra tsangì‑ni, taxki̱ ꞌñó itsakjòn, a̱kjòn kiìchja̱ꞌta‑la̱ Nainá ra tíjna ngajmi nga jeya isíkíjna.
Ijyeé tsato jè kjo̱hiꞌin ra ma‑ni jò, jè ra bato ꞌñó ton kjomàꞌtin jñà xi̱ta̱; tanga ijyeé nchrabá ndi̱to̱n jè ra ma‑ni jàn.
Jè ìkja̱li̱ ra ma‑ni ito isikjiꞌndá jè chrjoo̱‑la̱ ko̱ kjín jchán jta̱ inaꞌyá‑la̱ ya̱ ngajmi ra ꞌñó kiìchja̱ nga kitsò:
Jñà kjo̱téxoma ra tjín ya̱ i̱sàꞌnde
ijyeé ꞌtse̱é jè Na̱ꞌín‑ná ra batéxoma‑ná
ko̱ jè Cristo ra jè isìkasén;
ko̱ jè ko̱tèxoma skanda ta mé ni̱chjin‑nioo̱.
kitsò:
ꞌKoa̱á ꞌsín ꞌmì‑laji̱n Na̱ꞌìn ra Nainá ꞌmì‑li nga tse kjo̱nda kataꞌse‑li,
nga ta ji̱ ta̱ jngo‑ní ra bato tse ngaꞌñó tjín‑li;
ji̱ ra tijni skanda ꞌndi̱ ꞌndi̱
ko̱ ra tijna‑ni skanda kjoꞌtsia̱,
[ko̱ ji̱ ra ꞌsa̱ kjíꞌi̱ india‑ni];
nga̱ ijyeé kachjíbí jè ngaꞌñó ra tjín‑li;
ko̱ ijyeé kabiꞌtsi̱i nga ji̱ ko̱te̱xomi.
Ngaꞌtsì jñà ra taxki̱ xi̱ta̱ ra mì tsa xi̱ta̱ judío, ijyeé kjojti‑la̱;
tanga ijyeé ijchó ni̱chjin‑la̱ nga ꞌjíi̱ki̱i jè kjo̱jti‑li nga ꞌki̱i kjo̱hiꞌin,
ko̱ jè ni̱chjin nga kíndajín‑la̱ jñà xi̱ta̱ ra ijye ꞌken,
ko̱ jè ni̱chjin nga ꞌki̱‑la̱ jè kjo̱tjò ra bakèn‑la̱ jñà xi̱ta̱ chi̱ꞌnda‑li ra kiìchja̱ ngajo‑li
ko̱ jñà ra xi̱ta̱‑la̱ Nainá
ko̱ ngaꞌtsì jñà ra bexkón‑li,
ngaꞌtsì ra i̱tsíñá kjòn ko̱ ngaꞌtsì jñà ra jchínga kjòn;
ko̱ jè ni̱chjin nga si̱kjehesìn jñà xi̱ta̱ ra ma‑la̱ síkjehesòn xi̱ta̱ i̱sàꞌnde.
Ko̱ itjáꞌxa̱á jè i̱ꞌnde tsje‑la̱ Nainá ra tíjna ya̱ ján ngajmi; ya̱ a̱ya i̱ꞌnde tsje‑la̱ tsatsíjen‑ni jè kàxa̱ ra tsikíndajín‑ni kjoa̱ jè Nainá ko̱ jñà xi̱ta̱; a̱kjòn ꞌñó jate niꞌí ꞌcho̱n, ko̱ kjín jta̱ inaꞌyá‑la̱, ko̱ ꞌñó kitsin ꞌcho̱n, ko̱ ꞌtsa chón ti̱ꞌkoa̱á ꞌtsa jtsí na̱jo̱ ra ꞌñó tsiña kjòn.
Ya̱ ján ngajmi jngo kjo̱xkón tsatsíjen; jngo chjo̱ón tsatsíjen ra tjìkótjìjno tsáꞌbí koni tsa tjìkótjìjno jngo nikje ko̱ jè sá ya̱á tíjnangi ya̱ ndsa̱ko̱ ko̱ jngo corona tjíꞌa sko̱ ra tejò nitse tjíꞌta‑la̱.
Jè chjo̱ón ra̱kìi̱, iꞌndí tjíhiꞌma‑la̱; ko̱ ꞌñó jchán tíkjindáyako̱ i̱ndsi̱ꞌba̱ nga títsin iꞌndí‑la̱ ko̱ tseé kjo̱hiꞌin tísíkjiín.
Ya̱ ján ngajmi, ìjngo kjo̱xkón tsatsíjen‑isa: jngo ye̱ ra ꞌñó je ꞌki tsatsíjen ra inì ꞌki, ko̱ ito ma‑ni sko̱; ko̱ te ma‑ni jñà nchra̱já‑la̱, ko̱ jngó jngó corona ra i̱tsíñá kjòn tjíꞌa nga jngó jngó sko̱.
Jè ndiꞌtsin ye̱, jngo jtín nitse tsikíꞌndo̱fe jè ra jàn jtín ta ngaꞌtsì jñà nitse ra tjín ya̱ ján ngajmi; a̱kjòn ya̱á tsikítsajo ya̱ a̱ꞌta nangi. Jè ye̱ ya̱á tsasijnaꞌtà‑la̱ jè chjo̱ón ra mejèn jtsín iꞌndí‑la̱, mé‑ni nga jè ski̱ne̱‑ni jè iꞌndí‑la̱ chjo̱ón ꞌkia̱ nga ijye jtsín.
Jè chjo̱ón, jngo iꞌndí ꞌxi̱n kitsin‑la̱ ra ko̱ꞌsín ko̱tèxoma‑la̱ ngaꞌtsì na̱xi̱ndá ra tjín i̱sàꞌnde koni jngo xi̱ta̱ ra kjiya tsja jngo ki̱cha̱ ra koni ꞌki xka̱hijnchra ꞌki nga ki̱ìnè‑la̱ kjo̱hiꞌin xi̱ta̱ ra mì kì ꞌnchréhijon‑la̱. Ngi ko̱ó kjo̱hiꞌin ko̱tèxoma‑la̱ ngaꞌtsì na̱xi̱ndá ra tjín. Tanga ta ndi̱to̱ón itjaꞌán‑la̱ jè iꞌndí‑la̱ chjo̱ón ra̱kìi̱; ko̱ ya̱á inikasén ya̱ ján ngajmi ya̱ ñánda̱ nga tíjna jè Nainá nga tíbatéxoma.
Jè chjo̱ón, tsanga‑ní; ya̱á kijì ya̱ i̱ꞌnde a̱ꞌta xìn ñánda̱ nangi kixì, ya̱ ñánda̱ nga Nainá ijye tsikíjnanda jngo‑la̱ i̱ꞌnde, mé‑ni nga ya̱ kataꞌbì‑la̱ tsajmì ra ski̱ne̱ ra jngo jmi ko̱ jò sindo̱ ko̱ jàn‑kan ni̱chjin ya̱ kíjna.
Ra ijye kjomà a̱skan‑nioo̱, ya̱ ján ngajmi, kjo̱jchán kiꞌse. Jè ìkja̱li̱ ítjòn ra ꞌmì Miguel ko̱ jñà ìkja̱li̱‑la̱, iskajàn‑ko̱ò jè ye̱ ra ꞌñó je ꞌkioo̱. Jè ye̱ ra ꞌñó je ꞌkioo̱, ko̱ jñà ìkja̱li̱ ra tjín‑la̱ ra jè, ni̱ꞌsín ꞌñó iskajàn‑ko̱ jñà ìkja̱li̱‑la̱ Nainá,
mì kì ma isikijne‑la̱, ko̱ mì ti̱ kì mé i̱ꞌnde kiꞌse‑la̱ ya̱ ján ngajmi.
ꞌKoa̱á ꞌsín kjomà‑ni nga itjokàjin ya̱ ngajmi jè ye̱ jchá ra ꞌmì: Xi̱ta̱‑ni̱í, ko̱ ra ꞌmì: Xi̱ta̱ Kondra̱, ra konda̱cha̱‑la̱ ngaꞌtsì jñà xi̱ta̱ i̱sàꞌnde. Ya̱á inìkàtje̱n‑ngi ya̱ a̱ꞌta nangi ko̱ jñà ìkja̱li̱ ra tjín‑la̱.
Kíꞌnchré jngo‑la̱ jta̱ ya̱ ján ngajmi ra ꞌñó kiìchja̱ nga kitsò:
―ꞌNdi̱ ꞌndi̱, ijyeé ijchó ni̱chjin nga jè Nainá si̱ìkítsa̱hijyondi̱í xi̱ta̱ xàngie̱é, ñánda̱ nga jè Nainá ko̱kòn ngaꞌñó‑la̱ koni ꞌsín nga jè batéxoma ko̱ jè kjo̱téxoma ra tjín‑la̱ jè Cristo [ra jè isìkasén]. Nga̱ ijyeé kinìkàtje̱n‑ngi jè ra ko̱ ni̱chjin ko̱ ni̱tje̱n tsakánè‑la̱ ꞌén ndiso jñà xi̱ta̱ xàngie̱é ya̱ ngixko̱n Nainá.
Jñà xi̱ta̱ xàngie̱é, ngi ko̱ó ngaꞌñó ra tjín‑la̱ jè jní ra tsikíxten jè Forrè isikijne‑ila̱, ko̱ ngi ko̱ó jñà ꞌén ra kitsjà a̱ꞌta ꞌtse̱ Nainá, ko̱ mì kì kitsakjòn‑la̱ ni̱ꞌsín kjo̱biya.
ꞌKia̱ nga ijye kíjtsee̱ jè ye̱ ra ꞌñó je ꞌki nga ijye inìkàtje̱n‑ngi ya̱ a̱ꞌta nangi, tsahatji̱ngií‑la̱ jè chjo̱ón ra kitsin‑la̱ iꞌndí ꞌxi̱n.
Tanga jè chjo̱ón, jò na̱jngá‑la̱ xija̱ tsiꞌkì‑la̱ ra ꞌñó iꞌi kjòn mé‑ni nga kjomà itjotjén‑ni nga tsanga‑la̱ jè ye̱ ra ꞌñó je ꞌkioo̱; ya̱á kijì ya̱ i̱ꞌnde a̱ꞌta xìn ñánda̱ nga nangi kixì; jàn nó masen ya̱ tsikijna ñánda̱ nga tjínè‑la̱ nga ko̱kinda̱ ko̱ nga ꞌki̱‑la̱ tsajmì ra ski̱ne̱.
Jè ye̱ ra je ꞌkioo̱, nandá tsachrje tsaꞌba, ra ya̱ tsachrjetji̱ngi‑la̱ jè chjo̱ón, mé‑ni nga jè ndáje̱ ra tsachrje tsaꞌba ko̱maá i̱ko̱ chrjoba‑ni jè chjo̱ón.
Tanga jé nangi tsasìko̱ jè chjo̱ón; itjáꞌxa̱jiín jè nangi, ko̱ ya̱á ꞌjahaꞌsen jè ndáje̱ ra tsachrje tsaꞌba jè ye̱ ra ꞌñó je ꞌkioo̱.
ꞌÑó jti kjomà‑isa‑la̱ jè ye̱ a̱ꞌta ꞌtse̱ jè chjo̱ón nga mì kì kjomà isìko̱; a̱kjòn ya̱á kijìtji̱ngi‑la̱ jñà xi̱ta̱ ra ya̱ chja̱‑ni tje̱‑la̱ chjo̱ón ra̱kìi̱ nga kiì kjaán‑ko̱ ngaꞌtsì xi̱ta̱ ra síhitjasòn jñà kjo̱téxoma‑la̱ Nainá ko̱ jñà ra nda tsjá ꞌén‑la̱ a̱ꞌta ꞌtse̱ Cristo.
Ko̱ jè ye̱ ya̱á tsikijnajin chrjoo̱ ra tjín ya̱ a̱ndi ndáchikon.
Kíjtse‑náa̱ nga jngo cho̱ ra ꞌñó ꞌcho ꞌkioo̱ itjomijìn‑jin‑ni ya̱ a̱jin ndáchikon ra ito ma‑ni sko̱ ko̱ te ma‑ni nchra̱já‑la̱ ko̱ jngó jngó corona ra i̱tsíñá kjòn tjíꞌa nga jngó jngó nchra̱já‑la̱; ko̱ ra jngó jngó sko̱ tjíꞌta jngo ꞌí ra chja̱jno‑la̱ Nainá.
Jè cho̱ ra ꞌñó ꞌcho ꞌkioo̱ ra kíjtsee̱, ꞌkoa̱á ꞌki koni kjòn jñà xa indò; ko̱ jñà ndsa̱ko̱, ꞌkoa̱á kjòn koni jñà ndsa̱ko̱ cho̱ oso; ko̱ jè tsaꞌba, ꞌkoa̱á ꞌki koni ꞌsín kjòn tsaꞌba xa; jè ngaꞌñó‑la̱ jè ye̱ ra ꞌñó je ꞌkioo̱ ko̱ jè i̱ꞌnde‑la̱ ñánda̱ nga tíbatéxoma, ya̱á kisìnga̱tsja jè cho̱ ra ꞌñó ꞌcho ꞌkioo̱ ra itjojin‑ni ndáchikon. Ko̱ ꞌñó tse kjo̱téxoma kitsjà‑la̱.
ꞌÑó tse kiti jngo sko̱ jè cho̱ ra ꞌñó ꞌcho ꞌkioo̱; ꞌkoa̱á ꞌki koni tsa ijye ki̱yá; tanga ya̱ sko̱ ñánda̱ nga ꞌñó tse kiti‑la̱, kjondaá‑ni. Ngaꞌtsì xi̱ta̱ ra tjín nga tjíjtsa i̱sàꞌnde ngi ta kjóxkón‑la̱ jè kjoa̱ ra kjomà, ko̱ ya̱á kiìꞌta‑la̱ jè cho̱ ra ꞌñó ꞌcho ꞌkioo̱.
Ngaꞌtsì xi̱ta̱ kijtsexkón‑ní jè ye̱ ra kitsjà‑la̱ kjo̱téxoma ra tísíchjeén jè cho̱ ra ꞌñó ꞌcho ꞌkioo̱, ko̱ jñà xi̱ta̱ ti̱ꞌkoa̱á kijtsexkón‑te jè cho̱ ra ꞌñó ꞌcho ꞌkioo̱; a̱kjòn kitsò:
―Tsìn jngo‑isa koni jè cho̱ ra ꞌñó ꞌcho ꞌkioo̱; ko̱ ni̱yá ra chíkjoa̱‑la̱ nga ska̱jàn‑ko̱.
Jè cho̱ ra ꞌñó ꞌcho ꞌkioo̱ kiꞌtsìꞌndeé‑la̱ nga katachja̱ jñà ꞌén ra jè ꞌnga síkíjna ijo‑la̱ nga chja̱jno‑la̱ Nainá. Ti̱ꞌkoa̱á kiꞌtsìꞌndeé‑la̱ nga ichán jò sá katatéxoma.
Ko̱ ꞌkoa̱á ꞌsín kiꞌsìn; kiìchja̱jno‑la̱ Nainá, ko̱ kiìchja̱jno‑la̱ jè ꞌí‑la̱ Nainá ko̱ jè Niꞌya Tsje‑la̱ ko̱ kiìchja̱jno‑te‑la̱ jñà xi̱ta̱ ra ya̱ títsa̱jna ngajmi.
Ko̱ kiꞌtsìꞌndeé‑la̱ nga iskajàn‑ko̱ jñà xi̱ta̱‑la̱ Nainá, ko̱ skanda isikijneé‑la̱. Ko̱ ti̱ꞌkoa̱á kiꞌtsì‑la̱ kjo̱téxoma a̱ꞌta ꞌtse̱ ngaꞌtsì tje̱‑la̱ xi̱ta̱ ra tjín, ko̱ a̱ꞌta ꞌtse̱ ngaꞌtsì na̱xi̱ndá ra tjín, ko̱ a̱ꞌta ꞌtse̱ xi̱ta̱ ra chja̱ ngaꞌtsì ꞌén ra tjín, ko̱ a̱ꞌta ꞌtse̱ ngaꞌtsì na̱xi̱ndá ra chja̱‑ni nga jngó jngó nangi ra tjín i̱sàꞌnde.
Ko̱ ngaꞌtsì xi̱ta̱ ra tjín nga tíjngo i̱sàꞌnde, jè cho̱ ra ꞌñó ꞌcho ꞌkioo̱, ske̱xkón, jñà ra mì kì tsa ya̱ tjíꞌta ꞌí‑la̱ skanda nga ti̱ꞌsa̱ tjàꞌtsin‑la̱ i̱sàꞌnde jè xa̱jo̱n ꞌtse̱ kjo̱binachon ra ꞌtse̱ Forrè‑la̱ Nainá ra iniꞌken.
Nda katafìya‑la̱ ngaꞌtsì xi̱ta̱:
Jñà ra ijye ko̱ꞌsín kiꞌtsì‑la̱ nga nda̱yá ki̱ji̱, xá nda̱yá ki̱ji̱‑ni. Ko̱ jñà ra ijye ko̱ꞌsín kiꞌtsì‑la̱ nga ki̱cha̱ ndajò ki̱yá‑ni, xá ki̱cha̱ ndajò ki̱yá‑ni. Ya̱á i̱jndíi̱ machjeén nga nda katachíkjoa̱ko̱‑la̱ ko̱ kixi̱ katitsa̱hijyo kiꞌta jñà ra xi̱ta̱‑la̱ Nainá.
Ra kjomà a̱skan‑nioo̱, ìjngo cho̱ ra ꞌñó ꞌcho ꞌkioo̱ kíjtsee̱, ra ya̱ itjomijìn‑ni ya̱ a̱jin nangi; jò ma‑ni nchra̱já‑la̱ ra ko̱ꞌsín kjòn koni kjòn nchra̱já‑la̱ forrè, ko̱ ꞌkoa̱á ꞌsín chja̱ koni jngo ye̱ ra ꞌñó je ꞌki.
ꞌKoa̱á ꞌsín tjín‑la̱ kjo̱téxoma koni jè cho̱ ra ꞌñó ꞌcho ꞌkioo̱ ra tíjna ítjòn nga ya̱ síjna ya̱ ngixko̱n. Ko̱ jé bínè‑la̱ ngaꞌtsì xi̱ta̱ ra tjín nga tíjngo i̱sàꞌnde mé‑ni nga jè katabexkón‑ni jè cho̱ ra ꞌñó ꞌcho ꞌkioo̱ ra tíjna ítjòn ra kjonda‑ni ñánda̱ ꞌñó tse kiti jngo sko̱.
Ti̱ꞌkoa̱á kiꞌsìn kjo̱xkón ra ꞌñó iꞌin tjín, skanda kjamà‑la̱ isikjinchrabájen‑ni niꞌí ya̱ ján ngajmi nga iskatsajo skanda ya̱ a̱ꞌta nangi ra kijtse ngaꞌtsì xi̱ta̱.
Ko̱ iskonda̱cha̱á‑la̱ ngaꞌtsì xi̱ta̱ ra tjín ya̱ i̱sàꞌnde, ta nga̱tjì‑la̱ jñà kjo̱xkón ra kiꞌtsìꞌnde‑la̱ nga kiꞌsìn ya̱ ngixko̱n cho̱ ra ꞌñó ꞌcho ꞌkioo̱ ra tíjna ítjòn; tsikíꞌtin jñà xi̱ta̱ mé‑ni nga kátínda jngo xkósòn‑la̱ jè cho̱ ra tíjna ítjòn ra ni̱ꞌsín ki̱cha̱ ndajò kiti jngo‑ni sko̱, tanga jaáya‑la̱ ko̱ tíjnakon‑ní.
Jè cho̱ ra ꞌñó ꞌcho ꞌkioo̱ ra ma‑ni jò, kiꞌtsí‑la̱ ngaꞌñó nga isíkíjnakon jè xkósòn ra isinda mé‑ni ma‑la̱ katachja̱‑ni ko̱ nga katasíꞌken ngaꞌtsì xi̱ta̱ ra mì kì ske̱xkón.
ꞌKoa̱á ꞌsín tsikínè‑la̱ jñà ra i̱xti ko̱ jñà ra xi̱ta̱ jchínga, jñà ra xi̱ta̱ nchi̱ná ko̱ jñà ra xi̱ta̱ i̱ma̱, jñà xi̱ta̱ ra títsa̱jnandi̱í ko̱ jñà ra chi̱ꞌnda títsa̱jnaꞌñó, mé‑ni nga katasiꞌta chi̱ba̱‑ni ya̱ tsja kixi̱ ko̱ ñá tsa ya̱ a̱tjòn tótjen‑la̱.
Ni̱jngo xi̱ta̱ ra ma ko̱tse tsajmì, ko̱ ni̱jngo ra ma ko̱tina, tsa mì jè chi̱ba̱‑la̱ cho̱ ra kìi̱ ko̱ tsa mì jè ꞌí‑la̱ tjíꞌta chi̱ba̱‑ni, ko̱ tsa mì tjíꞌta‑la̱ jè número ꞌtse̱ ꞌí‑la̱.
I̱í i̱jndíi̱ machjeén jè kjo̱bítsjen ra chji̱ne̱; jè ra nda machi̱ya‑la̱, katabíxki̱yaá jè número‑la̱ cho̱ ra ꞌñó ꞌcho ꞌkioo̱; ko̱ jè número ra̱kìi̱, jngo número ra jcha̱xkon‑la̱ jngo xi̱ta̱; jè número: ra jon sindo̱ ko̱ jàn‑kan ko̱ jon, (666).
Ra kjomà a̱skan‑nioo̱, ꞌkia̱ nga ískotsíjee̱n, kíjtse‑náa̱ jè Forrè nga síjnasòn ya̱ nindo ra ꞌmì Sión nga i̱jnchaꞌta‑la̱ jñà xi̱ta̱ ra jngo sindo̱ ko̱ ichán ijòn jmi ma‑ni nga tjíꞌta ya̱ tótjen‑la̱ xi̱ta̱ kìi̱ jè ꞌí‑la̱ Forrè Iꞌndí‑la̱ Nainá ko̱ jè ꞌí‑la̱ Na̱ꞌìn‑la̱.
Ko̱ kíꞌnchrè‑la̱ jta̱ ra ngajmi inchrabà‑ni ra ko̱ꞌsín ꞌñó fane koni jè nandá ꞌkia̱ nga ꞌñó maje, ko̱ koni ꞌsín ma jè ꞌcho̱n ꞌkia̱ nga ꞌñó tsin; jè jta̱ ra kíꞌnchrè‑la̱, ꞌkoa̱á ꞌsín tsò koni ꞌsín naꞌyá‑la̱ ya̱ ñánda̱ nga kjìn ma‑ni xi̱ta̱ ra síkjane jñà níꞌñó ra ꞌmì arpa.
Ko̱ jngo ꞌén xi̱tse̱ tíjnda ya̱ ngixko̱n jè ra tíjnasòn íxile̱ nga tíbatéxoma ko̱ ya̱ ngixko̱n jñà ra ijòn ma‑ni ra títsa̱jnakon ko̱ ya̱ ngixko̱n jñà xi̱ta̱ jchínga; ni̱yá ra kjomà‑la̱ kise‑isa jè ꞌén xi̱tse̱ ra̱kìi̱, ta jñá‑ní ra jngo sindo̱ ko̱ ichán ijòn jmi ma‑ni jñà ra ijye itjokàjin kjo̱hiꞌin ꞌtse̱ i̱sàꞌnde.
Jñà xi̱ta̱ kìi̱, mì tsa íchjín tsikitsa̱jnako̱, ngi tsjeé kisíjchá ijo‑la̱. Jñà xi̱ta̱ kìi̱ ra fìtji̱ngi‑la̱ jè Forrè ni̱ꞌsín ta ñánda̱ nga fì. Jñà‑ní ra itjokàjin ítjòn kjo̱hiꞌin a̱ꞌta ꞌtse̱ xi̱ta̱ i̱sàꞌnde ko̱ jñá‑ní ra kjonga̱tsja ítjòn Nainá ko̱ jè Forrè;
Ìjngo ìkja̱li̱ kíjtsee̱ ra tsáꞌbajin i̱sén ra tsáꞌya jè ꞌén xi̱tse̱ ra nda tsò a̱ꞌta ꞌtse̱ Cristo ra tíjna skanda ta mé ni̱chjin‑nioo̱ mé‑ni nga ꞌke̱èna̱jmíya‑la̱ ngaꞌtsì xi̱ta̱ ra tjín ya̱ i̱sàꞌnde, ngaꞌtsì xi̱ta̱ ra tjín nga jngó jngó nangi, ko̱ ngaꞌtsì xi̱ta̱ tje̱‑la̱ xi̱ta̱ ra tjín, ko̱ xi̱ta̱ ra chja̱ ngaꞌtsì ꞌén ra tjín, ko̱ xi̱ta̱ ra tjín ta ngaꞌtsì na̱xi̱ndá ra tjín ya̱ i̱sàꞌnde.
ꞌÑó chja̱ nga tsò:
―Ti̱skón‑la jè Nainá ko̱ jeya ti̱kíjna, nga̱ ijyeé ijchó ni̱chjin nga ki̱ìndajín. Jcha̱xkón jè ra tsikínda ngajmi, nangi, ndáchikon ko̱ ngaꞌtsì i̱ꞌnde ñánda̱ títjo nandá.
Ìjngo ìkja̱li̱ tsatsíjen ra ꞌñó chja̱‑te nga tsò:
―Ijyeé iskajen‑ngi, ijyeé iskajen‑ngi jè na̱xi̱ndá Babilonia, jè na̱xi̱ndá ra ꞌñó je ꞌki; jè ra tsakón‑ya‑la̱ xi̱ta̱ i̱sàꞌnde nga kjꞌií nainá kiìtji̱ngi‑la̱, ra ꞌkoa̱á ngoya‑la̱ koni jè kisìkaꞌchi̱‑ni xi̱ta̱ xán ꞌtse̱ kjoa̱chijngi‑la̱.
Ko̱ ìjngo ìkja̱li̱ tsatsíjen ra ma‑ni jàn, ra ꞌñó chja̱ nga tsò:
―Tsa yá ra ske̱xkón jè cho̱ ra ꞌñó ꞌcho ꞌkioo̱ ko̱ tsa ske̱xkón‑te jè i̱sén‑la̱ ko̱ tsa tsjáꞌnde nga si̱ꞌta chi̱ba̱ ya̱ tótjen‑la̱ ko̱ ya̱ tsja,
ꞌkoa̱á ꞌsín Nainá tsjá iꞌin‑te‑la̱ koni tsa skꞌí nandá xán‑la̱ uva ra ꞌya kjo̱jti‑la̱ Nainá, koni jngo xán ra tjíya chi̱tsín ra ꞌñó ꞌnga tjín‑la̱ ko̱ ra ꞌñó kjàn, ra xá ngi jè sabà Nainá tsikínda nga ko̱kòn kjo̱jti‑la̱. Tseé kjo̱hiꞌin ꞌki̱‑la̱; ngi ko̱ó niꞌí ko̱ chijo azufre ra ꞌñó tsjè títì nga ko̱to kjo̱hiꞌin ya̱ ngixko̱n ìkja̱li̱ tsje‑la̱ Nainá ko̱ ya̱ ngixko̱n Forrè.
Jè ni̱ꞌndi̱ ꞌtse̱ kjo̱hiꞌin‑la̱, kjiꞌtá ni̱chjin nga ki̱tjo ko̱ ni̱jngo ni̱chjin nga mì kì ki̱tjo skanda ta kjiá‑nioo̱. Ko̱ ni̱kjiá ma si̱ìkjáya ni̱ꞌsín ni̱chjin ko̱ ni̱ꞌsín ni̱tje̱n jñà ra ko̱ꞌsín bexkón jè cho̱ ra̱kìi̱ ra ꞌñó ꞌcho ꞌkioo̱, ko̱ jñà ra bexkón‑te jè i̱sén‑la̱, ko̱ jñà ra kitsjáꞌnde nga isiꞌta chi̱ba̱ ra a̱ꞌta ꞌtse̱ cho̱ ra ꞌñó ꞌcho ꞌkioo̱.
I̱í i̱jndíi̱ machjeén nga nda katachíkjoa̱‑la̱ jñà xi̱ta̱‑la̱ Nainá ra nda síhitjasòn kjo̱téxoma‑la̱ ko̱ ra nda makjiín‑la̱ ra a̱ꞌta ꞌtse̱ Jesús.
Kíꞌnchrè jngo ꞌén ra ngajmi inchrabà‑ni ra kitsò‑na:
―Ko̱ꞌsín tiꞌtì xa̱jo̱n: “ꞌNdi̱ ꞌndi̱‑ni̱ ko̱ jñà ni̱chjin ra ꞌsa̱ nchrabá‑isa, mé ta̱ nda‑la̱ jñà ra ya̱ ki̱yájin koni ꞌsín makjiín‑la̱ a̱ꞌta ꞌtse̱ Na̱ꞌín‑ná.”
“Kixi̱í kjoa̱”, tsò jè Inìma̱ Tsje‑la̱ Nainá: “Jñà xi̱ta̱ kìi̱, si̱ìkjáyaá‑ni ngaꞌtsì xá iyí ra kiꞌsìn; ko̱ ya̱á jcha̱‑la̱ jñà kjoa̱ ra nda kiꞌsìn ya̱ a̱ꞌta nangi.”
ꞌKia̱ nga ískotsíjee̱n, jngo ifi chraba kíjtsee̱; ya̱ a̱sòn‑la̱ ifi tíjnasòn jngo ra koni ꞌki iꞌndí‑la̱ xi̱ta̱ ꞌki; jngo corona ra ngi ki̱cha̱ sinè tjíꞌa ya̱ sko̱, ko̱ jngo ki̱cha̱ tsitin tsáꞌya ra ma tisòn‑ni ijñá ra ꞌñó ijò ꞌki.
Ìjngo ìkja̱li̱ itjo‑ni ya̱ i̱ꞌnde tsje‑la̱ Nainá, ra ꞌñó kiìchja̱‑la̱ ra tíjna ya̱ a̱sòn ifi nga kitsò‑la̱:
―Tiꞌtsi̱i nga ti̱chásìn jñà tsajmì ra ijye kjójchá ko̱ tíxkí, nga̱ ijyeé ijchó chi̱ba̱‑la̱ nga ko̱xkó jñà tsajmì kìi̱, nga̱ ijyeé kjójchá ngaꞌtsì tsajmì ra tjín ya̱ a̱ꞌta nangi.
Jè ra tíjnasòn ya̱ a̱sòn ifi ꞌtsoón ki̱cha̱‑la̱ ya̱ a̱ꞌta nangi ko̱ jñà tsajmì ra tjín ya̱ a̱ꞌta nangi isinchaxkó‑ní.
Ìjngo ìkja̱li̱ itjo‑ni ya̱ i̱ꞌnde tsje‑la̱ Nainá ra tíjna ya̱ ján ngajmi ra tsáꞌya‑te jngo ki̱cha̱ tsitin ra ma tisòn‑ni ijñá ra ꞌñó ijò kji‑te.
Ìjngo ìkja̱li̱ ra be ꞌtse̱ niꞌí itjo‑ni ya̱ ñánda̱ tíjna ímixa̱ tsje‑la̱ Nainá, ko̱ ꞌñó kiìchja̱‑la̱ jè ìkja̱li̱ ra tsáꞌya jè ki̱cha̱ tsitin ra ꞌñó ijò; kitsò‑la̱:
―Tiꞌtsi̱i nga ti̱chjiín ki̱cha̱ ijò‑li nga ti̱cháꞌtì jñà to uva jñà ra tjín ya̱ a̱ꞌta nangi nga̱ ijyeé kjójchá tsje‑nì.
Jè ìkja̱li̱ ꞌtsoón jè ki̱cha̱‑la̱ ya̱ a̱ꞌta nangi. Tsateꞌtà jñà to uva; a̱kjòn ya̱á isìkatsajoyá ya̱ chitso na̱jo̱, ra ꞌya kjo̱jti‑la̱ Nainá.
Mì tsa ya̱ a̱jin na̱xi̱ndá isinè jñà to uva; ya̱á a̱ndi‑la̱ na̱xi̱ndá‑ní nga isinè; ꞌkia̱ nga ijye isinè, jní itjo ya̱ ñánda̱ nga isinèya; ꞌñó tse tsangasòn jè jní ra ya̱ itjo; skanda ijchòtji̱ngi‑la̱ ya̱ freno ra tjíꞌa ya̱ tsaꞌba kabàyo̱, skanda jàn sindo̱ kilómetro tsangasòn.
Ìjngo kjoa̱ tsatsíjen‑na ya̱ ján ngajmi ra ꞌñó jeya tsatsíjen ko̱ ꞌñó xkón ꞌki: Ito ma‑ni ìkja̱li̱ ra ito kjo̱hiꞌin ꞌya, jñà kjo̱hiꞌin ra feheꞌta‑ni; nga̱ ya̱á si̱ikjeheꞌta‑ni jè kjo̱jti‑la̱ Nainá.
Ti̱ꞌkoa̱á kíjtseé‑te ra koni ꞌki ndáchikon ra chi̱tsín ꞌki ra tjíkójin‑ko̱ niꞌí ra títì jnga̱. Ko̱ ya̱á i̱jncha kixi̱ ya̱ a̱sòn ndáchikon ra̱kìi̱ jñà xi̱ta̱ ra ijye isikijne a̱ꞌta ꞌtse̱ cho̱ ra ꞌñó ꞌcho ꞌkioo̱, ko̱ nga isikijne‑te a̱ꞌta ꞌtse̱ xkósòn‑la̱ cho̱ ra̱kìi̱, ko̱ ni̱ mì kì kitsjáꞌnde nga isiꞌta chi̱ba̱ jè número ra ꞌtse̱ ꞌí‑la̱ cho̱ ra̱kìi̱. Ngaꞌtsì jñà xi̱ta̱ kìi̱, kjiya tsja jñà níꞌñó arpa ra Nainá kitsjà‑la̱.
Ko̱ jè i̱nchise jè ꞌén ra kise jè Moisés ra chi̱ꞌnda‑la̱ Nainá, ko̱ jè ꞌén ra kise jè Forrè, ra tsò:
Na̱ꞌìn ra Nainá ꞌmì‑li, ra batoó tse ngaꞌñó tjín‑li,
ꞌñó jeya ko̱ ꞌñó xkón tjín ngaꞌtsì kjoa̱ ra ꞌnì.
Ji̱, ngi ta kjoa̱ kixi̱í ra ꞌnì, ko̱ ngi ndaá tjín ngaꞌtsì kjoa̱ ra ꞌnì,
ko̱ ji̱‑ní Xi̱ta̱xá ítjòn ra batéxoma‑la̱ ngaꞌtsì xi̱ta̱ i̱sàꞌnde.
¿Yá ra mì kì ske̱xkón‑li?
Ta̱jngo‑ní ra ji̱ nga xi̱ta̱ tsje.
ꞌKoa̱á ma‑ni nga ngaꞌtsì xi̱ta̱ ra tjín ya̱ i̱sàꞌnde kji̱nchrabá‑ní nga ske̱xkón‑li
nga̱ ijyeé tíꞌya‑la̱ jè kjoa̱kixi̱ ra ꞌnì.
ꞌKia̱ nga ijye kíjtsee̱ jñà kjoa̱ kìi̱, ískotsíjen‑náa̱ nga ya̱ ján ngajmi itjáꞌxa̱ jè i̱ꞌnde tsje‑la̱ Nainá ra tíjna ya̱ a̱ya Niꞌya Nikje ra bakón nga ya̱ tíjna Nainá.
Jñà ìkja̱li̱ ra ito ma‑nioo̱ ra ito kjo̱hiꞌin ꞌya, itjoó ya̱ i̱ꞌnde tsje‑la̱ Nainá. Kjiya nikje nda ra ꞌñó chraba kjòn ra ꞌñó fate tsijen; ko̱ tjíkjá‑la̱ ya̱ a̱sòn inìma̱‑la̱ xìncho̱ ra ngi ki̱cha̱ sinè.
Jngo itjojin jñà ra ijòn ma‑nioo̱ ra tjítsa̱jnakon, nga jngó jngó chi̱tsín ra ngi ki̱cha̱ sinè kitsjà‑la̱ nga jngó jngó ìkja̱li̱ ra ito ma‑nioo̱. Ko̱ jñà chi̱tsín kìi̱, ya̱á i̱jncha kjo̱hiꞌin ra ꞌya kjo̱jti‑la̱ Nainá ra tíjnakon skanda ta mé ni̱chjin‑nioo̱.
Ya̱ a̱ya i̱ꞌnde tsje‑la̱ Nainá, ngi kitseé jè ni̱ꞌndi̱ ra ya̱ inchrabà‑ni a̱ꞌta ꞌtse̱ kjoa̱jeya‑la̱ Nainá ko̱ a̱ꞌta ꞌtse̱ ngaꞌñó‑la̱; ni̱yá ra ma ꞌjahaꞌsen ya̱ a̱ya i̱ꞌnde tsje ꞌkia̱ nga takó kjè bitjasòn kjo̱hiꞌin ra ito ma‑ni ra ꞌjiìkó jñà ìkja̱li̱ ra ito ma‑nioo̱.
Kíꞌnchré jngo jta̱ ra ꞌñó kiìchja̱ ra ya̱ itjo‑ni ya̱ i̱ꞌnde tsje‑la̱ Nainá, ra kitsò‑la̱ jñà ìkja̱li̱ ra ito ma‑ni:
―Tangió ko̱ tìxten ya̱ a̱sòn i̱sàꞌnde jè kjo̱hiꞌin ra ꞌya kjo̱jti‑la̱ Nainá ra tjíya ya̱ chi̱tsín ra ito ma‑ni.
Kijì jngo ìkja̱li̱ ra kiì ítjòn; tsikíxten ya̱ a̱sòn i̱sàꞌnde jè ra tjíya jè chi̱tsín ra tsáꞌya; ngaꞌtsì jñà xi̱ta̱ ra tjíꞌta‑la̱ chi̱ba̱‑la̱ cho̱ ra ꞌñó ꞌcho ꞌkioo̱, ko̱ jñà ra bexkón jè i̱sén‑la̱ cho̱ ra̱kìi̱, jngo ꞌchin tsako̱‑la̱ nga tsajàjno jtsé ijo‑la̱ ra bato ꞌñó ꞌcho tsatsíjen ko̱ ra bato tse kjo̱hiꞌin kitsjá‑la̱.
Jè ìkja̱li̱ ra ma‑ni jò, ya̱á tsikíxten‑jin ya̱ a̱jin ndáchikon jè ra tjíya chi̱tsín‑la̱; jè ndáchikon ngi kjójní‑ní koni tsa jní‑la̱ xi̱ta̱ ra xá iniꞌken‑ni, ko̱ ngaꞌtsì cho̱ ra tjín ya̱ a̱jin ndáchikon ngi ꞌken ijye‑ní.
Jè ìkja̱li̱ ra ma‑ni jàn, ya̱á tsikíxten ra tjíya chi̱tsín‑la̱ ya̱ ñánda̱ nga tjín xa̱ngá nandá ko̱ ya̱ ñánda̱ nga títjo nandá; jñà nandá saba jní kjomà.
Kíꞌnchré‑la̱ jè ìkja̱li̱ ra ꞌtse̱ nandá nga kitsò:
―Ji̱ Na̱ꞌìn, kjo̱hixi̱í ra tjiꞌnì koni ꞌsín tjinìkasín kjo̱hiꞌin kìi̱ ta nga̱tjì‑la̱ kjoa̱ ra tjín i̱sàꞌnde, nga̱ xi̱ta̱ tsje‑ní ra ji̱ ko̱ ji̱í‑ní ra tijni ꞌndi̱ ꞌndi̱ ko̱ ji̱í‑ní ra tijna‑ni skanda ti̱ꞌsa̱ kjotseé.
Nga̱ jñà xi̱ta̱ kìi̱, tsikíxten jní nga isìꞌken jñà xi̱ta̱‑li ko̱ jñà xi̱ta̱ ra kiìchja̱ ngajo‑li; ko̱ ꞌndi̱ ꞌndi̱, ꞌkoa̱á ꞌsín tjiꞌbi‑la̱ ji̱ nga jní kataꞌbi koni ꞌsín nga bakèn‑la̱.
Ti̱ꞌkoa̱á kíꞌnchré jngo‑la̱ jta̱ ra ya̱ a̱ꞌta ímixa̱ tsje‑la̱ Nainá kiìchja̱‑ni nga kitsò:
―Ji̱ Na̱ꞌìn ra Nainá ꞌmì‑li, ji̱ ra bato tse ngaꞌñó tjín‑li, kixi̱í kjoa̱, jñà kjo̱hiꞌin ra tjiꞌbi‑la̱ xi̱ta̱, ngi kixi̱ tjín koni ꞌsín nga bakèn‑la̱.
Jè ìkja̱li̱ ra ma‑ni ijòn, ya̱á tsikíxten‑jnó tsáꞌbí jè ra tjíya chi̱tsín‑la̱; ko̱ jè tsáꞌbí kiꞌtsìꞌndeé‑la̱ nga jè ndabá‑la̱ ꞌñó katachjàn‑la̱ xi̱ta̱.
Ko̱ batoó ꞌñó kichjàn‑la̱ jè ndabá‑la̱ tsáꞌbí jñà ijo‑la̱ xi̱ta̱; ko̱ jñà xi̱ta̱ kìi̱, ta isa̱á kiìchja̱jno jnchro‑la̱ Nainá ra tjín‑la̱ ngaꞌñó a̱ꞌta ꞌtse̱ kjo̱hiꞌin kìi̱; ko̱ mì kì isíkájno jé‑la̱, ko̱ ni̱ mì jeya isíkíjna Nainá.
Jè ìkja̱li̱ ra ma‑ni ꞌòn, ya̱á tsikíxten‑jnó ra tjíya chi̱tsín‑la̱ ya̱ ñánda̱ nga tíbatéxoma jè cho̱ ra ꞌñó ꞌcho ꞌkioo̱; ya̱ ñánda̱ nga tíbatéxoma, ꞌñó kjòjñò ni̱tje̱n. Jñà xi̱ta̱ ra ya̱ títsa̱jna, ngi iskinenè ndi̱je̱n‑la̱ ta nga̱tjì‑la̱ nga ajò kjomà‑la̱ ijo‑la̱ jñà kjoa̱ kìi̱.
Takó mì kì isíkájno jé‑la̱ xi̱ta̱ kìi̱; ta isa̱á jnchro kiìchja̱jno‑la̱ Nainá ra ꞌtse̱ ngajmi ta nga̱tjì‑la̱ nga ajò kjomà‑la̱ jñà ꞌchin jtsé ra tsako̱‑la̱ ijo‑la̱.
Jè ìkja̱li̱ ra ma‑ni jon, ya̱á tsikíxten‑jín ra tjíya chi̱tsín‑la̱ ya̱ ndáje̱ ra ꞌmì Éufrates; jè nandá‑la̱ xa̱ngá jè, kixìya‑ní mé‑ni nga ma ko̱to‑ni jñà xi̱ta̱xá ítjòn ra ya̱ nchrabá‑ni ya̱ ñánda̱ nga bitjokátji‑ni tsáꞌbí.
Kíjtse‑náa̱ tsaꞌba jè ye̱ ra ꞌñó je ꞌki ko̱ ya̱ tsaꞌba jè cho̱ ra ꞌñó ꞌcho ꞌkioo̱, ko̱ ya̱ tsaꞌba jè xi̱ta̱ ra kiìchja̱ya ꞌén ndiso nga itjo jàn inìma̱ ꞌcho ra koni kjòn xke̱ kjòn.
Jñà inìma̱ ꞌcho kìi̱, inìma̱ ꞌcho‑la̱ ni̱í‑ní; jñà ra bakón kjo̱xkón ko̱ ra fì nga bíxkóya jñà xi̱ta̱xá ítjòn ra tjín ya̱ nga tíjngo i̱sàꞌnde nga ska̱jàn jè ni̱chjin ra ijye ko̱ꞌsín tjínda‑la̱ jè Nainá ra bato tse ngaꞌñó tjín‑la̱.
“Nda ti̱náꞌya, nga̱ ꞌkoa̱á ꞌsín kjíꞌia̱ ra ꞌa̱n koni ꞌsín ꞌfiì jngo xi̱ta̱ chijé. Mé ta̱ nda‑la̱ jè xi̱ta̱ ra ijye tíjnanda ꞌkia̱ nga ꞌa̱n ra kjíꞌia̱ ko̱ ra ijye kjijnanda nikje‑la̱; ko̱ tsa kjijna líká, jcha̱á‑la̱ kjo̱sabà‑la̱.”
Jñà inìma̱ ꞌcho‑la̱ ni̱í, ya̱á tsikíxkóya jñà xi̱ta̱xá ítjòn ra tjín ya̱ i̱sàꞌnde ya̱ i̱ꞌnde ñánda̱ nga ꞌmì Armagedón ra ꞌén hebreo.
Jè ìkja̱li̱ ra ma‑ni ito, ya̱á tsikíxten ya̱ a̱jin i̱sén jè ra tjíya jè chi̱tsín‑la̱. Ya̱ a̱ya i̱ꞌnde tsje‑la̱ Nainá ra tíjna ján ngajmi ñánda̱ nga tíjna jè ra tíjnasòn íxile̱ nga tíbatéxoma itjo jngo jta̱ ra ꞌñó kiìchja̱ nga kitsò:
―Ijyeé itjasòn.
Jè na̱xi̱ndá ra ꞌñó nda ꞌyaxkon‑la̱, jàn‑ya kjomà. Ko̱ jñà na̱xi̱ndá ra chja̱‑ni jngó jngó nangi ra tjín i̱sàꞌnde, jngo kjá ixojen. Ko̱ jè na̱xi̱ndá ra ꞌmì Babilonia ra ꞌñó nda ꞌyaxkon‑la̱ mì kì isìkato jè Nainá; kitsjá‑la̱ kjo̱hiꞌin ra i̱jncha chi̱tsín ñánda̱ nga ꞌya kjo̱jti‑la̱ ra ꞌñó ajò kjomà‑la̱.
Ngaꞌtsì nangi ra ya̱ kjihijyo ya̱ a̱jin ndáchikon, jngo kjá kichija; ko̱ jñà nindo, mì kì ti̱ kijcha‑ila̱.
Ján ngajmi inchrabà‑ni jtsí na̱jo̱ ra iskatsanè jñà xi̱ta̱; ko̱ ꞌñó tsiña kjòn skanda tsatoó‑la ichán kilo iyí nga jngó jngó. Jñà xi̱ta̱ ꞌñó kiìchja̱jno‑la̱ Nainá ta nga̱tjì‑la̱ jè kjo̱hiꞌin ra ꞌjiìkó jtsí na̱jo̱ nga batoó tse kjo̱hiꞌin kiꞌtsì‑la̱.
ꞌJií jngo jñà ìkja̱li̱ ra ito ma‑ni jñà ra ito chi̱tsín ꞌya ra ito sko̱ya kjo̱hiꞌin i̱jncha; tsakáko̱ò‑na nga kitsò‑na:
―Nchrabí, kokon‑la jè kjo̱hiꞌin ra ꞌki̱‑la̱ jè chjo̱ón skáya ra ꞌñó nda ꞌyaxkon‑la̱ ra ya̱ tíjna ñánda̱ nga ꞌñó kjìn xa̱ngá nandá kjihijyo.
Jñà xi̱ta̱xá ítjòn ra tjín ya̱ i̱sàꞌnde ya̱á isíngásòn‑ko̱ chjo̱ón skáya ra̱kìi̱ nga kjꞌií nainá kijìtji̱ngi‑la̱ ra ꞌkoa̱ ngoya‑la̱ koni tsa ya̱ kiskàjin‑ko̱ kjoa̱chijngi‑la̱ chjo̱ón skáya ra kìi̱, ko̱ ngaꞌtsì xi̱ta̱ ra tjín nga tíjngo i̱sàꞌnde jé xán ꞌtse̱ kjoa̱chijngi‑la̱ chjo̱ón ra̱kìi̱ kjoꞌchi̱‑ni.
ꞌKia̱ nga isikatsíjen jngo‑na kjoa̱ jè Inìma̱ Tsje‑la̱ Nainá, jè ìkja̱li̱ ya̱á ìko̱‑na ya̱ i̱ꞌnde a̱ꞌta xìn ñánda̱ nangi kixì. Ya̱á kíjtse jngo chjo̱ón ra tíjnakjá jngo‑la̱ cho̱ ra ꞌñó ꞌcho ꞌkioo̱ ko̱ ra inì ꞌki. Jè cho̱ ra̱kìi̱, tjín‑jno tjínꞌta ya̱ ijo‑la̱ ꞌén ra ꞌcho tsò nga chja̱jno‑la̱ Nainá; ko̱ ito ma‑ni sko̱ ko̱ te ma‑ni nchra̱já‑la̱.
Jè chjo̱ón ra̱kìi̱, nikje chji̱ꞌndi̱ ko̱ nikje inì ꞌki ra kjiya; ki̱cha̱ siné ijàjno, ko̱ na̱jo̱ chjí ra ꞌñó nda kjòn ko̱ jè na̱jo̱ ra ꞌmì perla. Ko̱ tsáꞌya jngo chi̱tsín ra ngi ki̱cha̱ sinè ra ya̱ tjíya ngaꞌtsì kjoa̱ꞌcho‑la̱ ko̱ kjoa̱tjé ra ꞌtse̱ kjoa̱chijngi ra ꞌsín.
Ya̱ tótjen‑la̱ tjíꞌta jngo ꞌí ra kjo̱ꞌma ra mì kì fìya‑ná mé‑ni ko̱tsò‑ni, jè ra tsò: “Jè na̱xi̱ndá je Babilonia, ra ꞌñó ꞌyaxkon‑la̱, jè ra na̱‑la̱ ma ngaꞌtsì íchjín skáya ra tjín ko̱ ngaꞌtsì kjoa̱ꞌcho ra tjín ya̱ i̱sàꞌnde.”
Kíjtse‑náa̱ jè chjo̱ón ꞌchi̱ ra jní‑la̱ xi̱ta̱‑la̱ Nainá kjoꞌchi̱‑ni ko̱ jní‑la̱ xi̱ta̱ ra iniꞌken ra ta nga̱tjì ꞌtse̱ Jesús. Ko̱ ꞌkia̱ nga kíjtsee̱, ta ꞌkoa̱á kjomà‑na, ngi ta kjóxkón‑na.
ꞌKia̱á kitsò‑na jè ìkja̱li̱:
―¿Mé‑ni nga maxkón‑li? ꞌA̱án ko̱xín‑la kóꞌsín tsò‑ni jè kjoa̱ꞌma ra a̱ꞌta ꞌtse̱ chjo̱ón ra̱kìi̱ ko̱ a̱ꞌta ꞌtse̱ cho̱ ra ꞌñó ꞌcho ꞌki ra tíjnakjá‑la̱, jè ra ito ma‑ni sko̱ ko̱ ra te ma‑ni nchra̱já‑la̱.
Jè cho̱ ra kàꞌyi, jè‑ní ra tíjnakon nga ti̱ꞌsa̱‑ni, tanga ijye ꞌken‑ní, ko̱ ijyeé mejèn nchrabámijìn‑ni ya̱ nga̱jo̱ na̱tja̱n nga ki̱ji̱ ya̱ ñánda̱ nga ngi ta ya̱ jchi̱ja. Jñà xi̱ta̱ i̱sàꞌnde ra mì tsa ya̱ tjíꞌta ꞌí‑la̱ ya̱ xa̱jo̱n ra ꞌtse̱ kjo̱binachon skanda ti̱ꞌkia̱‑ni nga ti̱ꞌsa̱ isinda i̱sàꞌnde, ta ko̱xkón‑la̱ ꞌkia̱ nga sko̱òtsíjen‑la̱ jè cho̱ ra ꞌñó ꞌcho ꞌkioo̱, nga jè‑ní ra tíjnakon nga ti̱ꞌsa̱‑ni, ra ijye ꞌken ko̱ ko̱tsíjen india‑ni.
’Ya̱á i̱jndíi̱ machjeén jè kjo̱bítsjen ra chji̱ne̱ tjín. Jñà sko̱ ra ito ma‑ni, itoó nindo tsò‑ni; ko̱ jñà nindo kìi̱, ya̱á tíjnasòn jè chjo̱ón ra̱kìi̱; jñà sko̱ ra ito ma‑ni, ti̱ꞌkoa̱á ito xi̱ta̱xá ítjòn tsò‑ni.
Ko̱ ꞌòn ma‑ni ra ijye iskajen‑ngi; jngo‑isa‑ni ra takó tíbatéxoma; jè ra ìjngo, takó kjè kì ꞌfiì; tanga ꞌkia̱ nga kjꞌi̱í, ta chibaá ni̱chjin ko̱tèxoma.
Jè cho̱ ra ꞌñó ꞌcho ꞌki ra tíjnakon nga ti̱ꞌsa̱‑ni, tanga ijye ꞌken, jè‑ní ra ma‑ni jin xi̱ta̱xá ítjòn; ya̱á tíjnajin‑la̱ jñà ra ito ma‑ni ko̱ ya̱á tífì ñánda̱ nga ta ya̱ jchi̱ja.
’Jñà nchra̱já ra te ma‑ni ra kàꞌyi, teé xi̱ta̱xá ítjòn tjín‑ni ra takó kjè kì bíꞌtsia̱ nga batéxoma. Tanga ta jngoó hora nga xi̱ta̱xá ko̱ma nga ta̱ña ko̱tèxoma‑kjo ko̱ jè cho̱ ra ꞌñó ꞌcho ꞌkioo̱.
Jñà xi̱ta̱xá ítjòn kìi̱ ra te ma‑ni, ta jngoó kjo̱bítsjen tjín‑la̱ nga ya̱á si̱ìnga̱tsja jñà ngaꞌñó‑la̱ ko̱ jè kjo̱téxoma‑la̱ jè cho̱ ra ꞌñó ꞌcho ꞌkioo̱.
Ska̱jàn‑kjo‑ko̱ó jè Forrè, ko̱ jé Forrè si̱ìkijne; nga̱ jé batéxoma‑la̱ ngaꞌtsì xi̱ta̱ ra batéxoma, ko̱ jé Xi̱ta̱xá Ítjòn‑la̱ ngaꞌtsì ra xi̱ta̱xá ítjòn títsa̱hijyo; ko̱ jñà ra ya̱ tjítsa̱hijyo‑ko̱, xá inakjoá‑ila̱, ko̱ xá itjahájin‑ni, ko̱ kixi̱í síkitjasòn‑la̱.
Kitsò-isa‑na jè ìkja̱li̱:
―Jè nandá ra kàchitsíjen‑la̱ ñánda̱ nga tíjna jè chjo̱ón skáya ra̱kìi̱, na̱xi̱ndá‑ní, xi̱ta̱ kjín‑ní, jñá‑ní xi̱ta̱ ra tjín nga jngó jngó nangi ra tjín ya̱ i̱sàꞌnde, ko̱ jñá‑ní xi̱ta̱ ra chja̱ ngaꞌtsì ꞌén ra tjín ya̱ i̱sàꞌnde.
Jñà nchra̱já ra te ma‑ni kàꞌyi ko̱ jè cho̱ ra ꞌñó ꞌcho ꞌkioo̱, ko̱jtikeé jè chjo̱ón skáya ra̱kìi̱. Ske̱ton‑ní ko̱ si̱íkájna líka̱‑nì, ski̱neé jè ijo‑la̱ ko̱ ngi ko̱ó niꞌí nga ko̱kà‑ni.
Nga̱ jè Nainá, ꞌkoa̱á ꞌsín ijye tsikíjin ya̱ kjo̱bítsjen‑la̱ jñà xi̱ta̱ kìi̱, nga ko̱ꞌsín kataꞌsín koni ꞌsín jè Nainá iskosòn‑la̱. ꞌKoa̱á ma‑ni nga si̱ìjngoó jñà kjo̱bítsjen‑la̱ jñà xi̱ta̱ kìi̱ nga si̱ìnga̱tsja jñà kjo̱téxoma‑la̱ jè cho̱ ra ꞌñó ꞌcho ꞌkioo̱.
Jè chjo̱ón ra kàꞌyi, jè‑ní jè na̱xi̱ndá‑je ra batéxoma‑la̱ ngaꞌtsì xi̱ta̱xá ítjòn ra tjín ya̱ i̱sàꞌnde.
Ra ijye kjomà kjoa̱ kìi̱, ìjngo ìkja̱li̱ kíjtse‑isa ra inchrabàjen‑ni ya̱ ján ngajmi ra ꞌñó tse ngaꞌñó tjín‑la̱; jè kjoa̱jeya‑la̱ ra ꞌñó jate tsatsíjen, ngi kisìhisen tíjngo ya̱ a̱ꞌta nangi.
ꞌÑó kiìchja̱ nga kitsò:
―Ijyeé iskajen‑ngi, ijyeé iskajen‑ngi jè na̱xi̱ndá‑je ra ꞌmì Babilonia; ijyeé ta i̱ꞌnde‑la̱ inìma̱ ꞌcho‑la̱ ni̱í kjamà ko̱ nga̱jo̱‑la̱ ngaꞌtsì ra inìma̱ ꞌcho ra tjé kjòn; ko̱ ya̱á títsa̱jna jñà ni̱se ra ꞌñó ꞌcho kjòn ra mì kì ma chine.
Nga̱ ngaꞌtsì xi̱ta̱ i̱sàꞌnde, ya̱á isíngásòn‑ko̱ jè na̱xi̱ndá je ra̱kìi̱ nga kjꞌií nainá kiìtji̱ngi‑la̱ koni ꞌsín xi̱ta̱ ra kjoa̱chijngi ꞌsín, ꞌkoa̱á ngoya‑la̱ tsa ya̱ kjoꞌchi̱‑ni xi̱ta̱ jñà kjoa̱chijngi ra kiꞌse ya̱ a̱jin na̱xi̱ndá ra kìi̱. Ko̱ jñà xi̱ta̱xá títjòn ra tjín ya̱ i̱sàꞌnde, ti̱ꞌkoa̱á ya̱á kiìtji̱ngi‑te‑la̱ ra kjꞌií nainá ra tjín ya̱ na̱xi̱ndá ra̱kìi̱ koni tsa kiꞌsìn‑te kjoa̱chijngi. Ko̱ jñà xi̱ta̱ i̱sàꞌnde ra batínaya‑ni tsajmì, ya̱á kjonchi̱ná‑ni nga̱ꞌta ꞌtse̱ kjoa̱ꞌcho ra kiꞌse‑la̱ jè na̱xi̱ndá ra kìi̱.
Ìjngo jta̱ kíꞌnchre-isa‑la̱ ra ngajmi inchrabà‑ni nga kitsò:
Nga̱ jñà jé‑la̱ ijyeé ꞌñó kjotse skanda ijye tsihijin i̱ ngajmi, ko̱ jè Nainá tíꞌsín kinda̱ ngaꞌtsì kjoa̱ꞌcho ra i̱nchiꞌsín.
Ko̱ꞌsín katamaꞌtin ngajo‑ni koni ꞌsín nga kiꞌsìn ra jè. Jò ꞌka̱ ko̱ꞌsín katamaꞌtin ngajo‑ni koni ꞌsín tjín kjoa̱ꞌcho ra kiꞌsìn. Ti̱jé‑ni chi̱tsín ra tsikíndayá xán, jò ꞌka̱ ko̱ꞌki jchá ꞌti̱ ngajo‑ila̱ koni ꞌsín jchá xán ra jè tsikínda.
Ta nga̱tjì‑la̱ nga jeya isíkíjna ijo‑la̱ ko̱ nga isitsjako̱‑te ijo‑la̱, ko̱ꞌsín ꞌti̱‑la kjo̱hiꞌin nga katakjindáya‑ni ndáxko̱n. Nga̱ ꞌkoa̱á ꞌsín tsò ya̱ a̱jin inìma̱‑la̱: “ꞌA̱án‑ná chjo̱ón ítjòn ko̱ ꞌa̱án tíbatexóma, ko̱ mì tsa chjo̱ón jchꞌa̱n‑jiàa̱n, ko̱ ni̱jngo ni̱chjin nga kjo̱hiꞌin sikjiáa̱n.”
ꞌKoa̱á ma‑ni nga ta jngo kjón ni̱chjin kjꞌi̱í kanè ijye kjo̱hiꞌin ra ꞌki̱‑la̱: ki̱yá xi̱ta̱‑la̱; ski̱ndaya‑ni ndáxko̱n; ko̱kjijnchrá‑la̱. Ko̱ ngi niꞌí kje̱hesko‑ni. Nga̱ batoó tjín‑la̱ ngaꞌñó jè Nainá ra ijye ko̱ꞌsín kiskosòn‑la̱ nga ko̱tjín kjo̱hiꞌin tsjá‑la̱.
Jñà xi̱ta̱xá ítjòn ra tjín ya̱ i̱sàꞌnde, ꞌñó ski̱ndayake ko̱ ꞌñó ꞌon ka̱ma‑la̱ ꞌkia̱ nga ske̱ nga tímihijiín jè ni̱ꞌndi̱‑la̱ nga títì jè na̱xi̱ndá je ra̱kìi̱ ya̱ ñánda̱ nga kijìtji̱ngi‑la̱ nainá xkósòn ra tjín ya̱ na̱xi̱ndá je ra̱kìi̱ ra ꞌkoa̱ ngoya‑la̱ koni tsa kijìtji̱ngi jngo‑la̱ chjo̱ón ra kisìko̱ kjoa̱chijngi ko̱ nga kisitsjako̱ ijo‑la̱.
Kjiín ki̱ncha‑ni nga jtsa̱kjòn‑la̱ jè kjo̱hiꞌin ra̱kìi̱; ꞌñó ki̱chja̱ nga ki̱tso̱:
―¡I̱ma̱‑ró‑ni, i̱ma̱‑ró‑ni na̱xi̱ndá je Babilonia ra ꞌñó nda kijchaxkon‑la̱, nga̱ ta jngohíjta kjón‑ní kàꞌfiìkánè‑la̱ jè kjo̱hiꞌin ra kaꞌbì‑la̱!
Jñà xi̱ta̱ ra tjín ya̱ i̱sàꞌnde ra batínaya‑ni tsajmì, ti̱ꞌkoa̱á ski̱ndayakeé‑te nga baá ꞌse̱‑la̱ nga̱ mì ti̱ yá ra ko̱tse‑ni jñà tsajmì‑la̱,
jñà tsajmì ra ki̱cha̱ sinè, ra ki̱cha̱ chroba, ko̱ na̱jo̱ chjí ra ꞌñó nda kjòn, ko̱ ndáto̱n ra ꞌmì perla, ko̱ nikje chjí ra chroba kjòn, ko̱ ra chji̱ꞌndi̱ nájtsé kjòn, ko̱ nikje ra ngi seda ko̱ nikje ra inì kjòn, ko̱ ngaꞌtsì yá íte ra nda jne̱, ko̱ kjín ndi̱yá‑la̱ tsajmì chjí ra ngi ninda ni̱ꞌño̱ cho̱ isinda‑ni, ko̱ tsajmì ra yá akon isinda‑ni, ko̱ ki̱cha̱ bronce, ko̱ jñà ki̱cha̱ ra ꞌmì hierro, ko̱ jñà na̱jo̱ ra ꞌmì marmol;
ko̱ jñà chrja̱ba̱‑yá canela, ngaꞌtsì tsajmì ra nda jne̱, ko̱ chrjongó nainá, ko̱ perfume ra ꞌñó nda jne̱ ra ꞌmì mirra, chrjongó ꞌtse̱ yá olivo, ko̱ xán ra ꞌtse̱ to uva, ko̱ sihìti̱, ko̱ chijo ni̱ño̱ nchra̱jín ko̱ trigo, ko̱ jñà cho̱ ra ma ꞌba ꞌchá, ko̱ forrè, ko̱ kabàyo̱, ko̱ carreta, skanda satína‑te jñà xi̱ta̱ ra chi̱ꞌnda ꞌñó síxá.
Ki̱tso̱‑la̱:
―¡Ngaꞌtsì kjoa̱ ra nda isasèn‑la̱ ijo‑li, ijyeé itjahíxìn‑li; ijyeé inichija tsji ngaꞌtsì tsajmì ra nda kjòn ra tsjachi tsiki, ko̱ ni̱ì‑ti̱‑jngo ni̱chjin sa̱kò india‑ili!
Jñà xi̱ta̱ ra tjín ya̱ i̱sàꞌnde ra batínaya tsajmì ra ya̱ kjonchi̱ná a̱ꞌta ꞌtse̱ na̱xi̱ndá ra̱kìi̱, kjiín ki̱ncha‑ni nga jtsa̱kjòn ꞌkia̱ nga ske̱ jè kjo̱hiꞌin ra̱kìi̱. ꞌÑó ski̱ndayake ko̱ baá ꞌse̱‑la̱,
nga ki̱tso̱:
―¡Mé ta̱ jé‑la̱ jè na̱xi̱ndá‑je ra ngi nikje lino chraba tsakjaya, ko̱ nikje ra chji̱ꞌndi̱ nájtsé, ko̱ ra nikje inì, ko̱ nga tsajàjno ya̱ ijo‑la̱ ra ngi ki̱cha̱ sinè, ko̱ na̱jo̱ chjí ra ꞌñó nda kjòn, ko̱ ndáto̱n ra ꞌmì perla,
nga̱ ta̱ jngohíjta kjón‑ní kafehesòn‑ni ngaꞌtsì kjoa̱nchi̱ná ra tjín‑la̱!
Ngaꞌtsì xi̱ta̱ ra síxáko̱ chitso ko̱ ngaꞌtsì xi̱ta̱ ra ya̱ i̱nchifìya ya̱ chitso, ko̱ jñà xi̱ta̱ ra ya̱ síxá ya̱ a̱ya chitso ko̱ ngaꞌtsì ra ya̱ síxá ya̱ a̱jin ndáchikon, kjiín tsincha‑ni
ꞌkia̱ nga kijtse jè ni̱ꞌndi̱‑la̱ nga títì jè na̱xi̱ndá ra̱kìi̱; ꞌñó kiìchja̱ nga kitsò:
―Ni̱ kjè sa jngo na̱xi̱ndá ta nda kiꞌyaxkon‑la̱ koni jè na̱xi̱ndá ra títì ꞌndi̱‑ni̱.
Tsikíxten‑jnó chijo ya̱ sko̱ ko̱ ꞌñó ba kiꞌse‑la̱ nga iskindayake nga kitsò:
―Mé ta̱ jé‑la̱ jè na̱xi̱ndá‑je ra̱kìi̱, nga̱ ngaꞌtsì ra tjín‑la̱ chitso ya̱ a̱jin ndáchikon, ndaá kjonchi̱ná‑ni a̱ꞌta ꞌtse̱ kjo̱nchi̱ná ra kiꞌse‑la̱ jè na̱xi̱ndá je ra̱kìi̱, ko̱ ꞌndi̱‑ni̱ ta jngohíjta kjón‑ní kafehesòn‑ni ngaꞌtsì kjoa̱nchi̱ná‑la̱.
Ngaꞌtsì ra titsa̱jna ján ngajmi, tsjaá kataꞌse‑no; ko̱ ngaꞌtsiò ra xi̱ta̱‑la̱ Nainá ma, ko̱ jiòn ra tsikíxáya‑no Cristo, ko̱ jiòn ra inakjoá ngajo‑la Nainá, tsja ꞌtè‑la takòn. Nga̱ ijyeé jè Nainá kàtsjáhiꞌin‑la̱ ta nga̱tjì‑la̱ ngaꞌtsì kjoa̱ ra isìko̱‑najiòn.
Jngo ìkja̱li̱ ra ꞌñó tse ngaꞌñó tjín‑la̱, jngo na̱jo̱ tse iskábé ra na̱jo̱ natsí ra litji ꞌki, a̱kjòn ya̱á isìkàtje̱n‑jin ya̱ a̱jin ndáchikon, kitsò:
―Na̱xi̱ndá Babilonia ra ꞌñó nda kijchaxkon‑la̱, ꞌkoa̱á ti̱ꞌsín ꞌñó na̱nga̱ ska̱jin‑ndá ko̱ ngi jchi̱ja‑ní ko̱ mì ti̱ yá ra ske̱xkon-isa‑ni ya̱ i̱sàꞌnde.
Ko̱ ya̱ i̱ꞌnde ra̱kìi̱, mì ti̱ kì ki̱náꞌya‑ila̱ jñà ra síkjane arpa ko̱ jñà ra síkjane chrjoo̱ i̱tsjí ko̱ jñà ra síkjane chrjoo̱ iꞌi. Ko̱ mì ti̱ yá xi̱ta̱ ꞌse̱‑ni ra ma‑la̱ si̱íxáko̱ ta mé tsajmì‑nioo̱. Ko̱ mì ti̱ kì mé na̱jo̱ molino ko̱xáko̱‑ni.
Ni̱ì‑ti̱‑jngo niꞌí ko̱hisen‑ni ya̱ i̱ꞌnde ra̱kìi̱, ko̱ mì ti̱ yá xi̱ta̱ ki̱xan‑ni, ta nga̱tjì‑la̱ nga batoó ꞌñó nchi̱ná kinaꞌyà‑la̱ nga tíjngo i̱sàꞌnde jñà xi̱ta̱‑la̱ ra tsatìnaya‑ni tsajmì, ko̱ ta nga̱tjì‑la̱ nga jñà kjoa̱tjꞌee̱ ra kiꞌse jè na̱xi̱ndá ra̱kìi̱, tsikíndisoko̱ ngaꞌtsì na̱xi̱ndá ra tjín i̱sàꞌnde.
Jé na̱xi̱ndá ra̱kìi̱ tjín‑la̱ jé nga kinìꞌken ko̱ nga kixaájten jní‑la̱ xi̱ta̱‑la̱ Nainá ko̱ jñà ra isìchjeén Nainá nga kiìchja̱ ngajo‑la̱, skanda ngaꞌtsì xi̱ta̱ ra kinìꞌken nga tíjngo i̱sàꞌnde.
ꞌKia̱ nga ijye tsato jñà kjoa̱ kìi̱, ya̱ ján ngajmi kíꞌnchré‑la̱ jta̱ ra ꞌñó jchán inaꞌyá‑la̱ koni tsa kjín jchán ma‑ni xi̱ta̱ nga kitsò:
¡Aleluya! ¡Nda kataꞌyaxkón Nainá!
ko̱ jè‑ní ra jeya tíjna
ko̱ ra ꞌnga tíjna
ko̱ ra tse ngaꞌñó tjín‑la̱;
nga ndaá tjín ko̱ kixi̱í tjín koni ꞌsín nga bíndajín ra jè,
koni ꞌsín nga ijye kitsjá‑la̱ kjo̱hiꞌin jè na̱xi̱ndá je ra̱kìi̱,
ra isìkitsón‑jin i̱sàꞌnde nga tsakón‑la̱ xi̱ta̱ nga kjꞌií nainá kiìtji̱ngi‑la̱,
ꞌkoa̱á ngoya‑la̱ koni tsa tsakón‑la̱ a̱ꞌta ꞌtse̱ kjoa̱chijngi‑la̱
ko̱ kitsjá ngajo‑la̱ kjo̱hiꞌin
koni ꞌsín nga tsikíxten jní‑la̱ nga kisìꞌken jñà ra chi̱ꞌnda‑la̱ Nainá kjomà.
Ìjngo ꞌká kitsò‑isa:
―¡Aleluya! ¡Nda kataꞌyaxkón Nainá! Nga̱ jè ni̱ꞌndi̱ ra tífaáꞌndi̱ ñánda̱ nga títì na̱xi̱ndá ra̱kìi̱, ꞌkoa̱á ꞌsín kjoa̱áꞌndi̱ skanda ta mé ni̱chjin‑ni.
Jñà xi̱ta̱ jchínga ra kahíjòn ma‑ni ko̱ jñà ra ijòn ma‑ni ra títsa̱jnakon, tsincha-xkóꞌnchi-niña‑ní nga kijtsexkón jè Nainá ra tíjnasòn íxile̱‑la̱ nga tíbatéxoma ko̱ kitsò:
―¡Ko̱ꞌsín katama, nda kataꞌyaxkón jè Nainá! ¡Aleluya!
Jngo jta̱ itjo‑ni ya̱ ñánda̱ nga tíjna jè ra tíjnasòn íxile̱ nga tíbatéxoma ra kitsò:
Nda jcha̱xkón Nainá ngaꞌtsiò ra chi̱ꞌnda‑la̱ ma,
ko̱ íchjín ko̱ íchjá ko̱ i̱xti ko̱ iꞌndí,
jiòn ra ngi ko̱ó kjo̱skon‑no nga ꞌyaxkón Nainá.
Ti̱ꞌkoa̱á kíꞌnchre jtaá‑te‑la̱ ra ꞌkoa̱ ꞌsín inaꞌyá‑la̱ koni tsa kjín jchán ma‑ni xi̱ta̱ ra kiìchja̱, koni tsa faháya‑la̱ jè nandá ꞌkia̱ nga ꞌñó fane, ko̱ koni ꞌsín nga faháya‑la̱ jè ꞌcho̱n ꞌkia̱ nga ꞌñó tsin, nga i̱nchitsò:
¡Aleluya!
¡Nda jcha̱xkón jè Nainá ra Na̱ꞌín‑ná!
Nga̱ jè ra bato ꞌñó tse ngaꞌñó tjín‑la̱
ko̱ ijyeé jè tíbatéxoma.
Tsja ꞌké‑lá jè inìma̱‑ná
ko̱ si̱tsjakeé jè takén
ko̱ jeya si̱kíjneé ra jè,
nga̱ ijyeé ijchó ni̱chjin‑la̱ nga ki̱xan jè Forrè.
Ko̱ jè chjo̱ón‑la̱ ijyeé tíjnanda,
ko̱ ijyeé kaꞌbì‑la̱ nikje chraba ra kjónaya,
jngo nikje tsje ra ꞌñó chjí‑la̱ ra ngi nikje fate‑ní.
Jè ìkja̱li̱ kitsò‑na:
―Xa̱jo̱n tiꞌtì jñà ꞌén kìi̱: “Mé ta̱ nda‑la̱ jñà xi̱ta̱ ra xá inakjoá‑ila̱ nga ya̱ ko̱kje̱n‑ko̱ jè Forrè ꞌkia̱ nga ki̱xan nga ki̱ìjna ꞌsí.”
Ko̱ kitsò-isa‑na:
―Jñá kìi̱ ra ngi ꞌén kixi̱‑la̱ Nainá.
Tsáse̱n-xkóꞌnchiꞌtá‑la̱ ꞌa̱n jè ìkja̱li̱ nga mejèn‑na nga skexkón, tanga kitsò‑na:
―Majìn, kì tà chjàn ko̱ꞌsín ꞌnì; ti̱ꞌkoa̱á chi̱ꞌnda‑la̱ Nainá‑ná ra ꞌa̱n koni nga ji̱, ko̱ koni jñà ꞌndsì ra iꞌka ra nda i̱nchifìtji̱ngi‑la̱ ꞌén kixi̱ ra kitsjà Jesús. Jè Nainá nda jcha̱xkín.
Jñà ꞌén kixi̱ ra kitsjà jè Jesús, ti̱jñá‑ni ra síchi̱ya‑la̱ jñà xi̱ta̱ ra síchjeén Nainá nga chja̱ ngajo‑la̱.
ꞌKia̱á kíjtsee̱ jè ngajmi nga ti̱ꞌxá, ko̱ jngo kabàyo̱ chraba tsatsíjen. Ko̱ jè ra tíjnakjá‑la̱, jò ꞌí tjín‑la̱, jngo ra tsò‑ni: Ngi Kixi̱í Síhitjasòn, ko̱ ra ìjngo: Ngi Xi̱ta̱ Kixi̱‑ní. Nga̱ ngi kixi̱í ꞌsín ꞌkia̱ nga bínda‑jín kjoa̱ ko̱ ꞌkia̱ nga kjaán.
Jñà xko̱n, ꞌkoa̱á ꞌsín kjòn koni tsa títì niꞌí; ko̱ ya̱ sko̱ kjín jchán corona ra i̱tsíñá kjòn tjíꞌa‑la̱, ko̱ jngo ꞌí tjíꞌta‑la̱ ra mì kì yá be kótsò‑ni; ta̱ jngoó jè ra be.
Jè nikje ra kjinaya, jní ijàjno tíjngo. Ko̱ jè ꞌí‑la̱, ꞌÉn‑la̱ Nainá ꞌmì.
Ya̱á tji̱ngi‑la̱ jñà chíchàn ra ꞌtse̱ ngajmi; kjiya nikje chraba ra ngi tsje kjòn ko̱ ra ꞌñó chjí‑la̱; títsa̱kjá‑la̱ kabàyo̱ ra chraba kjòn.
Jngo ki̱cha̱ ndajò ra i̱tsjí ꞌki ra ꞌñó ijò bitjo‑ni ya̱ tsaꞌba jè ra tsjáhiꞌin‑la̱ ngaꞌtsì xi̱ta̱ na̱xi̱ndá ra tjín ya̱ i̱sàꞌnde. Ko̱ jngo ki̱cha̱ koaya tsja nga ko̱tèxoma‑ila̱ jñà na̱xi̱ndá. Jè sabá ko̱si̱nè to uva ya̱ a̱ya chitso na̱jo̱ nga ko̱chrje nandá xán ra tji̱ko̱ kjo̱jti‑la̱ Nainá ra tse kjo̱hiꞌin ꞌya, nga̱ bato tse ngaꞌñó tjín‑la̱ ra jè.
Ya̱ a̱sòn nikje‑la̱ ko̱ ya̱ a̱sòn chrjamí‑la̱ tjíꞌta ꞌén ra tsò: “Jè ra xi̱ta̱xá ítjòn‑la̱ ra xi̱ta̱xá títjòn títsa̱jna ko̱ jè ra batéxoma‑la̱ ngaꞌtsì xi̱ta̱ ra batéxoma.”
Jngo ìkja̱li̱ kíjtsee̱ ra ya̱ síjnasòn ya̱ tsáꞌbí nga ꞌñó kiìchja̱‑la̱ ngaꞌtsì cho̱ ra tjímajin ya̱ a̱jin i̱sén ra kjine ijo see̱n nga kitsò‑la̱:
―Nchrabá tíxkóya xàngio̱o ngaꞌtsì‑no, mé‑ni nga chji̱ne̱‑no ngaꞌtsì jñà ijo ra jè Nainá ijye tjínda‑la̱,
nga chji̱ne̱e ijo‑la̱ jñà ra xi̱ta̱xá ítjòn, ko̱ ijo ra ꞌtse̱ chíchàn ítjòn, ko̱ ra ꞌtse̱ xi̱ta̱ nchi̱ná, ko̱ ijo‑la̱ kabàyo̱, ko̱ ꞌtse̱ xi̱ta̱ ra bìtsa̱kjá‑la̱, ko̱ ijo‑la̱ ra ngaꞌtsì ta yá xi̱ta̱‑ni, ra xi̱ta̱ chi̱ꞌnda ko̱ jñà ra mì tsa xi̱ta̱ chi̱ꞌnda, ko̱ íchjín ko̱ íchjá ko̱ i̱xti ko̱ iꞌndí.
Ko̱ kíjtse‑náa̱ jè cho̱ ra ꞌñó ꞌcho ꞌkioo̱ ko̱ ngaꞌtsì jñà ra xi̱ta̱xá ítjòn títsa̱jna ya̱ i̱sàꞌnde ko̱ jñà chíchàn‑la̱; kjóxkóya‑ní mé‑ni nga ska̱jàn‑ko̱‑ni jè ra tíjnakjá‑la̱ jè kabàyo̱ chraba ko̱ chíchàn‑la̱ ra tji̱ko̱.
Tanga indabáꞌñó jè cho̱ ra ꞌñó ꞌcho ꞌkioo̱ ko̱ indabáꞌñó‑te jè ra kiìchja̱ya ꞌén ndiso, jè ra kiꞌsìn kjo̱xkón ya̱ ngixko̱n jè cho̱ ra ꞌñó ꞌcho ꞌkioo̱ nga tsikínda̱cha̱‑la̱ jñà xi̱ta̱ ra isiꞌta chi̱ba̱‑la̱ nga ti̱ꞌkoa̱á kijtsexkón jè i̱sén‑la̱ jè cho̱ ra̱kìi̱. Ya̱á inìkatsajin tíkon ngajòo̱ ya̱ a̱jin niꞌí ra títì jnga̱ ra ngi ko̱ó azufre títì‑ni.
Jñà xi̱ta̱ ra iꞌka, jè ꞌken‑ni jè ki̱cha̱ ndajò ra tíbitjo ya̱ tsaꞌba jè ra tíjnakjá‑la̱ jè kabàyo̱; ngaꞌtsì jñà cho̱ ra bimajin ya̱ a̱jin i̱sén ra kjine ijo see̱n, jñà kjoski‑ni nga kiskine ijo ꞌken‑la̱ ngaꞌtsì jñà xi̱ta̱ kìi̱.
Ìjngo ìkja̱li̱ kíjtse‑isa ra ngajmi itjojen‑ni; ꞌya jè yabi̱ ꞌtse̱ nga̱jo̱ na̱tja̱n, ko̱ jngo cadena ra ꞌñó je ꞌki kjinaya tsja.
Itsabáꞌñó jè ye̱ jchá ra ꞌmì: Xi̱ta̱‑ni̱í, ko̱ ra ꞌmì: Xi̱ta̱ Kondra̱, nga jngo jmi nó tsikítéꞌñó.
Ko̱ ya̱á isìkàtje̱n‑ya ya̱ nga̱jo̱ na̱tja̱n ko̱ ya̱á tsikíchjàꞌya. Tsikíꞌta jngo chi̱ba̱ nga tsikíchjàꞌñó mé‑ni nga mì yá ra ko̱ma ski̱íxa̱‑ni ko̱ mì ti̱ kì ko̱ma ki̱ìndisoko̱‑ni jñà xi̱ta̱ na̱xi̱ndá ra tjín ya̱ i̱sàꞌnde skanda ꞌkia̱ nga ijye ko̱to jngo jmi nó. A̱kjòn ꞌkia̱á tjájnda̱ꞌñó chiba ni̱chjin india‑ni.
Kíjtse‑náa̱ íxile̱ ra i̱jncha ñánda̱ nga tísatéxoma, ko̱ ya̱á tsikitsa̱jna jñà ra xá ko̱ꞌsín tsiꞌkì‑la̱ kjo̱téxoma nga jñà ki̱ìndajín. Ko̱ kíjtseé‑náa̱ jñà inìma̱ tsje‑la̱ jñà xi̱ta̱ ra kitisín ra ta nga̱tjì‑la̱ jñà ꞌén kixi̱ ra kitsjà a̱ꞌta ꞌtse̱ Jesús ko̱ ra ta nga̱tjì‑la̱ nga jñà ꞌén‑la̱ Nainá kijìtji̱ngi‑la̱. Jñà xi̱ta̱ ra mì tsa jè kijtsexkón jè cho̱ ra ꞌñó ꞌcho ꞌkioo̱ ko̱ ti̱ꞌkoa̱ mì kì kijtsexkón jè i̱sén‑la̱ cho̱ ra̱kìi̱, ko̱ nga mì kì kitsjáꞌnde nga isiꞌta‑la̱ jè chi̱ba̱‑la̱ cho̱ ra̱kìi̱ ya̱ tótjen‑la̱ ko̱ ya̱ tsja. Jñà xi̱ta̱ kìi̱, tsikitsa̱jnakoón india‑ni, ko̱ jngo jmi nó tsatéxoma ko̱ jè Cristo.
I̱íjndíi̱ nga jaáya ítjòn‑la̱ xi̱ta̱. Tanga jñà miꞌken ra iꞌka, skanda ꞌkia̱á jaáya india‑ila̱ ꞌkia̱ nga ijye tsato ra jngo jmi nó.
¡Mé ta̱ nda‑la̱ jñà xi̱ta̱ ra ko̱ko̱‑la̱ nga kjoa̱áya ítjòn‑la̱! Xi̱ta̱ kìi̱, ijye xi̱ta̱‑la̱ Nainá ko̱ma. Nga̱ jè kjo̱biya ra bijchó jò‑ni, mì ti̱ kì mé ngaꞌñó tjín‑la̱ ra a̱ꞌta ꞌtse̱; mì ti̱ mé ma si̱ìko̱‑ni. Ta isa̱á na̱ꞌmì ka̱ma ra a̱ꞌta ꞌtse̱ Nainá ko̱ a̱ꞌta ꞌtse̱ Cristo ko̱ jngo jmi nó ta̱ña ko̱tèxoma ko̱.
ꞌKia̱ nga ijye kje̱ ra jngo jmi nó jè ra xi̱ta̱ kondra̱ ki̱tjo‑nì ya̱ ñánda̱ tíjnaꞌya nga tísíkjiín kjo̱hiꞌin;
ko̱jmendi̱í‑ní mé‑ni nga sko̱ónda̱cha̱‑la̱ ngaꞌtsì jñà xi̱ta̱ na̱xi̱ndá ra tjín nga tíjngo i̱sàꞌnde, jè Gog ko̱ Magog. Ki̱íxkóya xákjín mé‑ni nga ska̱jàn‑ni nga ꞌse̱ kjo̱jchán. Batoó kjín ma‑ni, ꞌkoa̱á jngoya‑la̱ koni jñà chrjo̱ ra i̱jncha ya̱ a̱ndi ndáchikon.
Tsinchimasòn‑ní kóhoꞌki nga tíjngo i̱sàꞌnde; jngo tjandi kijì‑la̱ ya̱ ñánda̱ nga títsa̱jna jñà xi̱ta̱‑la̱ Nainá ko̱ jè na̱xi̱ndá ra Nainá tsjake. Tanga jè Nainá, niꞌí isikjinchrabájen‑ni ya̱ ján ngajmi nga tsaká ngaꞌtsiòo̱.
Ko̱ jè xi̱ta̱‑ni̱í ra tsikíndo̱cha̱‑la̱, ya̱á inìkàtje̱n‑jin ya̱ ñánda̱ nga títì jnga̱ niꞌí ra ngi ko̱ azufre títì‑ni, ya̱ ñánda̱ nga ijye títsa̱jna jè cho̱ ra ꞌñó ꞌcho ꞌkioo̱ ko̱ jè ra kiìchja̱ya ꞌén ndiso; ya̱á si̱ìkjiín kjo̱hiꞌin nga ko̱ ni̱chjin ko̱ ni̱tje̱n skanda ta kjiá‑nioo̱ ko̱ skanda ta mé ni̱chjin‑nioo̱.
Ko̱ kíjtse‑náa̱ jñà miꞌken ra íchjín ko̱ íchjá ko̱ jñà ra i̱xti ko̱ iꞌndí kjòn nga i̱jncha kixi̱ ya̱ ngixko̱n Nainá. Jñà libro itjáꞌxa̱jin‑ní [ñánda̱ tjíꞌta mé ra kiꞌsìn nga jngó jngó xi̱ta̱], ko̱ ìjngo itjáꞌxa̱‑isa ra a̱skan‑nioo̱ jè ra libro ꞌtse̱ kjo̱binachon; isindajín‑la̱ jñà miꞌken koni ꞌsín tjín kjoa̱ ra kiꞌsìn nga jngó jngó koni ꞌsín nga tjíꞌta jñà libro ra itjáꞌxa̱jin.
Jè ndáchikon kitsjà jñà miꞌken ra ya̱ tjíhijyo‑la̱. Jè i̱ꞌnde ꞌtse̱ miꞌken ko̱ jè i̱ꞌnde ꞌtse̱ kjo̱hiꞌin kitsjá jñà miꞌken ra ya̱ títsa̱jna‑la̱; ko̱ ꞌkoa̱á ꞌsín isindajín‑la̱ koni ꞌsín tjín kjoa̱ ra kiꞌsìn nga jngó jngó.
\v 14‑15 Jè i̱ꞌnde‑la̱ miꞌken ko̱ jè i̱ꞌnde‑la̱ kjo̱hiꞌin ya̱á inìkatsajojín ya̱ ñánda̱ nga títì jnga̱ niꞌí. Ko̱ jñà miꞌken ra mì kì isakò ꞌí‑la̱ ya̱ a̱ꞌta xa̱jo̱n ꞌtse̱ kjo̱binachon, ya̱á iskatsajojín‑te ya̱ a̱jin niꞌí ra ngi títì jnga̱. Jé kjo̱biya ra̱kìi̱ ra bijchó jò‑ni.
Jngo ngajmi xi̱tse̱ ko̱ jngo nangi xi̱tse̱ kíjtsee̱; jè ngajmi ra tíjna nga ti̱ꞌsa̱ ítjòn ko̱ jè nangi, ijyeé kichija; ko̱ mì ti̱ kì mé ndáchikon kijna‑ni.
Ko̱ kíjtseé‑te na̱xi̱ndá tsje‑la̱ Nainá ra jè Jerusalén xi̱tse̱, nga tínchrabájen‑ni ngajmi ya̱ ñánda̱ nga tíjna Nainá, jè na̱xi̱ndá ra ijye ko̱ꞌsín tíjnanda koni jngo chjo̱ón ra ki̱xan ra ijye tjínda‑la̱ ijo‑la̱ nga tíkoñá nga ska̱ábé ꞌxi̱n‑la̱.
Jngo jta̱ ra ngajmi inchrabà‑ni kíꞌnchre‑la̱ ra ꞌñó kiìchja̱ nga kitsò:
―Chítsijen‑la jè Niꞌya Tsje‑la̱ Nainá, ijyeé ya̱á tíjnajin masen‑la̱ jñà xi̱ta̱. Nga̱ jè Nainá kíjnajin masen‑la̱ jñà xi̱ta̱, nga xi̱ta̱ na̱xi̱ndá‑la̱ ko̱ma. Jè sabá Nainá kíjnako̱ jñà xi̱ta̱ kìi̱ nga Nainá‑la̱ ki̱tso̱‑la̱.
Jè sabá Nainá si̱ixì‑ni ngaꞌtsì ndáxko̱n xi̱ta̱; ko̱ mì kì ti̱ yá xi̱ta̱ ra ki̱yá‑ni; ko̱ mì kì ti̱ yá ra ski̱ndaya‑ni ndáxko̱n; ko̱ mì kì ti̱ yá ra ꞌon ko̱ma‑la̱ nga ski̱íjo‑ko̱ ijo‑la̱; nga̱ ijye tsato ra kjoa̱ jchínga.
Ko̱ jè ra tíjnasòn íxile̱ ñánda̱ nga tíbatéxoma, kitsó‑ní:
―¡Chítsijen! ꞌA̱n, tísìxítse̱ya ijyeé‑na ngaꞌtsì tsajmì ra tjín.
Ko̱ kitsò‑na:
―Xa̱jo̱n tiꞌtì jñà ra ꞌa̱n ko̱tíxian‑la; nga̱ jñà ꞌén kìi̱, ngi ꞌén kixi̱‑ní ko̱ ngi kixi̱í tjín.
Ko̱ kitsò-isa‑na:
―Ijyeé itjasòn. ꞌA̱n‑ná ra tíjna̱ ítjòn‑na skanda kjoꞌtsia̱ ko̱ ꞌa̱n‑ná ra tíjna̱ skanda ꞌkia̱ nga kje̱heꞌtà ni̱chjin; ꞌa̱n‑ná ra tsikiꞌtsiá‑na ko̱ ꞌa̱n‑ná ra sikjéheꞌta‑na. Jñà ra xándá‑la̱, ta kjo̱tjò tsja‑la̱ nandá ra skꞌí, ya̱ i̱ꞌnde ñánda̱ tíbitjo nandá ra tsjá kjo̱binachon.
Jñà ra si̱ìkijne, jñá ko̱nga̱tsja ijye ngaꞌtsì kjoa̱nda kìi̱; ꞌa̱án ko̱ma jè Nainá‑la̱ ko̱ jñá ko̱ma i̱xti‑na̱.
Tanga jñà xi̱ta̱ ra tsakjón, ko̱ jñà ra mì makjiín‑la̱, jñà ra ꞌñó ꞌcho tjín kjoa̱ ra ꞌsín, ko̱ jñà ra xi̱ta̱ síꞌken, jñà xi̱ta̱ chijngi ko̱ jñà xi̱ta̱ ra ꞌsín kjoa̱tjꞌee̱, jñà xi̱ta̱ ra kjꞌií nainá bexkón ko̱ ngaꞌtsì jñà ra xi̱ta̱ ndiso, ya̱á ko̱ko̱‑la̱ ya̱ ñánda̱ nga títì niꞌí‑jnga̱ nga ngi ko̱ azufre títì. Jé ra̱kìi̱, kjo̱biya ra bijchó jò‑ni.
ꞌJi kasiꞌta chraña jngo‑na jñà ìkja̱li̱ ra ito ma‑ni, jñà ra tjímaꞌya jñà chi̱tsín ra ito ndi̱yá‑la̱ kjo̱hiꞌin ra feheꞌta‑ni tjíya, ko̱ tsakáko̱ò‑na nga kitsò‑na:
―Nchrabí ya̱ i̱jndíi̱, mé‑ni nga kokon‑la jè chjo̱ón ra tíjnanda jè ra ki̱xan‑ko̱ jè Forrè.
ꞌKia̱ nga jè Inìma̱ Tsje‑la̱ Nainá isikatsíjen jngo‑na kjoa̱, jè ìkja̱li̱ ya̱á ìko̱‑na ñánda̱ síjna jngo nindo ra je ꞌki ko̱ ꞌnga ꞌki, ko̱ tsakón‑na jè na̱xi̱ndá ra je ꞌki ra na̱xi̱ndá tsje ra ꞌmì Jerusalén ra ya̱ itjojen‑ni ján ngajmi ra ꞌtse̱ Nainá inchrabà‑ni.
Jè na̱xi̱ndá tsje Jerusalén, ꞌkoa̱á ꞌsín ꞌñó fate tsatsíjen koni tsa jngo na̱jo̱ chjí ra ꞌñó nda ꞌki; ko̱ ngi ꞌkoa̱á ꞌsín fate koni jè na̱jo̱ ra ꞌmì jaspe ra ko̱ꞌsín tsijen‑yá‑ni koni tsa chi̱tsín. Kì ko̱ꞌsín fate tsatsíjen‑ni nga jé kjoa̱jeya‑la̱ Nainá ko̱ꞌsín isikatsíjen.
Jngo chrjó ra ꞌñó je ko̱ ꞌñó ꞌnga tjíchjàndi‑ila̱ jè na̱xi̱ndá ra̱kìi̱, ko̱ tejò ma‑ni jñà xo̱tjo̱ba̱‑la̱. Nga jngó jngó xo̱tjo̱ba̱ jngo ìkja̱li̱ síjnajto. Ko̱ ya̱á tjíꞌta ꞌí‑la̱ jñà ra tejò na̱xi̱ndá ra ya̱ inchrabàꞌta‑ni i̱xti‑la̱ Israel.
Ya̱ ñánda̱ tjo‑ni tsáꞌbí, jàn xo̱tjo̱ba̱ tjín‑la̱. Ko̱ ya̱ ñánda̱ kàtjì‑ni tsáꞌbí, ti̱ꞌkoa̱á jàn xo̱tjo̱ba̱ tjín‑la̱. Ya̱ nga kixi̱‑la̱ ñánda̱ tjo‑ni tsáꞌbí jàn xo̱tjo̱ba̱ tjín‑la̱, ko̱ ya̱ ngaskoán‑la̱ ñánda̱ nga tjo‑ni tsáꞌbí ti̱ꞌkoa̱ jàn xo̱tjo̱ba̱ tjín‑la̱.
Jè chrjó ra tjíchjàndi‑ni ya̱ na̱xi̱ndá, tejò chrjó tjàꞌtsin tjín ya̱ ñánda̱ nga tejò ꞌí tjíꞌta ra ꞌtse̱ jñà xi̱ta̱ ra tejò ma‑ni ra tsikíxáya‑la̱ jè Forrè.
Jè ìkja̱li̱ ra tíbáko̱‑na, jngo ki̱cha̱ kjiya tsja ra ngi ki̱cha̱ sinè ra koni ꞌki jngo yá ra ma machi̱ba̱‑ni ꞌki, jè ra síchjeén nga machi̱ba̱‑ni jè na̱xi̱ndá ko̱ jè chrjó ra tjíchjàndi‑ni na̱xi̱ndá ko̱ jñà xo̱tjo̱ba̱‑la̱.
Jè na̱xi̱ndá, ꞌkoa̱á ꞌki koni tsa jngo kàxa̱. ꞌKoa̱á ti̱ ꞌki ndajò‑ni koni ꞌki nga teyá. Jè ìkja̱li̱, jé ki̱cha̱ ra tsáꞌya kisìchi̱ba̱‑ni jè na̱xi̱ndá. Jò jmi ko̱ jò sindo̱ kilómetro tjín‑la̱. ꞌKoa̱á ti̱ ꞌki tjín‑la̱, jè ra ndajò ko̱ ra teyá ko̱ ra ꞌnga.
Isìchi̱ba̱á‑te jè chrjó ra tjíchjàndi‑la̱ jè na̱xi̱ndá, jngo sindo̱ ko̱ ichán ijòn xkó ndse̱é tjín‑la̱ ra chi̱ba̱ ꞌtse̱ xi̱ta̱ isìchjeén jè ìkja̱li̱, [jè ra ichán nanga tjín‑ni].
Jè chrjó ra tjíchjàndi‑ni, ngi jé kisinda‑ni na̱jo̱ chjí ra ꞌmì jaspe. Tanga ra jè na̱xi̱ndá, ngi ki̱cha̱ sinè ra jè. ꞌKoa̱á ꞌsín tsijen koni jngo chi̱tsín ra tsje.
Ko̱ jñà chrjó tjàꞌtsin jè chrjó ra tjíchjàndi‑ni ya̱ na̱xi̱ndá, ngi sabà jñà na̱jo̱ chjí ra ꞌñó nda kjòn ijàjno; jè ra tíjna ítjòn, jé na̱jo̱ ra ꞌmì jaspe; jè ra ma‑ni jò, jé na̱jo̱ ra ꞌmì zafiro; jè ra ma‑ni jàn, jé na̱jo̱ ra ꞌmì ágata; jè ra ma‑ni ijòn, jé na̱jo̱ ra ꞌmì esmeralda;
jè ra ma‑ni ꞌòn, jé na̱jo̱ ra ꞌmì ónice; jè ra ma‑ni jon, jé na̱jo̱ ra ꞌmì cornalina; jè ra ma‑ni ito, jé na̱jo̱ ra ꞌmì crisólito; jè ra ma‑ni jin, jé na̱jo̱ ra ꞌmì berilo; jè ra ma‑ni ijan, jé na̱jo̱ ra ꞌmì topacio; jè ra ma‑ni te, jé na̱jo̱ ra ꞌmì crisopraso; jè ra ma‑ni tejngo, jé na̱jo̱ ra ꞌmì jacinto; ko̱ jè ra ma‑ni tejò, jé na̱jo̱ ra ꞌmì amatista.
Ya̱ a̱jin na̱xi̱ndá, ni̱jngo i̱ngo̱ kíjtsee̱. Nga̱ jè sabá Na̱ꞌín‑ná ra Nainá ra bato tse ngaꞌñó tjín‑la̱, ko̱ jè Forrè, ra ma i̱ngo̱‑la̱.
Jè na̱xi̱ndá, mì tsa ti̱ tsáꞌbí ko̱ mì tsa ti̱jè sá machjeén‑ila̱ nga síhisen‑la̱; nga̱ jè sabà kjoa̱jeya‑la̱ Nainá síhisen‑la̱; ko̱ jé Forrè ma niꞌí‑la̱.
Jñà xi̱ta̱ na̱xi̱ndá ra tjín ya̱ i̱sàꞌnde, jè kjoa̱hisen‑la̱ Nainá kímahisen‑ni; ko̱ jñà xi̱ta̱xá ítjòn ra tjín ya̱ a̱ꞌta nangi, ki̱ko̱ó kjoa̱nchi̱ná‑la̱ nga ya̱ si̱ìnga̱tsja.
Jñà xo̱tjo̱ba̱‑la̱ na̱xi̱ndá ni̱kjiá nga si̱chjà ꞌkia̱ nga ni̱chjin; nga̱ ya̱ i̱jndáa̱, mì kì tsa ko̱jñò‑jìn.
Jñà xi̱ta̱ na̱xi̱ndá ra tjín ya̱ i̱sàꞌnde ya̱á ki̱ko̱ ngaꞌtsì kjoa̱nchi̱ná‑la̱ ko̱ ngaꞌtsì ra ꞌñó nda kjòn nga ya̱ si̱ìnga̱tsja.
Ni̱mé kjoa̱tjé ma kjoa̱haꞌsen; ni̱jngo ra kjoa̱ꞌcho ꞌsín ko̱ ra ꞌén ndiso chja̱ ma kjoa̱haꞌsen‑jin na̱xi̱ndá; ta jñá kjoa̱haꞌsen jñà ra tjíꞌta ꞌí‑la̱ jè xa̱jo̱n‑la̱ Forrè ra ꞌtse̱ kjo̱binachon.
Ra kjomà a̱skan‑nioo̱ jé ìkja̱li̱ tsakón jngo‑na xa̱ngá ñánda̱ nga tíꞌfa nandá ra kjijna tsjé tsje, jè nandá ra tsjá kjo̱binachon, ra ngi fate‑ní koni tsa jngo chi̱tsín. Ya̱á tíbitjo‑ni ya̱ ñánda̱ nga tíjna Nainá nga tíjnasòn íxile̱ nga tíbatéxoma ko̱ ya̱ ñánda̱ nga tíjna‑te jè Forrè.
Jè xa̱ngá nandá, ya̱á ꞌfa ya̱ nga masen‑la̱ jè ndi̱yá té‑la̱ na̱xi̱ndá. Ya̱ nga ngajò ꞌka̱ a̱ndi‑la̱ xa̱ngá nandá, síjna jè yá ra tsjá kjo̱binachon; jè yá, tejò ꞌka̱ majchá to‑la̱ nga inó; jngo ꞌká majchá nga jngó jngó sá; jñà xka̱‑la̱ yá, jñà maxki‑ila̱ jñà xi̱ta̱ na̱xi̱ndá ra tjín ya̱ i̱sàꞌnde.
Mì kì ti̱ mé kjoa̱ ꞌse̱‑ni ra mì kì sasén‑la̱ Nainá. Nga̱ ya̱á kijna jè Nainá ko̱ jè Forrè nga ko̱tèxoma; ko̱ jñà ra chi̱ꞌnda‑la̱ ma, ya̱á si̱íxáꞌta‑la̱.
Ngi sko̱óꞌan tsijen Nainá; ko̱ jè ꞌí‑la̱ Nainá, ya̱á si̱ꞌta ya̱ tótjen‑la̱.
Ya̱ i̱jndáa̱, mì kì ti̱ ni̱tje̱n ꞌse̱‑ni; ko̱ mì tsa niꞌí isen ko̱chjeén‑ila̱, ko̱ mì tsa ti̱ niꞌí‑la̱ tsáꞌbí ko̱chjeén‑ila̱; nga̱ jè sabà Nainá ra Na̱ꞌín‑ná si̱hisen‑la̱. Ko̱ jñá ko̱tèxoma skanda ta kjiá‑nioo̱ ko̱ skanda ta mé ni̱chjin‑nioo̱.
Jè ìkja̱li̱ kitsò‑na:
―Jñà ꞌén kìi̱, ngi ꞌén kixi̱‑ní ko̱ ngi kixi̱í tjín. Jè Na̱ꞌín‑ná ra Nainá jè ra síchi̱ya‑la̱ jñà xi̱ta̱ ra chja̱ ngajo‑la̱, jè kàsíkasén jè ìkja̱li̱‑la̱ mé‑ni nga ko̱kòn‑la̱ jñà xi̱ta̱ chi̱ꞌnda‑la̱ jñà kjoa̱ ra ta ndi̱to̱n kjón‑ní ko̱ka̱ma.
―¡Nda chítsijen, ꞌa̱n ijyeé kjíꞌi̱ ndi̱to̱n‑ná!
¡Mé ta̱ nda‑la̱ jñà ra nda síhitjasòn jñà ꞌén ra kitsjà Nainá ra tjíꞌta jè xa̱jo̱n ra̱kìi̱!
ꞌA̱n ra ꞌmì‑na Juan, ꞌa̱án‑ná ra kíꞌnchree̱ ko̱ ra kíjtsee̱ jñà kjoa̱ kìi̱. ꞌKia̱ nga ijye kíꞌnchree̱ ko̱ nga kíjtsee̱, tsáse̱n-xkóꞌnchi-niña‑náa̱ ya̱ a̱ngi ndsa̱ko̱ jè ìkja̱li̱ ra tíbakón‑na jñà kjoa̱ kìi̱, nga kíjtsexkóon.
Tanga jè ìkja̱li̱ kitsò‑na:
―Majìn kì tà chjàn ko̱ꞌsín ꞌnì. Nga̱ ꞌa̱n, ti̱ꞌkoa̱á ti̱ chi̱ꞌndaá‑te ma koni ngaji̱, ko̱ koni jñà ꞌndsìi̱ jñà ra síchjeén Nainá nga chja̱ ngajo‑la̱, ko̱ jñà ra síhitjasòn jñà ꞌén ra tjíꞌta jè xa̱jo̱n ra̱kìi̱. Jé Nainá, ra jcha̱xkíin.
Ko̱ kitsò-isa‑na:
―Kì tà chjàn biꞌma‑jìn jñà ꞌén ra kitsjà Nainá ra tjíꞌta jè xa̱jo̱n ra̱kìi̱, nga̱ ijyeé kjochraña ni̱chjin nga ki̱tjasòn koni ꞌsín tíchja̱.
Jñà ra mì tsa xi̱ta̱ kixi̱ ya̱ ngixko̱n Nainá, takó ko̱ꞌsín katitsa̱jna; ko̱ jñà xi̱ta̱ ra ꞌcho ꞌsín, takó ko̱ꞌsín ꞌcho kataꞌsín‑te; tanga jñà ra xi̱ta̱ kixi̱ ya̱ ngixko̱n Nainá, ko̱ꞌsín kixi̱ katitsa̱jna; ko̱ jñà ra xi̱ta̱ tsje, ko̱ꞌsín tsje katitsa̱jna‑isa.
―Nda chítsijen, ꞌa̱n, ijyeé kjíꞌi̱ ndi̱to̱n‑ná nga ꞌya jè kjo̱tjò ra tsja‑la̱ nga jngó jngó xi̱ta̱ koni ꞌsín tjín kjoa̱ ra kiꞌsìn nga jngó jngó.
ꞌA̱án‑ná ra tíjna̱ ítjòn‑na skanda kjoꞌtsia̱ ko̱ ꞌa̱án‑ná ra tíjna̱ skanda ꞌkia̱ nga kje̱heꞌtà ni̱chjin; ꞌa̱n‑ná ra tsikiꞌtsiá‑na ko̱ ꞌa̱n‑ná ra sikjéheꞌta‑na. ꞌA̱án tíjna̱ ítjòn ko̱ ꞌa̱án feheꞌta‑na.
Mé ta̱ nda‑la̱ jñà xi̱ta̱ ra [jè jní‑la̱ Forrè] sítsje‑ni nikje‑la̱ mé‑ni nga ki̱ꞌnde‑la̱ nga ma ski̱ne̱ to‑la̱ jè yá ra tsjá kjo̱binachon, ko̱ mé‑ni nga tjóꞌnde‑la̱ nga ya̱ xo̱tjo̱ba̱‑la̱ na̱xi̱ndá ma kjoa̱haꞌsen‑ni.
Tanga ndi̱tsiaán kítsa̱jna jñà ra xi̱ta̱ nañá, ko̱ jñà xi̱ta̱ ra ꞌsín kjoa̱tjꞌee̱, ko̱ jñà ra kjoa̱ chijngi ꞌsín, ko̱ jñà ra síꞌken xi̱ta̱, ko̱ jñà ra kjꞌií nainá bexkón ko̱ ngaꞌtsì jñà ra tsjake kjoa̱ndiso ko̱ ra ꞌén ndiso chja̱.
―ꞌA̱n ra ꞌmì‑na Jesús, ꞌa̱án‑ná ra ísikásén‑no jè ìkja̱li̱‑na̱ mé‑ni nga tsjá‑no ꞌén a̱ꞌta ꞌtse̱ kjoa̱ kìi̱, jiòn ra xi̱ta̱ na̱xi̱ndá‑na̱ ma. ꞌA̱n‑ná jè jtsꞌén ra itjoꞌta‑ni tje̱‑la̱ David; ꞌa̱n‑ná jè nitse‑xó ra ꞌñó fate ꞌki ra tjo ꞌkia̱ nga ta̱jñòya.
Jè Inìma̱ Tsje‑la̱ Nainá ko̱ jè chjo̱ón ra tíjnanda nga ki̱xan, tsó‑ní:
―Nchrabí [Na̱ꞌìn Jesús].
Ko̱ jiòn ra i̱nchinaꞌyá, ko̱tixó‑te:
Jiòn ra xándá‑no ko̱ ra mejèn‑no, nchrabá, ꞌtio̱ kjo̱tjò jè nandá ra tsjá kjo̱binachon.
ꞌA̱n, ꞌkoa̱á ꞌsín tíxian‑no ngaꞌtsì‑no ra naꞌyá jñà ꞌén ra kitsjà Nainá ra tjíꞌta xa̱jo̱n ra̱kìi̱: Tsa yá ra ki̱ìsòn‑isa‑la̱ koni ꞌsín nga ijye tjíꞌta, jè Nainá ki̱ìsòn‑isa‑la̱ jñà kjo̱hiꞌin ra tjíꞌta xa̱jo̱n ra̱kìi̱.
Ko̱ tsa yá ra kjo̱híxìn iꞌka‑la̱ jñà ꞌén ra kitsjà Nainá ra tjíꞌta jè xa̱jo̱n ra̱kìi̱, jé Nainá kjo̱híxìn‑la̱ jè kjo̱nda ra ko̱ko̱‑la̱ a̱ꞌta ꞌtse̱ yá ra tsjá kjo̱binachon ko̱ a̱ꞌta ꞌtse̱ na̱xi̱ndá tsje‑la̱ Nainá ra tjíꞌta xa̱jo̱n ra̱kìi̱.
Jè ra títsjá kixi̱ ꞌén‑la̱ a̱ꞌta ꞌtse̱ kjoa̱ kìi̱, tsó‑ní:
―Ngi kixi̱í kjoa̱, ijyeé kjíꞌi̱ ndi̱to̱ón‑ná ra ꞌa̱n.
Jon, ko̱ꞌsín katama. ¡Nchrabí ji̱ Na̱ꞌìn Jesús!
Jè kjo̱nda‑la̱ Na̱ꞌín‑ná Jesucristo katijnako̱‑no ngaꞌtsì‑no. Ko̱ꞌsín katama.
