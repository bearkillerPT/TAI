Titare diꞌta ne bajuticaro niwʉ̃. Tojo weero ne apeyenojõ marĩcaro niwʉ̃. Aco diaꞌcʉ̃ nipeꞌtiropʉ nicaro niwʉ̃. Tojo nicã naꞌitĩꞌarõ nicaro niwʉ̃. Espíritu Santu aco buꞌipʉ wʉʉcusiacʉ niwĩ.
Õꞌacʉ̃ tere ĩꞌagʉ̃, aꞌtiro nicʉ niwĩ: “Boꞌreyuse niato”, nicʉ niwĩ. Cʉ̃ tojo nicãta, boꞌreyua waꞌacaro niwʉ̃.
Te boꞌreyuse añuse nicã ĩꞌagʉ̃, “Añuꞌu”, nicʉ niwĩ. To beꞌro boꞌreyusere dʉcawaacʉ niwĩ.
Tere dʉcawaagʉ, aꞌtiro wãmeyecʉ niwĩ. Boꞌreyusere “ʉmʉco”, naꞌitĩꞌasere “ñami” wãmeyecʉ niwĩ. Cʉ̃ tojo níca beꞌro ʉmʉco, ñami nʉꞌcãcaro niwʉ̃. Ticʉseta weecʉ niwĩ Õꞌacʉ̃ ne nʉꞌcãrĩ nʉmʉrẽ.
Tere wééca beꞌro ape nʉmʉ peꞌe, te acore ĩꞌagʉ̃, Õꞌacʉ̃ aꞌtiro nicʉ niwĩ: “Acore dʉcawaaroʉaꞌa. Apeye ʉꞌmʉsepʉ, apeye nucũcãpʉ tojato”, nicʉ niwĩ.
Cʉ̃ níꞌcaronojõta acore dʉcawaacʉ niwĩ. Apeye ʉꞌmʉsepʉ, apeye nucũcãpʉ tojacaro niwʉ̃.
Ʉꞌmʉarõpʉ oꞌmecurari nirõpʉre “ʉꞌmʉse” wãmeyecʉ niwĩ. Aꞌtere weecʉ niwĩ Õꞌacʉ̃, niꞌcã nʉmʉ beꞌro cja nʉmʉrẽ.
Ape nʉmʉrẽ Õꞌacʉ̃ “Diꞌta boposãjã bajuato nígʉ̃, aco ʉꞌmʉse docapʉ nise niꞌcãrõpʉta nerẽato”, nicʉ niwĩ. Cʉ̃ níꞌcaronojõta waꞌacaro niwʉ̃.
Te boposãjãꞌquere ĩꞌagʉ̃, “diꞌta” wãmeyecʉ niwĩ. Aco niꞌcãrõ meꞌrã nerẽꞌquere “dia pajiri maajo” wãmeyecʉ niwĩ. Õꞌacʉ̃ te cʉ̃ weeꞌquere ĩꞌagʉ̃, “Añuꞌu”, nicʉ niwĩ.
Te nipeꞌtise añurõ bajucã ĩꞌagʉ̃, “Diꞌtapʉre noꞌo nise pĩꞌrĩato. Noꞌo nipeꞌtise otese cape oꞌosenojõ, tojo nicã yucʉpagʉ nipeꞌtise dʉcatise cape oꞌosenojõ pĩꞌrĩato. Tojo weero te dʉcata pĩꞌrĩturiarosaꞌa”, nicʉ niwĩ Õꞌacʉ̃. Cʉ̃ tojo níꞌcaronojõta waꞌacaro niwʉ̃.
Diꞌtapʉre noꞌo otese cape cʉosenojõ pĩꞌrĩ, dʉcaticaro niwʉ̃. Tojo nicã pacase yucʉpagʉ quẽꞌrã pĩꞌrĩ, dʉcaticaro niwʉ̃. Aꞌte cʉ̃ weeꞌquere ĩꞌagʉ̃, “Añuꞌu”, nicʉ niwĩ.
Aꞌtere weecʉ niwĩ Õꞌacʉ̃ pʉa nʉmʉ beꞌro cja nʉmʉrẽ.
Iꞌtia nʉmʉ beꞌro Õꞌacʉ̃ nicʉ niwĩ tja: “Ʉꞌmʉsepʉre sĩꞌose cũurõʉaꞌa. Tojo weecã, ʉmʉcore, ñamirẽ dʉcawaarosaꞌa. Te meꞌrã ĩꞌamasĩnoꞌrõsaꞌa ʉmʉcori, ñamirĩ, cʉ̃ꞌmarĩ, puꞌecʉri waꞌasere.
Aꞌte diꞌtare sĩꞌoatje ʉꞌmʉsepʉ nirõsaꞌa”, nicʉ niwĩ Õꞌacʉ̃. Cʉ̃ níꞌcaronojõta tojacaro niwʉ̃.
Tojo weegʉ Õꞌacʉ̃ pʉarã mujĩpũa weecʉ niwĩ. Niꞌcʉ̃ mujĩpũ pajigʉ ʉmʉcore sĩꞌoacjʉre, apĩ cãꞌgʉ̃acã ñamirẽ sĩꞌoacjʉre weecʉ niwĩ. Ñocõa quẽꞌrãrẽ weecʉ niwĩ.
17-18 Cʉ̃ aꞌti diꞌtare sĩꞌoato nígʉ̃, narẽ ʉꞌmʉsepʉ cũucʉ niwĩ. Boꞌreyusere, naꞌitĩꞌasere dʉcawaagʉ, tojo weecʉ niwĩ. Te sĩꞌose añuse nicã ĩꞌagʉ̃, “Añuꞌu”, nicʉ niwĩ.
Aꞌtere weecʉ niwĩ Õꞌacʉ̃ iꞌtia nʉmʉ beꞌro cja nʉmʉrẽ.
Baꞌparitise nʉmʉrĩ beꞌrore Õꞌacʉ̃ apeye bajurẽnemocʉ niwĩ tja. Aꞌtiro nicʉ niwĩ: “Diapʉre waꞌi, noꞌo nirãnojõ nirãsama. Na pãjãrã masãputirãsama. Tojo nicã ʉꞌmʉarõpʉre mirĩcʉ̃a wʉʉrã nirãsama”, nicʉ niwĩ.
Cʉ̃ níꞌcaronojõta waꞌacaro niwʉ̃. Pacarã dia pajiri maapʉ nirã́, tojo nicã waꞌi, ãpẽrã nipeꞌtirã diapʉ nirãnojõrẽ, nipeꞌtirã waꞌicʉrã wʉʉrãrẽ bajurẽcʉ niwĩ. Tuꞌajatojanʉꞌcõ, “Añuꞌu”, ni ĩꞌacʉ niwĩ.
Narẽ añurõ waꞌato nígʉ̃, aꞌtiro nicʉ niwĩ: “Põꞌrãti weetjĩarã, nipeꞌtiropʉ ʉꞌmʉarõpʉ, tojo nicã maarĩpʉre tuuseꞌsanʉꞌcãrã waꞌaya”, nicʉ niwĩ.
Aꞌtere weecʉ niwĩ Õꞌacʉ̃ baꞌparitise nʉmʉrĩ beꞌro cja nʉmʉrẽ.
Niꞌcãmocʉse nʉmʉrĩ beꞌrore Õꞌacʉ̃ aꞌtiro nicʉ niwĩ tja: “Diꞌtapʉre waꞌicʉrãrẽ cũugʉ̃ti. Na nʉcʉ̃cjãrã, ecarã, bʉarã, nucũcãpʉ sĩꞌcõsijarã nirãsama”, nicʉ niwĩ. Cʉ̃ níꞌcaronojõta waꞌacaro niwʉ̃.
Tojo weegʉ waꞌicʉrã nʉcʉ̃cjãrã, ecarã, bʉarã, nucũcãpʉ sĩꞌcõsijarãrẽ daꞌrecʉ niwĩ. Narẽ ĩꞌagʉ̃, “Añuꞌu”, nicʉ niwĩ.
Cʉ̃ nipeꞌtise wééca beꞌro aꞌtiro nicʉ niwĩ: “Niꞌcʉ̃ masʉ̃ marĩ weronojõ niseti, bajugʉre daꞌrerã. Tʉꞌomasĩse cʉogʉ nigʉ̃sami. Cʉ̃ waꞌi, mirĩcʉ̃a, waꞌicʉrã ecarã, nʉcʉ̃cjãrã, bʉarã, nucũcãpʉ sĩꞌcõsijarã, nipeꞌtirã aꞌti nucũcãpʉ nirã́ buꞌipʉ dutigʉ nigʉ̃sami”, nicʉ niwĩ.
Õꞌacʉ̃ masʉ̃rẽ daꞌregʉ, cʉ̃ weronojõ niseti, bajugʉre weecʉ niwĩ.
Ʉmʉ, numio daꞌrecʉ niwĩ majã.
Narẽ aꞌtiro nicʉ niwĩ:
“Mʉsãrẽ añurõ waꞌato.
Pãjãrã põꞌrãti masãputiya.
Mʉsã aꞌti diꞌta wiorã nirãsaꞌa.
Waꞌire, mirĩcʉ̃arẽ, nipeꞌtirã waꞌicʉrãrẽ dutirãsaꞌa.”
Beꞌro narẽ ninemocʉ niwĩ: “Noꞌo baꞌase otese peri cʉosenojõrẽ, yucʉdʉca dʉcatisenojõrẽ mʉsãrẽ oꞌoꞌo. Te mʉsã baꞌase nirõsaꞌa.
Apeye quẽꞌrãrẽ, nipeꞌtirã waꞌicʉrã, wʉʉrã, nucũcãpʉ sĩꞌcõsijarã, nipeꞌtirã catise cʉorãnojõ tá, tojo nicã pũrĩ yaꞌsasere baꞌarãsama. Narẽ tere cũuꞌu”, nicʉ niwĩ Õꞌacʉ̃. Cʉ̃ níꞌcaronojõta waꞌacaro niwʉ̃.
Te nipeꞌtise cʉ̃ weeꞌquere weetuꞌajanʉꞌcõ, “Añubutiaꞌa”, ni ĩꞌacʉ niwĩ. Tocãꞌrõta weecʉ niwĩ Õꞌacʉ̃ niꞌcãmocʉse nʉmʉrĩ beꞌro cja nʉmʉrẽ.
Ʉꞌmʉse, tojo nicã aꞌti diꞌtare Õꞌacʉ̃ nipeꞌtise cʉ̃ weeꞌquere tuꞌajanʉꞌcõcʉ niwĩ.
Nitʉori nʉmʉrẽ, cʉ̃ nipeꞌtise wééca beꞌro soocʉ niwĩ majã.
Tojo weegʉ Õꞌacʉ̃ aꞌtiro nicʉ niwĩ: “Nitʉori nʉmʉ yʉꞌʉ weemʉꞌtãꞌque nʉmʉrĩ weronojõ nisome. Ya nʉmʉ, yʉꞌʉ soodutiri nʉmʉ nirõsaꞌa. Ti nʉmʉ añurĩ nʉmʉ nirõsaꞌa”, ni cũucʉ niwĩ Õꞌacʉ̃.
Ʉꞌmʉse, diꞌta nipeꞌtise Õꞌacʉ̃ cʉ̃ weeꞌque aꞌtiro weenoꞌcaro niwʉ̃.
Ne waro Õꞌacʉ̃ aꞌti diꞌta, ʉꞌmʉsere wéégʉ,
maata acoro pejacã weeticʉ niwĩ. Tojo weero ne noꞌo nisenojõ pĩꞌrĩticaro niwʉ̃. Diꞌtare daꞌragʉ quẽꞌrã marĩcʉ niwĩ.
Tojo nimicã, aco diꞌtapʉ nise wijati, diꞌtare puocaro niwʉ̃.
Õꞌacʉ̃ masʉ̃rẽ bajurẽgʉ̃, diꞌta meꞌrã daꞌrecʉ niwĩ. Tojo weegʉ cʉ̃rẽ catise oꞌogʉ, ẽꞌquẽapʉ putisãacʉ niwĩ. Cʉ̃ tojo weecãta, catinʉꞌcãcʉ niwĩ.
Cʉ̃rẽ tojo wééca beꞌro Edẽ́ wãmetiropʉ, Õꞌacʉ̃ niꞌcã wese cʉ̃rẽ daꞌrebosacʉ niwĩ. Mujĩpũ mʉjãtiro peꞌe nicaro niwʉ̃. Topʉ cʉ̃ ʉmʉrẽ, cʉ̃ daꞌreꞌcʉre cũucʉ niwĩ.
Ti wesepʉ peje yucʉpagʉ añuse baꞌase dʉcatisepagʉre pĩꞌrĩcã weecʉ niwĩ. Tepagʉ añusepagʉ bajucaro niwʉ̃. Ti wese decopʉre pʉagʉ nicaro niwʉ̃. Niꞌcãgʉ̃ catinuꞌcũse oꞌocjʉ nicaro niwʉ̃. Apegʉ peꞌe tʉꞌomasĩsere oꞌocjʉ nicaro niwʉ̃. Tigʉ dʉcare baꞌarã, “Aꞌtiro weese añu niꞌi, aꞌte ñaꞌa niꞌi”, ni tʉꞌomasĩse oꞌocjʉ nicaro niwʉ̃.
Edẽ́pʉre niꞌcã maa nicaro niwʉ̃. Ti wese deco yʉꞌrʉtẽrĩwãꞌcã, baꞌparitise maarĩ dʉcawaticaro niwʉ̃.
Nimʉꞌtãrĩ maa Pisón wãmeticaro niwʉ̃. Ti maa nipeꞌtiro Havila wãmetiropʉre oꞌmabʉrocaro niwʉ̃. Topʉ peje uru
añuse nicaro niwʉ̃. Topʉre añuse yucʉ ʉꞌmʉtisepagʉ, tojo nicã ʉ̃tãperi wapabʉjʉse peri ónice wãmetise peri nicaro niwʉ̃.
Ape maa peꞌe Gihón wãmeticaro niwʉ̃. Ti maa nipeꞌtiro Cus wãmetiri diꞌtare yʉꞌrʉtẽrĩcaro niwʉ̃.
Ape maa Tigris wãmeticaro niwʉ̃. Ti maa Asiria wãmetiro mujĩpũ mʉjãtiro peꞌe oꞌmabʉrocaro niwʉ̃. Ape maa Éufrates wãmeticaro niwʉ̃.
Õꞌacʉ̃ masʉ̃rẽ ti wesere cṹúgʉ̃, te otesere coꞌtedutigʉ, aꞌtiro ni werecʉ niwĩ:
“Aꞌti wese cjase nipeꞌtise yucʉdʉcare baꞌagʉsaꞌa, baꞌagʉ peꞌe.
Tepagʉ waꞌteropʉre niꞌcãgʉ̃ niꞌi. Tigʉ dʉcare baꞌaticãꞌña. Tigʉ añuse, ñaꞌasere masĩse oꞌocjʉ niꞌi. Tigʉ dʉcare baꞌagʉ, ti nʉmʉta wẽrĩgʉ̃saꞌa”, nicʉ niwĩ.
Beꞌro Õꞌacʉ̃ nicʉ niwĩ: “Masʉ̃ niꞌcʉ̃ta nicã, añuweꞌe. Cʉ̃rẽ baꞌpati, weetamuacjore weegʉti”, nicʉ niwĩ.
19-20 Õꞌacʉ̃ ne waropʉre waꞌicʉrãrẽ, mirĩcʉ̃arẽ diꞌta meꞌrã daꞌrecʉ niwĩ. Beꞌro narẽ wãme õꞌoato nígʉ̃, masʉ̃ tiropʉ miacʉ niwĩ. Õꞌacʉ̃ cʉ̃ dutiꞌcaronojõta weecʉ niwĩ. Nipeꞌtirã ecarã, mirĩcʉ̃a, waꞌicʉrã nʉcʉ̃cjãrãrẽ wãme õꞌocʉ niwĩ. Tojo weerã cʉ̃ õꞌoꞌque wãme meꞌrã tojacãrã niwã. Ãꞌrã pãjãrã nimicã, ne niꞌcõ cʉ̃rẽ baꞌpati weetamuacjo marĩco niwõ.
Tojo weegʉ Õꞌacʉ̃ cʉ̃rẽ cãrĩyʉꞌrʉcã weecʉ niwĩ. Cʉ̃ cãrĩrĩ cura, niꞌcã paatipaꞌmaca õꞌarẽ miicʉ niwĩ. Miitoja, ti õꞌa cʉ̃ miiꞌcarore añurõ biꞌacãꞌcʉ niwĩ.
Ti õꞌa meꞌrã cʉ̃rẽ weetamuacjore daꞌrecʉ niwĩ majã. Co numiorẽ daꞌretojanʉꞌcõ, miiti, cʉ̃rẽ ĩꞌocʉ niwĩ.
Cʉ̃ core ĩꞌagʉ̃, pũrõ eꞌcatise meꞌrã ĩꞌacʉ niwĩ. Tojo weegʉ aꞌtiro nicʉ niwĩ:
“Aꞌtigo pũrĩcã, ye diꞌi, ya õꞌa meꞌrã daꞌrenoꞌco nimo. Co ʉmʉpʉre miinoꞌco niyugo, ‘numio’ pisunoꞌgõsamo”, nicʉ niwĩ.
Titapʉre na pʉarã suꞌti marĩrã nicũcãrã niwã. Tojo nimirã, ne bopoyase moocãrã niwã.
Ʉmʉ, numio Õꞌacʉ̃ cʉ̃ narẽ weebosáca wesepʉ nicãrã niwã. Topʉ na niseti, na pʉarã nirĩ curare, niꞌcʉ̃ pĩrõnumio tiropʉ etacʉ niwĩ. Cʉ̃ nipeꞌtirã waꞌicʉrã yʉꞌrʉoro nisoomeꞌrĩgʉ̃ nicʉ niwĩ. Co tiro etagʉ, core sẽrĩtiñaꞌcʉ niwĩ:
—¿Nirõta Õꞌacʉ̃ mʉsãrẽ aꞌtepagʉ dʉcare baꞌadutitiati? nicʉ niwĩ.
Cʉ̃ tojo nicã tʉꞌogo, cʉ̃rẽ yʉꞌtico niwõ:
—Nipeꞌtise aꞌto nisere baꞌadutiami.
Tojo nimigʉ̃ta, niꞌcãgʉ̃ tepagʉ waꞌtero nicjʉ dʉcare baꞌadutitiami. “Mʉsã tigʉ dʉcare baꞌarã, ñeꞌeñaꞌrã, wẽrĩrãsaꞌa”, niami Õꞌacʉ̃, ni yʉꞌtico niwõ pĩrõrẽ.
Co tojo nicã tʉꞌogʉ, añurõ nisoomeꞌrĩse meꞌrã core nicʉ niwĩ:
—Wẽrĩsome.
Õꞌacʉ̃ añurõ masĩsami. Mʉsã te dʉcare baꞌarã, cʉ̃ weronojõ nirãsaꞌa; ñaꞌasere, añusere masĩrãsaꞌa, nicʉ niwĩ.
Cʉ̃ tojo nisere tʉꞌogo, co numio peꞌe, tigʉ dʉcare ĩꞌamorõ weeco niwõ. Co ĩꞌacã, tigʉ dʉca añuse waro bajucaro niwʉ̃. “Añurõ ʉꞌsʉasenojõ niꞌi” nígõ, baꞌasĩꞌrĩyʉꞌrʉaco niwõ. Tojo nicã, “Tʉꞌomasĩse cʉogoti”, ni wãcũgõ, tigʉ dʉcare téé, baꞌaco niwõ. Baꞌatojanʉꞌcõ, co marãpʉre oꞌoco niwõ. Cʉ̃ quẽꞌrã baꞌacʉ niwĩ.
Na tere baꞌáca beꞌro narẽ tʉꞌomasĩse ejacaro niwʉ̃. Tere baꞌatjĩarã, na suꞌti marĩrã nisere tʉꞌomasĩcãrã niwã. Tojo weetjĩarã, higuera wãmeticjʉ pũrĩ meꞌrã mii, dero, cãꞌmotaꞌasĩꞌrĩmicãrã niwã.
Beꞌro na tojo wééca beꞌro ñamicaꞌa mujĩpũ sãjãrĩ cura, Õꞌacʉ̃ ti wesepʉ sijawãꞌcãticã tʉꞌocãrã niwã. Cʉ̃rẽ uirã, yucʉpagʉ waꞌteropʉ duꞌticãrã niwã.
Tojo weegʉ Õꞌacʉ̃ peꞌe ʉmʉrẽ pisucʉ niwĩ:
—¿Noꞌopʉ niti mʉꞌʉ?
Cʉ̃ peꞌe Õꞌacʉ̃rẽ yʉꞌticʉ niwĩ:
—Mʉꞌʉ wesepʉ sijawãꞌcãticã tʉꞌoapʉ. Yʉꞌʉ peꞌe suꞌti marĩgʉ̃ niasʉ. Tojo weegʉ uigʉ duꞌtiasʉ, ni yʉꞌticʉ niwĩ.
Cʉ̃ tojo nisere tʉogʉ, Õꞌacʉ̃ cʉ̃rẽ sẽrĩtiñaꞌcʉ niwĩ:
—¿Noa mʉꞌʉrẽ “Suꞌti marĩgʉ̃ niꞌi”, niati? ¿Mʉꞌʉ yucʉdʉca yʉꞌʉ “Baꞌaticãꞌña” níꞌcʉ dʉcare baꞌati? Tere baꞌatigʉ, mʉꞌʉ masĩtiboapã, nicʉ niwĩ Õꞌacʉ̃ cʉ̃rẽ.
Cʉ̃ tojo nicã tʉꞌogʉ, ʉmʉ cʉ̃rẽ yʉꞌticʉ niwĩ:
—Mʉꞌʉ yʉꞌʉre baꞌpadaꞌreꞌco yʉꞌʉre tigʉ dʉcare ecamo. Tojo weegʉ baꞌasʉ, ni yʉꞌticʉ niwĩ.
Cʉ̃ tojo nicã tʉꞌogʉ, co numiorẽ sẽrĩtiñaꞌcʉ niwĩ:
—¿Mʉꞌʉ deꞌro weego tojo weeati?
Co cʉ̃rẽ yʉꞌtico niwõ:
—Pĩrõ yʉꞌʉre nisooami. Yʉꞌʉ tojo weego baꞌasʉ, ni yʉꞌtico niwõ.
Õꞌacʉ̃ co tojo nicã tʉꞌogʉ, pĩrõrẽ nicʉ niwĩ:
—Mʉꞌʉ nisooꞌque wapa nipeꞌtirã ãpẽrã waꞌicʉrã nemorõ ñaꞌarõ waꞌagʉsaꞌa. Niꞌcãrõacã meꞌrãta téé noꞌo mʉꞌʉ catiro põtẽorõ diꞌtapʉ sĩꞌcõsijagʉsaꞌa. Tojo sĩꞌcõsijagʉ, diꞌtare baꞌagʉsaꞌa.
Numio mʉꞌʉrẽ ne ĩꞌasĩꞌrĩtigosamo. Co põꞌrã, co pãrãmerã nituriarã quẽꞌrã mejãrõta weerãsama. Niꞌcãcã meꞌrã aꞌmerĩ ĩꞌatuꞌtinʉꞌcãrãsaꞌa. Mʉꞌʉ, co macʉ̃ ya dʉꞌpodiare cũꞌrĩgʉ̃saꞌa. Cʉ̃ peꞌe mʉꞌʉ dʉpoare ʉꞌtamʉtõgʉ̃sami, ni werecʉ niwĩ.
Cʉ̃rẽ tojo nitoja, numio peꞌere aꞌtiro nicʉ niwĩ:
—Mʉꞌʉ yʉꞌrʉnʉꞌcãꞌque buꞌiri wĩꞌmagʉ̃rẽ ñeꞌegõtigo, pũrõ piꞌetigosaꞌa. Tojo põꞌrãti, pũrĩnoꞌmigõ, mʉꞌʉ marãpʉ meꞌrã nisĩꞌrĩgõsaꞌa. Cʉ̃ peꞌe mʉꞌʉ wiogʉ weronojõ nigʉ̃sami, nicʉ niwĩ.
—Mʉꞌʉ nʉmo co ucũsere tʉꞌo ẽjõpeotjĩagʉ̃, yʉꞌʉ baꞌadutitiꞌquere baꞌaꞌque buꞌiri, mʉꞌʉ pũrõ piꞌetise meꞌrã daꞌra, baꞌasere bocagʉsaꞌa. Niꞌcãcã meꞌrãta ʉpʉtʉ daꞌratjĩagʉ̃, piꞌetinʉꞌcãgʉ̃saꞌa. Téé wẽrĩgʉ̃pʉ tojo weetʉogʉsaꞌa. Mʉꞌʉ yʉꞌʉre yʉꞌrʉnʉꞌcãꞌque buꞌiri nipeꞌtiro diꞌtapʉre ñaꞌase pĩꞌrĩrõsaꞌa. Pota, tá, apeye peje ñaꞌase pĩꞌrĩnemorõsaꞌa. Tojo nicã nʉcʉ̃ cjase otetisenojõrẽ baꞌarãsaꞌa.
Baꞌasere aꞌmagʉ̃, mʉꞌʉ pũrõ asituuase meꞌrã daꞌragʉsaꞌa. Téé wẽrĩgʉ̃pʉ soogʉsaꞌa. Mʉꞌʉ diꞌta meꞌrã weenoꞌcʉ niꞌi. Tojo weegʉ mʉꞌʉ wẽrĩgʉ̃, diꞌtata apaturi dojogʉsaꞌa, ni werecʉ niwĩ Õꞌacʉ̃ cʉ̃rẽ.
Adã́ cʉ̃ nʉmorẽ Eva wãme õꞌocʉ niwĩ. “Co nipeꞌtirã paco nigõsamo,” nígʉ̃, tojo wãme õꞌocʉ niwĩ.
Beꞌro Õꞌacʉ̃ narẽ na suꞌti sãñatjere weebosacʉ niwĩ. Waꞌicʉrã caseri meꞌrã weecʉ niwĩ.
Tojo wee, Õꞌacʉ̃ aꞌtiro nicʉ niwĩ: “Ãꞌrĩ yʉꞌʉ dutisere yʉꞌrʉnʉꞌcãtjĩagʉ̃, marĩ weronojõ añuse, ñaꞌasere tʉꞌomasĩgʉ̃ waꞌami. Cʉ̃ apegʉ catinuꞌcũsere oꞌocjʉ dʉcare baꞌacã, ñaꞌa nibosaꞌa. Cʉ̃ tere baꞌagʉ pũrĩcã, catinuꞌcũcãꞌbosami”, nicʉ niwĩ.
Tojo weegʉ cʉ̃rẽ apesepʉ wĩorẽcʉ niwĩ. Cʉ̃, cʉ̃rẽ cũumiꞌcarore nidutiticʉ niwĩ majã. Ne waro añurõpʉ Edẽ́pʉ nimiꞌcʉre cõꞌawĩrõcãꞌcʉ niwĩ. Cʉ̃ diꞌta meꞌrã daꞌrenoꞌcʉre baꞌasere aꞌmagʉ̃, diꞌtareta daꞌraduticʉ niwĩ.
Õꞌacʉ̃ Adã́, Evare cõꞌawĩrõca beꞌro na catinuꞌcũsere oꞌocjʉ dʉcare baꞌabosama nígʉ̃, ʉꞌmʉsecjãrã Õꞌacʉ̃rẽ werecoꞌterãrẽ Edẽ́ mujĩpũ mʉjãtiro peꞌere coꞌtedutigʉ cũucʉ niwĩ. Tojo nicã cʉ̃ diꞌpjĩ pajiri pjĩ pecameꞌe weronojõ ʉ̃jʉ̃, sʉtʉanuꞌcũrĩ pjĩrẽ cũucʉ niwĩ. Ne niꞌcʉ̃ catinuꞌcũse cʉocjʉ tiropʉ ejaticãꞌto nígʉ̃, tojo weecʉ niwĩ.
Beꞌro Adã́, Eva añurĩ wese Edẽ́pʉ níꞌcãrã na wijáca beꞌro aperopʉ waꞌacãrã niwã. Topʉ Adã́ cʉ̃ nʉmo meꞌrã nicʉ niwĩ. Tojo weego nijĩpaco tojaco niwõ. Beꞌro niꞌcʉ̃ wĩꞌmagʉ̃ wʉaco niwõ. Cʉ̃rẽ Caĩ́ wãme õꞌocãrã niwã. Cʉ̃ bajuacã ĩꞌagõ, Eva, “Õꞌacʉ̃ weetamuse meꞌrã yʉꞌʉ wĩꞌmagʉ̃rẽ wʉapʉ”, nico niwõ.
Beꞌro apaturi Eva apĩ wĩꞌmagʉ̃ wʉaco niwõ. Cʉ̃ wãmeticʉ niwĩ Abel. Cʉ̃ Abel, Caĩ́ acabiji nicʉ niwĩ. Na pʉarã bʉcʉa weetjĩarã, nanʉcʉ̃ daꞌrase cʉocãrã niwã. Abel oveja coꞌtegʉ nicʉ niwĩ. Cʉ̃ maꞌmi Caĩ́ peꞌe otesere oteri masʉ̃ nicʉ niwĩ.
Yoáca beꞌro Caĩ́ niꞌcã nʉmʉ cʉ̃ daꞌrase cjasere Õꞌacʉ̃rẽ oꞌogʉ waꞌacʉ niwĩ.
Cʉ̃ acabiji Abel quẽꞌrã cʉ̃ daꞌrasere miacʉ niwĩ. Cʉ̃ yarã oveja ne põꞌrãtiꞌcãrã añurãrẽ miacʉ niwĩ. Õꞌacʉ̃ Abere, cʉ̃ miaꞌquere añurõ eꞌcatise meꞌrã ĩꞌacʉ niwĩ.
Cʉ̃ maꞌmi Caĩ́ peꞌere, cʉ̃ miaꞌquere Õꞌacʉ̃ tʉꞌsaticʉ niwĩ. Tojo weegʉ Caĩ́ ua waꞌacʉ niwĩ.
Cʉ̃ tojo uacã ĩꞌagʉ̃, Õꞌacʉ̃ Caĩrẽ́ aꞌtiro nicʉ niwĩ: “¿Deꞌro weegʉ mʉꞌʉ uati?
Mʉꞌʉ añurõ weecã, eꞌcatise meꞌrã mʉꞌʉrẽ ĩꞌagʉ̃saꞌa. Añurõ weetigʉ pũrĩcã, ñaꞌarõ nisetinuꞌcũgʉ̃saꞌa. Tojo weegʉ mʉꞌʉ ñaꞌarõ weesĩꞌrĩsere tojo tʉꞌoñaꞌa, wãcũtutuaya”, ni werecʉ niwĩ Õꞌacʉ̃ Caĩrẽ́.
Beꞌro niꞌcã nʉmʉ Caĩ́ cʉ̃ acabiji Abere, “Teꞌa cãpũpʉ sijarã”, nicʉ niwĩ. To cãpũpʉ na pʉarã nírã, Caĩ́ peꞌe cʉ̃ acabijire wẽjẽcãꞌcʉ niwĩ.
Õꞌacʉ̃ cʉ̃ tojo weecã ĩꞌagʉ̃, Caĩrẽ́ aꞌtiro nicʉ niwĩ:
—¿Mʉꞌʉ acabiji Abel noꞌopʉ niti? nicʉ niwĩ.
Caĩ́ cʉ̃rẽ yʉꞌticʉ niwĩ:
—Masĩtisaꞌa. Cʉ̃rẽ coꞌtegʉ mejẽta niꞌi, ni yʉꞌticʉ niwĩ.
Cʉ̃ tojo yʉꞌticã tʉꞌogʉ, Õꞌacʉ̃ cʉ̃rẽ nicʉ niwĩ:
—¿Deꞌro weegʉ mʉꞌʉ acabijire wẽjẽati? Mʉꞌʉ acabiji ye dí diꞌtapʉ yʉꞌʉre pisu caricũcũñarõ weronojõ niꞌi.
Tojo weegʉ mʉꞌʉ acabijire wẽjẽꞌque buꞌiri mʉꞌʉrẽ ñaꞌarõ waꞌarosaꞌa. Piꞌeti, bajaqueꞌatinuꞌcũgʉ̃saꞌa. Cʉ̃rẽ wẽjẽcã, cʉ̃ ye dí diꞌtapʉ siꞌbisãjã waꞌapʉ. Tojo weegʉ niꞌcãrõacãrẽ aꞌti diꞌtare cõꞌawĩrõnoꞌgʉ̃saꞌa.
Mʉꞌʉ otecã, ne dʉca marĩrõsaꞌa. Sooro marĩrõ nipeꞌtiropʉ sijabajaqueꞌatigʉ nigʉ̃saꞌa, nicʉ niwĩ Õꞌacʉ̃ Caĩrẽ́.
Caĩ́ cʉ̃rẽ yʉꞌticʉ niwĩ:
—Mʉꞌʉ yʉꞌʉre to cãꞌrõjo buꞌiri daꞌrecã, ne põtẽosome.
Niꞌcãcã yʉꞌʉre aꞌti diꞌta nimiꞌcʉre cõꞌabutiaꞌa. Tojo weegʉ mʉꞌʉ ĩꞌorõpʉre nisome. Sooro marĩrõ nipeꞌtiropʉre sijabajaqueꞌatigʉsaꞌa. Tojo weecãma, noꞌo yʉꞌʉre bocaejagʉ wẽjẽgʉ̃sami, ni yʉꞌticʉ niwĩ Caĩ́ Õꞌacʉ̃rẽ.
Cʉ̃ tojo nicã tʉꞌogʉ, Õꞌacʉ̃ yʉꞌticʉ niwĩ:
—Noꞌo mʉꞌʉrẽ bocaeja wẽjẽgʉ̃nojõ sietetiri mʉꞌʉrẽ buꞌiri daꞌrero nemorõ daꞌrenoꞌgʉ̃sami, nicʉ niwĩ. Tojo weegʉ Õꞌacʉ̃ Caĩrẽ́ wẽjẽticãꞌto nígʉ̃, cʉ̃ upʉpʉre apeyenojõ ojaõꞌocʉ niwĩ. Cʉ̃rẽ ĩꞌamasĩ, wẽjẽticãꞌto nígʉ̃, tojo weecʉ niwĩ.
Tojo weegʉ, Caĩ́ Õꞌacʉ̃ ĩꞌorõpʉ nimiꞌcʉ wija waꞌacʉ niwĩ. Nod  wãmetiropʉ, Edẽ́ mujĩpũ mʉjãtiro peꞌe nirõpʉ niseticʉ niwĩ majã.
Enoc, Irad pacʉ nicʉ niwĩ. Irata Mehujael pacʉ nicʉ niwĩ. Mehujaeta Metusael pacʉ nicʉ niwĩ. Metusael Lamec pacʉ nicʉ niwĩ.
Cʉ̃, Lamec pʉarã numia nʉmoticʉ niwĩ. Niꞌcõ Ada wãmetico niwõ, apego Zila.
Ada niꞌcʉ̃ põꞌrãtico niwõ. Cʉ̃ Jabal wãmeticʉ niwĩ. Cʉ̃ pãrãmerã nituriarã wecʉa cʉorã nicãrã niwã. Na sijari masã nitjĩarã, suꞌti caseri meꞌrã weeꞌque wiꞌserire cʉocũcãrã niwã.
Jabal acabiji Jubal wãmeticʉ niwĩ. Cʉ̃ Jubal pãrãmerã nituriarã wẽopawʉ putirã, bʉapʉ̃tẽrĩ masã nicũcãrã niwã.
Apego Lamec nʉmo Zila wãmetigo niꞌcʉ̃ põꞌrãtico niwõ. Tubal-caĩ́ wãmetigʉ cõme, tojo nicã bronce wãmetise meꞌrã apeyenojõ daꞌrecũcʉ niwĩ. Cʉ̃ niꞌcõ acabijoticʉ niwĩ. Co Naama wãmetico niwõ.
Niꞌcã nʉmʉ Lamec cʉ̃ nʉmosãnumiarẽ, Ada, Zilare aꞌtiro nicʉ niwĩ:
“Yʉꞌʉ ucũsere añurõ tʉꞌoya.
Yʉꞌʉre cãmidaꞌrese wapa niꞌcʉ̃ ʉmʉrẽ wẽjẽcãꞌpʉ.
Niꞌcʉ̃ maꞌmʉrẽ yʉꞌʉre paase wapa mejãrõta weeapʉ.
‘Caĩrẽ́ wẽjẽgʉ̃nojõ sietetiri cʉ̃rẽ aꞌmenoꞌgʉ̃sami’, nicʉ niwĩ Õꞌacʉ̃.
Yʉꞌʉ peꞌema setenta y sietetiri aꞌmenoꞌrõsaꞌa”, nicʉ niwĩ.
Adã́ apaturi cʉ̃ nʉmo meꞌrã nicʉ niwĩ tja. Tojo weego co niꞌcʉ̃ wĩꞌmagʉ̃ wʉaco niwõ. Cʉ̃ bajuacã ĩꞌagõ, cʉ̃rẽ Set wãme õꞌoco niwõ. “Õꞌacʉ̃ yʉꞌʉre oꞌomi” nígõ, tojo weeco niwõ. “Õꞌacʉ̃ ãꞌrĩ, Caĩ́ wẽjẽꞌcʉ Abere dʉcayugʉre yʉꞌʉre oꞌomi”, nico niwõ.
Beꞌro cʉ̃ Set quẽꞌrã bʉcʉa, nʉmoticʉ niwĩ. Cʉ̃ nʉmo niꞌcʉ̃ põꞌrãtico niwõ. Cʉ̃rẽ Enós wãme õꞌocʉ niwĩ. Cʉ̃ bajuáca beꞌro masã Õꞌacʉ̃rẽ “Ʉ̃sã wiogʉ niꞌi” ni ẽjõpeo, sẽrĩnʉꞌcãcãrã niwã.
Aꞌte Adã́ põꞌrã nituriarã ye queti ojaꞌque niꞌi.
Ne waro Õꞌacʉ̃ masʉ̃rẽ wéégʉ, cʉ̃ weronojõ bajugʉta weecʉ niwĩ.
Ʉmʉ, numio weecʉ niwĩ. Narẽ bajurẽgʉ̃, “Ãꞌrã masã nima; narẽ añurõ waꞌato” ni, cũucʉ niwĩ.
Adã́ ciento treinta cʉ̃ꞌmarĩ cʉogʉ, niꞌcʉ̃ cʉ̃ weronojõ bajugʉ macʉ̃ticʉ niwĩ. Cʉ̃ wĩꞌmagʉ̃rẽ Set wãme õꞌocʉ niwĩ.
Set bajuáca beꞌrore Adã́ ochocientos cʉ̃ꞌmarĩ catinemocʉ niwĩ. Tojo weegʉ pãjãrã ʉmʉa, numia põꞌrãtinemocʉ niwĩ.
Nipeꞌtise cʉ̃ꞌmarĩ catigʉ, novecientos treinta cʉ̃ꞌmarĩ caticʉ niwĩ. Ticʉse cʉ̃ꞌmarĩ cʉogʉ, Adã́ wẽrĩcʉ niwĩ.
Adã́ macʉ̃ Set niꞌcʉ̃ macʉ̃ticʉ niwĩ. Cʉ̃ wĩꞌmagʉ̃rẽ Enós wãme õꞌocʉ niwĩ. Cʉ̃ macʉ̃ Enós bajuácaterore ciento cinco cʉ̃ꞌmarĩ cʉocʉ niwĩ.
Cʉ̃ bajuáca beꞌrore Set ochocientos siete cʉ̃ꞌmarĩ catinemocʉ niwĩ. Cʉ̃ ʉmʉa, numia põꞌrãtinemocʉ niwĩ.
Set novecientos doce cʉ̃ꞌmarĩ cʉogʉ, wẽrĩcʉ niwĩ.
Cʉ̃ macʉ̃ Enós, Cainán wãmetigʉre macʉ̃ticʉ niwĩ. Cainán bajuácaterore Enós noventa cʉ̃ꞌmarĩ cʉocʉ niwĩ.
Beꞌro Enós ochocientos quince cʉ̃ꞌmarĩ catinemocʉ niwĩ. Te cʉ̃ꞌmarĩrẽ ʉmʉa, numia põꞌrãtinemocʉ niwĩ.
Enós novecientos cinco cʉ̃ꞌmarĩ cʉogʉ, wẽrĩcʉ niwĩ.
Enós macʉ̃ Cainán Mahalaleel wãmetigʉre macʉ̃ticʉ niwĩ. Mahalaleel bajuácaterore Cainán setenta cʉ̃ꞌmarĩ cʉocʉ niwĩ.
Cainán ochocientos cuarenta cʉ̃ꞌmarĩ catinemocʉ niwĩ. Ticʉse cʉ̃ꞌmarĩ cʉogʉ, ʉmʉa, numia põꞌrãtinemocʉ niwĩ.
Cainán novecientos diez cʉ̃ꞌmarĩ cʉogʉ, wẽrĩcʉ niwĩ.
Cainán macʉ̃ Mahalaleel Jared wãmetigʉre macʉ̃ticʉ niwĩ. Jared bajuácaterore Mahalaleel sesenta y cinco cʉ̃ꞌmarĩ cʉocʉ niwĩ.
Mahalaleel ochocientos noventa y cinco cʉ̃ꞌmarĩ cʉogʉ, wẽrĩcʉ niwĩ.
Jared quẽꞌrã Enoc wãmetigʉre macʉ̃ticʉ niwĩ. Enoc bajuácaterore Jared ciento sesenta y dos cʉ̃ꞌmarĩ cʉocʉ niwĩ.
Beꞌro pãjãrã ʉmʉa, numia põꞌrãtinemocʉ niwĩ. Ochocientos cʉ̃ꞌmarĩ catinemocʉ niwĩ.
Jared novecientos sesenta y dos cʉ̃ꞌmarĩ cʉogʉ, wẽrĩcʉ niwĩ.
Beꞌro Jared macʉ̃ Enoc, Matusalén wãmetigʉre macʉ̃ticʉ niwĩ. Cʉ̃ macʉ̃ Matusalén bajuácaterore sesenta y cinco cʉ̃ꞌmarĩ cʉocʉ niwĩ.
Enoc Õꞌacʉ̃ meꞌrã añurõ niseti, cʉ̃ ʉaro weecʉ niwĩ. Cʉ̃ macʉ̃ Matusalén bajuáca beꞌrore Enoc trescientos cʉ̃ꞌmarĩ catinemocʉ niwĩ. Ãpẽrã ʉmʉa, numia põꞌrãtinemocʉ niwĩ.
Enoc trescientos sesenta y cinco cʉ̃ꞌmarĩ caticʉ niwĩ.
Cʉ̃ Õꞌacʉ̃ dutise weegʉ́ nitjĩagʉ̃, wẽrĩticʉ niwĩ. Niꞌcã nʉmʉ bajudutia waꞌacʉ niwĩ. Õꞌacʉ̃ cʉ̃rẽ mia waꞌacʉ niwĩ.
Enoc macʉ̃ Matusalén Lamec wãmetigʉre macʉ̃ticʉ niwĩ. Lamec bajuácaterore Matusalén ciento ochenta y siete cʉ̃ꞌmarĩ cʉocʉ niwĩ.
Beꞌro setecientos ochenta y siete cʉ̃ꞌmarĩ catinemocʉ niwĩ. Te cʉ̃ꞌmarĩrẽ ʉmʉa, numia põꞌrãtinemocʉ niwĩ.
Matusalén cʉ̃ novecientos sesenta y nueve cʉ̃ꞌmarĩ cʉogʉ, wẽrĩcʉ niwĩ.
Beꞌro Matusalén macʉ̃ Lamec ciento ochenta y dos cʉ̃ꞌmarĩ cʉogʉ, macʉ̃ticʉ niwĩ.
Cʉ̃ macʉ̃rẽ Noé  wãme õꞌogʉ̃, aꞌtiro nicʉ niwĩ: “Õꞌacʉ̃, ‘Diꞌtapʉre peje ñaꞌase, tá, pota pĩꞌrĩrõsaꞌa’, nicʉ niwĩ. Tojo weerã marĩ baꞌasere aꞌmarã, pũrõ piꞌetise meꞌrã diꞌtare daꞌraꞌa. Ãꞌrĩ yʉꞌʉ macʉ̃ meꞌrã marĩ soose bocarãsaꞌa”, nicʉ niwĩ Lamec.
30-31 Noé bajuáca beꞌrore Lamec quinientos noventa y cinco cʉ̃ꞌmarĩ catinemocʉ niwĩ. Te cʉ̃ꞌmarĩrẽ ãpẽrã ʉmʉa, numia põꞌrãtinemocʉ niwĩ. Lamec setecientos setenta y siete cʉ̃ꞌmarĩ cʉogʉ, wẽrĩcʉ niwĩ.
Beꞌro cʉ̃ macʉ̃ Noé quinientos cʉ̃ꞌmarĩ cʉóca beꞌro, cʉ̃ põꞌrã Sẽ, Cã, Jafet bajuacãrã niwã.
Titare masã aꞌti diꞌtapʉre pãjãrã waro masãputicãrã niwã. Na põꞌrã numia añubutiarã numia nicãrã niwã.
Õꞌacʉ̃ yarã nimiꞌcãrã na numiarẽ ĩꞌarã, “Añubutiarã numia nima”, ni ĩꞌacãrã niwã. Tojo weerã nanʉcʉ̃ noꞌo na ʉagore, na tʉꞌsagore nʉmoticũcãrã niwã.
Õꞌacʉ̃ peꞌe aꞌtiro nicʉ niwĩ: “Yʉꞌʉ masãrẽ aꞌti nucũcãpʉ catinuꞌcũcã weesome. Na boacjãrã diaꞌcʉ̃ nima. Ciento veinte cʉ̃ꞌmarĩta catirãsama”, nicʉ niwĩ Õꞌacʉ̃.
Titare Õꞌacʉ̃ yarã nimiꞌcãrã, na masã põꞌrã numia meꞌrã nʉmoticã, na põꞌrã pacarã waro, tutuarã nicãrã niwã. Beꞌropʉ quẽꞌrãrẽ na pãrãmerã nituriarã pacarã nicãrã niwã. Dʉporocjãrã narẽ ucũrã, “Nipeꞌtirã ãpẽrã masã yʉꞌrʉoro tutuarã, tʉꞌomasĩrã nima”, nicãrã niwã.
5-7 Titare masã ñaꞌabutiaro weeseticãrã niwã. Ñaꞌarõ weese diaꞌcʉ̃rẽ wãcũcãrã niwã. Õꞌacʉ̃ na tojo weeseticã ĩꞌagʉ̃, narẽ ne tʉꞌsaticʉ niwĩ. “Yʉꞌʉ masãrẽ weeticã, añubopã”, ni wãcũcʉ niwĩ. Tojo ni, pũrõ bʉjawetise meꞌrã aꞌtiro nicʉ niwĩ: “Masã yʉꞌʉ weemiꞌcãrãrẽ cõꞌapeꞌocʉ̃ti. Tojo nicã waꞌicʉrã, nucũcãpʉ nirã́, wʉʉrã, nipeꞌtirãrẽ cõꞌapeꞌocʉ̃ti. Yʉꞌʉ pũrõ bʉjawetiꞌi. Yʉꞌʉ narẽ weeticã, añubopã”, nicʉ niwĩ.
Tojo nimigʉ̃, Noé cʉ̃ añurõ weesetisere ĩꞌagʉ̃, cʉ̃ meꞌrã pũrõ eꞌcaticʉ niwĩ.
Aꞌte Noé ye queti niꞌi.
Noé añugʉ̃ nicʉ niwĩ. Õꞌacʉ̃ cʉ̃ dutíꞌcaronojõta weeseticʉ niwĩ. Masã nipeꞌtirã waꞌteropʉre cʉ̃ diaꞌcʉ̃ Õꞌacʉ̃ ʉaronojõ niseticʉ niwĩ.
Noé iꞌtiarã põꞌrãticʉ niwĩ. Sẽ, Cã, Jafet wãmeticãrã niwã.
Ãpẽrã masã peꞌe Õꞌacʉ̃ ĩꞌacã peꞌema, ñaꞌase diaꞌcʉ̃ weecãrã niwã. Aꞌmewẽjẽse yʉꞌrʉa waꞌacaro niwʉ̃.
Masã nipeꞌtirã ñaꞌarõ weesetirã diaꞌcʉ̃ nicãrã niwã. Na tojo weesetisere ĩꞌagʉ̃,
Õꞌacʉ̃ Noerẽ́ aꞌtiro nicʉ niwĩ: “Yʉꞌʉ nipeꞌtirã masãrẽ cõꞌapeꞌocʉ̃ti. Na basu ñaꞌarõ weecã, aꞌti ʉmʉcopʉre aꞌmewẽjẽse yʉꞌrʉmajã waꞌaꞌa. Tojo weegʉ masã, diꞌtare miopeꞌocʉ̃ti.
Tojo weegʉ mʉꞌʉ aꞌtiro weeya. Yucʉsʉ pajipjʉjo weeya. Yucʉgʉ añucjʉ cjasere mii, aꞌmedoꞌoya. Tiwʉ poꞌpeapʉre peje tucũrĩ weeya. Aco sãjãrĩ nígʉ̃, buꞌire, poꞌpeapʉ quẽꞌrãrẽ ope meꞌrã añurõ biꞌaya.
Aꞌtocãꞌrõ pajipjʉ weeya. Ciento treinta y cinco metro yoapjʉ nirõsaꞌa. Eꞌsaro peꞌe veintidos metro, ape metro deco nirõsaꞌa. Ʉꞌmʉarõ peꞌema trece metro, ape metro deco ʉꞌmʉapjʉ nirõsaꞌa.
Yʉꞌʉ aꞌti diꞌtare miogʉ̃tigʉ weeꞌe. Nipeꞌtirã aꞌti diꞌtacjãrã catise cʉorãnojõ mirĩ, wẽrĩpeꞌtia waꞌarãsama.
Yʉꞌʉ mʉꞌʉ meꞌrã pũrĩcãrẽ añurõ wee, apogʉti. Mʉꞌʉ, mʉꞌʉ nʉmo, mʉꞌʉ põꞌrã ʉmʉa, na nʉmosãnumia meꞌrã tiwʉpʉre sãjã́árãsaꞌa.
Tojo nicã, mʉꞌʉ tiwʉpʉre aꞌticʉrã waꞌicʉrãrẽ miisãagʉ̃saꞌa. Nipeꞌtirã waꞌicʉrã aꞌti diꞌtapʉ nirãnʉcʉ̃ niꞌcʉ̃ ʉmʉ, niꞌcõ numio miisãagʉ̃saꞌa. Na, mʉsã meꞌrã nirãsama. Tojo weerã mʉꞌʉ meꞌrã waꞌicʉrã yʉꞌrʉwetirãsama.
Mʉꞌʉ meꞌrã pʉarẽrã sãjã́árãsama. Waꞌicʉrãnʉcʉ̃, wʉʉrã, bʉarã, diꞌtapʉ sĩꞌcõsijarã quẽꞌrã sãjã́árãsama. Mʉꞌʉ weronojõta na quẽꞌrã yʉꞌrʉwetirãsama.
Tojo nicã mʉꞌʉ tiwʉpʉ nígʉ̃ baꞌatjere miaña. Na waꞌicʉrã baꞌatje quẽꞌrãrẽ miaña”, nicʉ niwĩ Õꞌacʉ̃.
Noé nipeꞌtisere Õꞌacʉ̃ weedutiꞌcaronojõta weecʉ niwĩ.
1-2 Beꞌro Noerẽ́ Õꞌacʉ̃ aꞌtiro nicʉ niwĩ: “Nipeꞌtirã aꞌtocaterocjãrã masã ñaꞌarã nima. Mʉꞌʉ niꞌcʉ̃ta yʉꞌʉ dutisere queoro weegʉ́ niꞌi. Tojo weegʉ mʉꞌʉ acawererã meꞌrã yucʉsʉpʉ sãjãña. Waꞌicʉrã yʉꞌʉre ʉ̃jʉ̃amorõpeoajãrẽ siete ʉmʉa, siete numia tiwʉpʉre miisãaña. Ãpẽrã waꞌicʉrã baꞌatirãnojõ peꞌema nanʉcʉ̃ ʉmʉ, numio miisãaña.
Mirĩcʉ̃a quẽꞌrãrẽ na ye cururinʉcʉ̃ siete ʉmʉa, siete numia miisãaña. Mʉꞌʉ tojo weecã, aꞌti nucũcãpʉre bajudutisome.
Siete nʉmʉrĩ beꞌro acoro pejanʉꞌcãcã weegʉti. Cuarenta ʉmʉcori, cuarenta ñamirĩ  pejarosaꞌa. Nipeꞌtirã catirã yʉꞌʉ weemiꞌcãrãrẽ miocõꞌapeꞌocʉ̃ti”, nicʉ niwĩ.
Noé nipeꞌtisere Õꞌacʉ̃ cʉ̃ weedutiꞌcaronojõta weecʉ niwĩ.
Titare diꞌta mirĩcaterore Noé seisciento cʉ̃ꞌmarĩ cʉocʉ niwĩ.
Dia mirĩsere yʉꞌrʉwetirãti nírã, Noé, cʉ̃ nʉmo, cʉ̃ põꞌrã ʉmʉa, na nʉmosãnumia meꞌrã tiwʉ yucʉsʉjopʉre sãjãacãrã niwã.
Na waꞌicʉrã nipeꞌtirã Õꞌacʉ̃rẽ ʉ̃jʉ̃amorõpeoajã, baꞌatirãnojõ, wʉʉrã, bʉarã, diꞌtapʉ sĩꞌcõsijarã
Noé meꞌrã sãjãacãrã niwã. Õꞌacʉ̃ cʉ̃ dutiꞌcaronojõta waꞌicʉrã curarinʉcʉ̃ ʉmʉ, numio sãjãacãrã niwã.
Õꞌacʉ̃ cʉ̃ níꞌcaronojõta siete nʉmʉrĩ beꞌro acoro pejanʉꞌcãcaro niwʉ̃.
Titare Noé seiscientos cʉ̃ꞌmarĩ cʉori curare maꞌma cʉ̃ꞌma nʉꞌcãrĩ mujĩpũ beꞌro cja mujĩpũ diecisiete nʉmʉrĩ ejari cura pejanʉꞌcãcaro niwʉ̃. Dia pajiri maa poꞌpeapʉ aco wijase peri pãrĩpeꞌtia waꞌacaro niwʉ̃. Aco ʉꞌmʉarõpʉ nise quẽꞌrã pajibutiaro pejacaro niwʉ̃.
Cuarenta ʉmʉcori, cuarenta ñamirĩ aꞌti diꞌtapʉre pejacaro niwʉ̃.
Aco pejanʉꞌcãrĩ nʉmʉrẽ Noé tiwʉjopʉre cʉ̃ nʉmo, cʉ̃ põꞌrã Sẽ, Cã, Jafet, na nʉmosãnumia sãjãacãrã niwã.
Na meꞌrã nipeꞌtirã waꞌicʉrã, ecarã, bʉarã, diꞌtapʉ sĩꞌcõsijarã, mirĩcʉ̃a, nipeꞌtirã wʉʉrã, te curarinʉcʉ̃ sãjãacãrã niwã.
Na waꞌicʉrã pʉarẽrã Noé meꞌrã tiwʉpʉre sãjãacãrã niwã.
Õꞌacʉ̃ Noerẽ́ dutiꞌcaronojõta na waꞌicʉrã curarinʉcʉ̃ ʉmʉ, numio sãjãacãrã niwã. Beꞌro na nipeꞌtirã sãjã́ca beꞌro Õꞌacʉ̃ sopere biꞌacãꞌcʉ niwĩ.
Cuarenta nʉmʉrĩ acoro pejacaro niwʉ̃. Siapeꞌe meꞌrã diꞌta mirĩa waꞌacaro niwʉ̃. Tojo weero tiwʉ yucʉsʉ wãꞌcãpaꞌa waꞌacaro niwʉ̃.
Aco aꞌti diꞌtapʉre mirĩyʉꞌrʉa waꞌacaro niwʉ̃. Tiwʉ acopʉ paꞌsacusiacaro niwʉ̃.
Te aco nipeꞌtise ʉ̃rʉ̃pagʉ ʉꞌmʉasepagʉre yʉꞌrʉmʉjã waꞌaꞌcaro niwʉ̃.
Te aco ʉ̃rʉ̃pagʉre siete metros yʉꞌrʉmʉjãnemocaro niwʉ̃.
Tojo waꞌacã, masã aꞌti ʉmʉcopʉ nimiꞌcãrã mirĩpeꞌtia waꞌacãrã niwã. Mirĩcʉ̃a, waꞌicʉrã, ecarã, bʉarã, diꞌtapʉ sĩꞌcõsijarã mirĩpeꞌtia waꞌacãrã niwã.
Nipeꞌtirã diꞌtapʉ nirã́, catise cʉomiꞌcãrã wẽrĩpeꞌtia waꞌacãrã niwã.
Noé, tojo nicã cʉ̃ meꞌrã tiwʉpʉ sãjãaꞌcãrã diaꞌcʉ̃ yʉꞌrʉcãrã niwã. Ãpẽrã tiwʉpʉ sãjãatiꞌcãrãpʉa masã, waꞌicʉrã, ecarã, mirĩcʉ̃a, bʉarã, diꞌtapʉ sĩꞌcõsijarã mirĩ, wẽrĩpeꞌtia waꞌacãrã niwã.
Te aco ciento cincuenta nʉmʉrĩ diꞌtapʉre wetiro marĩrõ nicaro niwʉ̃.
Aco, dia pajiri maa poꞌpeapʉ wijase peri biꞌa waꞌacaro niwʉ̃. Tojo nicã, ʉꞌmʉarõpʉ pejaꞌque quẽꞌrã pejaduꞌucaro niwʉ̃.
Tojo weero dia pajiri maa wetidijaro weecaro niwʉ̃ majã. Ciento cincuenta nʉmʉrĩ aco pejanʉꞌcãca beꞌro dia wetidijacaro niwʉ̃.
Ti cʉ̃ꞌmarẽta seis mujĩpũrĩ beꞌro cja mujĩpũ diecisiete nirĩ nʉmʉ tiwʉ yucʉsʉjo ʉ̃rʉ̃pagʉ Ararat wãmetisepagʉ buꞌipʉ wetiweepejacaro niwʉ̃.
Dia wetidijanuꞌcũcaro niwʉ̃. Nueve mujĩpũrĩ beꞌro cja mujĩpũ nimʉꞌtãrĩ nʉmʉ nicã, ʉ̃rʉ̃pagʉ yapari bajuanʉꞌcãcaro niwʉ̃.
Cuarenta nʉmʉrĩ beꞌrore Noé sope cʉ̃ wééca sopere pãocʉ niwĩ.
Pãotojanʉꞌcõ, niꞌcʉ̃ yuca weronojõ bajugʉ ñigʉ̃, cuervo wãmetigʉre ti sopepʉ duꞌuwĩrõcʉ niwĩ. Cʉ̃ nipeꞌtiropʉ wʉʉcusiacʉ niwĩ. Téé diꞌta bajucãpʉ wʉʉcusiatʉocʉ niwĩ.
Beꞌro, diꞌta bajutojati nígʉ̃, bujare duꞌuoꞌócʉ niwĩ.
Buja peꞌe ne cʉ̃ ejapejacjʉre bocaticʉ niwĩ. Dia ne wetidijapeꞌtiticaro niwʉ̃ yujupʉ. Tojo weegʉ buja Noé tiropʉ dajacãꞌcʉ niwĩ. Noé cʉ̃ omocãrẽ sĩowĩrõ, bujare ñeꞌe, tiwʉpʉta apaturi miisõrõcãꞌcʉ niwĩ.
Cʉ̃ siete nʉmʉrĩ yucuecʉ niwĩ. Beꞌro apaturi bujare duꞌuoꞌócʉ niwĩ tja.
Naꞌiqueꞌari cura buja cʉ̃ ẽꞌquẽapʉ niꞌcã pũrĩ olivo wãmeticjʉ pũrĩ cʉoꞌcʉ, Noé tiropʉ dajacʉ niwĩ. Tojo weegʉ Noé “Dia wetidijarota weesaꞌa”, ni masĩcʉ niwĩ.
Tojo nimigʉ̃, siete nʉmʉrĩ yucuenemocʉ niwĩ. Apaturi bujare oꞌócʉ niwĩ tja. Ti nʉmʉ waꞌaꞌcʉpʉta buja ne dajaticʉ niwĩ majã.
Titare Noé seiscientos uno cʉ̃ꞌmarĩ cʉogʉ nicã, dia añurõ wetipeꞌticaro niwʉ̃ majã. Maꞌma cʉ̃ꞌma nimʉꞌtãrĩ nʉmʉ nicã Noé tiwʉ yucʉsʉjo moꞌaꞌcarore pãacʉ niwĩ. Tore pãa, diꞌtare ĩꞌacʉ niwĩ. Diꞌta boporo weecaro niwʉ̃.
Ape mujĩpũ veintisiete nirĩ nʉmʉ nicã, diꞌta añurõ bopoa tojacaro niwʉ̃.
Tojo weegʉ Õꞌacʉ̃ Noerẽ́ aꞌtiro nicʉ niwĩ:
“Mʉꞌʉ, mʉꞌʉ nʉmo, mʉꞌʉ põꞌrã, na nʉmosãnumia meꞌrã wijaaya.
Mʉꞌʉ meꞌrã níꞌcãrã waꞌicʉrã, mirĩcʉ̃a, ecarã, bʉarã, diꞌtapʉ sĩꞌcõsijarã, nipeꞌtirãrẽ wĩorẽpeꞌocãꞌña. Mʉꞌʉ tojo weecã, na aꞌti diꞌta nipeꞌtiropʉ waꞌarãsama. Na pãjãrã põꞌrãti, aꞌti diꞌtare tuuseꞌsanʉꞌcãrãsama”, nicʉ niwĩ.
Cʉ̃ tojo nicã tʉꞌogʉ, Noé Õꞌacʉ̃ dutiꞌcaronojõta weecʉ niwĩ. Noé, cʉ̃ nʉmo, cʉ̃ põꞌrã, na nʉmosãnumia tiwʉ yucʉsʉpʉ níꞌcãrã wijaacãrã niwã majã.
Nipeꞌtirã waꞌicʉrã, bʉarã, diꞌtapʉ sĩꞌcõsijarã, mirĩcʉ̃a, tiwʉpʉ níꞌcãrã wijaapeꞌtia waꞌacãrã niwã. Te curarinʉcʉ̃ morẽrõ marĩrõ wijaacãrã niwã.
Beꞌro Noé Õꞌacʉ̃rẽ waꞌicʉrãrẽ ʉ̃jʉ̃amorõpeogʉti nígʉ̃, niꞌcã mesã ʉ̃tã meꞌrã seeneocũucʉ niwĩ. Tore apopeꞌotoja, Õꞌacʉ̃rẽ ẽjõpeogʉ waꞌicʉrã, mirĩcʉ̃a añurãnojõrẽ wẽjẽ ʉ̃jʉ̃amorõpeocʉ niwĩ.
Õꞌacʉ̃ Noé tojo weecã ĩꞌagʉ̃, cʉ̃ waꞌicʉrãrẽ ʉ̃jʉ̃amorõpeocã ʉꞌmʉtisere wĩjĩgʉ̃, eꞌcaticʉ niwĩ. Tojo weegʉ aꞌtiro wãcũcʉ niwĩ: “Ne apaturi diꞌtare ñaꞌarõ weesome. Masã na ñaꞌarõ weese buꞌiri tojo weewʉ. Masã maata wĩꞌmarã nírãpʉta ñaꞌarõ weesere masĩtojasama. Nipeꞌtirã catise cʉorãrẽ ne apaturi yʉꞌʉ narẽ mioꞌcaro weronojõ weenemosome majã”, nicʉ niwĩ Õꞌacʉ̃.
Apeye aꞌtiro nicʉ niwĩ:
“Aꞌti ʉmʉco nirĩ curare masã ote, te dʉcare mii, baꞌanuꞌcũrãsama.
Aꞌti nucũcãpʉre asise, yʉsʉase ninuꞌcũcãꞌrõsaꞌa.
Cʉ̃ꞌma, puꞌecʉ quẽꞌrã ninuꞌcũcãꞌrõsaꞌa.
Ʉmʉcori, ñamirĩ quẽꞌrã ne peꞌtisome.
Tojo ninuꞌcũcãꞌrosaꞌa téé aꞌti ʉmʉco peꞌticãpʉ”, nicʉ niwĩ Õꞌacʉ̃.
Õꞌacʉ̃ Noerẽ́, cʉ̃ põꞌrãrẽ “Añurõ waꞌato” nígʉ̃, aꞌtiro nicʉ niwĩ: “Pãjãrã põꞌrãti masãputiya. Nipeꞌtiropʉre tuuseꞌsanʉꞌcãña.
Niꞌcãrõacã meꞌrã nipeꞌtirã waꞌicʉrã aꞌti nucũcãcjãrã mʉsãrẽ uirãsama. Ʉꞌmʉarõpʉ wʉʉrã, diꞌtapʉ sĩꞌcõsijarã, bʉarã, dia pajiri maapʉ nirã́ nipeꞌtirã uirãsama. Mʉsã na wiorã nirãsaꞌa.
Todʉporo mʉsã otese, yucʉdʉca noꞌo nisenojõrẽ baꞌadutiꞌcaronojõta na quẽꞌrãrẽ mʉsã baꞌarãsaꞌa.
Tojo weegʉ noꞌo niꞌcʉ̃ masʉ̃rẽ wẽjẽgʉ̃nojõrẽ buꞌiri daꞌredutigʉti. Noꞌo waꞌicʉ quẽꞌrã, masʉ̃rẽ wẽjẽgʉ̃nojõrẽ wẽjẽdutigʉti.
”Aꞌtiro niꞌi.
Masã yʉꞌʉ weronojõ bajurã weenoꞌcãrã nima.
Tojo weegʉ masãrẽ wẽjẽgʉ̃nojõ cʉ̃ quẽꞌrã wẽjẽnoꞌgʉ̃sami.
Mʉsã peꞌe pãjãrã põꞌrãtiya.
Aꞌti nucũcã nipeꞌtiropʉre tuuseꞌsaya”, nicʉ niwĩ Õꞌacʉ̃.
Apeyere Õꞌacʉ̃ Noerẽ́, cʉ̃ põꞌrãrẽ ninemocʉ niwĩ:
“Niꞌcãrõacã mʉsã meꞌrã aꞌtiro apogʉti. Mʉsã pãrãmerã nituriarã quẽꞌrãrẽ tojota weegʉti.
Tojo nicã nipeꞌtirã waꞌicʉrã mʉsã meꞌrã nirãrẽ apogʉti. Na mʉsã meꞌrã yucʉsʉpʉ níꞌcãrã mirĩcʉ̃a, waꞌicʉrã, ecarã, nʉcʉ̃cjãrã nipeꞌtirã meꞌrã apogʉti.
Yʉꞌʉ mʉsã meꞌrã apoꞌque ne dʉcayusome. Aꞌtiro niꞌi. Masãrẽ, waꞌicʉrãrẽ ne apaturi aco meꞌrã miosome. Ne aꞌti diꞌtare tojo weenemosome.
Yʉꞌʉ mʉsãrẽ, mʉsã pãrãmerã nituriarãrẽ, waꞌicʉrãrẽ ne apaturi tojo weesome majã nisere ĩꞌogʉ̃, aꞌtiro weegʉti.
Oꞌmecuraripʉ buꞌedare cũugʉ̃ti. Ti da meꞌrã yʉꞌʉ aꞌti nucũcãpʉ nirã́ meꞌrã yʉꞌʉ apoꞌquere ĩꞌogʉ̃saꞌa.
Tojo weero yʉꞌʉ acoro ñiacã weecã, buꞌeda bajuarosaꞌa.
Ti dare ĩꞌagʉ̃, mʉsã meꞌrã, tojo nicã nipeꞌtirã aꞌti nucũcãpʉ nirã́ meꞌrã yʉꞌʉ apoꞌquere wãcũgʉ̃saꞌa. Ne apaturi aco meꞌrã mʉsãrẽ miocõꞌasome.
Ti da oꞌmecuraripʉ bajuacã, yʉꞌʉ ĩꞌagʉ̃saꞌa. Ĩꞌagʉ̃, yʉꞌʉ nipeꞌtirã masã meꞌrã, aꞌti nucũcãpʉ nirã́ meꞌrã ‘Yʉꞌʉ apoꞌque ne peꞌtisome’ níꞌquere wãcũgʉ̃ti.
Ti da yʉꞌʉ masã, waꞌicʉrã, nipeꞌtirã aꞌti nucũcãpʉ nirã́ meꞌrã yʉꞌʉ apoꞌquere ĩꞌorĩ da nirõsaꞌa”, nicʉ niwĩ Õꞌacʉ̃ Noerẽ́.
Noé põꞌrã cʉ̃ meꞌrã yucʉsʉpʉ níꞌcãrã aꞌticʉrã nicãrã niwã: Sẽ, Cã, tojo nicã Jafet. Cã, Canaá pacʉ nicʉ niwĩ.
Na iꞌtiarã Noé põꞌrã nicãrã niwã. Na nipeꞌtirã aꞌti nucũcãcjãrã ñecʉ̃sʉmʉa nicãrã niwã. Beꞌro na pãrãmerã nituriarã nipeꞌtiropʉ seꞌsa waꞌacãrã niwã.
Noé diꞌtare seꞌe apocũu, ʉꞌsere otecʉ niwĩ.
Beꞌro, ʉꞌsedʉcaco meꞌrã vino daꞌre, sĩꞌrĩcʉ niwĩ. Tere sĩꞌrĩgʉ̃, queꞌa waꞌacʉ niwĩ. Tojo queꞌagʉ, cʉ̃ ya wiꞌi suꞌti caseri meꞌrã wééca wiꞌipʉ sãjãa, ejapeja, suꞌti marĩgʉ̃ pesacʉ niwĩ.
Cʉ̃ tojo pesari cura cʉ̃ macʉ̃ Cã sãjãa, ĩꞌacʉ niwĩ. Cã, Canaá pacʉ nicʉ niwĩ. Cã, cʉ̃ pacʉ Noerẽ́ suꞌti marĩcã ĩꞌagʉ̃, cʉ̃ maꞌmisʉmʉarẽ weregʉ waꞌacʉ niwĩ.
Cʉ̃ tojo werecã tʉꞌorã, Sẽ, Jafet niꞌcã casero, suꞌti caserojore paapeowãꞌcã, aperopʉ ĩꞌa, dustisãjãa, moꞌacãrã niwã. Na pacʉ suꞌti marĩgʉ̃ nicã ĩꞌasĩꞌrĩtirã, tojo weecãrã niwã.
Beꞌro Noé cʉ̃ queꞌase peꞌticã, wãꞌcãcʉ niwĩ. Wãꞌcãgʉ̃, cʉ̃ macʉ̃ dʉꞌsagʉpʉ cʉ̃rẽ tojo weeꞌquere masĩgʉ̃,
aꞌtiro nicʉ niwĩ:
“Cã macʉ̃ Canaárẽ ñaꞌarõ waꞌarosaꞌa.
Cʉ̃ maꞌmisʉmʉarẽ daꞌracoꞌtegʉ nigʉ̃sami.”
Noé aꞌtiro ninemocʉ niwĩ:
“Sẽ wiogʉ Õꞌacʉ̃rẽ ‘Añuyʉꞌrʉami’, ni eꞌcatipeoato.
Canaá Sẽrẽ daꞌracoꞌtegʉ niato.
Cʉ̃ Sẽ meꞌrã añurõ nisetiato.
Canaá peꞌe cʉ̃rẽ daꞌracoꞌtegʉ niato,” nicʉ niwĩ Noé.
Aꞌti diꞌta mírĩ́ca beꞌro Noé trescientos cincuenta cʉ̃ꞌmarĩ catinemocʉ niwĩ.
Cʉ̃ novecientos cincuenta cʉ̃ꞌmarĩ cʉogʉ, wẽrĩcʉ niwĩ.
Aꞌte Sẽ, Cã, Jafet ye queti niꞌi. Aꞌti diꞌta mírĩ́ca beꞌrore Noé põꞌrã, Sẽ, Cã, Jafet na nʉmosãnumia meꞌrã põꞌrãticãrã niwã.
Jafet põꞌrã aꞌticʉrã nicãrã niwã: Nimʉꞌtãgʉ̃ Gomer wãmeticʉ niwĩ. Cʉ̃ beꞌrocjãrã Magog, Madai, Javán, Tubal, Mesec nicãrã niwã. Nitʉogʉ Tiras wãmeticʉ niwĩ.
Gomer, masã maꞌmi põꞌrã aꞌticʉrã nicãrã niwã: Cʉ̃ põꞌrãtimʉꞌtãꞌcʉ Askenaz wãmeticʉ niwĩ. Cʉ̃ beꞌrocjʉ̃ Rifat nicʉ niwĩ. Cʉ̃ beꞌrocjʉ̃ Togarma wãmeticʉ niwĩ.
Jafet macʉ̃ decocjʉ̃ Javán wãmetigʉ põꞌrã aꞌticʉrã nicãrã niwã: Elisa, Tarsis, Quitim, Dodanim wãmetirã nicãrã niwã.
Ãꞌrã nipeꞌtirã Jafet põꞌrã cʉ̃ ya curuacjãrã nicãrã niwã. Na dia pajiri maa sumutocjãrã nicãrã niwã. Na niatje diꞌtapʉ waꞌastea waꞌacãrã niwã. Te diꞌtapʉ nírã, te curarinʉcʉ̃ na ucũse meꞌrã nicãrã niwã.
Noé macʉ̃ dʉꞌsagʉpʉ Cã wãmetigʉ põꞌrã aꞌticʉrã nicãrã niwã: Nimʉꞌtãgʉ̃ Cus wãmeticʉ niwĩ. Cʉ̃ beꞌrocjãrã Misraim, Fut, tojo nicã Canaá nicãrã niwã.
Cã macʉ̃ nimʉꞌtãgʉ̃ Cus aꞌticʉrã põꞌrãticʉ niwĩ: Seba, Havila, Sabta, Raama, tojo nicã Sabteca nicãrã niwã. Raama põꞌrã Seba, Dedán wãmetirã nicãrã niwã.
Cus wãmetigʉ Nimrod pacʉ nicʉ niwĩ. Cʉ̃ Nimrod nipeꞌtiropʉre aꞌmewẽjẽtutuagʉ waꞌacʉ niwĩ.
Õꞌacʉ̃ ĩꞌorõpʉre cʉ̃ waꞌicʉrã wẽjẽmuꞌsĩgʉ̃ nicʉ niwĩ. Tojo weero waꞌicʉrã wẽjẽmuꞌsĩgʉ̃nojõrẽ aꞌtiro ucũwʉase nicaro niwʉ̃: “Õꞌacʉ̃ ĩꞌorõpʉre Nimrod weronojõ waꞌicʉrãrẽ wẽjẽmuꞌsĩgʉ̃ nimi”, nicũcãrã niwã.
Cʉ̃ peje macãrĩ wiogʉ nicũcʉ niwĩ. Cʉ̃ ne waro dutiꞌque macãrĩ aꞌticʉse macãrĩ nicaro niwʉ̃: Babel, Erec, Acad, tojo nicã Calne nicaro niwʉ̃. Te macãrĩ Sinar wãmetiri diꞌtapʉ nicaro niwʉ̃.
Sinar wãmetiropʉ níꞌcʉ Asiria wãmetiri diꞌtapʉ waꞌacʉ niwĩ. Topʉre Nínive, Rehobot Ir, Cala wãmetise macãrĩ daꞌrecʉ niwĩ.
Tojo nicã Resén wãmetiri macãrẽ daꞌrecʉ niwĩ. Ti macã, Nínive, Cala wãmetise macãrĩ waꞌteropʉ tojacaro niwʉ̃. Pajiri macã nicaro niwʉ̃.
Cã macʉ̃ Misraim wãmetigʉ aꞌticʉse cururi ñecʉ̃ nicʉ niwĩ: ludeo masã, anameo masã, leabita masã, naftuita masã,
patruseo masã, casluhita masã, tojo nicã caftorita masã nicãrã niwã. Caftorita masã, filisteo masã ñecʉ̃sʉmʉa nicãrã niwã.
Cã macʉ̃ Canaá wãmetigʉ Sidṍ pacʉ nicʉ niwĩ. Sidṍ masã maꞌmi nicʉ niwĩ. Cʉ̃ docacjʉ̃ Het wãmeticʉ niwĩ.
Canaá pãrãmerã nituriarã aꞌticʉrã nicãrã niwã: jebuseo masã, amorreo masã, gergeseo masã,
heveo masã, araceo masã, sineo masã,
arvadeo masã, zemareo masã, tojo nicã hamateo masã nicãrã niwã.
Beꞌropʉre nipeꞌtirã Canaá ye cururicjãrã nipeꞌtiro na ya diꞌtapʉre seꞌsa waꞌacãrã niwã.
Na ya diꞌta Sidṍ wãmetiri macã meꞌrã ninʉꞌcãcaro niwʉ̃. Téé Gerar wãmetiri macãpʉ, tojo nicã Gazapʉ nitʉocaro niwʉ̃. Mujĩpũ mʉjãtiro peꞌe na ya diꞌta Sodoma, Gomorra, Adma, Zeboim, tojo nicã Lasapʉ nitʉocaro niwʉ̃.
Ãꞌrã nipeꞌtirã Cã põꞌrã, cʉ̃ ya curuacjãrã nicãrã niwã. Na ye diꞌtapʉ nírã, te cururinʉcʉ̃ na ye ucũse meꞌrã niseticãrã niwã.
Apĩ Noé macʉ̃ Sẽ quẽꞌrã põꞌrãticʉ niwĩ. Cʉ̃ Jafet maꞌmi nicʉ niwĩ. Sẽ nipeꞌtirã Heber põꞌrã nituriarã ñecʉ̃ nicʉ niwĩ.
Sẽ põꞌrã aꞌticʉrã nicãrã niwã: Elam, Asur, Arfaxad, Lud, tojo nicã Aram nicãrã niwã.
Aram põꞌrã aꞌticʉrã nicãrã niwã: Uz, Hul, Geter, tojo nicã Mas wãmetirã nicãrã niwã.
Sẽ macʉ̃ Arfaxad Sala pacʉ nicʉ niwĩ. Salata Heber pacʉ nicʉ niwĩ.
Cʉ̃ Joctán pãjãrã põꞌrãticʉ niwĩ. Aꞌtiro wãmeticãrã niwã. Na masã maꞌmi Almodad nicʉ niwĩ. Cʉ̃ beꞌrore Selef, Hazar-mavet, Jera,
Adoram, Uzal, Dicla,
Obal, Abimael, Seba,
Ofir, Havila, tojo nicã Jobab nicãrã niwã. Ãꞌrã nipeꞌtirã Joctán põꞌrã nicãrã niwã.
Na Joctán põꞌrã na ya diꞌta Mesa wãmetiro meꞌrã ninʉꞌcãcaro niwʉ̃. Téé Sefar wãmetiro, ʉ̃rʉ̃pagʉ mujĩpũ mʉjãtiro peꞌe nirõpʉ nitʉocaro niwʉ̃.
Ãꞌrã nipeꞌtirã, Sẽ põꞌrã, cʉ̃ ya curuacjãrã nicãrã niwã. Na ye diꞌtapʉ nírã, te cururinʉcʉ̃ na ye ucũse meꞌrã nicãrã niwã.
Noé põꞌrã nanʉcʉ̃ na pãrãmerã nituriarã meꞌrã nicũcãrã niwã. Te curarinʉcʉ̃ na ya diꞌtapʉre waꞌacãrã niwã. Tojo weerã aꞌti diꞌta mírĩ́ca beꞌro na nipeꞌtiropʉ waꞌastea waꞌacãrã niwã.
Noé põꞌrã nituriarã nipeꞌtirã niꞌcãrõnojõ ucũseticãrã niwã.
Beꞌro majã masã mujĩpũ mʉjãtiro peꞌe waꞌa, Sinar wãmetiropʉ etacãrã niwã. Ti diꞌtapʉre añurĩ pa bocacãrã niwã. Topʉ na niseticãrã niwã.
Topʉ nírã, niꞌcã nʉmʉ aꞌmerĩ ucũcãrã niwã: “Marĩ diꞌta cujirire daꞌrerã. Beꞌro te cujirire, añurõ bʉtiato nírã, pecameꞌepʉ ʉ̃jʉ̃arã”, nicãrã niwã. Na daꞌreꞌque cujiri meꞌrã wiꞌserire yeecãrã niwã. Ʉ̃tãpaga meꞌrã weeticãrã niwã. Tojo nicã ope meꞌrã yeemʉjãcãrã niwã.
Beꞌro aꞌtiro nicãrã niwã: “Má, pajiri macã weerã́. Tojo nicã, niꞌcã wiꞌi téé ʉꞌmʉsepʉ ejari wiꞌi yeerã. Tojo weerã marĩ beꞌropʉre ãpẽrãrẽ añurõ ucũnoꞌrãsaꞌa. Marĩ tojo weerã aꞌti macãpʉre añurõ nisetirãsaꞌa. Ne aperopʉ waꞌastea waꞌa weesome”, nicãrã nimiwã.
Na tojo weeri cura Õꞌacʉ̃ peꞌe na tiropʉ dijati, na ya macã, tojo nicã na ʉꞌmʉarĩ wiꞌi na yeeri wiꞌijore ĩꞌagʉ̃ ejacʉ niwĩ.
Na tojo weesere ĩꞌagʉ̃, aꞌtiro nicʉ niwĩ: “Na niꞌcã curuacjãrã nima. Niꞌcãrõnojõ ucũma. Tojo weerã aꞌtere daꞌranʉꞌcãtojama. Na tojo daꞌranʉꞌcãse ne nʉꞌcãse niꞌi. Aꞌte beꞌro noꞌo na weesĩꞌrĩsere weerãsama.
Tojo weerã na tiro dija, na ucũse peꞌere dʉcayurã. Tojo weecã, na aꞌmerĩ ucũmasĩti, aꞌmerĩ tʉꞌosome”, nicʉ niwĩ Õꞌacʉ̃.
Tojo weegʉ Õꞌacʉ̃ masã ucũsere dʉcayucʉ niwĩ. Na aꞌmerĩ tʉꞌotiyurã, ti macãrẽ weeduꞌucãꞌcãrã niwã. Nipeꞌtiro aꞌti diꞌtapʉ waꞌastea waꞌacã weecʉ niwĩ.
Titare ti macãpʉre Õꞌacʉ̃ nipeꞌtirã masãrẽ ucũsuꞌriacã weecʉ niwĩ. Tojo weero ti macã Babel wãmeticaro niwʉ̃. Õꞌacʉ̃ tojo weegʉ narẽ nipeꞌtiropʉ waꞌacã weecʉ niwĩ.
Aꞌte Sẽ ye queti niꞌi. Pʉa cʉ̃ꞌma dia mírĩ́ca beꞌro Sẽ cien cʉ̃ꞌmarĩ cʉocʉ niwĩ. Ticʉse cʉ̃ꞌmarĩ cʉocã, cʉ̃ nʉmo niꞌcʉ̃ wĩꞌmagʉ̃ wʉaco niwõ. Cʉ̃ Arfaxad wãmeticʉ niwĩ.
Beꞌro Sẽ cien cʉ̃ꞌmarĩ cʉóca beꞌrore quinientos cʉ̃ꞌmarĩ catinemocʉ niwĩ. Te cʉ̃ꞌmarĩrẽ ʉmʉa, numia põꞌrãtinemocʉ niwĩ.
Cʉ̃ põꞌrãtimʉꞌtãꞌcʉ Arfaxad nʉmoti, niꞌcʉ̃ põꞌrãticʉ niwĩ. Cʉ̃ macʉ̃ bajuácaterore treinta y cinco cʉ̃ꞌmarĩ cʉocʉ niwĩ. Cʉ̃ macʉ̃ Sala wãmeticʉ niwĩ.
Beꞌro Arfaxad cuatrocientos tres cʉ̃ꞌmarĩ catinemocʉ niwĩ. Pãjãrã ãpẽrã ʉmʉa, numia põꞌrãticʉ niwĩ.
Cʉ̃ macʉ̃ Sala nʉmoticʉ niwĩ. Cʉ̃ nʉmo niꞌcʉ̃ põꞌrãtico niwõ. Cʉ̃ wĩꞌmagʉ̃ bajuácaterore Sala treinta cʉ̃ꞌmarĩ cʉocʉ niwĩ. Cʉ̃ macʉ̃ Heber wãmeticʉ niwĩ.
Beꞌro Sala cuatrocientos tres cʉ̃ꞌmarĩ catinemocʉ niwĩ. Te cʉ̃ꞌmarĩrẽ ʉmʉa, numia põꞌrãtinemocʉ niwĩ.
Sala macʉ̃ Heber treinta y cuatro cʉ̃ꞌmarĩ cʉocã, cʉ̃ nʉmo niꞌcʉ̃ wĩꞌmagʉ̃rẽ põꞌrãtico niwõ. Cʉ̃ Peleg wãmeticʉ niwĩ.
Peleg bajuáca beꞌrore Heber cuatrocientos treinta cʉ̃ꞌmarĩ catinemocʉ niwĩ. Te cʉ̃ꞌmarĩrẽ ʉmʉa, numia põꞌrãtinemocʉ niwĩ.
Heber macʉ̃ Peleg nʉmoticʉ niwĩ. Nʉmoti, niꞌcʉ̃ wĩꞌmagʉ̃ põꞌrãticʉ niwĩ. Cʉ̃ Reu wãmeticʉ niwĩ. Reu bajuácaterore Peleg treinta cʉ̃ꞌmarĩ cʉocʉ niwĩ.
Te beꞌro Peleg doscientos nueve cʉ̃ꞌmarĩ catinemocʉ niwĩ. Te cʉ̃ꞌmarĩrẽ ʉmʉa, numia põꞌrãtinemocʉ niwĩ.
Peleg macʉ̃ Reu nʉmoti, niꞌcʉ̃ põꞌrãticʉ niwĩ. Cʉ̃ Serug wãmeticʉ niwĩ. Cʉ̃ bajuácaterore Reu treinta y dos cʉ̃ꞌmarĩ cʉocʉ niwĩ.
Beꞌro Reu doscientos siete cʉ̃ꞌmarĩ catinemocʉ niwĩ. Te cʉ̃ꞌmarĩrẽ ʉmʉa, numia põꞌrãtinemocʉ niwĩ.
Reu macʉ̃ Serug nʉmoti, niꞌcʉ̃ macʉ̃ticʉ niwĩ. Cʉ̃ wĩꞌmagʉ̃ Nacor wãmeticʉ niwĩ. Cʉ̃ bajuácaterore Serug treinta cʉ̃ꞌmarĩ cʉocʉ niwĩ.
Serug macʉ̃ Nacor niꞌcʉ̃ macʉ̃ticʉ niwĩ. Cʉ̃ Taré wãmeticʉ niwĩ. Cʉ̃ macʉ̃ bajuácaterore Nacor veintinueve cʉ̃ꞌmarĩ cʉocʉ niwĩ.
Beꞌro Taré bajuáca beꞌro Nacor ciento diecinueve cʉ̃ꞌmarĩ catinemocʉ niwĩ. Te cʉ̃ꞌmarĩrẽ ʉmʉa, numia põꞌrãtinemocʉ niwĩ.
Nacor macʉ̃ Taré setenta cʉ̃ꞌmarĩ cʉogʉ, niꞌcʉ̃ Abrã wãmetigʉre põꞌrãticʉ niwĩ. Beꞌro pʉarã põꞌrãtinemocʉ niwĩ. Nacor, Harã́ wãmeticãrã niwã.
Aꞌte Taré ye queti niꞌi. Taré iꞌtiarã ʉmʉa põꞌrãticʉ niwĩ. Na Abrã,  Nacor, Harã́ nicãrã niwã. Harã́ macʉ̃ Lot nicʉ niwĩ.
Harã́ cʉ̃ pacʉ Taré dʉporo wẽrĩcʉ niwĩ. Ur wãmetiri macãpʉ wẽrĩcʉ niwĩ. Ti macã caldeo masã nirĩ diꞌtapʉ tojacaro niwʉ̃. Harã́ cʉ̃ bajua, masãꞌcaropʉta wẽrĩcʉ niwĩ.
Abrã, tojo nicã Nacor nanʉcʉ̃ nʉmoticãrã niwã. Abrã nʉmo Sarai  wãmetico niwõ. Nacor nʉmo Milca nico niwõ. Milca Harã́ mijĩ macõ nico niwõ. Apego Isca wãmetigore põꞌrãticʉ niwĩ.
Co Sarai Abrã nʉmo põꞌrãmarĩgõnojõ nico niwõ.
Beꞌro majã Taré Ur wãmetiri macã caldeo masã nirĩ diꞌtapʉ níꞌcʉ Canaá wãmetiri diꞌtapʉ waꞌacʉ niwĩ. Topʉ waꞌacã, cʉ̃ macʉ̃ Abrã, cʉ̃ pãrãmi Lot Harã́ mijĩ macʉ̃, tojo nicã Abrã nʉmo Sarai cʉ̃ meꞌrã waꞌacãrã niwã. Canaá diꞌtapʉ waꞌamirã, na Harã́ wãmetiri macãpʉ eta, topʉ nicãrã niwã.
To Harã́pʉre Taré doscientos cinco cʉ̃ꞌmarĩ cʉogʉ, wẽrĩa waꞌacʉ niwĩ.
Niꞌcã nʉmʉ Õꞌacʉ̃ Abrãrẽ pijio weetjĩagʉ̃, aꞌtiro nicʉ niwĩ: “Mʉꞌʉ ya diꞌtare, mʉꞌʉ acawererãrẽ, mʉꞌʉ pacʉ ya wiꞌire wijayá. Ape diꞌtapʉ mʉꞌʉ waꞌagʉsaꞌa. Yʉꞌʉ mʉꞌʉrẽ ti diꞌtare ĩꞌogʉ̃ti.
Mʉꞌʉ pãrãmerã nituriarã pãjãrã masãputicã weegʉti. Mʉꞌʉrẽ añurõ weegʉti. Nipeꞌtirã masã mʉꞌʉrẽ añurõ wãcũrãsama. Mʉꞌʉ meꞌrã ãpẽrã quẽꞌrãrẽ añurõ waꞌarosaꞌa.
Masã mʉꞌʉrẽ añurõ nirãrẽ añurõ waꞌacã weegʉti. Noꞌo mʉꞌʉrẽ ñaꞌarõ waꞌacã weerã́ peꞌere yʉꞌʉ narẽ ñaꞌarõ waꞌacã weegʉti. Mʉꞌʉ meꞌrã nipeꞌtirã aꞌti turicjãrãrẽ añurõ waꞌacã weegʉti”, nicʉ niwĩ Õꞌacʉ̃.
Tojo weegʉ Abrã Õꞌacʉ̃ dutiꞌcaronojõta Harã́rẽ wijawãꞌcãcʉ niwĩ. Titare cʉ̃ setenta y cinco cʉ̃ꞌmarĩ cʉocʉ niwĩ. Topʉ wija, Canaá diꞌtapʉ waꞌacʉ niwĩ.
Cʉ̃ waꞌagʉ, aꞌticʉrãrẽ miacʉ niwĩ. Cʉ̃ nʉmo Sarai, cʉ̃ acabiji macʉ̃ Lot, apeyenojõ cʉ̃ cʉoꞌque, tojo nicã cʉ̃rẽ Harã́pʉ daꞌracoꞌteꞌcãrãrẽ miacʉ niwĩ. Na waꞌa, Canaá diꞌtare etacãrã niwã.
Eta, Abrã Siquem wãmetiri macãpʉ yʉꞌrʉwãꞌcãcʉ niwĩ. Ti macã pʉꞌto niꞌcʉ̃ yucʉgʉ pajicjʉ More wãmeticjʉ nicaro niwʉ̃. Tigʉ pʉꞌto Abrã tojaqueꞌacʉ niwʉ̃. Tocjãrã tigʉ pʉꞌto na ẽjõpeorãnojõrẽ ẽjõpeoseticãrã niwã. Ti diꞌtapʉre cananeo masã nicũcãrã niwã.
Cʉ̃ topʉ nicã, Õꞌacʉ̃ cʉ̃rẽ bajuacʉ niwĩ. Abrãrẽ aꞌtiro nicʉ niwĩ: “Aꞌti diꞌta yʉꞌʉ mʉꞌʉ pãrãmerã nituriarãrẽ oꞌoatji diꞌta niꞌi”, nicʉ niwĩ.
Cʉ̃ tojo nicã tʉꞌogʉ, Abrã to cʉ̃rẽ bajuaꞌcaropʉta waꞌicʉrãrẽ ʉ̃jʉ̃amorõpeorore niꞌcã mesã ʉ̃tã meꞌrã seeneocũucʉ niwĩ. Õꞌacʉ̃rẽ ẽjõpeogʉ, tojo weecʉ niwĩ.
Topʉ níꞌcʉ, ʉ̃rʉ̃pagʉ nirṍ Betel wãmetiri macã mujĩpũ mʉjãtiro peꞌe waꞌacʉ niwĩ. Topʉ na cãrĩatje wiꞌserire nʉꞌcõcʉ niwĩ. Betel mujĩpũ sãjãrõ peꞌe tojacaro niwʉ̃. Ape macã Hai wãmetiri macã mujĩpũ mʉjãtiro peꞌe nicaro niwʉ̃. Topʉ quẽꞌrãrẽ waꞌicʉrãrẽ ʉ̃jʉ̃amorõpeorore niꞌcã mesã ʉ̃tã meꞌrã seeneocũucʉ niwĩ. Seeneocũutojanʉꞌcõ, Õꞌacʉ̃rẽ eꞌcatise oꞌocʉ niwĩ.
Beꞌro Abrã Betel pʉꞌto níꞌcʉ wijawãꞌcãcʉ niwĩ. Cʉ̃ sojaro marĩrõ waꞌa, téé Neguev wãmetiropʉ etacʉ niwĩ.
Abrã Neguepʉ nirĩ cura baꞌase marĩcaro niwʉ̃. Pũrõ ʉjʉaboase waꞌacã ĩꞌagʉ̃, Abrã Egiptopʉ waꞌa waꞌacʉ niwĩ. “Topʉ baꞌase niaporo” nicã tʉꞌotjĩagʉ̃, waꞌacʉ niwĩ.
Beꞌro Egipto diꞌtapʉ etarã, Abrã cʉ̃ nʉmo Saraire aꞌtiro nicʉ niwĩ: “Yʉꞌʉ ĩꞌacã, mʉꞌʉ numio añugõ niꞌi.
Egiptocjãrã mʉꞌʉrẽ ĩꞌarã, ‘Aꞌtigo ãꞌrĩ nʉmo nimo’, nirãsama. Mʉꞌʉrẽ ẽꞌmasĩꞌrĩrã, yʉꞌʉre wẽjẽrãsama. Mʉꞌʉ meꞌrã nisĩꞌrĩrã, mʉꞌʉrẽ wẽjẽsome.
Tojo weego mʉꞌʉ, ‘Cʉ̃ nʉmo niꞌi’, niticãꞌña. ‘Yʉꞌʉ cʉ̃ acabijo niꞌi’, niña. Mʉꞌʉ tojo weecã, mʉꞌʉrẽ ʉarã, yʉꞌʉre añurõ weerãsama. Tojo nicã yʉꞌʉre wẽjẽsome”, nicʉ niwĩ.
Cʉ̃ níꞌcaronojõ Abrã, Sarai Egiptopʉ etacã, tocjãrã Saraire ĩꞌarã, “Añugõ nimo”, ni ĩꞌacãrã niwã.
Ti macã wiogʉ faraṍ cʉ̃ docacjãrã core ĩꞌarã, faraṍrẽ, “Co numio añubutiago niamo”, ni werecãrã niwã. Tojo weerã core faraṍ tiropʉ miacãrã niwã.
“Sarai maꞌmi nisami” ni wãcũgʉ̃, faraṍ Abrãrẽ añurõ weecʉ niwĩ. Cʉ̃rẽ pãjãrã ecarã, ovejare, wecʉare, burroare, cameyoare tojo oꞌocãꞌcʉ niwĩ. Tojo nicã daꞌracoꞌteri masã, ʉmʉarẽ, numiarẽ cʉ̃rẽ oꞌocʉ niwĩ.
Saraire faraṍ tiropʉ miaꞌque buꞌiri Õꞌacʉ̃ faraṍrẽ, cʉ̃ ya wiꞌicjãrãrẽ dutitícã weecʉ niwĩ.
Tojo waꞌacã ĩꞌagʉ̃, faraṍ Abrãrẽ pijio, cʉ̃rẽ nicʉ niwĩ: “¿Deꞌro weegʉ mʉꞌʉ tojo weeati yʉꞌʉre? ¿Deꞌro weegʉ ‘Aꞌtigo yʉꞌʉ nʉmo nimo’, nitiati?
‘Yʉꞌʉ acabijo nimo’, nimiapʉba. Tere tʉꞌogʉ, yʉꞌʉ core cãꞌrõ nʉmotimiasʉ. ¡Ma! Aꞌtigo nimo. Core miaña. Mʉꞌʉ quẽꞌrã waꞌaya”, nicʉ niwĩ.
Abrã, cʉ̃ nʉmo, nipeꞌtirã cʉ̃ cʉose meꞌrã Egiptopʉ wijagʉ, na todʉporopʉ níꞌcaropʉta Neguev wãmetiropʉ dajacʉ niwĩ. Cʉ̃ acabiji macʉ̃ Lot na meꞌrã waꞌacʉ niwĩ.
Abrã peje waro cʉocʉ niwĩ. Cʉ̃ uru, plata, tojo nicã pãjãrã ecarã cʉocʉ niwĩ.
Neguepʉ níꞌcãrã sojaro marĩrõ dajatojaa waꞌacãrã niwã téé Betel wãmetiri macãpʉ. Betere yʉꞌrʉa, ne waro aꞌtigʉ cʉ̃ cãrĩꞌcaropʉre ejacʉ niwĩ. To Betel, Hai decopʉ nicaro niwʉ̃.
Todʉporopʉre Õꞌacʉ̃rẽ eꞌcatise oꞌogʉti nígʉ̃, waꞌicʉrãrẽ ʉ̃jʉ̃amorõpeorore niꞌcã mesã ʉ̃tã meꞌrã seeneocũucʉ niwĩ. Topʉta Abrã Õꞌacʉ̃rẽ apaturi eꞌcatise oꞌocʉ niwĩ tja.
Cʉ̃ acabiji macʉ̃ Lot quẽꞌrã Abrã weronojõta peje cʉocʉ niwĩ. Pãjãrã ecarã oveja, wecʉa tojo nicã pãjãrã daꞌracoꞌterã cʉocʉ niwĩ.
Na nirṍ pajiro diꞌta niticaro niwʉ̃. Tojo weero na pãjãrãrẽ baꞌase ne ejatuꞌajaticaro niwʉ̃. Na niꞌcãrõ meꞌrã nímasĩticãrã niwã majã.
Abrã yarã ecarã coꞌterã, Lot yarã ecarã coꞌterã meꞌrã aꞌmetuꞌticũcãrã niwã. Apeyema tja, titare cananeo masã, tojo nicã ferezeo masã topʉre nicãrã niwã.
Tojo weegʉ Abrã cʉ̃ acabiji macʉ̃ Lot meꞌrã aꞌtiro ni ucũcʉ niwĩ: “Marĩ niꞌcʉ̃ põꞌrã niꞌi. Tojo weerã marĩ cumuca marĩrõ nirõʉaꞌa. Marĩ yarã ecarã coꞌterã quẽꞌrã mejãrõta nirãsama.
Tojo weerã marĩrẽ dʉcawaaroʉaꞌa. Nipeꞌtiro aꞌti diꞌtare ĩꞌaña. Mʉꞌʉ tʉꞌsarore ‘Aꞌtota nigʉ̃ti’ ni, beseya. Mʉꞌʉ mujĩpũ mʉjãtiro nirĩ diꞌta peꞌe waꞌacã, yʉꞌʉ mujĩpũ sãjãrõ nirĩ diꞌta peꞌere waꞌagʉti. Mʉꞌʉ mujĩpũ sãjãrõ peꞌe waꞌacã pũrĩcãrẽ, yʉꞌʉ mujĩpũ mʉjãtiro peꞌe waꞌagʉti”, nicʉ niwĩ Abrã.
Cʉ̃ tojo nicã tʉꞌogʉ, Lot nipeꞌtiro dia Jordã́ wãmetiri maa sumuto nirĩ diꞌtare ĩꞌacʉ niwĩ. Téé Zoar wãmetiri macãpʉ opa paꞌtiro añurõ acotiro nicã ĩꞌacʉ niwĩ. Añurĩ diꞌta Õꞌacʉ̃ ne waro wééca wese weronojõ nicaro niwʉ̃. Egipto diꞌta weronojõ bajumeꞌrĩcãꞌcaro niwʉ̃. Õꞌacʉ̃ Sodoma, Gomorrare ʉ̃jʉ̃acõꞌatjo dʉporo añurõ bajucaro niwʉ̃.
Lot ti diꞌta añurĩ diꞌta nicã ĩꞌagʉ̃, nipeꞌtiro Jordã́ sumuto nirĩ diꞌtare besecʉ niwĩ. Abrãrẽ, “Mujĩpũ mʉjãtiro peꞌe waꞌagʉti”, nicʉ niwĩ. Na pʉarã niꞌcãrõ meꞌrã nimiꞌcãrã aꞌmerĩ dʉcawatia waꞌacãrã niwã.
Abrã Canaápʉ tojacʉ niwĩ. Lot peꞌe macãrĩ pʉꞌto añurĩ pa nirõpʉ tojacʉ niwĩ. Cʉ̃ ye wiꞌseri suꞌti caseri meꞌrã weeꞌque wiꞌserire Sodoma pʉꞌtopʉ nʉꞌcõcʉ niwĩ.
Ti macãcjãrã masã ñaꞌabutiarã Õꞌacʉ̃ cʉ̃ dutítisenojõrẽ weeseticãrã niwã.
Beꞌro Lot waꞌáca beꞌro Õꞌacʉ̃ Abrãrẽ aꞌtiro nicʉ niwĩ: “Mʉꞌʉ nirṍ meꞌrã nipeꞌtiropʉre ĩꞌaña. Mujĩpũ mʉjãtiro peꞌe, mujĩpũ sãjãrõ peꞌe, diacjʉ̃ peꞌe, cũpe peꞌe añurõ ĩꞌaña.
Nipeꞌtiro mʉꞌʉ ĩꞌáca diꞌtare mʉꞌʉrẽ oꞌogʉti. Mʉꞌʉrẽ, mʉꞌʉ pãrãmerã nituriarãrẽ oꞌogʉti. Mʉsã ye diꞌta ninuꞌcũrõsaꞌa.
Mʉꞌʉ pãrãmerã nituriarã pãjãrã waro nirãsama. Nucũpori queota basiotise weronojõ mʉꞌʉ pãrãmerã nituriarã quẽꞌrãrẽ ne queopõtẽota basiotirãsama.
Nipeꞌtiro aꞌti diꞌtare sijawãꞌcãñaꞌrẽ. ¿Noꞌocãꞌrõ yoati, noꞌocãꞌrõ eꞌsati? ni ĩꞌañaꞌrẽ. Aꞌti diꞌtare mʉꞌʉrẽ oꞌogʉ weeꞌe. Tojo weegʉ nipeꞌtiro ĩꞌagʉ̃ waꞌaya”, nicʉ niwĩ Õꞌacʉ̃.
Tojo weegʉ Abrã niꞌcʉ̃ masʉ̃ Mamre wãmetigʉ pʉꞌto waꞌacʉ niwĩ. Yucʉ pacasepagʉ nirṍ tojaqueꞌacʉ niwĩ. Topʉ cʉ̃ ye wiꞌseri suꞌti caseri meꞌrã weeꞌque wiꞌserire nʉꞌcõcʉ niwĩ. To Hebrṍ wãmetiri macã pʉꞌtopʉ nicaro niwʉ̃. Topʉ Õꞌacʉ̃rẽ ẽjõpeogʉti nígʉ̃, waꞌicʉrãrẽ ʉ̃jʉ̃amorõpeorore niꞌcã mesã ʉ̃tã meꞌrã seeneocũucʉ niwĩ.
Titare Amrafel Sinar wãmetiri diꞌtare dutigʉ nicʉ niwĩ. Tojo nicã Arioc wãmetigʉ Elasar wãmetirore duticʉ niwĩ. Apĩ Quedorlaomer Elam wãmetiri diꞌtare duticʉ niwĩ. Apĩ wiogʉ Tidal wãmetigʉ Goim wãmetirore dutigʉ nicʉ niwĩ.
Ãꞌrã baꞌparitirã wiorã ape diꞌtacjãrã meꞌrã aꞌmewẽjẽrã waꞌacãrã niwã. Na meꞌrã aꞌmewẽjẽajã aꞌticʉrã nicãrã niwã: Bera wãmetigʉ Sodomacjãrã wiogʉ, apĩ Birsa wãmetigʉ Gomorracjãrã wiogʉ, apĩ Sinab wãmetigʉ Admacjãrã wiogʉ, apĩ Semeber wãmetigʉ Zeboĩcjãrã wiogʉ, tojo nicã Bela wãmetirocjãrã wiogʉ nicãrã niwã. Apeterore Bela wãmetiri macã Zoar pisunoꞌcaro niwʉ̃.
Ãꞌrã niꞌcãmocʉse macãrĩcjãrã na yarã surarare Sidim wãmetiropʉ neonʉꞌcõcãrã niwã. Sidim diacjʉ̃ca pa, ditara Oꞌmabʉrotiri ditara sumutopʉ tojacaro niwʉ̃.
Todʉporo na yoacã doce cʉ̃ꞌmarĩ Quedorlaomer wãmetigʉ Elãcjãrã wiogʉ dutise doca nicãrã niwã. Beꞌro majã trece cʉ̃ꞌmarĩ waꞌaboronojõ cʉ̃ dutisere weenemosĩꞌrĩtirã, cʉ̃ meꞌrã aꞌmewẽjẽrãtirã, na basu apocãrã niwã.
Ape cʉ̃ꞌma Quedorlaomer cʉ̃ meꞌrã nirã́ wiorã Astarot Karnaim wãmetiropʉ waꞌacãrã niwã. Topʉre waꞌa, refaíta masãrẽ aꞌmewẽjẽ wapataꞌacãrã niwã. Beꞌro, Ham wãmetiropʉre zuzita masãrẽ aꞌmewẽjẽ wapataꞌacãrã niwã. Tojo nicã emita masã quẽꞌrãrẽ Save-quiriataim wãmetiropʉre aꞌmewẽjẽ wapataꞌacãrã niwã.
Beꞌrore horeo masãrẽ ʉ̃rʉ̃pagʉ Seir wãmeticjʉpʉ wẽjẽsirutuwãꞌcãcãrã niwã téé El-parán wãmetiri papʉ. Ti pa yucʉ marĩrõpʉ tojacaro niwʉ̃.
Beꞌro totá Quedorlaomer, tojo nicã cʉ̃ meꞌrã waꞌaꞌcãrã majãmitojaticãrã niwã. Tojatirã, En-mispat wãmetiropʉ etacãrã niwã. Apeterore En-mispat Cades pisunoꞌcaro niwʉ̃. Tojo weerã, nipeꞌtirã na noꞌo bocaejarãrẽ amaleca masã na nirõpʉ wẽjẽcõꞌapeꞌowãꞌcãcãrã niwã. Mejãrõta amorreo masã quẽꞌrãrẽ wẽjẽcãrã niwã. Amorreo masã Hazezon-tamar wãmetiropʉ nicãrã niwã.
Beꞌro na tojo weesere tʉꞌorã, ãpẽrã niꞌcãmocʉrã wiorã Sodomacjʉ̃, Gomorracjʉ̃, Admacjʉ̃, Zeboĩcjʉ̃, Belacjʉ̃ na yarã surara meꞌrã Sidim wãmetiri papʉ waꞌacãrã niwã.
Topʉ na baꞌparitirã wiorã meꞌrã aꞌmewẽjẽrãtirã waꞌacãrã niwã. Na meꞌrã aꞌmewẽjẽajã peꞌe, aꞌticʉrã nicãrã niwã: Quedorlaomer Elam wãmetirocjʉ̃, Tidal Goim wãmetirocjʉ̃, Amrafel Sinar wãmetirocjʉ̃, tojo nicã Arioc, Elasar wãmetirocjʉ̃.
Topʉ na aꞌmewẽjẽatjopʉ Sidim wãmetiri papʉre ope coperi peje nicaro niwʉ̃. Pʉarã wiorã Sodomacjʉ̃, Gomorracjʉ̃ aꞌmewẽjẽrõpʉ omaduꞌtimirã, te coperipʉ bʉrʉsãjãdijacãrã niwã. Na meꞌrãcjãrã ãpẽrã wiorã peꞌe ʉ̃rʉ̃pagʉpʉ duꞌtia waꞌacãrã niwã.
Tojo weerã na duꞌtisteaca beꞌro Quedorlaomer quẽꞌrã nipeꞌtise Sodoma, Gomorrapʉ nimiꞌque baꞌase, apeyenojõ wapabʉjʉse nimiꞌquere miicãrã niwã.
Niꞌcʉ̃ na aꞌmewẽjẽꞌcaropʉ níꞌcʉ Abrã tiropʉ omaduꞌtiwãꞌcãcʉ niwĩ. Abrã hebreo masʉ̃  nicʉ niwĩ. Abrãrẽ Lore na miaꞌquere werecʉ niwĩ. Abrã nirṍ pʉꞌto niꞌcʉ̃ Mamre wãmetigʉ amorreo masʉ̃ nicʉ niwĩ. Cʉ̃ nirṍ yucʉ pacasepagʉ nirṍ nicaro niwʉ̃. Mamre acabijirã Escol, tojo nicã Aner nicãrã niwã. Na quẽꞌrã Abrã meꞌrã añurõ niseticãrã niwã.
Abrã cʉ̃ acabiji macʉ̃rẽ “Ñeꞌe, mia waꞌama” nisere tʉꞌogʉ, cʉ̃ tiro masãꞌcãrã, cʉ̃rẽ daꞌracoꞌterãrẽ neocũucʉ niwĩ. Tojo weetjĩagʉ̃, Lore miaꞌcãrãrẽ sirutucʉ niwĩ. Abrã meꞌrã waꞌaꞌcãrã trescientos dieciocho ʉmʉa nicãrã niwã. Na sirutuwãꞌcã, téé Dan wãmetiropʉ wiorãrẽ bocaejacãrã niwã.
Narẽ bocaeja, wiorã ne masĩtiri cura ñamipʉ Abrã cʉ̃ masã meꞌrã aꞌmewẽjẽnʉꞌcãcãrã niwã. Na wiorã tojo weecã ĩꞌarã, duꞌtia waꞌacãrã niwã. Abrã quẽꞌrã narẽ sirutuwãꞌcãcãrã niwã téé Hoba wãmetiropʉ. Ti macã Damasco wãmetiri macã yʉꞌrʉropʉ tojacaro niwʉ̃.
Narẽ sirutu, nipeꞌtise na miaꞌquere ẽꞌmapeꞌocãꞌcãrã niwã. Aꞌtiro wee, Abrã Lot cʉ̃ acabiji macʉ̃rẽ, cʉ̃ ye nipeꞌtise meꞌrã wijataꞌacʉ niwĩ. Tojo nicã numia, ãpẽrã na miaꞌcãrãrẽ wijataꞌacʉ niwĩ.
Abrã Quedorlaomer quẽꞌrãrẽ aꞌmewẽjẽ wapataꞌaca beꞌro dajatojaacʉ niwĩ. Cʉ̃ dajari cura Save wãmetiri papʉ Sodomacjʉ̃ wiogʉ cʉ̃rẽ põtẽrĩgʉ̃ ejacʉ niwĩ. Save wãmetiri pa, wiogʉ ya pa nisĩꞌrĩrõ weecaro niwʉ̃.
Apĩ Melquisedec, Salem wãmetiri macãcjʉ̃ wiogʉ nicʉ niwĩ. Tojo nicã cʉ̃ paꞌi Õꞌacʉ̃ nipeꞌtirã buꞌipʉ nigʉ̃rẽ ẽjõpeogʉ nicʉ niwĩ. Cʉ̃ pã́, tojo nicã ʉꞌsedʉcaco vinorẽ miiti,
Abrãrẽ oꞌogʉ, aꞌtiro nicʉ niwĩ:
“Õꞌacʉ̃ nipeꞌtirã buꞌipʉ nigʉ̃́, ʉꞌmʉse, aꞌti diꞌtare weeꞌcʉ mʉꞌʉrẽ añurõ weeato.
Õꞌacʉ̃ nipeꞌtirã buꞌipʉ nigʉ̃rẽ ‘Añuꞌu’, nírã.
Mʉꞌʉrẽ ĩꞌatuꞌtiꞌcãrãrẽ aꞌmewẽjẽ wapataꞌacã weecʉ niami.”
Cʉ̃ tojo níca beꞌro Abrã cʉ̃ aꞌmewẽjẽ wapataꞌaꞌquere diez mesãrĩ dʉcawaacũucʉ niwĩ. Niꞌcã mesãrẽ Melquisedere oꞌocʉ niwĩ.
Tojo wééca beꞌro Sodomacjʉ̃ wiogʉ Abrãrẽ nicʉ niwĩ:
—Mʉꞌʉ wijataꞌaꞌque mʉꞌʉ yeta tojato. Masã diaꞌcʉ̃rẽ yʉꞌʉre wiaya. Apeꞌquema mʉꞌʉ miaña.
Abrã peꞌe Melquisedere yʉꞌticʉ niwĩ:
—Õꞌacʉ̃ nipeꞌtirã buꞌipʉ nigʉ̃́ ʉꞌmʉsere, aꞌti diꞌtare weeꞌcʉre cʉ̃ tʉꞌoropʉ mʉꞌʉ ye cjasere ucũtojapʉ:
“Ne cãꞌrõ mʉꞌʉ ye apeyenojõ meꞌrã tojasome. Ne niꞌcã yuta da, ne niꞌcã da sapatu dʉꞌteri danojõrẽ miasome. Yʉꞌʉ miacãma, beꞌropʉre mʉꞌʉ yʉꞌʉre aꞌtiro nibosaꞌa, ‘Yʉꞌʉ cʉ̃rẽ niyerubʉcʉ waꞌacã weewʉ’, nibosaꞌa.
Tojo weegʉ yʉꞌʉ peꞌe ne apeyenojõ mʉꞌʉ yere miasome. Yʉꞌʉ meꞌrã waꞌaꞌcãrã na baꞌaꞌquema dʉcayuya. Tojo nicã, yʉꞌʉre baꞌpatiꞌcãrã pũrĩcã Aner, Escol, Mamre na ʉasere miarãsama”, nicʉ niwĩ Abrã.
Beꞌro nipeꞌtise tojo waꞌáca beꞌro Õꞌacʉ̃ quẽꞌerõpʉ Abrãrẽ aꞌtiro ni ucũcʉ niwĩ:
—Abrã, uiticãꞌña. Yʉꞌʉ mʉꞌʉrẽ coꞌtegʉti. Mʉꞌʉrẽ peje añuse oꞌogʉti, nicʉ niwĩ.
Cʉ̃ tojo nicã tʉꞌogʉ, Abrã peꞌe cʉ̃rẽ yʉꞌticʉ niwĩ:
—Õꞌacʉ̃, yʉꞌʉ wiogʉ, ¿ñeꞌe meꞌrã yʉꞌʉre añurõ weebosari? Mʉꞌʉ masĩꞌi; yʉꞌʉ põꞌrã marĩꞌi. Tojo weecã, yʉꞌʉ cʉose Eliezer Damascocjʉ̃ cʉosirutugʉsami.
Mʉꞌʉ yʉꞌʉre põꞌrã oꞌotise buꞌiri yʉꞌʉre daꞌracoꞌtegʉre yé níꞌque tojarosaꞌa, nicʉ niwĩ Abrã.
Õꞌacʉ̃ cʉ̃rẽ yʉꞌticʉ niwĩ:
—Cʉ̃ mʉꞌʉ yere ñeꞌesome. Mʉꞌʉ macʉ̃ diácjʉ̃ mʉꞌʉ yere ñeꞌegʉ̃sami.
Cʉ̃ tojo nitojanʉꞌcõ, Abrãrẽ wijaaropʉ pijiwijaacʉ niwĩ. Cʉ̃rẽ nicʉ niwĩ:
—Ʉ̃ꞌmʉarõpʉ ĩꞌamorõña. Mʉꞌʉ põtẽorõ ñocõarẽ baꞌpaqueoya. Na ñocõa pãjãrã weronojõ mʉꞌʉ pãrãmerã nituriarã nirãsama, nicʉ niwĩ Õꞌacʉ̃.
Abrã Õꞌacʉ̃rẽ ẽjõpeocʉ niwĩ. Tojo weegʉ Õꞌacʉ̃ cʉ̃rẽ “Añugʉ̃, buꞌiri marĩgʉ̃ nimi”, nicʉ niwĩ.
Cʉ̃ tojo ẽjõpeocã ĩꞌagʉ̃, cʉ̃rẽ aꞌtiro nicʉ niwĩ:
—Yʉꞌʉ mʉꞌʉ wiogʉ niꞌi. Yʉꞌʉta mʉꞌʉ Ur caldeo masã ya macãpʉ nimiꞌcʉre miiwijawʉ. Aꞌti diꞌta mʉꞌʉ ya diꞌta niato nígʉ̃, tojo weewʉ.
—Õꞌacʉ̃, yʉꞌʉ wiogʉ, ¿deꞌro wee aꞌti diꞌta ya diꞌta nirõsaꞌa nisere masĩbosari? nicʉ niwĩ Abrã.
Cʉ̃ tojo nicã tʉꞌogʉ, Õꞌacʉ̃ aꞌtiro nicʉ niwĩ:
—Yʉꞌʉre niꞌcõ wecʉo, niꞌcõ cabra, niꞌcʉ̃ oveja ʉmʉ miitia. Nanʉcʉ̃ iꞌtiarẽ cʉ̃ꞌmarĩ cʉorã niato. Tojo nicã niꞌcʉ̃ buja, apĩ buja wĩꞌmagʉ̃acãrẽ miitia, nicʉ niwĩ Õꞌacʉ̃.
Abrã nipeꞌtirã Õꞌacʉ̃ miitidutiꞌcãrãrẽ miiticʉ niwĩ. Miiti, nanʉcʉ̃rẽ deco meꞌrã dʉtesurecʉ niwĩ. Te sirinʉcʉ̃ ĩꞌapõtẽorõ peobʉrocʉ niwĩ. Na bujama ne dʉtesureticʉ niwĩ.
Cʉ̃ tojo wééca beꞌro yuca waꞌicʉ diꞌire baꞌasĩꞌrĩrã, te diꞌi buꞌipʉ ejapejamʉjãcãrã niwã. Na tojo weecã, Abrã narẽ nʉrʉ̃mʉjãcʉ niwĩ.
Nʉrʉ̃cũmí, mujĩpũ sãjãrĩ cura Abrã cãrĩyʉꞌrʉa waꞌacʉ niwĩ. Maata pũrõ naꞌitĩꞌa waꞌacaro niwʉ̃. Tojo naꞌitĩꞌaꞌcã ĩꞌagʉ̃, uise meꞌrã tʉꞌoñaꞌcʉ niwĩ.
Tojo waꞌacã, Õꞌacʉ̃ cʉ̃rẽ aꞌtiro nicʉ niwĩ:
—Mʉꞌʉ pãrãmerã nituriarãrẽ waꞌatjere masĩcã ʉasaꞌa. Na ãpẽrã ya diꞌtapʉ nirãsama. Topʉ na nicã, tocjãrã narẽ daꞌracoꞌterã cʉorãsama. Topʉre ñaꞌarõ weepenoꞌrãsama. Na cuatrocientos cʉ̃ꞌmarĩ piꞌetirãsama.
Narẽ tojo weemicã, yʉꞌʉ tocjãrã narẽ daꞌradutiperãrẽ buꞌiri daꞌregʉti. Beꞌro na tojo piꞌetiꞌcãrã nimirã, ti diꞌtapʉ nimiꞌcãrã wijarãsama. Peje apeque meꞌrã wijarãsama.
Mʉꞌʉ pũrĩcã bʉcʉ waro waꞌagʉ, añurõ soose meꞌrã wẽrĩgʉ̃saꞌa.
Baꞌparitise curari mʉꞌʉ pãrãmerã nituriarã masãbajuaca beꞌro aꞌti diꞌtapʉre dajatojatirãsama. Maata aꞌtisome. Aꞌtocaterore aꞌti diꞌtacjãrã amorreo masã ñaꞌarõ weesetima. Beꞌropʉre nemorõ ñaꞌarõ weesetirãsama. Tojo waꞌari cura, mʉꞌʉ pãrãmerã nituriarã tojatirãsama tja. Tojati, amorreo masãrẽ cõꞌawĩrõrãsama, nicʉ niwĩ Õꞌacʉ̃.
Beꞌro ñamipʉ niꞌcãrʉ̃ oꞌme bue ʉ̃jʉ̃tjʉ, tojo nicã ʉ̃jʉ̃rĩ tuturo waꞌicʉrã dʉtesureꞌcãrã waꞌteropʉ yʉꞌrʉacaro niwʉ̃.
Ti nʉmʉrẽta, Õꞌacʉ̃ Abrã meꞌrã cʉ̃ “Mʉꞌʉrẽ aꞌtiro weegʉti” níꞌquere apocʉ niwĩ. Abrãrẽ aꞌtiro nicʉ niwĩ:
—Aꞌti diꞌtare mʉꞌʉ pãrãmerã nituriarãrẽ oꞌogʉti. Egipto cja dia meꞌrã nʉꞌcã, téé dia pajiri maa Éufrates wãmetiri maapʉ nitʉorosaꞌa.
Aꞌtiro nicã aꞌti diꞌtacjãrã aꞌticʉrã nima: ceneo masã, cenezeo masã, cadmoneo masã,
hitita masã, ferezeo masã, refaíta masã,
amorreo masã, cananeo masã, gergeseo masã, jebuseo masã nima, nicʉ niwĩ Õꞌacʉ̃.
Abrã nʉmo Sarai ne põꞌrã marĩco niwõ. Tojo nimigõta, niꞌcõ core daꞌracoꞌtego Egiptocjõ, Agar wãmetigore cʉoco niwõ.
Tojo weego Sarai co marãpʉ Abrãrẽ aꞌtiro nico niwõ:
—Õꞌacʉ̃ yʉꞌʉre ne põꞌrã marĩcã weemi. Tojo weego Agar yʉꞌʉre daꞌracoꞌtego meꞌrã mʉꞌʉ nicã ʉasaꞌa. Apetero weego mʉꞌʉ co meꞌrã põꞌrãticã, yʉꞌʉ põꞌrã weronojõ tojarã́sama, nico niwõ Sarai.
Co tojo nicã tʉꞌogʉ, Abrã “Jaʉ”, nicʉ niwĩ.
Tojo weego cʉ̃ nʉmo Sarai core daꞌracoꞌtego Agare cʉ̃ nʉmo weronojõ niato nígõ, co marãpʉ Abrãrẽ oꞌoco niwõ. Titare Abrã diez cʉ̃ꞌmarĩ Canaápʉ nígʉ̃ weecʉ niwĩ.
Tojo wee Abrã Agar meꞌrã nicʉ niwĩ. Cʉ̃ meꞌrã ni, co nijĩpaco niwãꞌcãtico niwõ. Tojo wee majã, siapeꞌe meꞌrã co nijĩpaco nisere masĩgõ, co wiogore tojo ĩꞌacõꞌaco niwõ.
Co tojo weecã ĩꞌagõ, Sarai Abrãrẽ aꞌtiro nico niwõ:
—Agar yʉꞌʉre ĩꞌacõꞌase mʉꞌʉ ye buꞌiri niꞌi. Yʉꞌʉ basuta yʉꞌʉre daꞌracoꞌtegore mʉꞌʉ nʉmo weronojõ cʉoato nígõ, mʉꞌʉrẽ oꞌowʉ. Niꞌcãrõacã co nijĩpaco nitjĩagõ, “Yʉꞌʉ co nemorõ wapatiꞌi”, nisamo. Õꞌacʉ̃ “¿Noa peꞌe buꞌiri cʉoti?” ni beseato, nico niwõ Sarai.
Abrã core yʉꞌticʉ niwĩ:
—Mʉꞌʉrẽ daꞌracoꞌtego mʉꞌʉ yago nimo. Mʉꞌʉ ʉaronojõ weeya core.
Tojo weego Sarai Agare ñaꞌarõ weenʉꞌcãco niwõ. Co tojo weecã ĩꞌagõ, Agar duꞌtia waꞌaco niwõ.
Co tojo duꞌtiwãꞌcãrĩ cura Õꞌacʉ̃ cʉ̃ basuta nimigʉ̃, cʉ̃rẽ werecoꞌtegʉ weronojõ upʉsãjãnʉꞌcã,  core yucʉ marĩrõpʉ bajuacʉ niwĩ. Core bocaejaꞌcaro niꞌcã pe aco waari pe maꞌa sumuto nicaro niwʉ̃. Ti maꞌa co waꞌáca maꞌa Shur wãmetiro waꞌari maꞌa nicaro niwʉ̃.
—Agar, Saraire daꞌracoꞌtego, ¿noꞌopʉ níꞌco aꞌtiati mʉꞌʉ? Tojo nicã ¿noꞌopʉ waꞌago weeti? Cʉ̃ tojo nicã tʉꞌogo, cʉ̃rẽ yʉꞌtico niwõ:
—Yʉꞌʉ wiogo Saraire duꞌtigo weeꞌe, nico niwõ.
Co tojo nicã tʉꞌogʉ, aꞌtiro nicʉ niwĩ:
—Majãmitojaaya tja mʉꞌʉ wiogo Sarai tiropʉ. Nipeꞌtise co weedutisere añurõ yʉꞌtiya, nicʉ niwĩ.
Õꞌacʉ̃ cʉ̃ basuta nimigʉ̃ cʉ̃rẽ werecoꞌtegʉ weronojõ upʉsãjãnʉꞌcã, apeye core ninemocʉ niwĩ tja:
“Yʉꞌʉ mʉꞌʉrẽ pãjãrã põꞌrãticã weegʉti.
Ne niꞌcʉ̃ na pãjãrãrẽ queo põtẽosome.
Mʉꞌʉ niꞌcãrõacãrẽ nijĩpaco niꞌi.
Mʉꞌʉ wĩꞌmagʉ̃ wʉagosaꞌa.
Cʉ̃rẽ Ismae  wãme õꞌogõsaꞌa.
Õꞌacʉ̃ mʉꞌʉ piꞌetisere ĩꞌami.
Tojo weego mʉꞌʉ macʉ̃rẽ tojo wãme õꞌogõsaꞌa.
Mʉꞌʉ macʉ̃ niꞌcʉ̃ burro nʉcʉ̃cjʉ̃ weronojõ yucʉ marĩrõpʉ sijabaqueꞌatigʉsami.
Nipeꞌtirã meꞌrã aꞌmewẽjẽsetigʉsami.
Na peꞌe quẽꞌrã cʉ̃ meꞌrã mejãrõta nisetirãsama.
Nipeꞌtirã cʉ̃ acawererãrẽ ĩꞌatuꞌtiri masʉ̃ nigʉ̃sami”, ni werecʉ niwĩ.
Tojo weego majã Agar Õꞌacʉ̃ meꞌrã ucũ weetjĩagõ, aꞌtiro cʉ̃rẽ wãme õꞌoco niwõ: “Õꞌacʉ̃ yʉꞌʉre ĩꞌagʉ̃ nimi”. Tojo nígõ, aꞌtiro nisĩꞌrĩgõ weeco niwõ: “Õꞌacʉ̃ yʉꞌʉre ĩꞌaꞌcʉre ĩꞌapʉ. Tojo weemigõ, catiꞌi yujupʉ”.
Tojo weero ti aco wijari pe “Catinuꞌcũgʉ̃, yʉꞌʉre ĩꞌagʉ̃ ya pe” wãmeyenoꞌcaro niwʉ̃. Ti pe Cades, Bered wãmetise macãrĩ waꞌtero nicaro niwʉ̃.
Beꞌro Agar Abrãrẽ cʉ̃ macʉ̃rẽ põꞌrãtibosaco niwõ. Cʉ̃ wĩꞌmagʉ̃rẽ Ismae wãme õꞌocʉ niwĩ.
Ismae bajuácaterore Abrã ochenta y seis cʉ̃ꞌmarĩ cʉocʉ niwĩ.
Abrã noventa y nueve cʉ̃ꞌmarĩ cʉori cura Õꞌacʉ̃ cʉ̃rẽ apaturi bajuacʉ niwĩ. Aꞌtiro nicʉ niwĩ:
—Yʉꞌʉ Õꞌacʉ̃, tutuayʉꞌrʉnʉꞌcãgʉ̃ niꞌi. Yʉꞌʉ ĩꞌorõpʉre añurõ buꞌiri marĩgʉ̃ niña.
Yʉꞌʉ mʉꞌʉ meꞌrã “Aꞌtiro weegʉti” ni ucũꞌquere ĩꞌogʉ̃ti. Mʉꞌʉ pãrãmerã nituriarã pãjãrã waro nicã weegʉti, nicʉ niwĩ Õꞌacʉ̃.
Cʉ̃ tojo nicã tʉꞌogʉ, Abrã paamuꞌrĩqueꞌacʉ niwĩ.
Õꞌacʉ̃ cʉ̃rẽ ninemocʉ niwĩ:
—Yʉꞌʉ mʉꞌʉ meꞌrã apogʉ, aꞌtiro weegʉti. Mʉꞌʉ peje diꞌtacjãrã ñecʉ̃ tojagʉsaꞌa.
Abrã wãmetisome majã. Yʉꞌʉ nírõnojõta mʉꞌʉrẽ peje diꞌtacjãrã ñecʉ̃ tojacã weegʉsaꞌa. Tojo weegʉ niꞌcãcã meꞌrã Abrahã wãmetigʉsaꞌa.
Yʉꞌʉ mʉꞌʉ pãrãmerã nituriarãrẽ pãjãrã weegʉti. Na peje macãrĩcjãrã nirãsama. Tojo nicã niꞌcãrẽrã mʉꞌʉ pãrãmerã nituriarã diꞌta dutirã wiorã nirãsama.
Mʉꞌʉ meꞌrã “Aꞌtiro weegʉti” nise ne peꞌtisome. Yʉꞌʉ mʉꞌʉrẽ níꞌcaronojõta mʉꞌʉ pãrãmerã quẽꞌrãrẽ añurõ weegʉti. Mʉꞌʉ wiogʉ, tojo nicã mʉꞌʉ pãrãmerã nituriarã wiogʉ nigʉ̃ti. Mʉꞌʉ, tojo nicã na quẽꞌrã yʉꞌʉre ẽjõpeorãsama.
Apeyere ninemocʉ niwĩ tja:
—Mʉꞌʉ peꞌema, aꞌtiro weecã ʉaꞌa. Tojo nicã mʉꞌʉ põꞌrã, mʉꞌʉ pãrãmerã nituriarã yʉꞌʉ weedutisere weerãsama.
Yʉꞌʉ mʉꞌʉ meꞌrã, tojo nicã mʉꞌʉ pãrãmerã nituriarã meꞌrã apoꞌque aꞌtiro niꞌi. Mʉsã tiropʉ nirã́ ʉmʉa nipeꞌtirã õꞌrẽcjʉ yapa caserore yejecõꞌanoꞌcãrã niato.
Mʉsã õꞌrẽcjʉ yapa caserore yejecõꞌanoꞌque meꞌrã yʉꞌʉ mʉsã meꞌrã “Aꞌtiro weegʉti” ni apoꞌquere ĩꞌonoꞌo.
Niꞌcãcã meꞌrã nipeꞌtirã wĩꞌmarã ʉmʉa ocho nʉmʉrĩ bajuáca beꞌro õꞌrẽcjʉ yapa caserore yejecõꞌanoꞌrãsama. Noꞌo wĩꞌmagʉ̃ mʉꞌʉ ya wiꞌipʉ bajuaꞌcʉ, tojo nicã apesecjʉ̃ cʉ̃ duuꞌcʉ quẽꞌrã mejãrõta weenoꞌgʉ̃sami.
Mʉꞌʉ ya wiꞌi bajuaꞌcãrã, tojo nicã mʉꞌʉ duuꞌcãrã quẽꞌrã na õꞌrẽcjʉ yapa caserore yejecõꞌanoꞌrãsama. Tojo weese meꞌrã yʉꞌʉ mʉsã meꞌrã “Aꞌtiro weegʉti” ni apoꞌque ĩꞌonoꞌrõsaꞌa.
Noꞌo niꞌcʉ̃ yejecõꞌanoꞌña marĩgʉ̃nojõ mʉsã waꞌteropʉre cõꞌanoꞌgʉ̃sami. Mʉsã meꞌrã nímasĩsome majã. Cʉ̃ yʉꞌʉ ucũꞌquere ẽjõpeotigʉ nimi. Tojo weegʉ cõꞌanoꞌgʉ̃sami.
Õꞌacʉ̃ tere nitojanʉꞌcõ, Abrahãrẽ aꞌte quẽꞌrãrẽ nicʉ niwĩ:
—Mʉꞌʉ nʉmo Sarai peꞌe, Sarai wãmetisome majã. Co Sara wãmetigosamo.
Core añurõ weegʉsaꞌa. Co meꞌrã mʉꞌʉ macʉ̃rẽ oꞌogʉti. Co peje macãrĩcjãrã ñecõ nigõsamo. Co pãrãmerã nituriarã diꞌta dutirã wiorã nirãsama, nicʉ niwĩ Õꞌacʉ̃.
Cʉ̃ tojo nisere tʉꞌogʉ, Abrahã paamuꞌrĩqueꞌacʉ niwĩ. Õꞌacʉ̃ ucũsere wãcũgʉ̃, buji, cʉ̃ basu aꞌtiro ni wãcũcʉ niwĩ: “¿Niꞌcʉ̃ cien cʉ̃ꞌmarĩ cʉogʉpʉ põꞌrãtibosari? ¿Sara quẽꞌrã noventa cʉ̃ꞌmarĩ cʉomigõ, wĩꞌmagʉ̃rẽ wʉamasĩbosari?”
Tojo weegʉ Õꞌacʉ̃rẽ nicʉ niwĩ:
—Ismae mʉꞌʉ “Añurõ waꞌato” nise meꞌrã niato. Mʉꞌʉ cʉ̃rẽ añurõ weecã ʉaꞌa, nicʉ niwĩ.
Õꞌacʉ̃ cʉ̃rẽ aꞌtiro ni yʉꞌticʉ niwĩ:
—Tojota niꞌi, nírõ peꞌe. Mʉꞌʉ nʉmo Sara niꞌcʉ̃ wĩꞌmagʉ̃rẽ wʉabosagosamo. Mʉꞌʉ cʉ̃rẽ Isaa  wãmeyegʉsaꞌa. Cʉ̃ meꞌrã yʉꞌʉ “Aꞌtiro weegʉti” ni apoꞌquere añurõ weegʉti. Cʉ̃ meꞌrãta, cʉ̃ põꞌrã nituriarãpʉre mejãrõta añurõ weenuꞌcũgʉ̃ti.
Ismae peꞌere, cʉ̃ ye cjasere, mʉꞌʉ níꞌquere tʉꞌoapʉ. Cʉ̃ quẽꞌrãrẽ añurõ waꞌacã weegʉti. Pãjãrã põꞌrãticã weegʉti. Cʉ̃ pãrãmerã nituriarã pãjãrã nirãsama. Cʉ̃ doce wiorã pacʉ nigʉ̃sami. Yʉꞌʉ cʉ̃ meꞌrã pajibutiari curua weegʉti.
Yʉꞌʉ “Mʉsã meꞌrã tojo weegʉti” níꞌque peꞌema Isaa, Sara macʉ̃ meꞌrã apogʉti. Cʉ̃ ape cʉ̃ꞌma aꞌtocateronojõta bajuagʉsami, nicʉ niwĩ Õꞌacʉ̃.
Cʉ̃ Abrahã meꞌrã ucũtojanʉꞌcõ, waꞌa waꞌacʉ niwĩ.
Ti nʉmʉta Abrahã cʉ̃ macʉ̃ Ismaere cʉ̃ õꞌrẽcjʉ yapa caserore yejecõꞌacʉ niwĩ. Tojo nicã, nipeꞌtirã cʉ̃rẽ daꞌracoꞌterã, cʉ̃ ya wiꞌipʉ bajuaꞌcãrã, ãpẽrã cʉ̃ duuꞌcãrã, nipeꞌtirã ʉmʉa cʉ̃ meꞌrã nirãrẽ Õꞌacʉ̃ cʉ̃rẽ dutiꞌcaronojõta weecʉ niwĩ.
Titare Abrahã noventa y nueve cʉ̃ꞌmarĩ cʉocʉ niwĩ.
Cʉ̃ macʉ̃ Ismae trece cʉ̃ꞌmarĩ cʉocʉ niwĩ.
Abrahã cʉ̃ macʉ̃ meꞌrã ti nʉmʉta yejecõꞌanoꞌcãrã niwã.
Nipeꞌtirã ʉmʉa cʉ̃ ya wiꞌipʉ bajuaꞌcãrã, tojo nicã apesecjãrã cʉ̃ duuꞌcãrã mejãrõta weenoꞌcãrã niwã.
Niꞌcã nʉmʉ Õꞌacʉ̃ Abrahãrẽ yucʉpagʉ pacasepagʉ nirṍ, Mamre wãmetiropʉ bajuacʉ niwĩ. Dajaritero nicã ʉpʉtʉ asiri cura Abrahã cʉ̃ ya wiꞌi suꞌti caseri meꞌrã wééca wiꞌi sope pʉꞌtopʉ dujicʉ niwĩ.
To dujigʉ, ĩꞌáoo, iꞌtiarã ʉmʉa cʉ̃ diacjʉ̃ nuꞌcũrãrẽ ĩꞌacʉ niwĩ. Narẽ ĩꞌa, sojaro meꞌrã wãꞌcãnʉꞌcã, narẽ põtẽrĩgʉ̃ waꞌacʉ niwĩ. Na tiro eta, diꞌtapʉ paamuꞌrĩqueꞌacʉ niwĩ.
Narẽ aꞌtiro nicʉ niwĩ:
—Wiogʉ, yʉꞌʉre yʉꞌrʉaticãꞌña; coꞌteniña yujupʉ.
Mʉsã dʉꞌpocãrĩrẽ coecã, yʉꞌʉ aco miitidutigʉti. Beꞌro mʉsã yucʉ docapʉ soorã waꞌarãsaꞌa.
Mʉsãrẽ daꞌracoꞌtegʉ tiro aꞌtiapʉ. Tojo weegʉ mʉsã baꞌatjere miigʉ̃ waꞌagʉti. Mʉsã tere baꞌáca beꞌro wãcũtutua, yʉꞌrʉwãꞌcãrãsaꞌa, nicʉ niwĩ Abrahã.
Na tojo nicã tʉꞌogʉ, Abrahã cʉ̃ ya wiꞌipʉ sãjãa, cʉ̃ nʉmo Sarare nicʉ niwĩ:
—Quero, veinte kilo harina añuse miitjĩagõ, pã́ weebaqueꞌoya.
Core tojo nitojanʉꞌcõ, Abrahã wecʉa nirõpʉ omawãꞌcã, niꞌcʉ̃ wecʉ wĩꞌmagʉ̃ añugʉ̃rẽ ĩꞌabese weetjĩagʉ̃, cʉ̃rẽ daꞌracoꞌtegʉre wẽjẽdutigʉ oꞌocʉ niwĩ. Tojo weegʉ maata cʉ̃rẽ wẽjẽ, na baꞌatjere doꞌacʉ niwĩ.
Tuꞌajanʉꞌcõ, Abrahã narẽ wecʉ diꞌire, wecʉ õpẽco, tojo nicã te õpẽco bʉꞌaꞌquere ecacʉ niwĩ. Na yucʉpagʉ doca baꞌari cura narẽ ĩꞌanuꞌcũ coꞌtecʉ niwĩ.
Sijari masã baꞌatuꞌajanʉꞌcõ, Abrahãrẽ sẽrĩtiñaꞌcãrã niwã:
—Mʉꞌʉ nʉmo Sara, ¿noꞌopʉ niati?
—Wiꞌipʉ niamo, nicʉ niwĩ.
Cʉ̃ tojo yʉꞌticã tʉꞌogʉ, niꞌcʉ̃ na meꞌrãcjʉ̃ Abrahãrẽ nicʉ niwĩ:
—Ape cʉ̃ꞌma mʉsãrẽ ĩꞌagʉ̃ aꞌtigʉti tja. Yʉꞌʉ tocãꞌrõ aꞌticã, mʉꞌʉ nʉmo niꞌcʉ̃ wĩꞌmagʉ̃ põꞌrãtigosamo.
Sara cʉ̃ tojo ucũrĩ cura wiꞌi sãjãrõ Abrahã sẽꞌema ejanʉꞌcã, na tojo ni ucũsere tʉꞌopeꞌocãꞌco niwõ.
Abrahã, Sara bʉcʉrã waro nicãrã niwã. Sara co beꞌti ĩꞌase peꞌtiꞌcopʉ nico niwõ.
Tojo weego Sara bujidiꞌocũ põtẽotico niwõ. Aꞌtiro ni wãcũco niwõ: “¿Deꞌro weerã ʉ̃sã bʉcʉrã nimirã, ʉ̃sã ʉaripejase cʉobosari?”
Õꞌacʉ̃ peꞌe Abrahãrẽ nicʉ niwĩ:
—¿Deꞌro weego Sara bujiti? ¿Bʉcʉo nimigõ, põꞌrãtigosaꞌa, ni ẽjõpeoweti?
Mʉsã tʉꞌoñaꞌcã, ¿yʉꞌʉre apeyenojõ weemasĩtise nibosari? Ape cʉ̃ꞌma mʉsãrẽ ĩꞌagʉ̃ aꞌtigʉti tja. Yʉꞌʉ tocãꞌrõ aꞌticã, mʉꞌʉ nʉmo wĩꞌmagʉ̃ põꞌrãtigosamo.
Aꞌtere tʉꞌogo, Sara uigo, aꞌtiro nico niwõ:
—Yʉꞌʉ bujigo mejẽta weeapʉ.
Õꞌacʉ̃ core yʉꞌticʉ niwĩ:
—Yʉꞌʉ masĩꞌi; mʉꞌʉ bujiapʉ, nicʉ niwĩ.
Beꞌro sijari masã wãꞌcãnʉꞌcã, Sodoma wãmetiri macãpʉ waꞌacãrã niwã. Abrahã narẽ ĩꞌatʉogʉ waꞌagʉ, na meꞌrã waꞌacʉ niwĩ.
17-18 Na tojo waꞌari cura Õꞌacʉ̃ aꞌtiro wãcũcʉ niwĩ: “Abrahã pãrãmerã nituriarã pãjãrã waro, tutuarã nirãsama. Cʉ̃ meꞌrã nipeꞌtirã aꞌti ʉmʉcocjãrãrẽ añurõ waꞌacã weegʉti. Tojo weegʉ yʉꞌʉ Sodomacjãrãrẽ weeatjere cʉ̃rẽ wereroʉasaꞌa.
Yʉꞌʉ cʉ̃ põꞌrãrẽ, cʉ̃ pãrãmerã nituriarãrẽ yʉꞌʉ buꞌesere yʉꞌtidutigʉ, tojo nicã añuse, diacjʉ̃ cjase weeato nígʉ̃, cʉ̃rẽ besewʉ. Na tojo weecã, nipeꞌtise yʉꞌʉ ‘Tojo weegʉti’ níꞌque queoro waꞌarosaꞌa”, ni wãcũcʉ niwĩ.
Tojo weegʉ Õꞌacʉ̃ Abrahãrẽ aꞌtiro nicʉ niwĩ:
—Sodoma, Gomorracjãrã na ñaꞌarõ weesetisere tʉꞌoapʉ. Na tojo weese ñaꞌabutiase niꞌi.
Tojo weegʉ niꞌcãrõacã yʉꞌʉ basuta topʉ ĩꞌagʉ̃ waꞌagʉti. ¿Diacjʉ̃ta yʉꞌʉ tʉꞌoꞌcaronojõta ñaꞌabutiaro weerã weeti? Tere ĩꞌatojagʉpʉ, añurõ masĩgʉ̃saꞌa majã, nicʉ niwĩ.
Beꞌro pʉarã Sodomapʉ waꞌacãrã niwã. Abrahã peꞌe Õꞌacʉ̃ tiropʉ tojánícʉ niwĩ.
Cʉ̃ pʉꞌtocure waꞌa, sẽrĩtiñaꞌcʉ niwĩ:
—¿Ñaꞌarã meꞌrã añurã quẽꞌrãrẽ cõꞌagʉ̃sari?
Apetero weerã ti macãpʉre cincuenta añurã nibosama. ¿Tojo nimicã, ti macãrẽ cõꞌagʉ̃sari? Na cincuenta añurã nimicã, ¿deꞌro weegʉ mʉꞌʉ ti macãcjãrãrẽ acobojotibosari?
Tojo nicã tʉꞌogʉ, Õꞌacʉ̃ yʉꞌticʉ niwĩ:
—To pũrĩcãrẽ ti macã Sodomacjãrãrẽ cincuenta añurã bocaejagʉ, nipeꞌtirã to nirãrẽ acobojogʉti, nicʉ niwĩ Õꞌacʉ̃.
Abrahã ninemocʉ niwĩ tja:
—Mʉꞌʉ Õꞌacʉ̃ niꞌi. Yʉꞌʉ pũrĩcã masʉ̃ mejõ nigʉ̃ niꞌi. Tojo nimigʉ̃, noꞌo ʉaro bʉsʉmaꞌagʉ̃ weronojõ mʉꞌʉrẽ ucũmaꞌasaꞌa.
¿Apetero weegʉ na cincuenta níꞌcãrã, cinco dijaro nicãrẽ, na cinco ye buꞌiri ti macãcjãrãrẽ cõꞌagʉ̃sari tja?
Õꞌacʉ̃ aꞌtiro ni yʉꞌticʉ niwĩ:
—Na cuarenta y cinco añurã nicãrẽ cõꞌasome.
—¿Cuarenta añurã nicã warore, deꞌro weegʉsari? nicʉ niwĩ Abrahã.
—Na cuarenta nicã quẽꞌrãrẽ, ti macãcjãrãrẽ cõꞌasome, nicʉ niwĩ Õꞌacʉ̃.
Abrahã peꞌe sẽrĩtiñaꞌnemocʉ niwĩ tja:
—Yʉꞌʉ meꞌrã uaticãꞌña. Mʉꞌʉrẽ apaturi sẽrĩtiñaꞌnemogʉ̃ti. ¿Deꞌro weegʉsari treinta añurãrẽ bocaejagʉ waro?
Õꞌacʉ̃ apaturi nicʉ niwĩ:
—Treinta añurãrẽ bocaejagʉ, ti macãcjãrãrẽ acobojogʉti.
Abrahã sẽrĩtiñaꞌnemosãjãcʉ niwĩ tja:
—Yʉꞌʉ wiogʉ, uiro marĩrõ mʉꞌʉrẽ ucũmiapʉba. Veinte añurã bocaejagʉ, ¿deꞌro weegʉsari?
Õꞌacʉ̃ yʉꞌticʉ niwĩ tja:
—Na veinte añurã nicã quẽꞌrãrẽ ti macãcjãrãrẽ cõꞌasome.
Abrahã sẽrĩtiñaꞌtʉocʉ niwĩ:
—Yʉꞌʉ wiogʉ, yʉꞌʉ meꞌrã uacʉpa. Mʉꞌʉrẽ aꞌtota sẽrĩtiñaꞌtʉogʉti majã. Ne caribonemosome. ¿Deꞌro weegʉsari mʉꞌʉ, diez diaꞌcʉ̃ añurãrẽ bocaejagʉ?
Õꞌacʉ̃ nicʉ niwĩ:
—Diez añurã nicã, ti macãcjãrãrẽ cõꞌasome.
Õꞌacʉ̃ Abrahã meꞌrã ucũtojanʉꞌcõ, waꞌa waꞌacʉ niwĩ. Abrahã quẽꞌrã cʉ̃ ya wiꞌipʉ dajatojaa waꞌacʉ niwĩ.
Naꞌiqueꞌari cura, Õꞌacʉ̃rẽ werecoꞌterã Sodomapʉre etacãrã niwã. Na topʉ etari cura Lot, Abrahã acabiji macʉ̃, macã sãjãrĩ sope tiro dujicʉ niwĩ. To cʉ̃ dujiro nipeꞌtirã masã nerẽwʉaro nicaro niwʉ̃. Na etacã ĩꞌagʉ̃, wãꞌcãnʉꞌcã, paamuꞌrĩqueꞌa,
narẽ nicʉ niwĩ:
—Yʉꞌʉ mʉsãrẽ daꞌracoꞌtegʉ niꞌi. Tojo weerã ya wiꞌipʉ cãrĩrã aꞌtia. Topʉ mʉsã dʉꞌpocãrĩrẽ coerãsaꞌa. Beꞌro ñamiñaꞌcũrõ mʉsã waꞌaropʉ yʉꞌrʉwãꞌcãrãsaꞌa.
Cʉ̃ tojo nicã, yʉꞌticãrã niwã:
—Niweꞌe. Aꞌto macã deco cãrĩrãsaꞌa.
Na tojo nimicã, Lot tutuaro meꞌrã, “Niweꞌe; ya wiꞌi cãrĩrãsaꞌa,” nicʉ niwĩ. Cʉ̃ tojo níca beꞌro, na “Jaʉ” ni, cʉ̃ meꞌrã waꞌacãrã niwã. Cʉ̃ ya wiꞌipʉ sãjãa, Lot narẽ baꞌase daꞌrebosacʉ niwĩ. Cʉ̃ pã́ bʉcʉase morẽña marĩsere weebosacʉ niwĩ. Na tere baꞌacãrã niwã.
Beꞌro, na cãrĩatji dʉporo nipeꞌtirã Sodomacjãrã ʉmʉa, maꞌmapjia, bʉcʉrã nipeꞌtirã Lot ya wiꞌi pʉꞌtore sʉtʉanʉꞌcãcãrã niwã.
—¿Ʉmʉa noꞌopʉ niti ñamipʉ mʉꞌʉ tiro etaꞌcãrã? Narẽ oꞌowĩrõña. Numia meꞌrã weewʉasenojõrẽ weesĩꞌrĩsaꞌa na meꞌrã, nicãrã niwã.
Na tojo nicã tʉꞌogʉ, Lot cʉ̃ ya wiꞌi wijaa, na meꞌrã ucũgʉ̃tigʉ, sopere añurõ biꞌacãꞌcʉ niwĩ.
Narẽ nicʉ niwĩ:
—Yʉꞌʉ meꞌrãcjãrã, narẽ tojo ñaꞌarõ weeticãꞌña.
Aꞌtiro peꞌe weeya. Yʉꞌʉ põꞌrã, pʉarã numia ne niꞌcʉ̃ ʉmʉ meꞌrã nitirã numia nima yujupʉ. Narẽ wĩorẽgʉ̃ti. Mʉsã narẽ noꞌo weesĩꞌrĩrõ weeya. Ãꞌrã ʉmʉa yʉꞌʉ tiro etaꞌcãrã peꞌema, narẽ ñaꞌarõ weeticãꞌña. Na yʉꞌʉ pijioꞌcãrã nima. Narẽ añurõ coꞌtegʉti.
Cʉ̃ tojo nicã tʉꞌorã, aꞌtiro yʉꞌticãrã niwã:
—Siapeꞌe waꞌaya. Mʉꞌʉ aperocjʉ̃ niꞌi. Ʉ̃sã mʉꞌʉ dutinoꞌboꞌcãrã niweꞌe. To pũrĩcãrẽ niꞌcãrõacã ʉ̃sã narẽ tojo weesĩꞌrĩrõ nemorõ mʉꞌʉrẽ ñaꞌarõ weerãti, nicãrã niwã.
Na Lore pũrõ tuuquenʉꞌcõcãrã niwã. Ti wiꞌi sopere tuupãꞌrẽsĩꞌrĩmicãrã niwã.
Na tojo weenʉꞌcãrĩ cura sijari masã Lore ñeꞌe, wiꞌi poꞌpeapʉ miisãjã waꞌacãrã niwã. Tojo weetoja, na sopere añurõ biꞌacãꞌcãrã niwã.
Tojo weetojanʉꞌcõ, na nipeꞌtirã sope pʉꞌtopʉ níꞌcãrã ʉmʉarẽ, maꞌmapjiare, bʉcʉrãrẽ caperi bajuticã weecãrã niwã. Caperi bajutirã, ti wiꞌipʉ sãjãasĩꞌrĩrã, sopere aꞌmasijarã, põtẽotia waꞌacãrã niwã. Ne bocaticãrã niwã.
Wiꞌi poꞌpeapʉ sijari masã Lore sẽrĩtiñaꞌcãrã niwã:
—¿Aꞌtore ãpẽrã mʉꞌʉ acawererã marĩti? Nipeꞌtirã mʉꞌʉ põꞌrã ʉmʉa, numia, mʉꞌʉ bujisʉmʉa, nipeꞌtirã mʉꞌʉ acawererã aꞌti macã nirãrẽ apero yoaropʉ miaña.
Aꞌti macãrẽ cõꞌapeꞌocãꞌrãsaꞌa. Õꞌacʉ̃ aꞌti macãcjãrã na peje ñaꞌarõ weesetise queti tʉꞌoami. Tojo weegʉ ʉ̃sãrẽ aꞌti macãrẽ cõꞌadutigʉ oꞌoámi, nicãrã niwã.
Na tojo nicã tʉꞌogʉ, Lot cʉ̃ bujisʉmʉa niajãrẽ weregʉ waꞌamicʉ niwĩ. Narẽ nicʉ niwĩ:
—Wãꞌcãnʉꞌcãña. Aꞌti macãrẽ wijayá. Õꞌacʉ̃ aꞌti macãrẽ cõꞌagʉ̃tigʉ weemi, nicʉ niwĩ.
Cʉ̃ bujisʉmʉa niajã cʉ̃ tojo nisere, “Tojo nimaꞌacʉ̃ weemi,” ni wãcũcãrã niwã.
Cʉ̃ na meꞌrã ucũrĩ cura boꞌrearo weecaro niwʉ̃. Tojo weerã Õꞌacʉ̃rẽ werecoꞌterã tutuaro meꞌrã cʉ̃rẽ nicãrã niwã:
—¡Quero! Mʉꞌʉ nʉmo, mʉꞌʉ põꞌrã numiarẽ sojaro meꞌrã aperopʉ miaña. Waꞌaya ʉ̃sã aꞌti macãrẽ ʉ̃jʉ̃acõꞌacã, wẽrĩsĩꞌrĩtirã, nicãrã niwã.
Na tojo nimicã, Lot sojaticʉ niwĩ. Cʉ̃ ʉmʉñarõ waꞌaticã ĩꞌarã, na cʉ̃ omocãrẽ ñeꞌe, miacãrã niwã. Õꞌacʉ̃ cʉ̃rẽ pajañaꞌgʉ̃, tojo weeduticʉ niwĩ. Lot nʉmo, cʉ̃ põꞌrã numia quẽꞌrãrẽ macã sumutopʉ miacãrã niwã.
Na macãpʉ wijáca beꞌro niꞌcʉ̃ Õꞌacʉ̃rẽ werecoꞌtegʉ narẽ nicʉ niwĩ:
—¡Omaña catisĩꞌrĩrã! Ne majãmiĩꞌatõrõticãꞌña. Wẽrĩsĩꞌrĩtirã, aꞌtore ne tojanʉꞌcãtirãta, ʉ̃rʉ̃pagʉpʉ waꞌaya.
Lot peꞌe narẽ nicʉ niwĩ:
—Yʉꞌʉ wiorã, ʉ̃rʉ̃gʉ̃pʉre waꞌadutiticãꞌña.
Mʉsã yʉꞌʉre añurõ weetamuapʉ. Yʉꞌʉ wẽrĩboꞌcʉre mʉsã yʉꞌrʉoapʉ. Yʉꞌʉ ʉ̃rʉ̃gʉ̃pʉre ejatibosaꞌa. To waꞌari curata macãrẽ ʉ̃jʉ̃ase yʉꞌʉre ẽmʉejábosaꞌa. Tojo weegʉ yʉꞌʉ maꞌa deco wẽrĩbosaꞌa.
Topʉ waꞌaronojõ oꞌogʉ, niꞌcã macã pʉꞌtoacã nirĩ macãpʉ waꞌadutiya. Ti macã cãꞌmacãcã niꞌi. Topʉ waꞌagʉ, yʉꞌrʉgʉsaꞌa, nicʉ niwĩ.
Cʉ̃ tojo nicã tʉꞌogʉ, Õꞌacʉ̃rẽ werecoꞌtegʉ cʉ̃rẽ nicʉ niwĩ:
—Jaʉ, mʉꞌʉ níꞌcaronojõta weegʉti. Si macã, mʉꞌʉ níca macãrẽ ʉ̃jʉ̃acõꞌasome.
¡Quero, si macãpʉ omawãꞌcãña! Mʉꞌʉ etaticãma, ne apeye macãrĩrẽ ʉ̃jʉ̃acõꞌanoꞌña marĩrõsaꞌa. Mʉꞌʉ etáca beꞌropʉ ʉ̃jʉ̃acõꞌanoꞌrõsaꞌa, nicʉ niwĩ.
Ti macã cãꞌmacãcã niyuro, Zoar wãmeticaro niwʉ̃.
Cʉ̃ topʉ etáca beꞌro Õꞌacʉ̃ Sodoma, Gomorra buꞌipʉre pecameꞌe, tojo nicã azufre acoro pejaro weronojõ ʉ̃jʉ̃dijaticã weecʉ niwĩ.
Cʉ̃ te macãrĩrẽ ʉ̃jʉ̃acõꞌacã, to nimiꞌque nipeꞌtise ʉ̃jʉ̃peꞌtia waꞌacaro niwʉ̃. Ti macã nimiꞌcãrã wẽrĩpeꞌtia waꞌacãrã niwã. Na otese nimiꞌque quẽꞌrã ʉ̃jʉ̃peꞌtia waꞌacaro niwʉ̃.
Tojo waꞌari cura Lot nʉmo cʉ̃ beꞌro sirutuco nimiwõ. Tojo sirutugo, majãmiĩꞌatõrõco niwõ. Totá co moa tuturo dojonʉꞌcã waꞌaco niwõ.
Ape nʉmʉ te macãrĩ ʉ̃jʉ̃acõꞌaca beꞌro Abrahã cʉ̃ Õꞌacʉ̃ meꞌrã ucũꞌcaropʉ waꞌacʉ niwĩ.
Topʉ waꞌagʉ, Sodoma, Gomorra níꞌcaro nipeꞌtiro ti papʉre ĩꞌaquejocʉ niwĩ. Yoaropʉ cʉ̃ ĩꞌacã, pã́ na ʉ̃jʉ̃arõ oꞌme mʉjãrõ weronojõ oꞌmepuꞌsumorõcaro niwʉ̃.
Ti paꞌtiropʉ nise macãrĩ Lot níꞌcarore ʉ̃jʉ̃acõꞌagʉ̃, Õꞌacʉ̃ Abrahãrẽ wãcũcʉ niwĩ. Tojo weegʉ te macãrĩ ʉ̃jʉ̃acõꞌase dʉporo wẽrĩrĩ nígʉ̃, Lore apesepʉ miacʉ niwĩ.
Beꞌro Lot uigʉ, Zoapʉre tojanemosĩꞌrĩticʉ niwĩ. Tojo weegʉ cʉ̃ põꞌrã pʉarã numia meꞌrã ʉ̃rʉ̃pagʉpʉ waꞌacʉ niwĩ. Topʉ waꞌa, na iꞌtiarã niꞌcã ʉ̃tã tutipʉ niseticũcãrã niwã.
Niꞌcã nʉmʉ masã maꞌmio co acabijore nico niwõ:
—Marĩ pacʉ bʉcʉ nimi majã. Marĩ nirõpʉre marĩrẽ nʉmotigʉnojõ ne niꞌcʉ̃ marĩmi. Tojo weero nipeꞌtirã masã weewʉasenojõrẽ weeta basioweꞌe.
Tojo weerã marĩ pacʉre queꞌacã weerã́. Cʉ̃ queꞌáca beꞌro cʉ̃ meꞌrã cãjĩrã. Tojo weerã marĩ cʉ̃ meꞌrã põꞌrãtirãsaꞌa.
Ti ñami na pacʉre queꞌato nírã, ʉꞌsedʉcaco vino tĩacãrã niwã. Beꞌro masã maꞌmio cʉ̃ meꞌrã cãjĩco niwõ. Cʉ̃ peꞌe co tojo weesere ne tʉꞌoñaꞌticʉ niwĩ. Co dijaacã quẽꞌrãrẽ, ne tʉꞌoñaꞌticʉ niwĩ.
Ape nʉmʉ masã maꞌmio co acabijore nico niwõ:
—Ñamicaꞌa ñami yʉꞌʉ marĩ pacʉ meꞌrã cãjĩapʉ. Aꞌti ñami quẽꞌrãrẽ cʉ̃rẽ queꞌacã weerã́. Tojo weego mʉꞌʉ cʉ̃ meꞌrã cãjĩgõ waꞌapa. Tojo weerã marĩnʉcʉ̃ põꞌrãtirãsaꞌa.
Na níꞌcaronojõta weecãrã niwã. Na pacʉre queꞌadutirã, ʉꞌsedʉcaco vino tĩacãrã niwã tja. Dʉꞌsago co pacʉ meꞌrã cãjĩco niwõ. Lot peꞌe ne tʉꞌoñaꞌticʉ niwĩ. Co dijaacã quẽꞌrãrẽ, ne tʉꞌoñaꞌticʉ niwĩ.
Na tojo weetjĩarã, Lot põꞌrã numia na pacʉ meꞌrã pʉarãpʉta põꞌrãticãrã niwã.
Beꞌro masã maꞌmio niꞌcʉ̃ wĩꞌmagʉ̃ wʉaco niwõ. Cʉ̃rẽ Moab wãmeyeco niwõ. Cʉ̃ moabita masã ñecʉ̃ nicʉ niwĩ.
Dʉꞌsago quẽꞌrã macʉ̃tico niwõ. Cʉ̃rẽ Ben-ammi wãmeyeco niwõ. Cʉ̃ amonita masã ñecʉ̃ nicʉ niwĩ.
Abrahã cʉ̃ níꞌcaro cõꞌawãꞌcãgʉ̃, Neguev wãmetiropʉ waꞌacʉ niwĩ. Cʉ̃ Cades, tojo nicã Shur waꞌteropʉ tojacʉ niwĩ. Tita cʉ̃ Gerar wãmetiri macãpʉ waꞌacʉ niwĩ.
Cʉ̃ topʉ nígʉ̃, cʉ̃ nʉmo Sarare “Yʉꞌʉ acabijo nimo”, ni werecʉ niwĩ. Cʉ̃ tojo nicã tʉꞌo, Geracjʉ̃ wiogʉ Abimelec Sarare nʉmotigʉti nígʉ̃, miidutigʉ oꞌócʉ niwĩ.
Ti ñami Õꞌacʉ̃ Abimelere quẽꞌerõpʉ aꞌtiro nicʉ niwĩ: “Mʉꞌʉ wẽrĩgʉ̃saꞌa. Mʉꞌʉ miidutigʉ oꞌoꞌco marãpʉtigo nimo”.
Abimelec peꞌe Sara meꞌrã ne niticʉ niwĩ yujupʉ. Tojo weegʉ Õꞌacʉ̃rẽ yʉꞌticʉ niwĩ: “Yʉꞌʉ wiogʉ, yʉꞌʉ ñaꞌarõ weetimicã, ¿yʉꞌʉre, tojo nicã aꞌti macãcjãrã quẽꞌrãrẽ wẽjẽgʉ̃sari?
Abrahã basuta yʉꞌʉre, ‘Co yʉꞌʉ acabijo nimo’, niami. Co quẽꞌrã, ‘Yʉꞌʉ maꞌmi nimi’, niamo. Tojo weegʉ ‘Marãpʉ moogõ nimo’, ni wãcũgʉ̃, tojo weeasʉ. Ne ñaꞌarõ weetiapʉ”, nicʉ niwĩ.
Cʉ̃ tojo nisere tʉꞌo, Õꞌacʉ̃ Abimelere quẽꞌerõpʉ yʉꞌticʉ niwĩ: “Yʉꞌʉ masĩꞌi. Mʉꞌʉ añurõ wãcũse meꞌrã tojo weeapʉ. Tojo weegʉ mʉꞌʉ co meꞌrã cãjĩsĩꞌrĩcã cãꞌmotaꞌapʉ. Mʉꞌʉ co meꞌrã nígʉ̃, yʉꞌʉre ñaꞌarõ wéégʉ weronojõ weeboapã.
Niꞌcãrõacã pũrĩcãrẽ co marãpʉre wiaya tja. Cʉ̃ Õꞌacʉ̃ ye queti weremʉꞌtãrĩ masʉ̃ nimi. Mʉꞌʉrẽ wẽrĩticãꞌto nígʉ̃, mʉꞌʉ ye cjasere sẽrĩbosagʉsami. Mʉꞌʉ cʉ̃ nʉmorẽ wiatigʉ pũrĩcã, mʉꞌʉ, mʉꞌʉ yarã nipeꞌtirã meꞌrã wẽrĩgʉ̃saꞌa”, nicʉ niwĩ.
Ape nʉmʉ boꞌreacãpʉ Abimelec wãꞌcã, cʉ̃rẽ daꞌracoꞌterãrẽ pijio, cʉ̃ quẽꞌerõpʉ ĩꞌaꞌquere werecʉ niwĩ. Tere tʉꞌorã, pũrõ uicãrã niwã.
Narẽ wéréca beꞌro Abrahãrẽ pijio, aꞌtiro nicʉ niwĩ:
—¿Deꞌro weeati mʉꞌʉ ʉ̃sãrẽ? ¿Ñeꞌenojõ yʉꞌʉ mʉꞌʉrẽ ñaꞌarõ weeꞌque wapa to cãꞌrõjo yʉꞌʉre, tojo nicã yarãrẽ ñaꞌabutiaro tojacã weemiati? Mʉꞌʉ yʉꞌʉre tojo weeꞌque ne niꞌcʉ̃ tojo weeya marĩsere weeapʉ.
¿Deꞌro weegʉ tojo weeati? ¿Ñeꞌenojõrẽ wãcũgʉ̃, tojo weeati? ni sẽrĩtiñaꞌcʉ niwĩ.
Abrahã cʉ̃rẽ yʉꞌticʉ niwĩ:
Diacjʉ̃ta niꞌi. Co yʉꞌʉ acabijota nimo. Yʉꞌʉ pacʉ macõ nimo. Paco peꞌe apego nimo. Tojo weegʉ core nʉmotiwʉ.
Yʉꞌʉ pacʉ tiropʉ níꞌcʉ Õꞌacʉ̃ dutiro meꞌrã wijagʉ, core aꞌtiro niwʉ̃: “Noꞌo marĩ waꞌaro etago, ãpẽrãrẽ, ‘Yʉꞌʉ maꞌmi nimi’, niña”, niwʉ̃.
Na tojo ucṹca beꞌro, Abimelec Abrahãrẽ oveja, wecʉa oꞌocʉ niwĩ. Tojo nicã daꞌracoꞌterã ʉmʉa, numia oꞌocʉ niwĩ. Abrahãrẽ cʉ̃ nʉmo Sarare wiacʉ niwĩ.
Abimelec Abrahãrẽ nicʉ niwĩ:
—Aꞌti diꞌta ya diꞌta niꞌi. Noꞌo mʉꞌʉ tʉꞌsaro mʉꞌʉ niatjore beseya.
Sarare aꞌtiro nicʉ niwĩ:
—Mʉꞌʉ maꞌmirẽ mil niyeru cujiri wapabʉjʉse cujirire oꞌoapʉ. Te meꞌrã mʉꞌʉ meꞌrã nirã́ mʉꞌʉrẽ ne mejẽcã wãcũsome. Tojo weego na ĩꞌorõpʉ buꞌiri marĩgõ tojagosaꞌa, nicʉ niwĩ.
17-18 Abimelec tojo níca beꞌro, Abrahã Õꞌacʉ̃rẽ sẽrĩbosacʉ niwĩ. Abimelec Sarare miaꞌque buꞌiri cʉ̃ nʉmorẽ, narẽ daꞌracoꞌterã numiarẽ, nipeꞌtirã cʉ̃ ya wiꞌi nirãrẽ Õꞌacʉ̃ põꞌrãtimasĩticã weecʉ niwĩ. Abrahã narẽ sẽrĩbosáca beꞌro Õꞌacʉ̃ narẽ yʉꞌrʉocʉ niwĩ. Tojo weerã na põꞌrãtimasĩcãrã niwã tja.
Õꞌacʉ̃ cʉ̃ níꞌcaronojõta Sarare añurõ weecʉ niwĩ. Cʉ̃, “Mʉꞌʉ wĩꞌmagʉ̃ cʉogosaꞌa”, níꞌque queoro waꞌacã weecʉ niwĩ.
Tojo weego nijĩpaco tojaco niwõ. Beꞌro Abrahã cʉ̃ bʉcʉ waro nimicã, wĩꞌmagʉ̃rẽ wʉabosaco niwõ. Õꞌacʉ̃ cʉ̃rẽ “Ape cʉ̃ꞌma mʉsãrẽ ĩꞌagʉ̃ aꞌtigʉti tja; yʉꞌʉ tocãꞌrõ aꞌticã, mʉꞌʉ nʉmo niꞌcʉ̃ wĩꞌmagʉ̃ põꞌrãtigosamo” níꞌquere queoro waꞌacã weecʉ niwĩ.
Sara Abrahãrẽ põꞌrãtibosaꞌcʉre, Isaa wãme õꞌocʉ niwĩ.
Beꞌro Õꞌacʉ̃ cʉ̃rẽ dutíꞌcaronojõta wĩꞌmagʉ̃ cʉ̃ ocho nʉmʉrĩ bajuáca beꞌro Abrahã cʉ̃ õꞌrẽcjʉ yapa caserore yejecõꞌacʉ niwĩ.
Cʉ̃ macʉ̃ Isaa bajuácaterore Abrahã cien cʉ̃ꞌmarĩ cʉocʉ niwĩ.
Tojo weego Sara aꞌtiro wãcũco niwõ: “Õꞌacʉ̃ yʉꞌʉre eꞌcati, bujicã weeami. Tojo weerã ‘Sara wĩꞌmagʉ̃ wʉapo’ nise quetire tʉꞌorã, nipeꞌtirã yʉꞌʉre eꞌcatitamurãsama.
¿Noa Abrahãrẽ, ‘Sara wĩꞌmagʉ̃ wʉabosagosamo’ nibopari? Ne niꞌcʉ̃ tojo nitimicã, cʉ̃ bʉcʉ waro nigʉ̃rẽ yʉꞌʉ niꞌcʉ̃ wĩꞌmagʉ̃ põꞌrãtibosawʉ”, ni wãcũco niwõ.
Isaa bʉcʉa, cʉ̃ miꞌrĩduꞌuri nʉmʉrẽ Abrahã pajiri bosenʉmʉ weecʉ niwĩ.
Tojo weeri curare Sara Agar macʉ̃ Abrahãrẽ wʉabosaꞌcʉ Isaare bujicãꞌcã ĩꞌaco niwõ.
Tojo weego co Abrahã tiro waꞌa, aꞌtiro nico niwõ:
—Sico daꞌracoꞌtego macʉ̃ mʉꞌʉ wẽ́rĩ́ca beꞌro, mʉꞌʉ ye níꞌquere ne ñeꞌesome. Yʉꞌʉ macʉ̃ Isaa peꞌe ñeꞌegʉ̃sami. Tojo weegʉ daꞌracoꞌtegore, co macʉ̃ meꞌrãta cõꞌawĩrõcãꞌña, nico niwõ.
Co tojo nicã tʉꞌogʉ, Abrahã cʉ̃ macʉ̃ Ismaere maꞌígʉ̃, pũrõ bʉjaweticʉ niwĩ.
Õꞌacʉ̃ peꞌe cʉ̃rẽ nicʉ niwĩ: “Narẽ sõꞌowaro wãcũqueꞌtiticãꞌña. Sara dutiꞌcaronojõta weeya. Isaa meꞌrã mʉꞌʉ pãrãmerã nituriarãsama.
Daꞌracoꞌtego macʉ̃ peꞌere aꞌtiro weegʉti. Cʉ̃ quẽꞌrãrẽ, pãjãrã cʉ̃ pãrãmerã nituriacã weegʉsaꞌa. Mʉꞌʉ macʉ̃ niyucã, pajiri diꞌtacjãrã nirãsama”, nicʉ niwĩ Õꞌacʉ̃.
Ape nʉmʉ ñamiñaꞌcũrõ Abrahã Agare pã́, aco ajuro waꞌicʉ casero meꞌrã wééca ajurore co sẽꞌemapʉ miiõꞌocʉ niwĩ. Core, co macʉ̃ meꞌrã weꞌriti, narẽ waꞌaduticʉ niwĩ. Co waꞌa, noꞌo ʉaro yucʉ marĩrõ, masã marĩrõpʉ Beerseba wãmetiropʉ sijabaqueꞌatico niwõ.
Aco peꞌticã ĩꞌagõ, co macʉ̃rẽ yucʉsti docapʉ cũuco niwõ.
“Cʉ̃ wẽrĩcã ĩꞌasĩꞌrĩtisaꞌa” nígõ, yoacureropʉ waꞌa, dujico niwõ. Co topʉ dujiri cura cʉ̃ utinʉꞌcãcʉ niwĩ.
Õꞌacʉ̃ co macʉ̃ uticã tʉꞌocʉ niwĩ. Cʉ̃ tojo weecã tʉꞌogʉ, cʉ̃ basuta nimigʉ̃, cʉ̃rẽ werecoꞌtegʉ weronojõ upʉsãjãnʉꞌcã,  ʉꞌmʉsepʉ ucũdijocʉ niwĩ: “¿Agar, deꞌro waꞌati? Uiticãꞌña. Õꞌacʉ̃ mʉꞌʉ macʉ̃ uticã tʉomi.
Wãꞌcãnʉꞌcãña. Mʉꞌʉ macʉ̃rẽ wejewãꞌcõnʉꞌcõña. Cʉ̃ meꞌrã pajiri diꞌtacjãrã waꞌacã weegʉti”, nicʉ niwĩ.
Tojo níca beꞌro Õꞌacʉ̃ Agare niꞌcã pe aco wijari pe ĩꞌabocacã weecʉ niwĩ. Co waꞌicʉ casero meꞌrã wééca ajuropʉ aco poseye, co macʉ̃rẽ tĩaco niwõ.
Õꞌacʉ̃ co macʉ̃rẽ añurõ weetamucʉ niwĩ. Cʉ̃ bʉcʉa, yucʉ marĩrõ, masã marĩrõpʉ nicãꞌcʉ niwĩ. Topʉ nígʉ̃, bʉacatjẽ meꞌrã bʉemuꞌsigʉ̃ waꞌacʉ niwĩ.
Titare Abimelec Abrahã meꞌrã ucũgʉ̃ waꞌacʉ niwĩ. Tojo nicã cʉ̃ yarã surara wiogʉ Ficol wãmetigʉ meꞌrã waꞌacʉ niwĩ. Cʉ̃ Abrahãrẽ nicʉ niwĩ:
—Nipeꞌtise mʉꞌʉ weesere Õꞌacʉ̃ mʉꞌʉrẽ weetamusami.
Tojo weegʉ Õꞌacʉ̃ tʉꞌoropʉ mʉꞌʉ aꞌtiro weecã ʉasaꞌa. Yʉꞌʉre, yʉꞌʉ põꞌrãrẽ, yʉꞌʉ pãrãmerãrẽ ne mejẽcã weeticãꞌña. Yʉꞌʉ mʉꞌʉrẽ wééꞌcaronojõta yʉꞌʉre añurõ weeya. Mʉꞌʉ apesecjʉ̃ nimigʉ̃, ʉ̃sã ya diꞌtapʉ niꞌi. Aꞌti diꞌtacjãrã quẽꞌrãrẽ añurõ weeya. “Õꞌacʉ̃ wãme meꞌrã tojota weegʉti” niña, nicʉ niwĩ Abimelec.
Abrahã aꞌtiro ni yʉꞌticʉ niwĩ:
—Õꞌacʉ̃ tʉꞌoropʉ mʉꞌʉ tojo níꞌcaronojõta añurõ weegʉti.
Tojo níca beꞌro Abrahã Abimelere aꞌtiro nicʉ niwĩ:
—Mʉꞌʉrẽ daꞌracoꞌterã yʉꞌʉ aco waari pere ẽꞌmacãrã niama.
Abimelec peꞌe cʉ̃ tojo nicã tʉꞌogʉ, cʉ̃rẽ nicʉ niwĩ:
—Ne masĩtiasʉ, noa tojo weero weeapã. Mʉꞌʉ yʉꞌʉre ne weretiapʉ. Niꞌcãcãpʉta ne tʉꞌogʉ weeꞌe, nicʉ niwĩ Abimelec.
Tojo níca beꞌro Abrahã ovejare, wecʉare mii, Abimelere oꞌocʉ niwĩ. Cʉ̃ tojo oꞌóca beꞌro, ti nʉmʉta “Aꞌtiro weerãti”, ni aꞌmerĩ apocãrã niwã.
Na tojo wééca beꞌro Abrahã siete oveja numia wĩꞌmarãrẽ apesepʉ oveja marĩrõpʉ cũucʉ niwĩ.
Abimelec cʉ̃ tojo weecã ĩꞌagʉ̃, sẽrĩtiñaꞌcʉ niwĩ:
—¿Deꞌro weegʉ mʉꞌʉ ãꞌrã siete ovejare apesepʉ cũuati?
Abrahã cʉ̃rẽ yʉꞌticʉ niwĩ:
—Ãꞌrã siete ovejare miiña. Narẽ miigʉ̃, “Aꞌti pe aco waari pe Abrahã seꞌéca pe niꞌi”, ni ĩꞌagʉ̃saꞌa.
Na pʉarã “Aꞌtiro weerãti” ni apoꞌcaro nitjĩarõ, na nirõpʉ Beerseba wãme õꞌonoꞌcaro niwʉ̃.
Na aꞌmerĩ apóca beꞌro Beerseba wãmetiropʉ níꞌcãrã Abimelec, Ficol filisteo ya diꞌtapʉ dajatojaacãrã niwã.
Beersebapʉ Abrahã niꞌcãgʉ̃ yucʉgʉ tamarisco wãmeticjʉ otecʉ niwĩ. Topʉ Õꞌacʉ̃ catinuꞌcũgʉ̃rẽ sẽrĩcʉ niwĩ.
Abrahã yoacã filisteo ya diꞌtapʉ nicʉ niwĩ.
Yoáca beꞌropʉ Õꞌacʉ̃ Abrahãrẽ “¿Diacjʉ̃ta yʉꞌʉre ẽjõpeomiti?” nígʉ̃, cʉ̃rẽ pisucʉ niwĩ.
—¡Abrahã! nicʉ niwĩ.
Cʉ̃ tojo pisucã tʉꞌogʉ, Abrahã, “Aꞌto niꞌi”, ni yʉꞌticʉ niwĩ.
Cʉ̃ yʉꞌtíca beꞌro Õꞌacʉ̃ cʉ̃rẽ nicʉ niwĩ:
—Mʉꞌʉ macʉ̃, niꞌcʉ̃ nigʉ̃rẽ, mʉꞌʉ ʉpʉtʉ maꞌigʉ̃ Isaare aperopʉ Moriah wãmetiri diꞌtapʉ miaña. Topʉ etagʉ, ʉ̃rʉ̃gʉ̃, mʉꞌʉrẽ ĩꞌocjʉpʉ mʉjãña. Tigʉ buꞌipʉ cʉ̃rẽ waꞌicʉre wẽjẽ ʉ̃jʉ̃amorõpeogʉ weronojõ weeya, nicʉ niwĩ.
Ape nʉmʉ boꞌrequeꞌari cura, Abrahã wãꞌcãnʉꞌcã, cʉ̃ burro buꞌipʉ dujiri caserore peocʉ niwĩ. Tojo weetuꞌajanʉꞌcõ, peca, cʉ̃ ʉ̃jʉ̃amorõpeoatjere paawaꞌacʉ niwĩ. Cʉ̃ macʉ̃, tojo nicã cʉ̃rẽ daꞌracoꞌterã pʉarã meꞌrã téé Õꞌacʉ̃ cʉ̃rẽ wereꞌcaropʉ waꞌacʉ niwĩ.
Iꞌtia nʉmʉ beꞌro Abrahã Õꞌacʉ̃ cʉ̃rẽ waꞌadutiꞌcarore yoaropʉ ĩꞌacʉ niwĩ.
Tojo weegʉ cʉ̃rẽ daꞌracoꞌterãrẽ nicʉ niwĩ:
—Mʉsã burro meꞌrã aꞌto tojayá. Yʉꞌʉ, yʉꞌʉ macʉ̃ meꞌrã sõꞌopʉ Õꞌacʉ̃rẽ eꞌcatipeorã waꞌarã weeꞌe. Tojo weetoja, mʉsã tiro tojatirãsaꞌa tja.
Abrahã Õꞌacʉ̃rẽ waꞌicʉ ʉ̃jʉ̃amorõpeoatje pecare Isaare miaduticʉ niwĩ. Cʉ̃ peꞌe pecameꞌe, tojo nicã diꞌpjĩ miacʉ niwĩ. Na pʉarã niꞌcãrõ meꞌrã waꞌacãrã niwã.
—¡Pacʉ!
—¿Ñeꞌenojõ ʉati, macʉ̃? ni yʉꞌticʉ niwĩ.
Isaa cʉ̃rẽ sẽrĩtiñaꞌcʉ niwĩ:
—Marĩ peca, tojo nicã pecameꞌe cʉoꞌo. ¿Oveja wĩꞌmagʉ̃ marĩ ʉ̃jʉ̃amorõpeoacjʉ noꞌopʉ niti?
Abrahã cʉ̃rẽ yʉꞌticʉ niwĩ:
—Macʉ̃, Õꞌacʉ̃ marĩrẽ niꞌcʉ̃ oveja wĩꞌmagʉ̃rẽ oꞌogʉsami, nicʉ niwĩ.
Tojo ni, na pʉarã sijawãꞌcãcãrã niwã.
Õꞌacʉ̃ Abrahãrẽ wereꞌcaropʉre etarã, Abrahã waꞌicʉrãrẽ ʉ̃jʉ̃amorõpeoatjore niꞌcã mesã ʉ̃tã meꞌrã seeneocũucʉ niwĩ. Tuꞌajanʉꞌcõ, pecare to buꞌipʉ seepeocʉ niwĩ. Seepeotoja, cʉ̃ macʉ̃rẽ dʉꞌte, peca buꞌipʉ peocʉ niwĩ.
Seepeotoja, cʉ̃ macʉ̃rẽ wẽjẽgʉ̃ti nígʉ̃, diꞌpjĩrẽ miicʉ niwĩ.
Cʉ̃ tojo weeri cura Õꞌacʉ̃ cʉ̃ basuta nimigʉ̃, cʉ̃rẽ werecoꞌtegʉ weronojõ upʉsãjãnʉꞌcã,  ʉꞌmʉsepʉ cʉ̃rẽ pisudijocʉ niwĩ:
—¡Abrahã!
Abrahã cʉ̃rẽ yʉꞌticʉ niwĩ:
—Aꞌtota niꞌi, nicʉ niwĩ.
—Mʉꞌʉ macʉ̃rẽ ne mejẽcã weeticãꞌña. Niꞌcãrõacã yʉꞌʉ masĩꞌi. Mʉꞌʉ yʉꞌʉre, “Yʉꞌʉ macʉ̃ niꞌcʉ̃ nigʉ̃rẽ mʉꞌʉrẽ oꞌosome”, ne nitiapʉ. Tojo weegʉ yʉꞌʉ masĩꞌi mʉꞌʉ yʉꞌʉre wiopesase meꞌrã ĩꞌaꞌa, nicʉ niwĩ.
Cʉ̃ tojo nicã, Abrahã ĩꞌaoo, niꞌcʉ̃ oveja ʉmʉ niꞌcã yucʉsti waꞌteropʉ cʉ̃ capesaꞌripʉ suꞌrinuꞌcũgʉ̃rẽ ĩꞌacʉ niwĩ. Tojo wee cʉ̃rẽ ñeꞌe, wẽjẽ Õꞌacʉ̃rẽ eꞌcatise oꞌogʉ, ʉ̃jʉ̃amorõpeocʉ niwĩ. Cʉ̃ macʉ̃rẽ wẽjẽboꞌcʉ oveja peꞌere wẽjẽcʉ niwĩ.
Beꞌro Abrahã tojo weeꞌcarore aꞌtiro wãme õꞌocʉ niwĩ: “Õꞌacʉ̃ marĩrẽ dʉꞌsasenojõrẽ oꞌomi”. Tojo weero niꞌcãrõacã quẽꞌrãrẽ “Tigʉ Õꞌacʉ̃ yagʉ ʉ̃rʉ̃gʉ̃rẽ marĩrẽ dʉꞌsasenojõrẽ oꞌogʉsami”, ninoꞌo.
Apaturi Õꞌacʉ̃ cʉ̃ basuta nimigʉ̃, cʉ̃rẽ werecoꞌtegʉ weronojõ upʉsãjãnʉꞌcã, ʉꞌmʉsepʉ Abrahãrẽ pisudijocʉ niwĩ tja.
Aꞌtiro nicʉ niwĩ:
—Õꞌacʉ̃ aꞌtiro niami: “Aꞌte mʉꞌʉ weeꞌquere masĩꞌi. Yʉꞌʉre, ‘Yʉꞌʉ macʉ̃ niꞌcʉ̃ nigʉ̃rẽ mʉꞌʉrẽ oꞌosome’, ne nitiapʉ. Tojo weegʉ yʉꞌʉ basu yʉꞌʉ wãme meꞌrã mʉꞌʉrẽ añurõ waꞌacã weegʉti.
Mʉꞌʉrẽ peje añuse weegʉti. Mʉꞌʉ pãrãmerã nituriarãrẽ ñocõa weronojõ, tojo nicã pajiri maa sumuto nucũpori weronojõ pãjãrã waꞌacã weegʉti. Apeyema narẽ ĩꞌatuꞌtirãrẽ docaqueꞌacã weerãsama.
Mʉꞌʉ yʉꞌʉre añurõ ẽjõpeose wapa mʉꞌʉ pãrãmerã meꞌrã nipeꞌtirã aꞌti ʉmʉcocjãrã añurõ weenoꞌrãsama”, nicʉ niwĩ Õꞌacʉ̃.
Beꞌro Abrahã cʉ̃rẽ daꞌracoꞌterã tiropʉ dajatojaacʉ niwĩ. Nipeꞌtirã niꞌcãrõ meꞌrã Beerseba wãmetiropʉ waꞌacãrã niwã. Topʉ Abrahã niseticũcʉ niwĩ.
Yoáca beꞌropʉ Abrahã cʉ̃ acabiji Nacor ye quetire tʉꞌocʉ niwĩ. Nacor nʉmo Milca wĩꞌmarãrẽ cʉ̃rẽ põꞌrãtibosaco niwõ.
Uz wãmetigʉ bajuamʉꞌtãꞌcʉ niwĩ. Cʉ̃ beꞌrore cʉ̃ acabiji Buz bajuacʉ niwĩ. Buz beꞌrore Kemuel, Aram pacʉ nicʉ niwĩ.
Beꞌro aꞌticʉrã bajuanemocãrã niwã: Quesed, Hazo, Pildas, Jidlaf, Betuel.
Ãꞌrĩ Betuel Rebeca pacʉ nicʉ niwĩ. Ãꞌrã ochore Abrahã acabiji Nacor, Milca meꞌrã põꞌrãticãrã niwã.
Ãpẽrã Nacor nʉmo Milca peꞌsu Reúma põꞌrã Teba, Gaham, Tahas, Maaca nicãrã niwã.
Sara ciento veintisiete cʉ̃ꞌmarĩ catico niwõ.
Ticʉse cʉ̃ꞌmarĩ cʉogo, Quiriat-arba wãmetiropʉ Canaá diꞌta nirĩ macãpʉ wẽrĩco niwõ. Quiriat-arba, apetero Hebrṍ pisunoꞌcaro niwʉ̃. Abrahã Sara wẽrĩcã ĩꞌagʉ̃, uti, dʉjasewãꞌacʉ niwĩ.
—Yʉꞌʉ mʉsã waꞌteropʉre apesecjʉ̃ nimicã, niꞌcã ʉ̃tã tuti yʉꞌʉ nʉmorẽ yaatji tutire duaya.
Cʉ̃ tojo nicã tʉꞌorã, hitita masã cʉ̃rẽ yʉꞌticãrã niwã:
—Ʉ̃sãrẽ tʉꞌoníña yujupʉ. Mʉꞌʉ ʉ̃sã waꞌterore niꞌcʉ̃ Õꞌacʉ̃ beseꞌcʉ, wiogʉ macʉ̃ weronojõ niꞌi. Tojo weegʉ mʉꞌʉ nʉmorẽ ʉ̃sã ye ʉ̃tã tutiri waꞌtero añurĩ tutipʉ yaaya. Ne niꞌcʉ̃ ʉ̃sã waꞌteropʉ nigʉ̃́, “Ya tuti niꞌi, yaaticãꞌña”, nisome.
Tojo weegʉ Abrahã wãꞌcãnʉꞌcã, hitita masãrẽ paamuꞌrĩqueꞌa,
narẽ nicʉ niwĩ:
—To pũrĩcãrẽ mʉsã yʉꞌʉ nʉmorẽ aꞌto yaacã ʉarã, Efrṍ, Zohar macʉ̃rẽ aꞌtiro ni sẽrĩbosaya.
Niꞌcã ʉ̃tã tuti Macpela wãmetiri tuti cʉ̃ ya diꞌta nitʉoro nirĩ tutire yʉꞌʉre duato. Yʉꞌʉ ti tuti wapatiro ejatuaro wapayegʉti. Yʉꞌʉ tore duugʉ, mʉsã waꞌteropʉ yaari tuti cʉogʉsaꞌa.
Efrṍ hitita masʉ̃ na waꞌteropʉ dujicʉ niwĩ. Tojo weegʉ nipeꞌtirã cʉ̃ acawererã tʉꞌoropʉ, tojo nicã nipeꞌtirã macã sãjãrĩ sope tiro yʉꞌrʉarã tʉꞌoro aꞌtiro nicʉ niwĩ:
—Niweꞌe, yʉꞌʉ wiogʉ. Añurõ tʉꞌoya. Yʉꞌʉ mʉꞌʉrẽ ti diꞌtare, tojo nicã ti diꞌtapʉ nirĩ tutire wapamarĩrõ oꞌogʉti. Yʉꞌʉ acawererã tʉꞌoropʉ mʉꞌʉrẽ ti diꞌtare oꞌoꞌo. Mʉꞌʉ nʉmorẽ yaaya majã.
Abrahã peꞌe apaturi tocjãrã masãrẽ paamuꞌrĩqueꞌacʉ niwĩ tja.
Tojo wee, masã to nirã́ tʉꞌoro Efrṍrẽ nicʉ niwĩ:
—Yʉꞌʉre tʉꞌoya. Ti diꞌta wapa queoro wapayegʉti. Mʉꞌʉ “Jaʉ”, nicã, topʉ yʉꞌʉ nʉmorẽ yaagʉti majã.
Cʉ̃ tojo nicã, Efrṍ yʉꞌticʉ niwĩ tja:
—Wiogʉ, yʉꞌʉre tʉꞌoya. Ti diꞌta cuatrocientos niyeru cujiri wapatiꞌi. Ti diꞌta wapatisere ucũnemoticãꞌrã. Mʉꞌʉ nʉmorẽ yaagʉ waꞌaya, nicʉ niwĩ.
Abrahã, “Jaʉ” ni, Efrṍ hitita masã ĩꞌorõpʉ tocãꞌrõ wapatiꞌi níꞌcarore cuatrocientos niyeru cujirire wapayecʉ niwĩ. Tocjãrã duari masã wapayeꞌcaronojõta wapayecʉ niwĩ.
17-18 Tojo weero nipeꞌtise Efrṍ duaꞌque diꞌta Abrahã ye tojacaro niwʉ̃. Ʉ̃tãtuti, yucʉpagʉ nipeꞌtise cʉ̃ ye tojacaro niwʉ̃. Ti diꞌta Macpela wãmeticaro niwʉ̃. Mamre mujĩpũ mʉjãtiro peꞌe tojacaro niwʉ̃. Hitita masã, tojo nicã nipeꞌtirã ti macã sãjãrĩ sopere yʉꞌrʉarã ĩꞌorõpʉ wapayecʉ niwĩ.
Beꞌro Abrahã cʉ̃ nʉmo Sarare ʉ̃tã tutipʉ yaacʉ niwĩ. Ti tuti Macpela wãmetiropʉ Mamre mujĩpũ mʉjãtiro peꞌe nicaro niwʉ̃. Totá tja apetero Hebrṍ wãmeticaro niwʉ̃. Canaá wãmetiri diꞌtapʉ tojacaro niwʉ̃.
Tojo weero ti diꞌta, ʉ̃tã tuti topʉ nirĩ tuti, hitita masã Abrahã cʉ̃ acawererãrẽ yaatjore duacãrã niwã.
Abrahã bʉcʉ waro nicʉ niwĩ. Nipeꞌtise cʉ̃ weesetise meꞌrã Õꞌacʉ̃ cʉ̃rẽ añurõ waꞌacã weecʉ niwĩ.
Niꞌcã nʉmʉ cʉ̃rẽ daꞌracoꞌtegʉ ãpẽrã yʉꞌrʉoro bʉcʉ nigʉ̃rẽ pijicʉ niwĩ. Cʉ̃ nipeꞌtise Abrahã cʉosere ĩꞌanʉrʉ̃gʉ̃ nicʉ niwĩ. Abrahã cʉ̃rẽ nicʉ niwĩ:
—Mʉꞌʉ omocãrẽ ya ʉsó docapʉ cũuña.
Õꞌacʉ̃ marĩ wiogʉ ʉꞌmʉse, diꞌta weeꞌcʉ wãme meꞌrã mʉꞌʉ “Aꞌtiro weegʉti” nicã ʉasaꞌa. Ne yʉꞌʉ macʉ̃ Isaare aꞌto Canaá yʉꞌʉ nirĩ diꞌtacjõ meꞌrã nʉmoticã weeticãꞌña.
Tojo weetigʉ, ya diꞌtapʉ waꞌa, yʉꞌʉ acawererã numia waꞌteropʉre cʉ̃ nʉmo niacjore besegʉ waꞌaya.
Cʉ̃rẽ daꞌracoꞌtegʉ yʉꞌticʉ niwĩ:
—Co numio yʉꞌʉ meꞌrã aꞌtisĩꞌrĩticã, ¿deꞌro weegʉsari? ¿Tojo weecãma, yʉꞌʉ mʉꞌʉ macʉ̃rẽ mʉꞌʉ wijawãꞌcãtica diꞌtapʉre miagʉ̃sari?
Abrahã cʉ̃rẽ yʉꞌticʉ niwĩ:
—Niweꞌe. Topʉ yʉꞌʉ macʉ̃rẽ miaticãꞌña.
Yʉꞌʉ wiogʉ Õꞌacʉ̃ ʉꞌmʉsecjʉ̃, yʉꞌʉ pacʉ ya wiꞌi níꞌcʉre, tojo nicã yʉꞌʉ acawererã ya diꞌtapʉ níꞌcʉre miiwĩorẽwĩ. Miiwĩorẽ, aꞌti diꞌtare “Mʉꞌʉ pãrãmerã nituriarãrẽ oꞌogʉti”, niwĩ. Cʉ̃ta mʉꞌʉ dʉporo cʉ̃rẽ werecoꞌtegʉre oꞌoyugʉsami. Tojo weegʉ mʉꞌʉ yʉꞌʉ macʉ̃ nʉmo niacjo tocjõrẽ boca, miitigʉsaꞌa.
Co numio mʉꞌʉ meꞌrã aꞌtisĩꞌrĩticã, yʉꞌʉ mʉꞌʉrẽ “Tojo weegʉsaꞌa” níꞌque tojo tojacãꞌrõsaꞌa. Mejõ yʉꞌʉ macʉ̃rẽ topʉ ne miaticãꞌña, nicʉ niwĩ.
Beꞌro cʉ̃ wiogʉ yarã cameyoa diez, tojo nicã apeye peje añuse Abrahã cʉ̃ oꞌoatjere miicʉ niwĩ. Tere mii, Nacor wãmetiri macã, Mesopotamia diꞌtapʉ waꞌacʉ niwĩ.
Abrahãrẽ daꞌracoꞌtegʉ ti macã sumuto ejari cura, naꞌiqueꞌaro weecaro niwʉ̃. Ti horata numia aco waarã waꞌacãrã niwã. Cʉ̃ peꞌe cameyoare aco waari pe tiro soodutigʉ cũucʉ niwĩ.
Tojo weetoja, Õꞌacʉ̃rẽ aꞌtiro sẽrĩcʉ niwĩ: “Õꞌacʉ̃, yʉꞌʉ wiogʉ Abrahã ẽjõpeogʉ, niꞌcãcãrẽ yʉꞌʉre añurõ waꞌacã weeya. Yʉꞌʉ wiogʉre mʉꞌʉ maꞌisere ĩꞌoña.
Aꞌto aco waari pe tiro tojánígʉ̃ti yujupʉ. Aꞌtocjãrã numia aco waarã aꞌticã,
yʉꞌʉ niꞌcõrẽ aꞌtiro nigʉ̃ti: ‘Acotʉre miidijoya. Sĩꞌrĩgʉ̃tigʉ weeꞌe.’ Co ‘Sĩꞌrĩña. Mʉꞌʉ yarã cameyoa quẽꞌrãrẽ tĩagõti,’ tojo yʉꞌtigo cóta mʉꞌʉ beseꞌco mʉꞌʉrẽ daꞌracoꞌtegʉ Isaa nʉmo niacjo nigõsamo. Mʉꞌʉ tojo weecã ĩꞌagʉ̃, ‘Diacjʉ̃ta yʉꞌʉ wiogʉ Abrahãrẽ añurõ weemi’, nigʉ̃saꞌa”, nicʉ niwĩ.
Cʉ̃ Õꞌacʉ̃rẽ sẽrĩtuꞌajaticãta, niꞌcõ numio acotʉ wʉawãꞌcãtigore ĩꞌacʉ niwĩ. Co Rebeca, Betuel macõ nico niwõ. Betuel Milca, Nacor macʉ̃ nicʉ niwĩ. Nacor Abrahã acabiji nicʉ niwĩ.
Rebeca añugõ nico niwõ. Ne niꞌcʉ̃ ʉmʉ meꞌrã niñaꞌtico niwõ. Aco waari pepʉ buꞌa, acore waamii, majãgõ weeco niwõ.
Co majãcã ĩꞌagʉ̃, Abrahãrẽ daꞌracoꞌtegʉ peꞌe omasirutuwãꞌcã, core ẽmʉeja, nicʉ niwĩ:
—Mʉꞌʉ yʉꞌʉre pajañaꞌcureya. Aco mʉꞌʉ waaꞌquere cãꞌrõ tĩaña.
—Jaʉ, sĩꞌrĩgʉ̃ aꞌtia, nico niwõ.
Tojo wee, acotʉre miidijo, cʉ̃rẽ tĩaco niwõ.
Cʉ̃ sĩꞌrĩtojáca beꞌro, Rebeca cʉ̃rẽ nico niwõ:
—Mʉꞌʉ yarã cameyoa quẽꞌrãrẽ miibosago waꞌagoti. Na sĩꞌrĩsĩꞌrĩrõ põtẽorõ sĩꞌrĩrãsama, nico niwõ.
Nipeꞌtirã cameyoa sĩꞌrĩato nígõ, pejetiri acore waa, ʉmʉñarõ meꞌrã na sĩꞌrĩrĩ coꞌropʉ piosãamʉjãco niwõ.
Co tojo weesere ĩꞌagʉ̃, Abrahãrẽ daꞌracoꞌtegʉ “Yʉꞌʉ aꞌtopʉ aꞌticã, Õꞌacʉ̃ cʉ̃ ‘Aꞌtiro weegʉti’ níꞌquere ¿diacjʉ̃ta weegʉsari?”, ni tʉꞌoñaꞌgʉ̃, tojo ĩꞌacãꞌcʉ niwĩ.
Cameyoa sĩꞌrĩtuꞌajaca beꞌro, Abrahãrẽ daꞌracoꞌtegʉ ẽꞌquẽa yoosari beꞌto, uru meꞌrã wééca beꞌto, seis gramo nʉcʉ̃rĩ beꞌtore mii, ẽꞌquẽapʉ yoocʉ niwĩ. Tojo nicã pʉa beꞌto omocã tuusãase uru meꞌrã weeꞌque beꞌtorire, cien gramo nemorõ nʉcʉ̃sere oꞌocʉ niwĩ.
Oꞌotojanʉꞌcõ, core nicʉ niwĩ:
—¿Noa macõ niti mʉꞌʉ? ¿Mʉꞌʉ pacʉ ya wiꞌipʉre cãrĩrõ niati yʉꞌʉmasã meꞌrã cãrĩatjo?
Co yʉꞌtico niwõ:
—Yʉꞌʉ Betuel macõ niꞌi. Cʉ̃ Milca, Nacor macʉ̃ nimi.
Ʉ̃sã ya wiꞌipʉre mʉsã cãrĩatjo niapʉ. Tojo nicã cameyoa na baꞌase tá peje niapʉ.
Tojo nicã tʉꞌogʉ, Abrahãrẽ daꞌracoꞌtegʉ ejaqueꞌa, Õꞌacʉ̃rẽ eꞌcatipeocʉ niwĩ.
Aꞌtiro nicʉ niwĩ: “Õꞌacʉ̃, Abrahã yʉꞌʉ wiogʉ ẽjõpeogʉ, mʉꞌʉ añuyʉꞌrʉaꞌa. Yʉꞌʉ wiogʉre añurõ wéégʉ, mʉꞌʉ ‘Aꞌtiro weegʉti’ níꞌquere queoro weeapʉ. Yʉꞌʉ quẽꞌrãrẽ cʉ̃ acawererã ya wiꞌipʉ miitiapʉ”, nicʉ niwĩ.
Beꞌro Rebeca nipeꞌtise core waꞌaꞌquere werego waꞌago, co paco ya wiꞌipʉ omawãꞌcãco niwõ.
Co maꞌmi Labán wãmeticʉ niwĩ. Co tojo nicã tʉꞌogʉ, Abrahãrẽ daꞌracoꞌtegʉre aꞌmagʉ̃ waꞌagʉ, aco waari pe tiro omawãꞌcãcʉ niwĩ.
Cʉ̃ acabijo ẽꞌquẽapʉ yoosari beꞌto, omocã tuusãase beꞌtori miiejacã ĩꞌatojacʉ niwĩ. Tojo nicã, Abrahãrẽ daꞌracoꞌtegʉ core wereꞌquere tʉꞌopeꞌocãꞌcʉ niwĩ. Tojo weegʉ Labán cʉ̃rẽ aꞌmagʉ̃ waꞌacʉ niwĩ. Aco pe tiropʉta, cʉ̃ yarã cameyoa meꞌrã nigʉ̃rẽ bocaejacʉ niwĩ.
Labán cʉ̃rẽ aꞌtiro nicʉ niwĩ:
—Aꞌtia, Õꞌacʉ̃ añurõ weenoꞌgʉ̃. ¿Deꞌro weegʉ mʉꞌʉ aꞌto wijaropʉ nuꞌcũti? Mʉꞌʉ cãrĩatjo, tojo nicã cameyoa niatjo apobosatojapʉ, nicʉ niwĩ.
Tojo weegʉ Abrahãrẽ daꞌracoꞌtegʉ wiꞌipʉ sãjãacʉ niwĩ. Topʉ Labán cameyoa na oꞌmaꞌquere miidijo, narẽ baꞌase ecacʉ niwĩ. Tojo wééca beꞌro Abrahãrẽ daꞌracoꞌtegʉ, cʉ̃ meꞌrãcjãrãrẽ dʉꞌpocãrĩ coeato nígʉ̃, aco miacʉ niwĩ.
—Yʉꞌʉ mʉsãrẽ nigʉ̃ti níꞌquere weretimigʉ̃, baꞌatisaꞌa.
—To pũrĩcãrẽ ucũmʉꞌtaña, nicʉ niwĩ Labán.
Abrahãrẽ daꞌracoꞌtegʉ narẽ nicʉ niwĩ:
—Yʉꞌʉ Abrahãrẽ daꞌracoꞌtegʉ niꞌi.
Õꞌacʉ̃ yʉꞌʉ wiogʉ Abrahãrẽ añurõ weeami. Peje cʉogʉ waꞌacã weeami. Cʉ̃rẽ oveja, wecʉa, uru, niyeru plata wãmetise, daꞌracoꞌterã ʉmʉa, numia, cameyoa, tojo nicã burroa oꞌowĩ.
Apeyema cʉ̃ nʉmo Sara bʉcʉo nimigõ, niꞌcʉ̃ põꞌrãtiwõ. Yʉꞌʉ wiogʉ cʉ̃ macʉ̃rẽ nipeꞌtise cʉ̃ cʉosere oꞌowĩ.
Yʉꞌʉ wiogʉ yʉꞌʉre, cʉ̃ macʉ̃rẽ ne niꞌcõ ti diꞌta Canaá cʉ̃ nirõcjõ meꞌrã omocã dʉꞌtedutitiwĩ. Tere nígʉ̃, yʉꞌʉre cʉ̃ dutisere Õꞌacʉ̃ wãme meꞌrã “Diacjʉ̃ta mʉꞌʉ dutiro weegʉti”, ni yʉꞌtidutiwĩ.
Cʉ̃ yʉꞌʉre ninemowĩ: “Yʉꞌʉ pacʉ acawererã tiropʉ waꞌa, to nirã́ numia waꞌterore niꞌcõ cʉ̃ nʉmo niacjore aꞌmaña”, niwĩ.
Yʉꞌʉ peꞌe yʉꞌʉ wiogʉre niwʉ̃: “Yʉꞌʉ wiogʉ, co numio yʉꞌʉ meꞌrã aꞌtisĩꞌrĩticã warore, ¿deꞌro weegʉsari?”
Cʉ̃ yʉꞌʉre yʉꞌtiwĩ: “Yʉꞌʉ Õꞌacʉ̃ ʉaronojõ nisetigʉ niꞌi. Mʉꞌʉ waꞌaro añurõ waꞌato nígʉ̃, mʉꞌʉ meꞌrã Õꞌacʉ̃ cʉ̃rẽ werecoꞌtegʉre oꞌógʉsami. Tojo weegʉ yʉꞌʉ pacʉ acawererã põꞌrã numia waꞌterore niꞌcõ yʉꞌʉ macʉ̃ nʉmo niacjore bocagʉsaꞌa.
Na yʉꞌʉ acawererã core oꞌosĩꞌrĩticãma, mʉꞌʉ ‘Tojo weegʉti’ níꞌque tojo tojacãꞌrõsaꞌa”, niwĩ yʉꞌʉre.
»Niꞌcãcã aco waari pe tiropʉ ejagʉ, Õꞌacʉ̃, yʉꞌʉ wiogʉ Abrahã ẽjõpeogʉre sẽrĩapʉ: “Mʉꞌʉ ʉaro yʉꞌʉ aꞌtopʉ aꞌtisere añurõ waꞌacã weebosaya.
Mʉꞌʉ aꞌtiro weecã ʉasaꞌa. Niꞌcãrõacã yʉꞌʉ aco waari pe tiro nirĩ cura aꞌtiro waꞌato. Niꞌcõ numio aco waago aꞌticã, yʉꞌʉ aꞌtiro nigʉ̃saꞌa: ‘Mʉꞌʉ aco waasere cãꞌrõ tĩacureya.’
Co yʉꞌʉre ‘Sĩꞌrĩña, mʉꞌʉ yarã cameyoa quẽꞌrãrẽ tĩagõti,’ nigṍ, cóta mʉꞌʉ beseꞌco yʉꞌʉ wiogʉ macʉ̃ nʉmo niacjo nigõsamo”, ni sẽrĩwʉ̃.
Yʉꞌʉ Õꞌacʉ̃rẽ sẽrĩtuꞌajatimigʉ̃, Rebeca aco co waatjʉre wʉawãꞌcãtigore ĩꞌapʉ. Aco waari pepʉ buꞌa, acore waamiiamo. Core niapʉ: “Mʉꞌʉ aco waaꞌquere yʉꞌʉre cãꞌrõ tĩaña”, niapʉ.
Tojo weego acotʉre miidijo, yʉꞌʉre niamo: “Jaʉ, sĩꞌrĩña. Mʉꞌʉ yarã cameyoa quẽꞌrãrẽ tĩagõti.” Yʉꞌʉre aco tĩa, yarã cameyoa quẽꞌrãrẽ tĩamo.
»Beꞌro core sẽrĩtiñaꞌpʉ: “¿Noa macõ niti mʉꞌʉ?” Co yʉꞌʉre yʉꞌtiamo: “Yʉꞌʉ Betuel macõ niꞌi. Cʉ̃ Nacor, Milca macʉ̃ nimi”, niamo. Beꞌro ẽꞌquẽa yoosari beꞌtore ẽꞌquẽapʉ yooapʉ. Tojo nicã pʉa beꞌto omocã tuusãase beꞌtorire tuusãapʉ.
Tojo weetoja, yʉꞌʉ ejaqueꞌa, Õꞌacʉ̃rẽ, Abrahã yʉꞌʉ wiogʉ ẽjõpeogʉre eꞌcatise oꞌoapʉ. Cʉ̃ yʉꞌʉ wiogʉ acawererã tiropʉ waꞌari maꞌarẽ queoro ĩꞌoami. Cʉ̃ yʉꞌʉ wiogʉ Abrahã macʉ̃ nʉmo niacjore miidutigʉ, tojo weeami.
Niꞌcãrõacãma majã, yʉꞌʉ wiogʉ ʉasere añurõ eꞌcatise meꞌrã yʉꞌtisĩꞌrĩrã, wereya. Tojo yʉꞌtisĩꞌrĩtirã quẽꞌrã, wereya. Tojo weegʉ yʉꞌʉ weeatjere masĩgʉ̃saꞌa, nicʉ niwĩ.
Cʉ̃ tojo nicã tʉꞌorã, Labán, Betuel yʉꞌticãrã niwã:
—Aꞌte nipeꞌtise Õꞌacʉ̃ weese niꞌi. Ʉ̃sã ne “Tojota waꞌato, tojo waꞌaticãꞌto”, nímasĩtisaꞌa.
Aꞌtigo nimo Rebeca. Core miaña majã. Õꞌacʉ̃ ʉaronojõta mʉꞌʉ wiogʉ macʉ̃ nʉmo nigõsamo, nicãrã niwã.
Abrahãrẽ daꞌracoꞌtegʉ na tojo nicã tʉꞌogʉ, Õꞌacʉ̃rẽ eꞌcatipeogʉ ejaqueꞌa, paamuꞌrĩqueꞌacʉ niwĩ.
Õꞌacʉ̃rẽ eꞌcatise oꞌóca beꞌro, apeyenojõ uru, plata meꞌrã weeꞌquenojõrẽ, tojo nicã suꞌtire Rebecare oꞌocʉ niwĩ. Tojo nicã co maꞌmirẽ, co pacore apeyenojõ wapabʉjʉsenojõrẽ oꞌocʉ niwĩ.
Beꞌro cʉ̃rẽ baꞌpatiꞌcãrã meꞌrã baꞌa, sĩꞌrĩ, topʉta cãrĩcãrã niwã.
Ape nʉmʉ wãꞌcã, Abrahãrẽ daꞌracoꞌtegʉ narẽ nicʉ niwĩ:
—Yʉꞌʉ wiogʉ ya wiꞌipʉ dajatojaacã, mʉsã macõrẽ oꞌoya majã.
Tojo nicã tʉꞌorã, Rebeca maꞌmi, co paco aꞌtiro nicãrã niwã:
—Co diez nʉmʉrĩ ʉ̃sã meꞌrã tojáníato yujupʉ. Beꞌro mʉꞌʉ meꞌrã waꞌagosamo majã.
—Yʉꞌʉ tojaacã, cãꞌmotaꞌanemoticãꞌña majã. Õꞌacʉ̃ yʉꞌʉ aꞌtiꞌquere añurõ waꞌacã weetojami. Tojo weerã yʉꞌʉ wiogʉ ya wiꞌipʉ dajatojaadutiya.
Cʉ̃ tojo nicã tʉꞌorã, na yʉꞌticãrã niwã:
—Jaʉ. Rebecare pijiñaꞌrã marĩ, ¿deꞌro ni yʉꞌtigosari co?
Tojo weerã Rebecare pijio, sẽrĩtiñaꞌcãrã niwã:
—¿Mʉꞌʉ ãꞌrĩ ʉmʉ meꞌrã waꞌasĩꞌrĩsari?
—Ʉ̃ʉ, waꞌagoti, ni yʉꞌtico niwõ.
Co tojo nicã tʉꞌorã, Rebecare, core masõꞌco quẽꞌrãrẽ oꞌócãrã niwã. Tojo nicã, Abrahãrẽ daꞌracoꞌtegʉre, cʉ̃rẽ baꞌpatiꞌcãrã meꞌrã waꞌaduticãrã niwã majã.
Rebecare añurõ waꞌato nírã, aꞌtiro nicãrã niwã:
“Numió, Õꞌacʉ̃ mʉꞌʉrẽ pãjãrã paco nicã weeato.
Mʉꞌʉ pãrãmerã nituriarã narẽ ĩꞌatuꞌtirã nise macãrĩcjãrã meꞌrã aꞌmewẽjẽ wapataꞌato.”
Na core tojo níca beꞌro, Rebeca, core daꞌracoꞌterã numia meꞌrã cameyoa buꞌipʉ mʉjãpeja, Abrahãrẽ daꞌracoꞌtegʉre sirutuwãꞌcãcãrã niwã. Tojo wee, Abrahãrẽ daꞌracoꞌtegʉ Rebecare mia, to níꞌcʉ waꞌa waꞌacʉ niwĩ.
Isaa peꞌe aco waari pe, “Catinuꞌcũgʉ̃, yʉꞌʉre ĩꞌagʉ̃ ya pe” wãmetiropʉ níꞌcʉ majãmitojaticʉ niwĩ. Cʉ̃ peꞌe Neguev wãmetiropʉ niseticʉ niwĩ.
Naꞌiqueꞌawãꞌcãtiri cura sijagʉ waꞌacʉ niwĩ. Tojo weegʉ cameyoa aꞌticã ĩꞌacʉ niwĩ.
Rebeca quẽꞌrã cʉ̃rẽ ĩꞌaco niwõ. Isaare ĩꞌagõta, cameyo buꞌipʉ pesaꞌco dijaco niwõ.
Abrahãrẽ daꞌracoꞌtegʉre sẽrĩtiñaꞌco niwõ:
—¿Noa niti sĩꞌi marĩrẽ põtẽrĩgʉ̃ aꞌtigʉ? nico niwõ.
—Yʉꞌʉ wiogʉ nimi, nicʉ niwĩ. Tere tʉꞌogo, suꞌtiro casero meꞌrã co diapoare moꞌaco niwõ.
Abrahãrẽ daꞌracoꞌtegʉ Isaare nipeꞌtise cʉ̃ weeꞌquere werecʉ niwĩ.
Beꞌro Isaa Rebecare cʉ̃ paco Sara níca wiꞌi, waꞌicʉ caseri meꞌrã wééca wiꞌipʉ mia waꞌacʉ niwĩ. Tojo wee cʉ̃ nʉmo tojaco niwõ. Isaa Rebecare pũrõ maꞌicʉ niwĩ. Aꞌte meꞌrã cʉ̃ paco wẽrĩꞌquere wãcũtutuacʉ niwĩ.
Abrahã apego nʉorẽcʉ niwĩ. Co Cetura wãmetico niwõ.
Co meꞌrã aꞌtiro wãmetirãrẽ põꞌrãticʉ niwĩ. Zimram, Jocsán, Medán, Madiã́, Isbac, Súa nicãrã niwã.
Jocsán põꞌrã Seba, Dedán nicãrã niwã. Dedán pãrãmerã nituriarã asureo masã, letuseo masã, leumeo masã nicãrã niwã.
Madiã́ põꞌrã Efa, Efer, Hanoc, Abida, Elda nicãrã niwã. Ãꞌrã nipeꞌtirã Cetura põꞌrã nituriarã pãjãrã nicãrã niwã.
Isaa Abrahã cʉ̃ pacʉ cʉoꞌque nipeꞌtisere cʉosirutucʉ niwĩ.
Ãpẽrã cʉ̃ põꞌrã, ãpẽrã numia meꞌrã põꞌrãtiꞌcãrã peꞌema cãꞌrõ apeyenojõacãrẽ oꞌocʉ niwĩ. Abrahã cʉ̃ catícaterore cʉ̃ macʉ̃ Isaa tiropʉ niticãꞌto nígʉ̃, narẽ apero mujĩpũ mʉjãtiro nirĩ diꞌtapʉ oꞌócʉ niwĩ.
Abrahã ciento setenta y cinco cʉ̃ꞌmarĩ caticʉ niwĩ.
Cʉ̃ muꞌñu meꞌrã wẽrĩcʉ niwĩ. Cʉ̃ ñecʉ̃sʉmʉa mejãrã wẽrĩꞌcaronojõta cʉ̃ quẽꞌrã wẽrĩsirutudijacʉ niwĩ.
Cʉ̃ põꞌrã Isaa, Ismae Macpela nirĩ tutipʉ cʉ̃rẽ yaarã waꞌacãrã niwã. To mujĩpũ mʉjãtiro Mamre wãmetiropʉ tojasaꞌa. Ti tuti Efrṍ Zohar macʉ̃ hitita masʉ̃ ya diꞌtapʉ tojasaꞌa.
Ti diꞌtare Abrahã hitita masãrẽ duucʉ niwĩ. Topʉ Abrahãrẽ yaacãrã niwã. Cʉ̃ nʉmo Sarare yaaꞌcaro pʉꞌtopʉta yaacãrã niwã.
Aꞌte Ismae, Abrahã macʉ̃ ye queti niꞌi. Cʉ̃ Agar macʉ̃ nicʉ niwĩ. Agar Egiptocjõ, Abrahã nʉmo Sarare daꞌracoꞌtego nico niwõ. Ismae põꞌrã aꞌticʉrã nicãrã niwã.
Bajuamʉꞌtãꞌcʉ meꞌrã werenʉꞌcãnoꞌrõsaꞌa. Masã maꞌmi Nebaiot wãmeticʉ niwĩ. Beꞌrocjãrã Cedar, Adbeel, Mibsam,
Misma, Duma, Massa,
Hadar, Tema, Jetur, Nafis, Cedema wãmeticãrã niwã.
Na Ismae põꞌrã doce nicãrã niwã. Na wãme meꞌrãta na ye diꞌta wãmerẽ na nirõpʉre masĩnoꞌcaro niwʉ̃. Nanʉcʉ̃ curari na yarã masãrẽ wejepeori masã nicãrã niwã.
Ismae ciento treinta y siete cʉ̃ꞌmarĩ cʉogʉ, wẽrĩcʉ niwĩ. Tojo weegʉ cʉ̃ ñecʉ̃sʉmʉa mejãrã wẽ́rĩ́ꞌcaronojõta wẽrĩsirutudijacʉ niwĩ.
Cʉ̃ põꞌrã nituriarã pãjãrã Havila wãmetiro meꞌrã nʉꞌcã, téé Shur wãmetiropʉ niseticãrã niwã. To Egipto põtẽorõ Asiria waꞌaropʉ nisaꞌa. To nirṍ nipeꞌtirã na acawererã ʉatimicã, niseticãrã niwã.
Aꞌte Isaa, Abrahã macʉ̃ ye queti niꞌi.
Isaa cuarenta cʉ̃ꞌmarĩ cʉogʉ, Rebecare nʉmoticʉ niwĩ. Co Betuel macõ, Labán acabijo nico niwõ. Na arameo masã Padan-arãcjãrã nicãrã niwã.
Rebeca ne põꞌrã marĩco niwõ. Tojo weegʉ Isaa Õꞌacʉ̃rẽ sẽrĩbosacʉ niwĩ. Õꞌacʉ̃ cʉ̃ sẽrĩsere tʉocʉ niwĩ. Tojo weego co nijĩpaco tojaco niwõ.
Wĩꞌmarã pʉarã paagapʉre aꞌmequẽsãñacãrã niwã. Tojo weego co aꞌtiro wãcũco niwõ: “Na tojo weenuꞌcũcãma, yʉꞌʉ mejõ waro catimaꞌabosaꞌa. Mejõ peꞌe wẽrĩrõʉasaꞌa”, ni wãcũco niwõ. Tojo weego Õꞌacʉ̃rẽ “¿Deꞌro weero tojo nimitito?” ni sẽrĩtiñaꞌco niwõ.
Õꞌacʉ̃ core yʉꞌticʉ niwĩ:
“Mʉꞌʉ paaga poꞌpeapʉre pʉa diꞌta, pʉa macãcjãrã sãñama.
Na bajuatji dʉporo aꞌmequẽsãñatojama.
Niꞌcʉ̃ apĩ nemorõ tutuayʉꞌrʉagʉ nigʉ̃sami.
Masã maꞌmi cʉ̃ acabiji dutisere yʉꞌtigʉsami”, nicʉ niwĩ Õꞌacʉ̃.
Beꞌro Rebeca wĩꞌmarãrẽ wʉari nʉmʉ ejacaro niwʉ̃. Na pʉarã sʉꞌrʉaꞌcãrã páápʉ nicãrã niwã.
Ne bajuamʉꞌtãgʉ̃ poari sõꞌagʉ̃ nicʉ niwĩ. Tojo nicã, cʉ̃ upʉpʉre poaripijagʉ nicʉ niwĩ. Cʉ̃rẽ Esaú pisucãrã niwã.
Beꞌro cʉ̃ acabiji cʉ̃ dʉꞌpodiapʉ niꞌcã omocã meꞌrã ñeꞌetjĩagʉ̃ bajuacʉ niwĩ. Tojo weeyucã, cʉ̃rẽ Jacob pisucãrã niwã. Isaa sesenta cʉ̃ꞌmarĩ cʉori cura, Rebeca narẽ põꞌrãtico niwõ.
Siapeꞌe meꞌrã wĩꞌmarã bʉcʉacãrã niwã. Esaú cãpũpʉ sijasere tʉꞌsa, waꞌicʉrã muꞌsĩgʉ̃ nicʉ niwĩ. Jacob peꞌe sõꞌowaro niticʉ niwĩ. Cʉ̃ wiꞌipʉ niseticãꞌcʉ niwĩ.
Isaa waꞌicʉrã nʉcʉ̃cjãrãrẽ baꞌatʉꞌsayugʉ, cʉ̃ macʉ̃ Esaú peꞌere maꞌiyʉꞌrʉnʉꞌcãcʉ niwĩ. Paco Rebeca peꞌe Jacore maꞌiyʉꞌrʉnʉꞌcãco niwõ.
Niꞌcã nʉmʉ Jacob cʉ̃ baꞌase doꞌari cura Esaú nʉcʉ̃pʉ sijagʉ ejaꞌcʉ ʉjʉaboayʉꞌrʉaꞌcʉ dajacʉ niwĩ.
Tojo weegʉ cʉ̃ acabijire nicʉ niwĩ:
—Yʉꞌʉre pajañaꞌña. Sise baꞌase sõꞌase mʉꞌʉ cʉosere yʉꞌʉre oꞌocureya. Yʉꞌʉ ʉjʉaboa wẽrĩgʉ̃ weesaꞌa, nicʉ niwĩ. (Tojo weerã ape wãme Esaúre Edom pisusama.)
Jacob cʉ̃rẽ nicʉ niwĩ:
—Tojo nígʉ̃ pũrĩcã, mʉꞌʉ masã maꞌmi nisere yʉꞌʉre duamʉꞌtãña.
Tere tʉꞌogʉ, Esaú nicʉ niwĩ:
—¿Mʉꞌʉ yʉꞌʉre ĩꞌaweti? Yʉꞌʉ ʉjʉaboa wẽrĩgʉ̃ weesaꞌa. Tojo weero yʉꞌʉ masã maꞌmi nise yʉꞌʉma wapamarĩꞌi, nicʉ niwĩ.
Jacob cʉ̃rẽ nicʉ niwĩ:
Tere tʉꞌogʉ, Esaú “Õꞌacʉ̃rẽ wãmepeo, diacjʉ̃ta niꞌi”, nicʉ niwĩ. Tojo weegʉ cʉ̃ acabijire cʉ̃ masã maꞌmi nisere duacʉ niwĩ.
Beꞌro Jacob, Esaúre, pã́, tojo nicã cʉ̃ baꞌase doꞌaꞌquere ecacʉ niwĩ. Esaú baꞌa, sĩꞌrĩtojagʉ, wãꞌcãnʉꞌcã, waꞌa waꞌacʉ niwĩ. Cʉ̃ masã maꞌmi nisere “Tojo nisaꞌa”, ni wãcũticʉ niwĩ.
Abrahã cʉ̃ caticũcateropʉ waꞌaꞌcaronojõta nipeꞌtiro ti diꞌtapʉre baꞌase marĩcaro niwʉ̃. Tojo weegʉ Isaa Gerar wãmetiropʉ waꞌacʉ niwĩ. Topʉre filisteo masã wiogʉ Abimelec nicʉ niwĩ.
Topʉ Õꞌacʉ̃ cʉ̃rẽ bajua, ucũcʉ niwĩ. Aꞌtiro nicʉ niwĩ: “Egiptopʉre waꞌaticãꞌña. Yʉꞌʉ mʉꞌʉrẽ tojadutirota tojapa.
Niꞌcãrõacãrẽ aꞌti diꞌtata toja, níniꞌña yujupʉ. Yʉꞌʉ mʉꞌʉ meꞌrã nigʉ̃ti. Mʉꞌʉrẽ añurõ waꞌacã weegʉti. Mʉꞌʉrẽ, mʉꞌʉ pãrãmerã nituriarãrẽ aꞌti diꞌtare oꞌogʉti. Aꞌtiro wéégʉ, mʉꞌʉ pacʉ Abrahãrẽ yʉꞌʉ ‘Tojo weegʉti’ níꞌquere queoro waꞌacã weegʉti.
Mʉꞌʉ pãrãmerã nituriarã pãjãrã ñocõa weronojõ nicã weegʉsaꞌa. Nipeꞌtise aꞌte diꞌtare oꞌogʉsaꞌa. Tojo nicã, nipeꞌtiri diꞌtacjãrã mʉꞌʉ pãrãmerã nituriarã meꞌrã añurõ waꞌacã weenoꞌrõsaꞌa.
Abrahã yʉꞌʉ dutiꞌquere, yʉꞌʉ ‘Tojo weeya’ níꞌquere queoro yʉꞌtiwĩ. Tojo weegʉ tojo weegʉsaꞌa”, nicʉ niwĩ Õꞌacʉ̃.
Tere tʉꞌogʉ, Isaa Gerapʉ tojacʉ niwĩ.
Topʉ nirã́ masã Isaare Rebecare “Aꞌtigo waro ¿noanojõ niti?” ni sẽrĩtiñaꞌcãrã niwã. Isaa, “Yʉꞌʉre co ye buꞌiri wẽjẽbosama” ni uigʉ, “Yʉꞌʉ acabijo nimo”, nicʉ niwĩ. Co Rebeca añugõ niyucã, tojo nicʉ niwĩ.
Topʉ yoacã tojacʉ niwĩ. Niꞌcã nʉmʉ ti diꞌta wiogʉ Abimelec ventanapʉ yuꞌuĩꞌaꞌcʉ niwĩ. Tojo weeri cura Isaa cʉ̃ nʉmo Rebecare paasuꞌsu eꞌcaticã ĩꞌacʉ niwĩ.
Beꞌro Isaare pijio, aꞌtiro nicʉ niwĩ:
—Co mʉꞌʉ nʉmo nimiapõ. ¿Deꞌro weegʉ “Yʉꞌʉ acabijo nimo” nisooati?
—Apetero weerã yʉꞌʉre co ye buꞌiri wẽjẽbosama, ni wãcũasʉ, ni yʉꞌticʉ niwĩ Isaa.
Tere tʉꞌogʉ, Abimelec nicʉ niwĩ:
—¿Deꞌro weegʉ ʉ̃sãrẽ tojo niati? “Cʉ̃ nʉmo mejẽta nisamo”, ni wãcũgʉ̃, niꞌcʉ̃ aꞌti macãcjʉ̃ core nʉmotiboapĩ. Core tojo weecãma, mʉꞌʉ ʉ̃sãrẽ Õꞌacʉ̃rẽ yʉꞌrʉnʉꞌcãcã weeboapã, nicʉ niwĩ.
Tojo weegʉ Abimelec nipeꞌtirãrẽ niꞌcã dutise cũucʉ niwĩ. Te dutise aꞌtiro nicaro niwʉ̃: “Noꞌo niꞌcʉ̃ Isaare o cʉ̃ nʉmorẽ caribogʉnojõ wẽjẽnoꞌgʉ̃sami”, nicaro niwʉ̃.
Topʉre Isaa otesere otecʉ niwĩ. Õꞌacʉ̃ cʉ̃rẽ añurõ waꞌacã weecʉ niwĩ. Tojo weero ti cʉ̃ꞌmarẽ cʉ̃ oteꞌque peje waro dʉcaticaro niwʉ̃.
Siapeꞌe meꞌrã cʉ̃ cʉose bʉcʉanemocaro niwʉ̃. Tojo weegʉ cʉ̃ peje waro apeyenojõ cʉogʉ tojacʉ niwĩ.
Pãjãrã waro oveja, wecʉa cʉocʉ niwĩ. Cʉ̃rẽ daꞌracoꞌterã quẽꞌrãrẽ pãjãrã waro cʉocʉ niwĩ. Tere ĩꞌarã, filisteo masã cʉ̃rẽ ʉocãrã niwã.
Todʉporopʉ cʉ̃ pacʉ Abrahã catícateropʉre cʉ̃rẽ daꞌracoꞌtecũꞌcãrã aco péri seꞌecãrã niwã. Filisteo masã Isaare ʉorã, te perire diꞌta meꞌrã yaabiꞌacãrã niwã.
Beꞌro cʉ̃ peje waro cʉocã, ĩꞌacũmí, Abimelec Isaare aꞌtiro nicʉ niwĩ:
—Mʉꞌʉ aꞌtore wijayá. Peje waro ʉ̃sã yʉꞌrʉoro apeyenojõ cʉoyʉꞌrʉnʉꞌcãꞌa, nicʉ niwĩ.
Tojo weegʉ Isaa Gerapʉ nimiꞌcʉ wijacʉ niwĩ. Wija, to opa paꞌtiro nirõpʉ wiꞌseriacã wee, tojacʉ niwĩ.
Topʉre cʉ̃ pacʉ catigʉ aco péri seꞌeꞌque perire cʉ̃ wẽ́rĩ́ca beꞌro filisteo masã diꞌta meꞌrã yaacãrã niwã. Isaa na yaaꞌque perire apaturi seꞌecʉ niwĩ. Cʉ̃ te perire seꞌéca beꞌro cʉ̃ pacʉ catigʉ wãme õꞌoꞌcaronojõta õꞌocʉ niwĩ.
Niꞌcã nʉmʉ Isaare daꞌracoꞌteri masã opa paꞌtiro nirõpʉ aco pére seꞌérã, pajiro oꞌmawĩrõrĩ pere bocacãrã niwã.
Gerapʉ nirã́ ovejare coꞌteri masã ti pere ãpẽrã Isaa yarã ovejare coꞌterã meꞌrã dʉꞌsasoocãrã niwã. Na “Ʉ̃sã ya pe niꞌi”, nicãrã niwã. Isaa yarã ovejare coꞌterã peꞌe quẽꞌrã “Ʉ̃sã ya pe peꞌe niꞌi”, ni aꞌmerĩ dʉꞌsasoomʉjãcãrã niwã. Tojo weegʉ Isaa ti pere “cumuca pe” wãme õꞌocʉ niwĩ. Na dʉꞌsasooyucã, tojo wãme õꞌocʉ niwĩ.
Beꞌro cʉ̃rẽ daꞌracoꞌterã ape pe seꞌecãrã niwã. Ti pe quẽꞌrãrẽ mejãrõta dʉꞌsasoocãrã niwã. Tojo weegʉ Isaa ti pere “aꞌmerĩ ĩꞌasĩꞌrĩtiri pe” wãme õꞌocʉ niwĩ.
Beꞌro Isaa yoaropʉ waꞌa waꞌacʉ niwĩ. Topʉre aco pé ape pe seꞌecʉ niwĩ. Ti pema dʉꞌsasooticãrã niwã majã. Tojo weegʉ ti pere “añurĩ pjoaca pe, cumuca marĩrĩ pe” wãme õꞌocʉ niwĩ. Aꞌtiro nicʉ niwĩ: “Õꞌacʉ̃ marĩrẽ niꞌcãrõacãma añurĩ pjoa cũumi majã. Tojo weerã marĩ aꞌtopʉre añurõ niseti, daꞌrasetirãsaꞌa”, nicʉ niwĩ.
To níꞌcʉta Isaa Beersebapʉ waꞌacʉ niwĩ.
“Yʉꞌʉ, mʉꞌʉ pacʉ Abrahã ẽjõpeogʉ niꞌi.
Yʉꞌʉ mʉꞌʉ meꞌrã niꞌi.
Tojo weegʉ uiticãꞌña.
Yʉꞌʉre daꞌracoꞌtegʉ Abrahãrẽ maꞌígʉ̃, mʉꞌʉrẽ añurõ waꞌacã weegʉti.
Tojo nicã mʉꞌʉ pãrãmerãrẽ pãjãrã masãputicã weegʉti”, nicʉ niwĩ.
Tere tʉꞌogʉ, Isaa niꞌcãrõ waꞌicʉrãrẽ ʉ̃jʉ̃amorõpeorore niꞌcã mesã ʉ̃tã meꞌrã seeneocũucʉ niwĩ. Topʉ Õꞌacʉ̃rẽ eꞌcatise oꞌogʉ, tojo weecʉ niwĩ. Topʉ wiꞌseri nʉꞌcõ, niseticʉ niwĩ. Cʉ̃rẽ daꞌracoꞌterã niꞌcã aco pé seꞌecãrã niwã.
Niꞌcã nʉmʉ Abimelec Gerapʉ níꞌcʉ Isaa tiropʉ ucũgʉ̃ aꞌticʉ niwĩ. Cʉ̃rẽ werecasagʉ Ahuzat, tojo nicã Ficol surara wiogʉ cʉ̃rẽ baꞌpaticãrã niwã.
Narẽ ĩꞌagʉ̃, Isaa nicʉ niwĩ:
—¿Deꞌro weerã yʉꞌʉre ĩꞌarã aꞌtiati? Yʉꞌʉre ʉatiwʉ. Mʉsã ya diꞌtapʉ nigʉ̃rẽ cõꞌawĩrõwʉ̃.
Na cʉ̃rẽ yʉꞌticãrã niwã:
—Ʉ̃sã mʉꞌʉrẽ ĩꞌacã, Õꞌacʉ̃ mʉꞌʉ meꞌrã nimi. Tojo weerã “Mʉꞌʉ ʉ̃sãrẽ ñaꞌarõ weeri nírã, mʉꞌʉ meꞌrã Õꞌacʉ̃ tʉꞌoropʉ aꞌmerĩ aporoʉaꞌa”, ni wãcũasʉ.
Mʉꞌʉrẽ ne cãꞌrõ caribotiwʉ. Ʉ̃sã mʉꞌʉrẽ cariboronojõ oꞌorã, añurõ wejepeowʉ. Añurõ meꞌrã mʉꞌʉrẽ weꞌriti oꞌówʉ. Õꞌacʉ̃ mʉꞌʉrẽ niꞌcãrõacãrẽ añurõ weetamugʉ̃ weemi, nicãrã niwã.
Tojo weegʉ Isaa narẽ pajiri bosenʉmʉ weepeocʉ niwĩ. Ti nʉmʉrẽ na baꞌa, sĩꞌrĩ yapaticãrã niwã.
Ape nʉmʉ peꞌe boꞌreacã wãꞌcã, na Õꞌacʉ̃ wãme meꞌrã “Aꞌtiro weerã́” ni aꞌmerĩ apocãrã niwã. Beꞌro Isaa narẽ weꞌriti, “Añurõ waꞌaya”, nicʉ niwĩ. Na niꞌcãrõ meꞌrã tojacãrã niwã.
Na tojo weeri nʉmʉrẽta Isaare daꞌracoꞌteri masã na seꞌeri pere “Aco bocapʉ” ni, cʉ̃rẽ queti wererã etacãrã niwã.
Isaa ti pere Seba wãme õꞌocʉ niwĩ. Tojo weero topʉ nirĩ macã niꞌcãrõacãrẽ Beerseba wãmetisaꞌa.
Esaú cuarenta cʉ̃ꞌmarĩ cʉogʉ, Judit wãmetigore nʉmoticʉ niwĩ. Co Beeri wãmetigʉ hitita masʉ̃ macõ nico niwõ. Beꞌro apego nʉmotinemocʉ niwĩ tja. Co Basemat wãmetico niwõ. Co Elón wãmetigʉ hitita masʉ̃ macõ nico niwõ.
Ãꞌrã pʉarã Esaú nʉmosãnumia Isaare, Rebecare pũrõ waro bʉjaweticã weecãrã niwã.
Isaa bʉcʉ waro ẽjãgʉ̃, cʉ̃ caperi añurõ ĩꞌaticʉ niwĩ. Tojo weegʉ niꞌcã nʉmʉ cʉ̃ macʉ̃ masã maꞌmi Esaúre pijio, aꞌtiro nicʉ niwĩ:
—¡Macʉ̃!
Cʉ̃ tojo nicã, Esaú “¿Deꞌro niti, pacʉ?”, ni yʉꞌticʉ niwĩ.
—Mʉꞌʉ ĩꞌacãta, yʉꞌʉ bʉcʉ waro niꞌi. Tojo weegʉ aꞌte nʉmʉrĩ noꞌo nirĩ nʉmʉ yʉꞌʉ wẽrĩmasĩꞌi.
Mʉꞌʉ cãpũpʉ waꞌa, mʉꞌʉ ya bʉacatjẽ meꞌrã waꞌicʉrã bʉegʉ waꞌaya.
Tuꞌajanʉꞌcõ, yʉꞌʉ tʉꞌsaronojõta baꞌase ʉꞌsʉase doꞌa, yʉꞌʉre ecaya. Mʉꞌʉ tojo weecã, yʉꞌʉ wẽrĩati dʉporo mʉꞌʉrẽ añurõ waꞌato nígʉ̃, Õꞌacʉ̃rẽ sẽrĩbosagʉti, nicʉ niwĩ.
Rebeca peꞌe Isaa Esaúre tojo nisere tʉꞌoco niwõ. Tojo tʉꞌoꞌco niyugo, Esaú cãpũpʉ cʉ̃ pacʉre waꞌicʉrã wẽjẽbosagʉ waꞌáca beꞌro,
co macʉ̃ Jacore aꞌtiro nico niwõ:
—Mʉꞌʉ pacʉ, mʉꞌʉ maꞌmi Esaúre aꞌtiro nicã tʉꞌoapʉ. Aꞌtiro niami:
“Macʉ̃, cãpũpʉ waꞌaya. Waꞌa, waꞌicʉ wẽjẽ, baꞌase ʉꞌsʉase doꞌa, yʉꞌʉre ecaya. Mʉꞌʉ tojo weecã, mʉꞌʉrẽ Õꞌacʉ̃ ĩꞌorõpʉ ‘Añurõ weeya’, ni sẽrĩbosagʉti”, niami.
Macʉ̃, yʉꞌʉ niatjere añurõ tʉꞌo, tere weeapa.
Mʉꞌʉ cʉ̃rẽ ecagʉ waꞌagʉsaꞌa. Mʉꞌʉ tojo weecã, mʉꞌʉrẽ cʉ̃ wẽrĩati dʉporo Õꞌacʉ̃rẽ “Añurõ weeya”, ni sẽrĩbosagʉsami, nico niwõ.
Jacob peꞌe cʉ̃ pacore yʉꞌticʉ niwĩ:
—Yʉꞌʉ maꞌmi nipeꞌtiro cʉ̃ upʉpʉ poaritigʉ nimi. Yʉꞌʉ peꞌe mooꞌo.
Yʉꞌʉ pacʉ yʉꞌʉre daꞌrañaꞌa, “Cʉ̃ mejẽta nimi”, ni masĩgʉ̃, “Mʉꞌʉ yʉꞌʉre bujicãꞌgʉ̃ weeꞌe”, nibosami. Yʉꞌʉre “Añurõ waꞌato” ni sẽrĩbosaronojõ oꞌogʉ, “Ñaꞌarõ peꞌe waꞌabataꞌto mʉꞌʉrẽ”, nibosami, nicʉ niwĩ.
Cʉ̃ paco cʉ̃rẽ yʉꞌtico niwõ:
—Mʉꞌʉrẽ ĩꞌamasĩcãma, mʉꞌʉrẽ “Ñaꞌarõ waꞌato” nise yʉꞌʉ peꞌere tojato. Mʉꞌʉ peꞌe yʉꞌʉ dutiro weeya. Sõjã cabracãrẽ miigʉ̃ waꞌaya, nico niwõ.
Tojo nicã tʉꞌo, Jacob cabracãrẽ miigʉ̃ waꞌa, pacore oꞌocʉ niwĩ. Tojo weego Isaa tʉꞌsasenojõrẽta baꞌase doꞌabosaco niwõ.
Beꞌro masã maꞌmi Esaú ye suꞌti añuyʉꞌrʉnʉꞌcãse co wiꞌipʉ nʉrõꞌquere mii, cʉ̃ acabiji Jacore sãaco niwõ.
Beꞌro na cabra caseri meꞌrã cʉ̃ omocãrĩrẽ omaco niwõ. Tojo nicã wãmʉtare moꞌaco niwõ.
Tuꞌajanʉꞌcõ, te baꞌase ʉꞌsʉase doꞌaꞌquere, pã́rẽ co macʉ̃ Jacore oꞌoco niwõ.
Tojo weegʉ Jacob cʉ̃ pacʉ tiropʉ sãjãa, aꞌtiro nicʉ niwĩ:
—¡Pacʉ!
—Ãa, aꞌto niꞌi. ¿Niꞌinojõ peꞌe niti mʉꞌʉ? ni sẽrĩtiñaꞌcʉ niwĩ Isaa.
—Yʉꞌʉ masã maꞌmi Esaú niꞌi. Mʉꞌʉ yʉꞌʉre dutiꞌcaronojõta weeapʉ. Wãꞌcãnujãña. Yʉꞌʉ waꞌicʉ wẽjẽ doꞌaꞌquere baꞌaya. Baꞌatoja, yʉꞌʉre Õꞌacʉ̃rẽ “Añurõ weeya”, ni sẽrĩbosaya, nicʉ niwĩ.
Isaa cʉ̃rẽ sẽrĩtiñaꞌcʉ niwĩ:
—Macʉ̃ ¿deꞌronojõ maata waro waꞌicʉre bocamiati?
—Mʉꞌʉ wiogʉ Õꞌacʉ̃ yʉꞌʉre maata bocacã weeami, nicʉ niwĩ.
Isaa cʉ̃rẽ nicʉ niwĩ:
—Aꞌtocure aꞌtia. ¿Diacjʉ̃ta yʉꞌʉ macʉ̃ Esaú niti mʉꞌʉ? nígʉ̃, mʉꞌʉrẽ daꞌrañaꞌgʉ̃tigʉ weeꞌe.
Tojo weegʉ Jacob cʉ̃ tiroacãpʉ waꞌacʉ niwĩ. Cʉ̃rẽ daꞌrañaꞌgʉ̃, cʉ̃ pacʉ nicʉ niwĩ:
—Mejõ mʉꞌʉ ucũse peꞌe Jacob ucũse weronojõ nírõcoro. Tojo nimirõ, omocãrĩ peꞌe Esaú ye omocãrĩ nírõcoro.
Esaú weronojõ omocãrĩ poaritiyucã, Isaa “Apĩ nimi”, ni masĩticʉ niwĩ. Cʉ̃ Õꞌacʉ̃rẽ sẽrĩbosati dʉporoacã,
apaturi sẽrĩtiñaꞌapocʉ niwĩ tja.
—¿Diacjʉ̃ta Esaú niti mʉꞌʉ?
—Esaúta niꞌi, ni yʉꞌticʉ niwĩ Jacob.
Tere tʉꞌogʉ, Isaa nicʉ niwĩ:
—Macʉ̃, baꞌase mʉꞌʉ bocaꞌquere oꞌoya majã. Baꞌagʉtigʉ weeꞌe. Õꞌacʉ̃rẽ “Yʉꞌʉ macʉ̃rẽ añurõ waꞌato”, ni sẽrĩbosacũugʉ̃ti.
Jacob cʉ̃ pacʉre baꞌase eca, cʉ̃rẽ ʉꞌsedʉcaco vinorẽ tĩacʉ niwĩ. Cʉ̃ tere baꞌa, sĩꞌrĩcʉ niwĩ.
Beꞌro cʉ̃ pacʉ Isaa cʉ̃rẽ nicʉ niwĩ:
Tojo weegʉ Jacob cʉ̃ pʉꞌtoacãpʉ waꞌa, cʉ̃rẽ miꞌmicʉ niwĩ. Isaa cʉ̃ ye suꞌtire wĩjĩgʉ̃, cʉ̃ ye niatjere Õꞌacʉ̃rẽ aꞌtiro ni sẽrĩbosacʉ niwĩ:
“Ãꞌrĩ yʉꞌʉ macʉ̃ cãpũ cjase oꞌori Õꞌacʉ̃ weeꞌque weronojõ añurõ ʉꞌmʉtimeꞌrĩcãꞌmi.
Õꞌacʉ̃ mʉꞌʉrẽ ʉꞌmʉarõ cjase aco pejasere oꞌoato.
Mʉꞌʉ otesere diꞌtapʉre añurõ pĩꞌrĩ, dʉcaticã weeato.
Peje trigo, tojo nicã ʉꞌsedʉcaco vinorẽ oꞌoato.
Pãjãrã masã mʉꞌʉ dutise doca niato.
Peje diꞌtacjãrã mʉꞌʉ dʉporo ejaqueꞌa, mʉꞌʉrẽ ẽjõpeoato.
Mʉꞌʉ niꞌcʉ̃ põꞌrãpʉreta dutigʉsaꞌa.
Mʉꞌʉ paco põꞌrã ʉmʉa mʉꞌʉrẽ ẽjõpeorã paamuꞌrĩqueꞌato.
Mʉꞌʉrẽ ‘Ñaꞌarõ waꞌato’ nirã́ nemorõ ‘Ñaꞌabutiaro waꞌato’, ninoꞌrãsama.
Mʉꞌʉrẽ ‘Añurõ waꞌato’ nirã́ peꞌe ‘Añurõta waꞌato’ ninoꞌrãsama”, nicʉ niwĩ Isaa.
Cʉ̃ Jacore Õꞌacʉ̃rẽ sẽrĩbosatuꞌajáca beꞌroacã, cʉ̃ wijaari cura Esaú waꞌicʉrã wẽjẽgʉ̃ ejaꞌcʉ dajacʉ niwĩ.
Daja, cʉ̃ quẽꞌrã baꞌase añurõ ʉꞌsʉase doꞌa, cʉ̃ pacʉre baꞌadutigʉ miacʉ niwĩ. Aꞌtiro nicʉ niwĩ:
—Pacʉ, wãꞌcãnujãña. Yʉꞌʉ waꞌicʉ wẽjẽꞌcʉre baꞌaya. Baꞌa, yʉꞌʉre ye niatjere Õꞌacʉ̃rẽ sẽrĩbosaya.
Tere tʉꞌogʉ, Isaa sẽrĩtiñaꞌcʉ niwĩ:
—¿Noanojõ niti mʉꞌʉ?
—Yʉꞌʉ Esaú niꞌi. Masã maꞌmi niꞌi, ni yʉꞌticʉ niwĩ.
Tere tʉꞌogʉ, cʉ̃ pacʉ ʉpʉtʉ narãsãgʉ̃, aꞌtiro nicʉ niwĩ:
—¿To pũrĩcãrẽ noa peꞌe niapari, yʉꞌʉre waꞌicʉ wẽjẽ, doꞌa, mejẽpʉ miitiꞌcʉ? Mʉꞌʉ dajati dʉporoacã yʉꞌʉ baꞌatojapʉ. Baꞌa, cʉ̃rẽ Õꞌacʉ̃rẽ sẽrĩbosatojapʉ. Tojo weegʉ cʉ̃ Õꞌacʉ̃rẽ sẽrĩbosanoꞌcʉpʉ nimi.
Tere tʉꞌogʉ, Esaú ʉpʉtʉ bʉjaweti ua, uticʉ niwĩ. Aꞌtiro caricũcʉ niwĩ:
—Pacʉ, yʉꞌʉ quẽꞌrãrẽ Õꞌacʉ̃rẽ sẽrĩbosacureya, nicʉ niwĩ.
Cʉ̃ pacʉ cʉ̃rẽ yʉꞌticʉ niwĩ:
—Mʉꞌʉ acabiji mʉꞌʉ dʉporo eja, yʉꞌʉre nisooapĩ. Cʉ̃ mʉꞌʉ ye nimiꞌquere Õꞌacʉ̃rẽ yʉꞌʉ sẽrĩbosaboꞌquere miatojami.
Tere tʉꞌogʉ, Esaú cʉ̃ pacʉre nicʉ niwĩ tja:
—Tʉꞌomasĩrãta cʉ̃rẽ Jacob wãme õꞌocãrã niwʉ̃. Cʉ̃ yʉꞌʉre pʉatipʉ ñaꞌarõ weetojami. Ne waro, yʉꞌʉ masã maꞌmi nisere yʉꞌʉre ẽꞌmawĩ. Niꞌcãrõacãrẽ tja mejãrõta Õꞌacʉ̃rẽ mʉꞌʉ sẽrĩbosase, ye níboꞌquere ẽꞌmapĩ. ¿Yʉꞌʉre ne cãꞌrõ apeyenojõ dʉꞌsatibutiati? nicʉ niwĩ.
Isaa cʉ̃rẽ yʉꞌticʉ niwĩ:
—Yʉꞌʉ Jacore mʉꞌʉ wiogʉ waꞌacã weeasʉ. Nipeꞌtirã cʉ̃ acawererã cʉ̃rẽ daꞌracoꞌteri masã nirãsama. Peje baꞌase trigo, ʉꞌsedʉcaco vino cʉogʉsaꞌa, niasʉ. Macʉ̃, yʉꞌʉ niꞌcãrõacãma deꞌro weemasĩtisaꞌa majã, nicʉ niwĩ.
Esaú cʉ̃ pacʉre ninemocʉ niwĩ:
—Pacʉ, ¿niꞌcãtita Õꞌacʉ̃rẽ añusere sẽrĩta basioti? Yʉꞌʉ quẽꞌrãrẽ cʉ̃rẽ añusere sẽrĩbosaya, nicʉ niwĩ. Beꞌro apaturi caricũ, uticʉ niwĩ.
“Mʉꞌʉ diꞌta añuse nitiropʉ nisetigʉsaꞌa.
Ʉꞌmʉarõ cjase aco pejase marĩrõpʉ nigʉ̃saꞌa.
Mʉꞌʉ, mʉꞌʉ ya diꞌpjĩ meꞌrã wãmoti, mejẽcã waꞌacã cãꞌmotaꞌagʉsaꞌa.
Mʉꞌʉ acabijire daꞌracoꞌtegʉ nigʉ̃saꞌa.
Beꞌro mʉꞌʉ tutuagʉ waꞌagʉ, cʉ̃ dutise doca nisome majã”, nicʉ niwĩ.
Tojo waꞌáca beꞌro te meꞌrã Esaú cʉ̃ acabijire ĩꞌasĩꞌrĩti, uanʉꞌcãcʉ niwĩ. Cʉ̃ pacʉ Jacob peꞌere Õꞌacʉ̃rẽ sẽrĩbosaꞌque buꞌiri tojo weecʉ niwĩ. “Yʉꞌʉ pacʉ cʉ̃ wẽrĩatjo cãꞌrõ dʉꞌsaꞌa. Cʉ̃ wẽ́rĩ́ca beꞌro yʉꞌʉ acabijire wẽjẽgʉ̃ti”, ni wãcũcʉ niwĩ.
Esaú tojo weegʉti nise quetire tʉꞌogo, Rebeca Jacore pijio, aꞌtiro nico niwõ:
—Mʉꞌʉ maꞌmi Esaú mʉꞌʉrẽ aꞌmegʉ̃, “Wẽjẽgʉ̃ti”, niapʉ.
Tojo weegʉ, macʉ̃, yʉꞌʉ dutiro weeya. Harã́pʉ yʉꞌʉ maꞌmi Labán ya wiꞌipʉ duꞌtiabaqueꞌoya.
Topʉ tojáníña. Téé mʉꞌʉ maꞌmi cʉ̃ uase peꞌtíca beꞌropʉ topʉre nitʉoya.
Mʉꞌʉ cʉ̃rẽ weeꞌquere acobojóca beꞌro mʉꞌʉrẽ “Aꞌtia tja” ni, queti oꞌógoti. Mʉsãrẽ yʉꞌʉ põꞌrã pʉarãrẽ niꞌcã nʉmʉta wẽrĩcã ʉaweꞌe, nico niwõ.
Beꞌro Rebeca co marãpʉ Isaare nico niwõ:
—Ãꞌrã hitita masã numia Esaú nʉmosãnumia meꞌrã yʉꞌʉ caributiyʉꞌrʉa waꞌasaꞌa. Jacob cʉ̃ aꞌti diꞌta Canaácjãrã ãꞌrã hitita masã numia weronojõ nigõrẽ cʉ̃ nʉmoticãma, mejõ wẽrĩa waꞌasĩꞌrĩsaꞌa, nico niwõ.
Tere tʉꞌogʉ, Isaa Jacore pijio, cʉ̃rẽ “Õꞌacʉ̃ mʉꞌʉrẽ añurõ weeato”, nicʉ niwĩ. Tojo nicã, cʉ̃rẽ aꞌtiro weeduticʉ niwĩ:
—Mʉꞌʉ aꞌti diꞌta Canaácjãrã numiarẽ ne nʉmotiticãꞌña.
Mʉꞌʉ ñecʉ̃ tiro Betuel Padan-arãpʉ waꞌaya. Topʉ mʉꞌʉ pacopánʉmʉ Labán macõrẽ nʉmotiya.
Õꞌacʉ̃ tutuayʉꞌrʉnʉꞌcãgʉ̃ mʉꞌʉrẽ añurõ weeato. Pãjãrã mʉꞌʉrẽ masãputi, pãrãmerãticã weeato. Cʉ̃ tojo weecã, peje curaricjãrã nirãsama.
Abrahãrẽ Õꞌacʉ̃ “Añurõ weegʉti” níꞌquere mʉꞌʉrẽ, mʉꞌʉ pãrãmerãrẽ oꞌoato. Aꞌti diꞌta mʉsã ya diꞌta waro tojato nígʉ̃, tojo niꞌi. Niꞌcãrõacãrẽ aꞌti diꞌtapʉ ape diꞌtacjãrã weronojõ niꞌi yujupʉ, nicʉ niwĩ.
Tojo wee Jacore Padan-arãpʉ oꞌócãꞌcʉ niwĩ. Topʉre Labán ya wiꞌipʉ etacʉ niwĩ. Cʉ̃ Betuel, arameo masʉ̃ macʉ̃, tojo nicã Rebeca maꞌmi nicʉ niwĩ. Rebeca, Jacob, Esaú paco nico niwõ.
Esaú, cʉ̃ pacʉ Isaa, Õꞌacʉ̃rẽ “Jacore añurõ weeya”, ni sẽrĩbosacã, tojo nicã cʉ̃rẽ Padan-arãpʉ nʉmotidutigʉ oꞌócã tʉꞌocʉ niwĩ. Tojo nicã cʉ̃rẽ Õꞌacʉ̃rẽ añurõ weedutigʉ, “Aꞌtocjãrã Canaácjãrã numia meꞌrã ne nʉmotiticãꞌña” nicã tʉꞌocʉ niwĩ.
Apeyema Jacob cʉ̃ pacʉsʉmʉa weedutiꞌcaronojõta Padan-arãpʉ waꞌacã ĩꞌacʉ niwĩ.
Tojo weegʉ Esaú cʉ̃ pacʉsʉmʉa Canaá diꞌtacjãrã numiarẽ tʉꞌsatisere masĩcʉ niwĩ.
Tere masĩgʉ̃, Abrahã macʉ̃ Ismae tiropʉ ĩꞌagʉ̃ waꞌacʉ niwĩ. Topʉ cʉ̃ macõ Mahalat wãmetigore nʉmoticʉ niwĩ. Co Nebaiot acabijo nico niwõ. Cʉ̃ Esaú ãpẽrã pʉarã numia Canaácjãrã numiarẽ nʉmotitojacʉ niwĩ.
Jacob Beersebapʉ níꞌcʉ waꞌa, Harã́ waꞌari maꞌapʉ buꞌacʉ niwĩ.
Waꞌacũmí, ñamicaꞌapʉ niyucã, cʉ̃ noꞌo naꞌitõꞌorõ cãrĩcʉ niwĩ. Topʉ cãrĩgʉ̃tigʉ, niꞌcãgã ʉ̃tãgã topʉ cũñacjare miicṹú, cʉ̃ dʉpoare ẽotuucũuocʉ niwĩ.
Topʉ aꞌtiro quẽꞌecʉ niwĩ. Niꞌcãrõ mʉjãrõjo nucũcãpʉ téé ʉꞌmʉsepʉ nimʉjãnʉꞌcãcaro niwʉ̃. To mʉjãrõpʉre Õꞌacʉ̃rẽ werecoꞌterã mʉjãmʉjã, dijatimʉjãcãrã niwã.
Tojo nicã, Õꞌacʉ̃rẽ cʉ̃ pʉꞌto nuꞌcũcã ĩꞌacʉ niwĩ. Cʉ̃rẽ aꞌtiro nicʉ niwĩ: “Yʉꞌʉ mʉꞌʉ ñecʉ̃ Abrahã, mʉꞌʉ pacʉ Isaa ẽjõpeogʉ Õꞌacʉ̃ niꞌi. Mʉꞌʉrẽ, mʉꞌʉ pãrãmerã nituriarãrẽ aꞌte mʉꞌʉ cũñase diꞌtare oꞌogʉsaꞌa.
Mʉꞌʉ pãrãmerã pãjãrã waro nucũpori weronojõ nirãsama. Nipeꞌtiropʉ seꞌsanʉꞌcãrãsama. Mujĩpũ cʉ̃ mʉjãtiro peꞌe, cʉ̃ sãjãrõ peꞌe, tojo nicã norte, téé surpʉ nirãsama. Nipeꞌtirã aꞌti turicjãrãrẽ mʉꞌʉ meꞌrã, tojo nicã mʉꞌʉ pãrãmerã nituriarã meꞌrã añurõ waꞌacã weegʉti.
Yʉꞌʉ mʉꞌʉ meꞌrã niꞌi. Mʉꞌʉrẽ, mʉꞌʉ noꞌo waꞌaro coꞌtegʉti. Aꞌti diꞌtare mʉꞌʉrẽ apaturi dajanʉꞌcãcã weegʉti. Yʉꞌʉ ‘Tojo weegʉti’ níꞌquere weetimigʉ̃, ne cãꞌrõ mʉꞌʉrẽ cõꞌawãꞌcãsome”, nicʉ niwĩ Õꞌacʉ̃.
Cʉ̃ ʉpʉtʉ ui, aꞌtiro wãcũcʉ niwĩ: “Aꞌto wiobutiaꞌa. Õꞌacʉ̃ cʉ̃ nirṍ waro niꞌi. Cʉ̃ ya wiꞌi niꞌi. Ʉꞌmʉse sãjãrĩ sope pʉꞌto niꞌi”, nicʉ niwĩ.
Ape nʉmʉ peꞌe maata wãꞌcã, ʉ̃tãgã cʉ̃ dʉpoapʉ ẽotuucũucagare añurõ miinʉꞌcõcʉ niwĩ. Tuꞌajanʉꞌcõ, tigare Õꞌacʉ̃ yaga tojadutigʉ, ʉꞌsere piopeocʉ niwĩ.
Ne waropʉre tore niꞌcã macã nicaro nimiwʉ̃. Ti macã Luz wãmeticaro niwʉ̃. Jacob peꞌe mejẽcã wãme dʉcayucʉ niwĩ. Betel wãme õꞌocʉ niwĩ.
Topʉ Jacob Õꞌacʉ̃rẽ “Mʉꞌʉ meꞌrã aꞌtiro weegʉti”, ni ucũcʉ niwĩ: “Õꞌacʉ̃ niꞌcãrõacã yʉꞌʉ waꞌarore baꞌpati, coꞌte, yʉꞌʉre baꞌase, suꞌti oꞌogʉ, yʉꞌʉ wiogʉ nigʉ̃saꞌa.
Tojo nicã, ne cãꞌrõ mejẽcã waꞌati, apaturi yʉꞌʉre yʉꞌʉ pacʉ ya wiꞌipʉre majãmitojaacã wéégʉ, tojo nigʉ̃saꞌa.
Mʉꞌʉ tojo weecã, aꞌtiga ʉ̃tãgã yʉꞌʉ miinʉꞌcõcaga Õꞌacʉ̃ ya wiꞌi nirõsaꞌa. Mʉꞌʉ nipeꞌtisetiri yʉꞌʉre apeyenojõ diez oꞌocã, mʉꞌʉrẽ niꞌcãrõ oꞌogʉti”, nicʉ niwĩ.
Jacob waꞌa, mujĩpũ mʉjãtirocjãrã ya diꞌtapʉ etacʉ niwĩ.
Topʉre etagʉ, cãpũpʉ iꞌtia curua oveja aco sĩꞌrĩrĩ pe tiro soocũñarãrẽ ĩꞌacʉ niwĩ. Na ti pe cjase acore sĩꞌrĩcãrã niwã. Ti pe sope pʉꞌtopʉre pajiri pe ʉ̃tãpejo meꞌrã biꞌanoꞌcaro niwʉ̃.
Nipeꞌtirã oveja topʉre nerẽnʉꞌcãca beꞌro oveja coꞌterã ti pere pãa, ovejare aco tĩacãrã niwã. Na sĩꞌrĩ́ca beꞌro oveja coꞌterã ti pere biꞌacãrã niwã tja.
Jacob oveja coꞌterãrẽ sẽrĩtiñaꞌcʉ niwĩ:
—¿Ne, noꞌocjãrã niti mʉsã?
—Ʉ̃sã Harã́cjãrã niꞌi, ni yʉꞌticãrã niwã.
Narẽ sẽrĩtiñaꞌnemocʉ niwĩ tja:
—¿Mʉsã Labã́rẽ Nacor pãrãmirẽ masĩti?
—Masĩꞌi, ni yʉꞌticãrã niwã.
—¿Cʉ̃ dutimarĩati? ni sẽrĩtiñaꞌnemocʉ niwĩ.
—Ʉ̃́ʉ, duti marĩami, ni yʉꞌticãrã niwã. Beꞌro Jacore ninemocãrã niwã:
—Ĩꞌaña. Sico Raquel, Labán macõ co yarã oveja meꞌrã aꞌtimo, nicãrã niwã.
Jacob narẽ aꞌtiro nicʉ niwĩ:
—Ʉmʉcjo waro niꞌi yujupʉ. Ovejare biꞌasõrõrõ mejẽta niꞌi. ¿Deꞌro weerã mʉsã ovejare aco tĩa, beꞌro tá baꞌadutirã, cãpũpʉ mianʉꞌcõweti?
Na cʉ̃rẽ yʉꞌticãrã niwã:
—Tojo weemasĩtisaꞌa. Nipeꞌtirã oveja nerẽpeꞌtiato yujupʉ. Na nerẽpeꞌtica beꞌro oveja coꞌterã ti pere biꞌácaga ʉ̃tãgãjore pãa, acore tĩanoꞌrõsaꞌa.
Jacob na meꞌrã ucũrĩ cura Raquel co pacʉ yarã oveja meꞌrã ejaco niwõ. Co narẽ coꞌtego nico niwõ.
Topʉ Raquere, Labán macõrẽ, cʉ̃ pacopánʉmʉ Labán yarã oveja meꞌrã ejacã ĩꞌagʉ̃, maata ʉ̃tãgãjore pãogʉ̃ waꞌacʉ niwĩ. Pãotoja, narẽ aco tĩacʉ niwĩ.
Beꞌro Raquere añudutigʉ miꞌmicʉ niwĩ. Tojo weetoja, eꞌcatigʉ, uticʉ niwĩ.
Jacob, “Yʉꞌʉ Rebeca macʉ̃ niꞌi, Labán páácjʉ̃ niꞌi”, ni werecʉ niwĩ. Tere tʉꞌogo, co pacʉpʉre omawãꞌcã, werego waꞌaco niwõ.
Labán, “Yʉꞌʉ acabijo macʉ̃ niapʉ” nisere tʉꞌogʉ, cʉ̃rẽ põtẽrĩgʉ̃ waꞌagʉ, omawãꞌcãcʉ niwĩ. Cʉ̃rẽ paabʉꞌa, waꞌsuporopʉ miꞌmicʉ niwĩ. Beꞌro cʉ̃ ya wiꞌipʉ miacʉ niwĩ. Jacob nipeꞌtise cʉ̃rẽ waꞌaꞌquere quetiwerepeꞌocʉ niwĩ.
Labán cʉ̃rẽ nicʉ niwĩ: “Diacjʉ̃ta mʉꞌʉ yʉꞌʉ acawerego macʉ̃ nígʉ̃, ye dí warota niꞌi”, nicʉ niwĩ.
Jacob Labán tiropʉre niꞌcã mujĩpũ tojacʉ niwĩ.
—Mʉꞌʉ, yʉꞌʉ acawerego macʉ̃ nise wapa tojowaro daꞌra, weesome. ¿Mʉꞌʉ noꞌocãꞌrõ wapayecã ʉasari? nicʉ niwĩ.
Labán pʉarã numia põꞌrãticʉ niwĩ. Masã maꞌmio Lea wãmetico niwõ. Dʉꞌsago peꞌe Raquel wãmetico niwõ.
Lea caperi añuse cʉoco niwõ. Raquel peꞌe añugõ, añurõ upʉtigo nico niwõ.
Jacob Raquere tʉꞌsayugʉ, aꞌtiro nicʉ niwĩ:
—Mʉꞌʉ macõ Raquere ʉagʉ, siete cʉ̃ꞌmarĩ mʉꞌʉrẽ daꞌratamugʉ̃ti.
Labán cʉ̃rẽ yʉꞌticʉ niwĩ:
—Jaʉ, añurõsaꞌa. Aperocjãrã peꞌere oꞌoronojõ oꞌógʉ, mʉꞌʉrẽ numisogʉti. Yʉꞌʉ meꞌrã tojayá, nicʉ niwĩ.
Tojo weegʉ Jacob Raquere wapataꞌagʉ, siete cʉ̃ꞌmarĩ daꞌracʉ niwĩ. Cʉ̃ Raquere ʉayʉꞌrʉayucã, te cʉ̃ꞌmarĩ ne yoabajuticaro niwʉ̃.
Te siete cʉ̃ꞌmarĩ yʉꞌrʉ́ca beꞌro Jacob Labã́rẽ nicʉ niwĩ:
—Yʉꞌʉ nʉmo niacjore wiaya majã. Yʉꞌʉ core nʉmotigʉsaꞌa. Ticʉse cʉ̃ꞌmarĩ daꞌragʉti níꞌque peꞌtia waꞌaꞌa. Core daꞌra, wapataꞌatojaꞌa, nicʉ niwĩ.
Tojo weegʉ Labán nipeꞌtirã cʉ̃ pʉꞌtocjãrãrẽ omocã dʉꞌteri bosenʉmʉrẽ pijiocʉ niwĩ.
Beꞌro ñamipʉ Labán masã maꞌmio Lea peꞌere mia, Jacore oꞌocʉ niwĩ. Jacob co meꞌrã cãrĩcʉ niwĩ.
Apeyema tja Leare Labán niꞌcõ cʉ̃rẽ daꞌracoꞌtegore weetamudutigʉ oꞌocʉ niwĩ. Co Zilpa wãmetico niwõ.
Ape nʉmʉ boꞌreacã Jacob “Apego Lea meꞌrã peꞌe cãrĩapã”, ni ĩꞌacʉ niwĩ. Tojo weegʉ Labã́rẽ sẽrĩtiñaꞌgʉ̃ waꞌacʉ niwĩ.
—¿Deꞌro weegʉ yʉꞌʉre tojo weeati? Yʉꞌʉ Raquere wapataꞌagʉtigʉ mʉꞌʉ meꞌrã daꞌrawʉ. ¿Deꞌro weegʉ yʉꞌʉre tojo weesooati? nicʉ niwĩ.
Labán cʉ̃rẽ yʉꞌticʉ niwĩ:
—Aꞌti diꞌtapʉ aꞌtiro weesetisaꞌa. Dʉꞌsago peꞌe masã maꞌmio dʉporo marãpʉtitimo.
Mʉꞌʉ omocã dʉꞌteri bosenʉmʉ nirĩ semanarẽ Lea meꞌrãta níniꞌña yujupʉ. Ti semana peꞌtíca beꞌro co acabijore oꞌogʉti. Mʉꞌʉ core daꞌra wapayegʉ, siete cʉ̃ꞌmarĩ daꞌranemogʉ̃saꞌa, nicʉ niwĩ.
Jacob “Añurõsaꞌa”, nicʉ niwĩ. Lea omocã dʉꞌteri bosenʉmʉ nirĩ semana peꞌtíca beꞌro Raquel quẽꞌrãrẽ numisocʉ niwĩ.
Labán cʉ̃rẽ daꞌracoꞌtegore Raquere weetamudutigʉ, co quẽꞌrãrẽ Bilha wãmetigore oꞌocʉ niwĩ.
Jacob Raquel meꞌrã quẽꞌrãrẽ cãrĩcʉ niwĩ. Lea nemorõ co peꞌere maꞌiyʉꞌrʉnʉꞌcãcʉ niwĩ. Siete cʉ̃ꞌmarĩ Labán meꞌrã daꞌranemocʉ niwĩ.
Õꞌacʉ̃ Jacob Leare maꞌiticã ĩꞌagʉ̃, core wĩꞌmarã põꞌrãticã weecʉ niwĩ. Raquel peꞌema wĩꞌmarã bocamasĩticã weecʉ niwĩ yujupʉ.
Lea nijĩpaco waꞌa, wĩꞌmagʉ̃ põꞌrãtico niwõ. Cʉ̃rẽ Rubén wãme õꞌoco niwõ. Aꞌtiro nico niwõ: “Õꞌacʉ̃ yʉꞌʉ bʉjaweticã ĩꞌagʉ̃, wĩꞌmagʉ̃ oꞌoami. Tojo weegʉ niꞌcãrõacãma yʉꞌʉ marãpʉ yʉꞌʉre maꞌigʉ̃sami”, nico niwõ.
Beꞌro Lea apĩ põꞌrãtico niwõ tja. Cʉ̃rẽ Simeó wãme õꞌoco niwõ. Tojo weego aꞌtiro nico niwõ: “Õꞌacʉ̃ yʉꞌʉ marãpʉ yʉꞌʉre tojo ĩꞌacõꞌacã ĩꞌami. Tojo weegʉ apĩ yʉꞌʉre oꞌonemoami”, nico niwõ.
Apĩ cʉonemoco niwõ tja. Cʉ̃rẽ Leví wãme õꞌoco niwõ. “Yʉꞌʉ marãpʉre iꞌtiarã wĩꞌmarã oꞌotojaꞌa. Tojo weegʉ niꞌcãrõacãma yʉꞌʉ peꞌere nemorõ maꞌigʉ̃sami”, nico niwõ.
Lea apĩ wʉanemoco niwõ tja. “Niꞌcãrõacãma Õꞌacʉ̃rẽ eꞌcatipeogoti”, nico niwõ. Tojo weego cʉ̃rẽ Judá wãme õꞌoco niwõ. Ãꞌrĩ beꞌro põꞌrãtiduꞌuníco niwõ yujupʉ.
Raquel yʉꞌʉ Jacore põꞌrãtibosatisaꞌa nígõ, co maꞌmiorẽ ʉoco niwõ. Tojo tʉꞌoñaꞌgõ, co marãpʉre nico niwõ:
—Yʉꞌʉre põꞌrãticã weeya. Mʉꞌʉ tojo weeticãma, wẽrĩa waꞌagoti, nico niwõ.
Tere tʉꞌogʉ, Jacob ua waꞌa, core nicʉ niwĩ:
Beꞌro cʉ̃rẽ nico niwõ:
—Aꞌtigo yʉꞌʉre daꞌracoꞌtego Bilhare miaña. Co meꞌrã ni, wĩꞌmagʉ̃rẽ põꞌrãtiya. Co tojo põꞌrãticã, yʉꞌʉ quẽꞌrã põꞌrãtiꞌco weronojõ cʉogosaꞌa, nico niwõ.
Tojo weego Raquel core daꞌracoꞌtego Bilhare cʉ̃ nʉmo weronojõ niato nígõ, co marãpʉre oꞌoco niwõ. Jacob co meꞌrã cãrĩcʉ niwĩ.
Co nijĩpaco toja, niꞌcʉ̃ wĩꞌmagʉ̃ Jacore wʉabosaco niwõ.
Co tojo weecã ĩꞌagõ, Raquel nico niwõ: “Ãpẽrã ĩꞌorõpʉ Õꞌacʉ̃ yʉꞌʉre queoro waꞌacã weeami. Cʉ̃ yʉꞌʉ sẽrĩsere tʉꞌogʉ, yʉꞌʉre wĩꞌmagʉ̃ oꞌoami. Tojo weegʉ ãꞌrĩ wĩꞌmagʉ̃ Dan wãmetigʉsami”, nico niwõ.
Beꞌro apĩ Bilha põꞌrãtinemoco niwõ.
Raquel aꞌtiro nico niwõ: “Yʉꞌʉ maꞌmio meꞌrã ʉpʉtʉ waro aꞌmetuꞌtiapʉ. Añuꞌu majã, yʉꞌʉ core yʉꞌrʉwetitojapʉ”, nico niwõ. Tojo weego wĩꞌmagʉ̃rẽ Neftalí wãme õꞌoco niwõ.
Lea peꞌe “Yʉꞌʉ põꞌrã bocamasĩtisaꞌa majã” nígõ, core daꞌracoꞌtego Zilpare co marãpʉ Jacore peꞌsudaꞌreco niwõ.
Co Zilpa Jacob meꞌrã wĩꞌmagʉ̃ põꞌrãtico niwõ.
Co tojo weecã ĩꞌagõ, Lea aꞌtiro nico niwõ: “Añubutiaro waꞌaꞌa. Tojo weegʉ wĩꞌmagʉ̃ Gad wãmetigʉsami”, nico niwõ.
Beꞌro Zilpa Jacore apĩ põꞌrãtibosaco niwõ.
Tere ĩꞌagõ, Lea aꞌtiro nico niwõ: “Eꞌcatiyʉꞌrʉasaꞌa. Numia niꞌcãrõacãma yʉꞌʉre ‘Eꞌcatiyʉꞌrʉamo’, nirãsama.” Tojo weego wĩꞌmagʉ̃ Aser wãme õꞌoco niwõ.
Niꞌcã nʉmʉ na trigo tʉ̃ꞌrẽrĩtero nicã, Rubén cãpũpʉ waꞌacʉ niwĩ. Topʉ yucʉdʉca mandrágora wãmetisere bocacʉ niwĩ. Boca, cʉ̃ paco Leare miacʉ niwĩ. Tere miidajacã ĩꞌagõ, Raquel Leare nico niwõ:
—Yʉꞌʉ quẽꞌrãrẽ mʉꞌʉ macʉ̃ miitiꞌque yucʉdʉcare oꞌoya.
Lea peꞌe core yʉꞌtico niwõ:
—¿Deꞌro weego oꞌobosari? Mʉꞌʉ yʉꞌʉre ñaꞌabutiaro weewʉ. Yʉꞌʉ marãpʉre ẽꞌmawʉ̃. ¿Niꞌcãrõacãrẽ yʉꞌʉ macʉ̃ yucʉdʉca bocaꞌquere ẽꞌmasĩꞌrĩti tja?
Tere tʉꞌogo, Raquel nico niwõ:
—To pũrĩcãrẽ aꞌtiro weegoti. Mʉꞌʉ macʉ̃ yucʉdʉca bocaꞌquere mʉꞌʉ oꞌocã, niꞌcãcã ñamirẽ Jacob mʉꞌʉ meꞌrã cãrĩgʉ̃sami, nico niwõ.
Beꞌro naꞌiqueꞌari cura Jacob cʉ̃ cãpũpʉ níꞌcʉ dajari cura Lea cʉ̃rẽ põtẽrĩgõ waꞌa, aꞌtiro nico niwõ:
—Niꞌcãcã ñamirẽ, mʉꞌʉ yʉꞌʉ meꞌrã cãrĩgʉ̃saꞌa. Yʉꞌʉ macʉ̃ bocaꞌque mandrágora yucʉdʉca meꞌrã wapayeapʉ.
Tojo weegʉ ti ñamirẽ Jacob Lea meꞌrã cãrĩcʉ niwĩ.
Õꞌacʉ̃ Lea sẽrĩsere yʉꞌticʉ niwĩ. Tojo weego nijĩpaco waꞌa, cʉ̃ meꞌrã niꞌcãmocʉrã põꞌrãtibosanemoco niwõ Jacore.
Tere ĩꞌagõ, Lea nico niwõ: “Yʉꞌʉre daꞌracoꞌtegore yʉꞌʉ marãpʉre oꞌowʉ. Tojo weeꞌque wapa Õꞌacʉ̃ niꞌcãrõacãrẽ yʉꞌʉre añurõ weemi majã. Tojo weegʉ ãꞌrĩ wĩꞌmagʉ̃ Isacar wãmetigʉsami”, nico niwõ.
Beꞌro Lea apĩ põꞌrãtinemoco niwõ. Cʉ̃ meꞌrã seis põꞌrãtico niwõ.
Aꞌtiro nico niwõ: “Õꞌacʉ̃ yʉꞌʉre añubutiase oꞌoami. Niꞌcãrõacãrẽ yʉꞌʉ marãpʉ nemorõ maꞌigʉ̃sami. Cʉ̃rẽ yʉꞌʉ seis ʉmʉa põꞌrãtibosatojaꞌa. Tojo weegʉ ãꞌrĩ wĩꞌmagʉ̃ Zabulṍ wãmetigʉsami”, nico niwõ.
Lea põꞌrãtitʉogo, numiorẽ wʉaco niwõ. Core Dina wãmeyeco niwõ.
Beꞌro Õꞌacʉ̃ Raquel quẽꞌrãrẽ wãcũcʉ niwĩ. Co sẽrĩsere tʉꞌogʉ, core põꞌrãticã weecʉ niwĩ majã.
Tojo weego co põꞌrãtimʉꞌtãgʉ̃rẽ wʉago, aꞌtiro nico niwõ: “Yʉꞌʉ põꞌrãmarĩgõ nígõ bopoyaꞌquere Õꞌacʉ̃ peꞌticã weeami.
Cʉ̃ yʉꞌʉre apĩ oꞌonemocã añuyʉꞌrʉabosaꞌa”, nico niwõ. Tojo weego cʉ̃rẽ José wãmeyeco niwõ.
—Yʉꞌʉre ya diꞌtapʉ dajatojaadutiya.
Yʉꞌʉ nʉmosãnumiarẽ mʉꞌʉrẽ daꞌrawapataꞌaꞌcãrã numiarẽ, tojo nicã yʉꞌʉ põꞌrãrẽ oꞌoya. Mʉꞌʉ yʉꞌʉre yʉꞌtíca beꞌro waꞌagʉti. Yʉꞌʉ mʉꞌʉ meꞌrã ʉpʉtʉ daꞌrasere añurõ masĩsaꞌa.
Labán cʉ̃rẽ yʉꞌticʉ niwĩ:
—Yʉꞌʉ nisetisere tʉꞌsagʉ, yʉꞌʉ meꞌrã tojayá. Yʉꞌʉ tʉꞌoñaꞌse meꞌrã aꞌtiro masĩꞌi. Õꞌacʉ̃ mʉꞌʉ meꞌrã yʉꞌʉre añurõ waꞌacã weeami.
¿Noꞌocãꞌrõ wapataꞌasĩꞌrĩsari mʉꞌʉ? Mʉꞌʉ werecã, yʉꞌʉ tocãꞌrõ wapayegʉti, nicʉ niwĩ.
Jacob cʉ̃rẽ yʉꞌticʉ niwĩ:
—Mʉꞌʉ masĩsaꞌa. Yʉꞌʉ mʉꞌʉrẽ añurõ daꞌratamuwʉ̃. Mʉꞌʉ yarã waꞌicʉrãrẽ añurõ coꞌtebosawʉ.
Yʉꞌʉ etati dʉporore mʉꞌʉ pejetirãcã cʉocʉ niwʉ̃. Niꞌcãrõacãma pãjãrã waro nima. Yʉꞌʉ etanʉꞌcãꞌcaro meꞌrã Õꞌacʉ̃ mʉꞌʉrẽ añurõ weemi. Niꞌcãrõacã yʉꞌʉ nʉmosãnumia, yʉꞌʉ põꞌrã ye peꞌere daꞌrabosasĩꞌrĩsaꞌa.
—¿Noꞌocãꞌrõ yʉꞌʉ wapayecã ʉati? ni sẽrĩtiñaꞌnemocʉ niwĩ Labã́.
Jacob aꞌtiro yʉꞌticʉ niwĩ:
—Ne wapayeticãꞌña. Yʉꞌʉ mʉꞌʉrẽ “Aꞌtiro weeya” nisere “Jaʉ” nicã, mʉꞌʉ yarã ovejare coꞌtebosagʉti tja, nicʉ niwĩ.
Aꞌtiro weegʉti. Niꞌcãcã nipeꞌtirã mʉꞌʉ yarã ovejare ĩꞌacusiagʉ waꞌagʉti. Ĩꞌacusia, oveja sereritirã, doꞌrorã́rẽ, tojo nicã wĩꞌmarã ñirãcãrẽ dʉcawaagʉti. Nipeꞌtirã cabra sereritirã, doꞌrorã́rẽ dʉcawaacũugʉ̃ti. Narẽta mʉꞌʉ yʉꞌʉre wapayegʉsaꞌa.
Tojo wééca beꞌro mʉꞌʉ yʉꞌʉ wapataꞌasere ĩꞌagʉ̃ aꞌtigʉ, “Queorota weeapĩ, ne yajatiapĩ”, nigʉ̃saꞌa. Yarã oveja, cabra tiropʉ doꞌrorã marĩcã, tojo nicã oveja ñirã marĩcãma, “Ãꞌrĩ yajagʉ weeapĩ”, nigʉ̃saꞌa, nicʉ niwĩ.
Labán cʉ̃rẽ yʉꞌticʉ niwĩ:
—Añurõsaꞌa. Mʉꞌʉ tojo nise tojota waꞌato, nicʉ niwĩ.
Ti nʉmʉta Labán peꞌe cabra ʉmʉa yʉꞌtʉrãrẽ, doꞌrorã́rẽ, tojo nicã cabra numia sereritirãrẽ, doꞌrorã́rẽ, cãꞌrõ butise cʉorãrẽ, nipeꞌtirã oveja wĩꞌmarã ñirãrẽ cʉ̃ põꞌrãrẽ coꞌtedutigʉ oꞌócʉ niwĩ.
Beꞌro topʉ níꞌcʉ narẽ Jacob nirõpʉ meꞌrã téé iꞌtia nʉmʉ waꞌaropʉ narẽ miacʉ niwĩ.
Jacob peꞌe Labán yarã oveja, cabra dʉꞌsaꞌcãrãrẽ coꞌtecʉ niwĩ.
Narẽ coꞌteri cura aꞌtiro weecʉ niwĩ. Cʉ̃ álamo, almendro, castaño wãmetise yaꞌsase dʉpʉrire dʉtecʉ niwĩ. Dʉte, te dʉpʉrire butise dari pãꞌrẽcʉ niwĩ.
38-39 Beꞌro te pãꞌrẽꞌque dʉpʉrire ecarã na aco sĩꞌrĩrĩ coꞌro tiro diacjʉ̃ peocʉ niwĩ. Topʉta na amorĩ cura na sĩꞌrĩrã aꞌtirã, te dʉpʉri tiro ʉmʉa, numiarẽ ñeꞌecãrã niwã. Tojo weerã wĩꞌmarã bajuarã, yʉꞌtʉrã, doꞌrorã bajuacãrã niwã.
Wĩꞌmarãrẽ mejẽcã cũucʉ niwĩ. Ãpẽrã peꞌere Labán yarã doꞌrorã, yʉꞌtʉrã, ñirã põtẽorõ cũucʉ niwĩ. Aꞌtiro wee cʉ̃ yarã pãjãrã waꞌacã weecʉ niwĩ. Narẽ Labán yarã meꞌrã morẽticʉ niwĩ.
Apeyema tja Jacob aꞌtiro weecʉ niwĩ. Oveja numia tutuarã amorã, Jacob sõꞌoníꞌque dʉpʉrire na sĩꞌrĩrĩ coꞌro tiropʉ cũucʉ niwĩ. Te dʉpʉri põtẽorõpʉ aꞌmerĩ ñeꞌeato nígʉ̃, tojo weecʉ niwĩ.
Tutuatirã mejãrã aꞌticã peꞌema, te dʉpʉrire cũuticʉ niwĩ. Tojo weerã na mejãrã Labán yarã tojacãrã niwã. Tutuarã peꞌe Jacob yarã nicãrã niwã.
Aꞌtiro wee siapeꞌe meꞌrã Jacob pãjãrã waro ecarã cʉocʉ niwĩ. Pãjãrã waro oveja, cabra, cameyoa, burroa cʉocʉ niwĩ. Cʉ̃rẽ daꞌracoꞌterã numia, ʉmʉa quẽꞌrãrẽ cʉocʉ niwĩ.
Jacob Labán põꞌrã cʉ̃rẽ ucjase quetire tʉꞌocʉ niwĩ. “Jacob marĩ pacʉ ye níꞌquere ẽꞌmapeꞌo, te meꞌrã cʉ̃ peꞌe peje cʉogʉ tojami,” nicãrã niwã.
Apeye quẽꞌrã Jacob Labán todʉporopʉ cʉ̃rẽ añurõ weeꞌcaronojõ weeticã tʉꞌoñaꞌcʉ niwĩ.
Tere ĩꞌagʉ̃, Õꞌacʉ̃ Jacore nicʉ niwĩ: “Mʉꞌʉ pacʉsʉmʉa ya diꞌtapʉ tojaaya. Mʉꞌʉ acawererã tiropʉ waꞌaya. Yʉꞌʉ mʉꞌʉrẽ coꞌtegʉti,” nicʉ niwĩ Õꞌacʉ̃.
Cʉ̃ tojo nicã tʉꞌogʉ, Jacob cʉ̃ nʉmosãnumia Raquere, Leare cʉ̃ nirṍ cãpũpʉ cʉ̃ oveja, cabra coꞌteropʉ pijidutioꞌocʉ niwĩ.
Narẽ nicʉ niwĩ:
Mʉsã masĩsaꞌa, yʉꞌʉ mʉsã pacʉre nipeꞌtiro yʉꞌʉ tutuaro põtẽorõ añurõ warota daꞌrabosawʉ.
Yʉꞌʉ tojo weemicã, cʉ̃ yʉꞌʉre nisoomʉjãwĩ. Naꞌirõ yʉꞌʉ daꞌrase wapare queoro wapayetimʉjãwĩ. Tojo weemicã, Õꞌacʉ̃ peꞌe yʉꞌʉre ñaꞌarõ weedutitigʉ, cʉ̃rẽ cãꞌmotaꞌami.
Tojo weegʉ Labán cʉ̃ “Oveja, cabra doꞌrorã mʉꞌʉ yarã nirãsama” nicã, oveja, cabra numia doꞌrorãta põꞌrãtiwã. Tojo nicã, cʉ̃ “Oveja, cabra yʉꞌtʉrã mʉꞌʉ yarã nirãsama” nicã, tojo bajurãta põꞌrãtiwã.
Tojo weegʉ Õꞌacʉ̃ cʉ̃ yarã ecarã peꞌere ẽꞌma, yʉꞌʉre oꞌowĩ.
»Niꞌcã nʉmʉ na waꞌicʉrã amorĩ cura aꞌtiro quẽꞌecãti. Cabra ʉmʉa numiarẽ ñeꞌemʉjãwã. Na ʉmʉa yʉꞌtʉrã, doꞌrorã, sereritirã niwã.
Quẽꞌerõpʉ Õꞌacʉ̃ cʉ̃ basuta nimigʉ̃, cʉ̃rẽ werecoꞌtegʉ weronojõ upʉsãjãnʉꞌcã  yʉꞌʉ wãmerẽ pisuwĩ. Yʉꞌʉ peꞌe cʉ̃rẽ yʉꞌtiwʉ: “Aꞌtota niꞌi”, niwʉ̃.
Tojo nicã tʉꞌogʉ, cʉ̃rẽ werecoꞌtegʉ weronojõ nigʉ̃́ yʉꞌʉre niwĩ: “Añurõ ĩꞌaña. Nipeꞌtirã ecarã ʉmʉa numiarẽ ñeꞌerã, yʉꞌtʉrã, doꞌrorã, sereritirã nima. Yʉꞌʉ Labán mʉꞌʉrẽ weeꞌquere ĩꞌapeꞌocãꞌpʉ.
Yʉꞌʉ Õꞌacʉ̃, mʉꞌʉrẽ Betepʉ bajuaꞌcʉ niꞌi. Topʉ mʉꞌʉ ʉ̃tãgãrẽ miinʉꞌcõ, ʉꞌse waꞌre, yʉꞌʉre ‘Tojo weegʉti’, ni ucũwʉ̃. Niꞌcãrõacã aꞌtore wijayá. Mʉꞌʉ bajuáca diꞌtapʉ dajaya”, niwĩ, ni werecʉ niwĩ Jacob.
Tojo nicã tʉꞌorã, Raquel, Lea cʉ̃rẽ yʉꞌticãrã niwã:
—Ʉ̃sã, ʉ̃sã pacʉ tiroma beꞌropʉre apeyenojõ ñeꞌeatje ne moosaꞌa.
Tojo weronojõ oꞌogʉ, ʉ̃sãrẽ aperocjãrãrẽ weronojõ tojo ĩꞌacõꞌacãꞌmi. Ʉ̃sãpʉreta mʉꞌʉrẽ nʉmotidutigʉ duasãjãwĩ. Nipeꞌtise ʉ̃sãrẽ duaꞌque wapare cõꞌastepeꞌocãꞌmi.
Diacjʉ̃ta niꞌi. Ʉ̃sã pacʉre Õꞌacʉ̃ cʉ̃ cʉosere ẽꞌmaꞌque ʉ̃sã ye, ʉ̃sã põꞌrã ye niꞌi. Õꞌacʉ̃ mʉꞌʉrẽ níꞌcaronojõta weeya, nicãrã niwã.
17-18 Jacob cʉ̃ pacʉ Isaa nirĩ diꞌta Canaápʉ dajatojaacʉ niwĩ. Tojo weegʉ cʉ̃ põꞌrãrẽ, cʉ̃ nʉmosãnumiarẽ cameyoa buꞌipʉ miipeocʉ niwĩ. Nipeꞌtise cʉ̃ cʉoꞌquere miacʉ niwĩ. Nipeꞌtirã ecarã cʉ̃ daꞌraꞌque wapa Padan-arãpʉ cʉ̃ bocaꞌquere miacʉ niwĩ.
Labán aperopʉ cʉ̃ yarã ovejare poari seegʉ waꞌari cura, Raquel co pacʉ ẽjõpeose na queose yeeꞌquere cʉ̃ ya wiꞌipʉ nisere yajaco niwõ.
Jacob cʉ̃ mañecʉ̃ Labán arameo masʉ̃rẽ weꞌrititimigʉ̃, weesoo, duꞌticʉ niwĩ.
Nipeꞌtise cʉ̃ cʉose meꞌrã duꞌtiwãꞌcãcʉ niwĩ. Éufrates wãmetiri maarẽ eja, pẽꞌabaqueꞌocʉ niwĩ. Diacjʉ̃ yʉꞌrʉmajã, Galaad buꞌpapijaro nirõpʉ waꞌacʉ niwĩ.
Iꞌtia nʉmʉ beꞌro Labán Jacob cʉ̃ duꞌtiꞌquere masĩcʉ niwĩ.
Tojo weegʉ Labán cʉ̃ acawererã meꞌrã Jacore sirutugʉ waꞌacʉ niwĩ. Siete nʉmʉrĩ beꞌro Galaad buꞌpapijaro nirõpʉ ẽmʉejacʉ niwĩ.
Cʉ̃ topʉ ejati ñamirẽ Õꞌacʉ̃ Labã́rẽ, arameo masʉ̃rẽ quẽꞌerõpʉ bajuacʉ niwĩ. Bajua, aꞌtiro nicʉ niwĩ: “Tʉꞌoya, Jacore pũrĩrõ ucũacʉpa”, nicʉ niwĩ.
Labán Jacore Galaad buꞌpapijaro cʉ̃ cãrĩꞌcaropʉ ẽmʉejacʉ niwĩ. Topʉta Labán, cʉ̃ acawererã meꞌrã tojaqueꞌacʉ niwĩ.
Beꞌro Jacore ĩꞌa, aꞌtiro ni sẽrĩtiñaꞌcʉ niwĩ:
—¿Deꞌro weeati mʉꞌʉ? ¿Deꞌro weegʉ yʉꞌʉre weesooati? Mʉꞌʉ yʉꞌʉ põꞌrã numiarẽ aꞌmewẽjẽrã ñeꞌenoꞌcãrã numiarẽ weronojõ miitiapã.
¿Deꞌro weegʉ yʉꞌʉre weretimigʉ̃, weesoo, ĩꞌatiro duꞌtiati? Yʉꞌʉ queoro masĩgʉ̃ pũrĩcã, mʉꞌʉrẽ añurõ weꞌritiboapã. Bʉapʉ̃tẽrõ, toꞌatʉ meꞌrã bosenʉmʉ weetʉoboapã.
Yʉꞌʉ põꞌrã numiarẽ, yʉꞌʉ pãrãmerãrẽ ne cãꞌrõ miꞌmitʉotiasʉ. Mʉꞌʉ ne tʉꞌomasĩtibutiagʉ weronojõ weeapã.
Yʉꞌʉ mʉsãrẽ ñaꞌarõ weesĩꞌrĩgʉ̃ weecãꞌboapã. Mʉꞌʉ pacʉ ẽjõpeogʉ Õꞌacʉ̃ peꞌe yʉꞌʉre ñamipʉ ucũami. Aꞌtiro niami: “Tʉꞌoya, Jacore pũrĩrõ ucũacʉpa”, niami.
Mʉꞌʉ, mʉꞌʉ pacʉ tiropʉ ʉpʉtʉ dajasĩꞌrĩꞌcʉ niyugʉ, aꞌtitojapã. Tojo nimigʉ̃, ¿deꞌro weegʉ yʉꞌʉ ẽjõpeorã na queose yeeꞌquere yajati? nicʉ niwĩ.
Jacob cʉ̃rẽ yʉꞌticʉ niwĩ:
—Yʉꞌʉ uiasʉ. Apetero weegʉ mʉꞌʉ põꞌrã numiarẽ tutuaro meꞌrã numitaꞌabosami, niasʉ.
Noꞌo mʉꞌʉ ẽjõpeorã queose yeeꞌquere cʉogʉnojõ wẽrĩato. Aꞌto nirã́ marĩ acawererã ĩꞌorõpʉ aꞌmaña. Narẽ bocagʉ, miaña.
Labán Jacob ya wiꞌi, suꞌti casero meꞌrã wééca wiꞌipʉ aꞌmagʉ̃, sãjãamʉꞌtãcʉ niwĩ. Beꞌro Lea ya wiꞌipʉ sãjãacʉ niwĩ. To beꞌro na pʉarã numia narẽ daꞌracoꞌterã ye wiꞌseriacãpʉ sãjãacʉ niwĩ. Cʉ̃ ẽjõpeose queose yeeꞌquere ne bocaticʉ niwĩ. Lea ya wiꞌipʉ níꞌcʉ wijati, Raquel ya wiꞌipʉ sãjãacʉ niwĩ.
Co peꞌe cʉ̃ sãjãti dʉporo te queosere míí, cameyo pesarã na dujiro docapʉ cũuco niwõ. Beꞌro te buꞌipʉ mʉjãpeja, dujidiꞌopesaco niwõ. Labán nipeꞌtiro ti wiꞌipʉre aꞌmapeꞌocʉ nimiwĩ. Ne bocaticʉ niwĩ.
Raquel peꞌe pacʉre nico niwõ:
—Pacʉ, mʉꞌʉ tiro yʉꞌʉ dijaticã uacʉpa. Yʉꞌʉ niꞌcãcãrẽ beꞌtigo nisaꞌa, nico niwõ.
Labán nipeꞌtiropʉ cʉ̃ ẽjõpeose queose yeeꞌquere aꞌmacʉ nimiwĩ. Ne bocaticʉ niwĩ.
Cʉ̃ bocaticã ĩꞌagʉ̃, Jacob ua waꞌacʉ niwĩ. Tojo weegʉ “Mejõ waro dioapã” nígʉ̃, Labã́rẽ aꞌtiro nicʉ niwĩ:
—¿Ñeꞌenojõ mʉꞌʉrẽ ñaꞌarõ weeati? Mʉꞌʉ yʉꞌʉre ñaꞌabutiaro wééca beꞌro weronojõ yʉꞌʉre sirutubutiapã.
Nipeꞌtise yeacãrẽ añurõ ĩꞌaweepeꞌobutiacãꞌa. ¿Mʉꞌʉ ya wiꞌi cjase apeyenojõacã bocati? Bocagʉ, aꞌto mʉꞌʉ acawererã ĩꞌorõ, tojo nicã yʉꞌʉ acawererã ĩꞌorõ bajurópʉ peoya. Na noa peꞌe diacjʉ̃ ucũti ni, beserãsama.
Yʉꞌʉ mʉꞌʉ tiropʉre veinte cʉ̃ꞌmarĩ daꞌrawʉ. Te cʉ̃ꞌmarĩrẽ ne niꞌcãti mʉꞌʉ yarã oveja, cabra sĩatíwã. Ne niꞌcãti mʉꞌʉ yarã ecarã oveja, cabra ʉmʉarẽ baꞌatiwʉ.
Ne niꞌcãti waꞌicʉrã nʉcʉ̃cjãrã wẽjẽnoꞌcãrãrẽ mʉꞌʉ tiropʉ miidajatiwʉ. Yʉꞌʉ basu tere wapayewʉ. Topʉ ʉmʉco, ñami ãpẽrã masã na mʉꞌʉ yarãrẽ yajacãma, mʉꞌʉ yʉꞌʉre wapaseewʉ.
Ʉmʉcjore yʉꞌʉ asise poowʉ. Ñami peꞌere yʉsʉabʉꞌa narãsãwʉ̃. Apeterore ne cãrĩtiwʉ.
Mʉꞌʉ ya wiꞌipʉre veinte cʉ̃ꞌmarĩ niwʉ̃. Mʉꞌʉ põꞌrã pʉarã numiarẽ wapataꞌagʉ, catorce cʉ̃ꞌmarĩ mʉꞌʉ dutiro doca daꞌrawʉ. Mʉꞌʉ yarã ecarãrẽ coꞌtégʉ seis cʉ̃ꞌmarĩ daꞌrawʉ. Yʉꞌʉ wapataꞌasere mʉꞌʉ naꞌirõ dʉcayumʉjãwʉ̃.
Yʉꞌʉ ñecʉ̃ Abrahã wiogʉ Õꞌacʉ̃ yʉꞌʉ meꞌrã niticãma, yʉꞌʉ pacʉ Isaa wiopesase meꞌrã cʉ̃ ẽjõpeogʉ Õꞌacʉ̃ yʉꞌʉ meꞌrã niticãma, tojowarota mʉꞌʉ yʉꞌʉre oꞌotõrõbopã. Ne moobutiagʉ dajabopã. Õꞌacʉ̃ yʉꞌʉ piꞌetisere ĩꞌagʉ̃, yʉꞌʉ daꞌraꞌquere ĩꞌagʉ̃, ñamipʉ mʉꞌʉrẽ tutuaro meꞌrã ucũapĩ.
Tere tʉꞌogʉ, Labán Jacore yʉꞌticʉ niwĩ:
—Yʉꞌʉ põꞌrã numia, yʉꞌʉ põꞌrãta nima. Yʉꞌʉ pãrãmerã yʉꞌʉ pãrãmerãta nima. Oveja quẽꞌrã yarã ovejata nima. Nipeꞌtise aꞌto mʉꞌʉ ĩꞌase ye diaꞌcʉ̃ niꞌi. Tojo nimicã, niꞌcãrõacãrẽ yʉꞌʉ põꞌrã numiarẽ, yʉꞌʉ pãrãmerãrẽ ¿deꞌro weebosari yʉꞌʉ?
Tojo weerã marĩ pʉarã aꞌmerĩ “Aꞌtiro weerã́” ni aporã. Tere marĩ beꞌropʉre “Tojota ni aponoꞌwʉ̃” ninoꞌrõsaꞌa, nicʉ niwĩ.
Tere tʉꞌogʉ, Jacob niꞌcã ʉ̃tãgã mii, niꞌcã tuturo weronojõ nʉꞌcõcʉ niwĩ.
Beꞌro cʉ̃ acawererãrẽ aꞌtiro nicʉ niwĩ:
—Ʉ̃tãperire seeneocũuña.
Tojo weerã nipeꞌtirã niꞌcã mesãjo seeneocũucãrã niwã. Na nipeꞌtirã ti mesã pʉꞌtopʉ baꞌacãrã niwã.
Labán tore cʉ̃ ye ucũse meꞌrã aꞌtiro wãme õꞌocʉ niwĩ “Jegar Sahaduta”. Jacob peꞌe cʉ̃ ye meꞌrã “Galaad”  wãme õꞌocʉ niwĩ.
Tojo weegʉ Labán nicʉ niwĩ:
—Aꞌti ʉ̃tãmesã meꞌrã marĩ niꞌcãcã apoꞌquere wãcũnoꞌrõsaꞌa. Tojo weero Galaad wãmeticaro niwʉ̃.
Tojo nicã Mizpa wãmeticaro niwʉ̃. Labán aꞌtiro nicʉ niwĩ:
—Õꞌacʉ̃ marĩ aꞌmerĩ ĩꞌatiri curare marĩ pʉarãrẽ ĩꞌanʉrʉ̃ato.
Yʉꞌʉ põꞌrã numiarẽ mʉꞌʉ ñaꞌarõ weecã o ãpẽrã numiarẽ mʉꞌʉ nʉmotinemocã, apĩ marĩ aꞌmerĩ aposere ĩꞌatimicã, Õꞌacʉ̃ basuta marĩ weesere masĩgʉ̃sami.
Labán Jacore apeye ninemocʉ niwĩ tja:
—Aꞌto ʉ̃tãmesã yʉꞌʉ seeneocũuca mesã, tojo nicã ʉ̃tãgã yʉꞌʉ miinʉꞌcõcaga marĩ deco nisere ĩꞌaña.
Aꞌti mesã, tojo nicã aꞌtigare ĩꞌarã, marĩ pʉarã apoꞌquere wãcũrãsaꞌa. Yʉꞌʉ mʉꞌʉrẽ ñaꞌarõ weesĩꞌrĩgʉ̃, aꞌti mesãrẽ, aꞌtigare yʉꞌrʉsome. Tojo nicã mʉꞌʉ quẽꞌrã yʉꞌʉre ñaꞌarõ weesĩꞌrĩgʉ̃, yʉꞌrʉsome.
Tere tʉꞌogʉ, Jacob Õꞌacʉ̃ cʉ̃ pacʉ Isaa ẽjõpeogʉ wãme meꞌrã “Tojota waꞌato”, nicʉ niwĩ.
Beꞌro ti buꞌapʉ waꞌicʉre wẽjẽ, Õꞌacʉ̃rẽ ʉ̃jʉ̃amorõpeocʉ niwĩ. Tuꞌajanʉꞌcõ, nipeꞌtirã cʉ̃ acawererãrẽ baꞌadutigʉ pijiocʉ niwĩ. Nipeꞌtirã baꞌacãrã niwã. Baꞌatoja, ti buꞌapʉ cãrĩcãrã niwã.
Ape nʉmʉ ñamicureacã Labán wãꞌcã, waꞌagʉtigʉ, cʉ̃ pãrãmerãrẽ, cʉ̃ põꞌrã numiarẽ miꞌmitʉocʉ niwĩ. Beꞌro “Mʉsãrẽ añurõ waꞌato”, ni sẽrĩbosacʉ niwĩ. Tuꞌajanʉꞌcõ, cʉ̃ ya diꞌtapʉ majãmitojaacʉ niwĩ.
Beꞌro Jacob apaturi waꞌacʉ niwĩ tja. Topʉ waꞌari cura Õꞌacʉ̃rẽ werecoꞌterã cʉ̃rẽ põtẽrĩrã aꞌticãrã niwã.
Narẽ ĩꞌagʉ̃, Jacob aꞌtiro nicʉ niwĩ: “Na Õꞌacʉ̃ yarã surara nima.” Tojo weegʉ tore Mahanaim  wãmeyecʉ niwĩ.
Jacob cʉ̃ dʉporo quetiwereri masãrẽ Seir diꞌtapʉ oꞌómʉꞌtãcʉ niwĩ. To Seir Edom wãmetiropʉ tojacaro niwʉ̃. Cʉ̃ maꞌmi Esaúre quetiweremʉꞌtãdutigʉ, narẽ oꞌóyucʉ niwĩ.
Narẽ aꞌte quetire weredutigʉ oꞌócʉ niwĩ: “Yʉꞌʉ maꞌmi Esaúre aꞌtiro ni wereapa: ‘Mʉꞌʉ acabiji Jacob mʉꞌʉ dutiro doca nigʉ̃́ aꞌtiro weredutiami: “Yʉꞌʉ yoacã Labán meꞌrã niapʉ.
Niꞌcãrõacã wecʉa, burroa, oveja, daꞌracoꞌterã ʉmʉa, numia cʉoꞌo. Mʉꞌʉ yʉꞌʉ wiogʉ yʉꞌʉre añurõ wãcũcã ʉagʉ, aꞌte quetire oꞌómʉꞌtãꞌa” mʉꞌʉrẽ niami’, niapa”, nicʉ niwĩ.
Cʉ̃ quetiweredutigʉ oꞌóꞌcãrã dajarã, Jacore aꞌtiro nicãrã niwã:
—Ʉ̃sã mʉꞌʉ maꞌmi Esaú tiropʉ ejapʉ. Niꞌcãrõacã mʉꞌʉrẽ põtẽrĩgʉ̃ aꞌtiami. Cuatrocientos ʉmʉa meꞌrã aꞌtiami, nicãrã niwã.
Te quetire tʉꞌogʉ, Jacob ʉpʉtʉ uicʉ niwĩ. Pũrõ wãcũqueꞌticʉ niwĩ. Tojo weegʉ cʉ̃ meꞌrã níꞌcãrãrẽ pʉa curua dʉcawaacʉ niwĩ. Cʉ̃ yarã oveja, wecʉa, cameyoa quẽꞌrãrẽ mejãrõta weecʉ niwĩ.
Aꞌtiro wãcũcʉ niwĩ: “Esaú cʉ̃ niꞌcã curuacjãrã meꞌrã aꞌmewẽjẽgʉ̃ sãjãcã, ape curuacjãrã duꞌtiarãsama.”
Beꞌro Õꞌacʉ̃rẽ aꞌtiro ñubue sẽrĩcʉ niwĩ: “Õꞌacʉ̃, yʉꞌʉ ñecʉ̃ Abrahã ẽjõpeogʉ, tojo nicã yʉꞌʉ pacʉ Isaa ẽjõpeogʉ, mʉꞌʉ yʉꞌʉre ya diꞌtapʉ, yʉꞌʉ acawererã tiropʉ dajadutiapʉ. ‘Mʉꞌʉ acawererã tiropʉ dajacã, mʉꞌʉrẽ añurõ waꞌacã weegʉti’, niapʉ.
Mʉꞌʉ yʉꞌʉre añurõ pajañaꞌa, queoro weeapʉ. Yʉꞌʉ ñaꞌagʉ̃ nimicã, tojo weeapʉ. Yʉꞌʉ aꞌti maa dia Jordã́rẽ yʉꞌrʉtẽrĩpẽꞌagʉ̃, yʉꞌʉ tuacjʉacã diaꞌcʉ̃ cʉomiwʉ̃. Niꞌcãrõacãma pʉa curua masã cʉoꞌo.
Yʉꞌʉre pajañaꞌcureya. Yʉꞌʉ maꞌmi Esaú yʉꞌʉre ne mejẽcã weecã weeticãꞌña. Cʉ̃ yʉꞌʉre, numiarẽ, wĩꞌmarãrẽ wẽjẽbosami nígʉ̃, uiꞌi.
Tojo nimicã, mʉꞌʉ yʉꞌʉre ‘Añurõ mʉꞌʉrẽ waꞌacã weegʉti. Mʉꞌʉ pãrãmerã nituriarã pãjãrã waro nucũpori pajiri maa cjase weronojõ pãjãrã nirãsama. Ne narẽ queota basiosome’, niwʉ̃”, ni sẽrĩcʉ niwĩ.
Ti ñamirẽ Jacob topʉta cãrĩcʉ niwĩ. Cʉ̃ cʉose, cʉ̃ miaꞌquere cʉ̃ maꞌmi Esaúre oꞌogʉtigʉ besecʉ niwĩ.
Doscientos cabra numia, veinte cabra ʉmʉa, doscientos oveja numia, veinte oveja ʉmʉa,
treinta cameyoa numia ne põꞌrãtiꞌcãrãrẽ na põꞌrã wĩꞌmarã meꞌrãta, cuarenta wecʉa, diez wecʉa ʉmʉarẽ, veinte burroa numiarẽ, diez burroa ʉmʉarẽ besecʉ niwĩ.
Beꞌro cʉ̃rẽ daꞌracoꞌterãrẽ wiacʉ niwĩ. Narẽ wiagʉ, mejẽcã diaꞌcʉ̃ waꞌicʉrãrẽ, nanʉcʉ̃ curaricjãrãrẽ wiacʉ niwĩ. Narẽ aꞌtiro nicʉ niwĩ:
—Mʉsã yʉꞌʉ dʉporo waꞌayuya. Na waꞌicʉrãrẽ te curarinʉcʉ̃ yoacurero dʉcawaa miaña, nicʉ niwĩ.
Ne waro cʉ̃ oꞌómʉꞌtãgʉ̃rẽ aꞌtiro weeduticʉ niwĩ:
—Yʉꞌʉ maꞌmi Esaúre põtẽrĩgʉ̃, cʉ̃ sẽrĩtiñaꞌcã, “¿Noa mʉꞌʉ wiogʉ niti, noꞌopʉ waꞌati, ãꞌrã waꞌicʉrã mʉꞌʉ miarã, noa yarã niti?” nicã,
aꞌtiro yʉꞌtiya: “Yʉꞌʉ wiogʉ Jacob, mʉꞌʉrẽ oꞌóꞌcãrã nima. Jacob, mʉꞌʉ dutise doca nigʉ̃́ mʉꞌʉrẽ oꞌoámi. Cʉ̃ ʉ̃sã beꞌro sirutusami,” niña.
Cʉ̃ oꞌómʉꞌtãꞌcʉ beꞌrocjʉ̃, tojo nicã nipeꞌtirã cʉ̃ beꞌrocjãrã quẽꞌrãrẽ mejãrõta wereduticʉ niwĩ.
Apeye quẽꞌrãrẽ aꞌtiro niduticʉ niwĩ: “ ‘Jacob mʉꞌʉ dutise doca nigʉ̃́ ʉ̃sã beꞌro aꞌtisami’, niapa”, nicʉ niwĩ.
Jacob aꞌtiro wãcũcʉ niwĩ: “Yʉꞌʉ dʉporo apeyenojõ oꞌomʉꞌtãse meꞌrã cʉ̃ uase peꞌticã weegʉti. Beꞌro yʉꞌʉ basu cʉ̃rẽ ĩꞌacã, apetero weegʉ yʉꞌʉre añurõ põtẽrĩgʉ̃sami”, ni wãcũcʉ niwĩ.
Tojo wãcũꞌcʉ niyugʉ, cʉ̃ oꞌoatjere cʉ̃ dʉporo miayuduticʉ niwĩ. Cʉ̃ peꞌe topʉta ti ñamirẽ tojánícʉ niwĩ.
Tojo weegʉ ti ñamirẽta ñamipʉ Jacob cãrĩatji dʉporo wãꞌcãnʉꞌcã, cʉ̃ nʉmosãnumia pʉarãrẽ, narẽ daꞌracoꞌterã numiarẽ, cʉ̃ põꞌrã ʉmʉa oncere ti maa Jaboc wãmetiri maa ʉ̃ꞌcʉ̃atiropʉ ñumupẽꞌaduticʉ niwĩ.
Cʉ̃ niꞌcʉ̃ta tojanʉꞌcãrĩ cura, niꞌcʉ̃ ʉmʉ bajua, cʉ̃ meꞌrã aꞌmerĩ ñadiꞌocũupecãrã niwã. Téé boꞌremʉjãticãpʉ tojo weeduꞌucãrã niwã.
Cʉ̃ Jacob meꞌrã põtẽoti, Jacob ʉsó õꞌa aꞌmesʉꞌarore paaweecʉ niwĩ. Tojo weero to aꞌmesʉꞌaro wetia waꞌacaro niwʉ̃.
Beꞌro ʉmʉ cʉ̃ meꞌrã aꞌmequẽꞌcʉ Jacore nicʉ niwĩ:
—Yʉꞌʉre duꞌuya. Boꞌrearopʉ weeꞌe, nicʉ niwĩ.
Jacob cʉ̃rẽ nicʉ niwĩ:
—Mʉꞌʉ, yʉꞌʉre “Añurõ waꞌato” niticãma, ne duꞌusome.
—To pũrĩcãrẽ ¿mʉꞌʉ deꞌro wãmetiti? nicʉ niwĩ.
—Yʉꞌʉ Jacob wãmetiꞌi, ni yʉꞌticʉ niwĩ.
Tere tʉꞌogʉ, cʉ̃ meꞌrã aꞌmequẽꞌcʉ aꞌtiro nicʉ niwĩ:
—Mʉꞌʉ Jacob wãmetisome majã. Õꞌacʉ̃ meꞌrã, masã meꞌrã aꞌmequẽgʉ̃, wapataꞌapʉ. Tojo weegʉ niꞌcãrõacãrẽ majã Israe wãmetigʉsaꞌa, nicʉ niwĩ.
—Mʉꞌʉ quẽꞌrã yʉꞌʉre wereya. ¿Deꞌro wãmetiti mʉꞌʉ? ni sẽrĩtiñaꞌcʉ niwĩ Jacob.
—Yʉꞌʉ wãmerẽ sẽrĩtiñaꞌticãꞌña, ni yʉꞌticʉ niwĩ.
Beꞌro topʉta Jacore “Mʉꞌʉrẽ añurõ waꞌato”, nicʉ niwĩ.
Jacob aꞌtiro nicʉ niwĩ: “Yʉꞌʉ basuta Õꞌacʉ̃rẽ bajuyoropʉ ĩꞌapʉ. Tojo nimigʉ̃, catiꞌi yujupʉ.” Tojo weegʉ to na aꞌmerĩ ñadiꞌocũupeꞌcarore Jacob Peniel  wãme õꞌocʉ niwĩ.
Jacob cʉ̃ Peniepʉre yʉꞌrʉari curare mujĩpũ mʉjãtigʉpʉ weecʉ niwĩ. Cʉ̃rẽ ʉsó aꞌmesʉꞌaropʉ paanoꞌca beꞌro niyucã, cʉ̃ opa cuꞌsiro sijacʉ niwĩ.
Tojo weerã aꞌtocatero quẽꞌrãrẽ Israe pãrãmerã nituriarã noꞌo nigʉ̃́ waꞌicʉ ʉsó õꞌa aꞌmesʉꞌari wadare baꞌatisama. Jacore topʉ pááca beꞌro niyucã, tojo weesama.
Esaú cuatrocientos ʉmʉa meꞌrã aꞌticã ĩꞌagʉ̃, Jacob aꞌtiro weecʉ niwĩ. Lea, Raquel, pʉarã narẽ daꞌracoꞌterã numia meꞌrã nanʉcʉ̃ na põꞌrãrẽ dʉcawaacʉ niwĩ.
Narẽ daꞌracoꞌterã numiarẽ na põꞌrã meꞌrã na dʉporo nʉꞌcõcʉ niwĩ. Beꞌro Leare co põꞌrã meꞌrã nʉꞌcõcʉ niwĩ. Nitʉoropʉ Raquere co macʉ̃ José meꞌrã nʉꞌcõcʉ niwĩ.
Beꞌro Jacob na dʉporoacã ʉꞌmʉtãwãꞌcãcʉ niwĩ. Esaúre põtẽrĩgʉ̃ waꞌagʉ, sietetiri cʉ̃ diapoare nucũcãpʉ paamuꞌrĩqueꞌacʉ niwĩ. Téé cʉ̃ tiropʉ ejagʉ, tojo weeduꞌucʉ niwĩ.
Esaú peꞌe cʉ̃rẽ põtẽrĩgʉ̃, omawãꞌcãti, paabʉꞌa, miꞌmicʉ niwĩ. Na pʉarãpʉta aꞌmerĩ uticãrã niwã.
Tuꞌajanʉꞌcõ, Esaú na numiarẽ, wĩꞌmarãrẽ ĩꞌa, aꞌtiro ni sẽrĩtiñaꞌcʉ niwĩ:
—¿Ãꞌrã waro noanojõ niti? ni sẽrĩtiñaꞌcʉ niwĩ.
—Na, yʉꞌʉ põꞌrã Õꞌacʉ̃ yʉꞌʉre, mʉꞌʉ dutise doca nigʉ̃rẽ oꞌoꞌcãrã nima, nicʉ niwĩ Jacob.
Tojo nicã tʉꞌorã, cʉ̃rẽ daꞌracoꞌterã numia na põꞌrã meꞌrã, Esaú tiroacãpʉ waꞌa, cʉ̃rẽ wiopesase meꞌrã añudutirã, nucũcãpʉ paamuꞌrĩqueꞌacãrã niwã.
Beꞌro Lea cʉ̃ tiroacãpʉ aꞌti, co quẽꞌrã co põꞌrã meꞌrã mejãrõta weeco niwõ. Yapatigopʉa Raquel co macʉ̃ José meꞌrã, mejãrõta weeco niwõ.
Esaú Jacore sẽrĩtiñaꞌcʉ niwĩ:
—¿Deꞌro weegʉsari mʉꞌʉ, waꞌicʉrã sõꞌonícãrã yʉꞌʉre põtẽrĩwãꞌcãꞌcãrã pãjãrã meꞌrã?
Jacob cʉ̃rẽ yʉꞌticʉ niwĩ:
—Mʉꞌʉ yʉꞌʉre añurõ wãcũcã ʉagʉ, tojo weeasʉ.
Jacob cʉ̃ maꞌmirẽ ninemocʉ niwĩ:
—Yʉꞌʉre añurõ wãcũgʉ̃, yʉꞌʉ oꞌosere ñeꞌeña. Yʉꞌʉ mʉꞌʉrẽ ĩꞌagʉ̃, Õꞌacʉ̃rẽ ĩꞌagʉ̃ weronojõ ĩꞌaꞌa. Mʉꞌʉ yʉꞌʉre añurõ põtẽrĩ ñeꞌetojapʉ.
Yʉꞌʉ mʉꞌʉrẽ miiti oꞌosere ñeꞌeña. Õꞌacʉ̃ yʉꞌʉre peje apeyenojõ cʉocã weeami. Ne apeyenojõ dʉꞌsaweꞌe.
Jacob cʉ̃ pejetiri tojo nicã tʉꞌogʉ, Esaú “Jaʉ”, nicʉ niwĩ.
Beꞌro Esaú nicʉ niwĩ:
—Teꞌa. Yʉꞌʉ mʉꞌʉ dʉporo ʉꞌmʉtãgʉ̃ti, nicʉ niwĩ.
Jacob peꞌe cʉ̃rẽ yʉꞌticʉ niwĩ:
—Maꞌmi, yʉꞌʉ maꞌigʉ̃, mʉꞌʉ masĩsaꞌa. Wĩꞌmarã marĩ weronojõ tutuatima. Oveja, wecʉa, na põꞌrãrẽ yʉꞌʉ wãcũsaꞌa. Na niꞌcã nʉmʉta ñujũyʉꞌrʉrã, wẽrĩpeꞌtia waꞌabosama.
Mʉꞌʉ peꞌe mʉꞌʉ dutise doca nigʉ̃́ dʉporo ʉꞌmʉtãwãꞌcãña. Mʉꞌʉ tojo weecã, añurõsaꞌa. Yʉꞌʉ peꞌe waꞌicʉrã, yʉꞌʉ dʉporo waꞌarã na sijaro ejatuaro sajatiro waꞌagʉti. Tojo nicã wĩꞌmarã na sijaro ejatuaro waꞌagʉti. Téé Seipʉ aꞌmerĩ ĩꞌarã, nicʉ niwĩ Jacob.
Esaú, “Jaʉ, tojota weerã́. Yʉꞌʉ meꞌrã aꞌtiꞌcãrã ʉmʉarẽ mʉꞌʉrẽ baꞌpaticã, pejetirã cũugʉ̃ti”, nicʉ niwĩ.
Jacob peꞌe cʉ̃rẽ yʉꞌticʉ niwĩ:
—Añurõsaꞌa. Cũuticãꞌña. Mʉꞌʉrẽ caribosĩꞌrĩtisaꞌa, nicʉ niwĩ.
Na tojo ni ucṹca nʉmʉrẽta Esaú Seipʉ dajatojaacʉ niwĩ.
Jacob peꞌe Sucot wãmetiropʉ waꞌacʉ niwĩ. Topʉ cʉ̃ niatji wiꞌire weecʉ niwĩ. Tojo nicã waꞌicʉrã ye wiꞌseriacãrẽ paapeocʉ niwĩ. Tojo weegʉ tore Sucot wãmeyecʉ niwĩ.
Jacob cʉ̃ Padan-arãpʉ níꞌcʉ, cʉ̃ dajatojaticã, ne mejẽcã waꞌaticaro niwʉ̃. Canaápʉre añurõ dajacʉ niwĩ. Topʉre Siquem wãmetiri macã põtẽorõ tojaqueꞌacʉ niwĩ.
Cien cujiri niyeru cujiri meꞌrã niꞌcã diꞌta duucʉ niwĩ. Ti diꞌtare Hamor põꞌrã duacãrã niwã. Cʉ̃ Siquem wãmetigʉ pacʉ nicʉ niwĩ. Topʉ Jacob cʉ̃ ya wiꞌi, suꞌti caseri meꞌrã sẽeopeocʉ niwĩ.
Tuꞌajanʉꞌcõ, Õꞌacʉ̃rẽ ẽjõpeogʉ waꞌicʉrãrẽ ʉ̃jʉ̃amorõpeorore niꞌcã mesã ʉ̃tã meꞌrã seeneocũucʉ niwĩ. Tore El-Elohe-Israe  wãme õꞌocʉ niwĩ.
Lea macõ Dina Jacore põꞌrãtibosaꞌco, tocjãrã nuꞌmiarẽ ĩꞌagõ waꞌaco niwõ.
Tojo weeri cura, Siquem, Hamor heveo masʉ̃ macʉ̃ core ĩꞌagʉ̃, tutuaro meꞌrã ñeꞌe, ñaꞌarõ weecʉ niwĩ. Cʉ̃ Hamor tocjãrãrẽ dutigʉ nicʉ niwĩ.
Tojo ñaꞌarõ weeꞌcʉ nimigʉ̃, core ʉagʉ, cʉ̃rẽ tʉꞌsacã weesĩꞌrĩcʉ niwĩ.
Tojo weegʉ, cʉ̃ pacʉ Hamor meꞌrã aꞌtiro ucũcʉ niwĩ:
—Pacʉ, yʉꞌʉre aꞌtigore numisẽrĩbosagʉ waꞌaya, nicʉ niwĩ.
Jacob peꞌe cʉ̃ macõrẽ ñaꞌarõ weeꞌquere masĩtojacʉ nimiwĩ. Cʉ̃ põꞌrã peꞌe cãpũpʉ na yarã ecarãrẽ coꞌterã weecãrã niwã. Tojo weegʉ téé na dajacãpʉ ne mejẽcã nimaꞌaticʉ niwĩ.
Tojo weeri curare Hamor Siquem pacʉ Jacob meꞌrã ucũgʉ̃ waꞌacʉ niwĩ.
Jacob põꞌrã na cãpũpʉ níꞌcãrã dajarã, te quetire tʉꞌorã, uayʉꞌrʉa, aꞌtiro nicãrã niwã: “Siquem Israe põꞌrãrẽ ñaꞌabutiaro bopoyoro weeapĩ, co meꞌrã wʉacãjĩgʉ̃. Tenojõrẽ ne weenoꞌña marĩꞌi”, nicãrã niwã.
Tojo nimicã, Hamor peꞌe na meꞌrã ucũ, aꞌtiro nicʉ niwĩ:
—Yʉꞌʉ macʉ̃ Siquem mʉsã acabijore tʉꞌsayʉꞌrʉami. Core cʉ̃rẽ numisoya.
Mʉsã ʉ̃sã acawererã weronojõ tojarã́saꞌa. Ʉ̃sã mʉsã põꞌrã numiarẽ nʉmoti, mʉsã peꞌe quẽꞌrã ʉ̃sã põꞌrã numiarẽ nʉmotirãsaꞌa.
Ʉ̃sã meꞌrã aꞌtopʉ tojayá. Aꞌti diꞌta nipeꞌtiro mʉsã ya diꞌta tojarosaꞌa. Diꞌtare duutjĩarã, duase tucũrĩ pãaña, nicʉ niwĩ.
—Mʉsã yʉꞌʉre core oꞌocã ʉasaꞌa. Mʉsã noꞌo sẽrĩsere oꞌogʉti.
Noꞌocãꞌrõ mʉsã sẽrĩrõ põtẽorõ sẽrĩcã, oꞌogʉti. Mejõ yʉꞌʉre core numisoya majã, nicʉ niwĩ.
Cʉ̃ Siquem tojo nimicã, na acabijo Dinarẽ ñaꞌarõ weeꞌque wapa Jacob põꞌrã cʉ̃rẽ, cʉ̃ pacʉ Hamorẽ nisoose meꞌrã yʉꞌticãrã niwã.
Aꞌtiro nicãrã niwã:
—Ʉ̃sã acabijore õꞌrẽcjʉ yapa casero yejecõꞌanoꞌtigʉre numisomasĩtisaꞌa. Ʉ̃sã tojo weerã bopoyoro weerã weebosaꞌa.
Tojo weenoꞌcãrã diaꞌcʉ̃rẽ ʉ̃sã numisorãti. Mʉsã quẽꞌrã ʉ̃sã weronojõ niña. Nipeꞌtirã ʉmʉa mʉsã waꞌteropʉ nirãrẽ na õꞌrẽcjʉ yapa caserore yejecõꞌaña.
Tojo wééca beꞌro pũrĩcãrẽ mʉsã, ʉ̃sã põꞌrã numiarẽ nʉmotirãsaꞌa. Ʉ̃sã quẽꞌrã mʉsã põꞌrã numiarẽ nʉmotirãsaꞌa. Marĩ niꞌcãrõ meꞌrã nirãsaꞌa. Niꞌcã macãcjãrãta nirãsaꞌa.
Mʉsã ʉ̃sã tojo nisere yʉꞌtiticãma, ʉ̃sã aꞌtore wija, ʉ̃sã acabijore miarãsaꞌa, nicãrã niwã.
Tere tʉꞌorã, Hamor, cʉ̃ macʉ̃ Siquem “Jaʉ, añurõsaꞌa”, nicãrã niwã.
Tojo weegʉ ne yoogoro marĩrõ Siquem cʉ̃ ya õꞌrẽcjʉ yapa caserore yejecõꞌanoꞌcʉ niwĩ. Jacob macõrẽ tʉꞌsayʉꞌrʉatjĩagʉ̃, tojo weecʉ niwĩ. Cʉ̃ Siquẽrẽta cʉ̃ niꞌcʉ̃ põꞌrãrẽ ãpẽrã yʉꞌrʉoro cʉ̃rẽ wiopesase meꞌrã ĩꞌacãrã niwã.
Tojo weerã Siquem cʉ̃ pacʉ Hamor meꞌrã macã sãjãrĩ sope pʉꞌtopʉ waꞌacãrã niwã. Topʉ na apeyenojõrẽ duase tiropʉ masãrẽ aꞌtiro werecãrã niwã:
—Sõjã masã marĩ meꞌrã maata níꞌcãrã weronojõ nisetiama. Na aꞌtopʉ nirãsama. Aꞌtopʉ apeyenojõrẽ duase wiꞌseri weerãsama. Diꞌta pajiro nicãꞌa. Marĩ na põꞌrã numiarẽ nʉmotirãsaꞌa. Na peꞌe quẽꞌrã marĩ põꞌrã numiarẽ nʉmotirãsama.
Na marĩ meꞌrã nirãti, nírã, aꞌtiro weecã ʉama. Na weesetironojõta marĩ põꞌrã ʉmʉarẽ na õꞌrẽcjʉ yapa caserore yejecõꞌacã ʉama.
Nipeꞌtise na cʉose, nipeꞌtirã na yarã ecarã marĩ ye nirõsaꞌa. Marĩ “Tojota weerãti” nicã, na marĩ meꞌrã tojarã́sama.
Nipeꞌtirã ʉmʉa ti macã sope pʉꞌto nerẽrã Hamor, cʉ̃ macʉ̃ Siquem meꞌrã na tojo nisere “Añurõsaꞌa, tojota weerãti”, nicãrã niwã. Tojo weerã nipeꞌtirã ʉmʉa na õꞌrẽcjʉ yapa caserore yejecõꞌanoꞌcãrã niwã.
Iꞌtia nʉmʉ beꞌro na yejecõꞌanoꞌcãrã pũrĩnoꞌrĩ cura Jacob põꞌrã pʉarã Simeó, Leví macãpʉ waꞌacãrã niwã. Na ye diꞌpjĩrĩ meꞌrã na ne wãcũtiri cura nipeꞌtirã ʉmʉarẽ wẽjẽpeꞌocãꞌcãrã niwã.
Hamor, cʉ̃ macʉ̃ Siquem quẽꞌrãrẽ diꞌpjĩ meꞌrãta wẽjẽcãrã niwã. Beꞌro Dinarẽ Siquem ya wiꞌipʉ níꞌcore miiwijaacãrã niwã.
Beꞌro ãpẽrã Jacob põꞌrã sirutu, ejanemocãrã niwã. Na wẽjẽnoꞌcãrã cũñarõ waꞌteropʉ yʉꞌrʉa, ti macãpʉ apeyenojõrẽ yajapeꞌocãꞌcãrã niwã. Na acabijore ñaꞌarõ weeꞌque wapa aꞌmerã, tojo weecãrã niwã.
Oveja, wecʉa, burroa, nipeꞌtise ti macãpʉ níꞌquere, cãpũpʉ níꞌquere yajacãrã niwã.
Wiꞌseri poꞌpeapʉ na cʉoꞌquere yajapeꞌocãꞌcãrã niwã. Wĩꞌmarãrẽ, tojo nicã numiarẽ ñeꞌe, miacãrã niwã.
Tere ĩꞌagʉ̃, Jacob Simeó, Levíre aꞌtiro nicʉ niwĩ:
—Mʉsã yʉꞌʉre ñaꞌabutiaro weepetíyeapã. Niꞌcãrõacãma aꞌtopʉ nirã́ masã cananeo masã, ferezeo masã yʉꞌʉre ne ĩꞌasĩꞌrĩtirãsama. Na yʉꞌʉ meꞌrã aꞌmewẽjẽrãtirã nerẽrãsama. Yʉꞌʉ pejetirãcã masã cʉoꞌo. Marĩrẽ wẽjẽpeꞌocãꞌrãsama.
Na peꞌe cʉ̃rẽ yʉꞌticãrã niwã:
—To pũrĩcãrẽ ¿cʉ̃ ʉ̃sã acabijore ʉmʉarẽ aꞌmetãrãwapataꞌari masõrẽ weronojõ cʉobopari? nicãrã niwã.
Õꞌacʉ̃ Jacore aꞌtiro nicʉ niwĩ: “Wãꞌcãnʉꞌcãña. Betepʉ waꞌa, topʉ tojaqueꞌaya. Topʉ niꞌcãrõ yʉꞌʉre ẽjõpeogʉ waꞌicʉrãrẽ ʉ̃jʉ̃amorõpeorore daꞌreapa. Mʉꞌʉ maꞌmi Esaúre uiwãꞌcãcaterore yʉꞌʉ topʉ mʉꞌʉrẽ bajuaꞌcaropʉ waꞌaya.”
Tere tʉꞌogʉ, cʉ̃ acawererãrẽ, nipeꞌtirã cʉ̃ meꞌrã nirãrẽ aꞌtiro nicʉ niwĩ:
—Nipeꞌtise mʉsã ãpẽrãnojõ ẽjõpeorã queose yeeꞌquere cõꞌacãꞌña. Tojo nicã uꞌacoe, suꞌti dʉcayuya.
Teꞌa, Betepʉ waꞌarã. Topʉ Õꞌacʉ̃rẽ ẽjõpeogʉ, niꞌcãrõ cʉ̃rẽ waꞌicʉrãrẽ ʉ̃jʉ̃amorõpeorore niꞌcã mesã ʉ̃tã meꞌrã seeneocũugʉ̃ti. Cʉ̃ta yʉꞌʉre bʉjawetiri curare weetamuwĩ. Noꞌo waꞌaro yʉꞌʉre baꞌpatiwãꞌcãwĩ, nicʉ niwĩ.
Na ãpẽrãnojõ ẽjõpeorã queose yeeꞌque na cʉoꞌquere, tojo nicã na oꞌmeperi yosasere Jacore oꞌocãrã niwã. Jacob tere ñeꞌe, niꞌcãgʉ̃ yucʉgʉ encina wãmeticjʉjo docapʉ tere yaacʉ niwĩ. Tigʉjo Siquem pʉꞌtopʉ tojacaro niwʉ̃.
Jacob, cʉ̃ meꞌrã waꞌaꞌcãrã, nipeꞌtirã Luz wãmetiri macãpʉ etacãrã niwã. Ti macãta tja Betel wãmeticaro niwʉ̃. Canaá diꞌtapʉ tojacaro niwʉ̃.
Topʉ niꞌcãrõ Õꞌacʉ̃rẽ ẽjõpeorã waꞌicʉrãrẽ ʉ̃jʉ̃amorõpeorore niꞌcã mesã ʉ̃tã meꞌrã seeneocũucʉ niwĩ. Tore Jacob cʉ̃ maꞌmirẽ duꞌticaterore Õꞌacʉ̃ cʉ̃rẽ bajuacʉ niwĩ. Tojo weegʉ tore El-betel wãme õꞌocʉ niwĩ.
Topʉta Rebecare coꞌteꞌco Débora wẽrĩco niwõ. Betel pʉꞌtoacã core niꞌcãgʉ̃ yucʉgʉ encina wãmeticjʉjo docapʉ yaacãrã niwã. Jacob tore “encina dʉjarigʉ” pisucʉ niwĩ.
Jacob cʉ̃ Padan-arãpʉ níꞌcʉ dajatojaticã, topʉta Õꞌacʉ̃ apaturi bajua, “Mʉꞌʉrẽ añurõ weegʉti”, nicʉ niwĩ.
“Mʉꞌʉ Jacob wãmetiꞌi.
Tojo wãmetisome majã.
Niꞌcãcã meꞌrã mʉꞌʉ wãme Israenirõsaꞌa”, nicʉ niwĩ tja.
Cʉ̃ wãmerẽ dʉcayúca beꞌro,
aꞌtiro nicʉ niwĩ:
“Yʉꞌʉ Õꞌacʉ̃ tutuayʉꞌrʉgʉ niꞌi.
Mʉꞌʉ pãjãrã põꞌrãti, pãjãrã pãrãmerãtigʉsaꞌa.
Mʉꞌʉ meꞌrã pãjãrã masãputirãsama.
Peje macãrĩ waꞌarosaꞌa.
Mʉꞌʉ pãrãmerã waꞌtero nirã́ wiorã waro sãjãrã́sama.
Abrahã, Isaare yʉꞌʉ oꞌoꞌque diꞌtare mʉꞌʉ quẽꞌrãrẽ oꞌogʉti.
Mʉꞌʉ beꞌrore, mʉꞌʉ pãrãmerã nituriarãrẽ oꞌogʉti”, nicʉ niwĩ Õꞌacʉ̃.
Õꞌacʉ̃ topʉ Jacob meꞌrã ucũtoja, waꞌa waꞌacʉ niwĩ.
Beꞌro cʉ̃rẽ Õꞌacʉ̃ ucũꞌcaropʉ niꞌcãgã ʉ̃tãgãrẽ miiwãꞌcõnʉꞌcõcʉ niwĩ. Õꞌacʉ̃rẽ ẽjõpeosere ĩꞌogʉ̃, tigare olivo ʉꞌsere, tojo nicã ʉꞌsedʉcaco vinorẽ piopeocʉ niwĩ.
Tore Betel wãme õꞌocʉ niwĩ.
Beꞌro Betepʉ níꞌcãrã aperopʉ waꞌacãrã niwã. Na Efrata wãmetiropʉ etatjo dʉꞌsacaro niwʉ̃ yujupʉ. Topʉ Raquel wĩꞌmagʉ̃rẽ ñeꞌeco niwõ. Ne maata wĩꞌmagʉ̃rẽ ñeꞌemasĩtico niwõ.
Co ʉpʉtʉ pũrĩse piꞌetiri curare, põꞌrãtirãrẽ coꞌteri masõ aꞌtiro nico niwõ: “Uiticãꞌña. Wĩꞌmagʉ̃ bajuatojami. Ʉmʉ nimi tja”, nico niwõ.
Co tojo nirĩ cura, Raquel wẽrĩgṍpʉ nico niwõ. Co ejeripõꞌrã duꞌuati dʉporoacã co macʉ̃rẽ Benoni pisuco niwõ. Cʉ̃ pacʉ Jacob peꞌe cʉ̃rẽ Benjamí wãme õꞌocʉ niwĩ.
Tojo wee Raquel wẽrĩa waꞌaco niwõ. Core Efrata waꞌari maꞌapʉ yaacãrã niwã. Niꞌcãrõacãma to Belẽ́ wãmetiꞌi majã.
Jacob core yaaꞌcaro buꞌipʉre niꞌcã ʉ̃tãtuturo nʉꞌcõcʉ niwĩ. Téé aꞌtocateropʉ ti tuturore ĩꞌarã, “Aꞌto Raquere yaapã”, ni ĩꞌasama.
Beꞌro Jacob yʉꞌrʉa, Eder wãmetiro oveja coꞌterã na coꞌtedujiri wiꞌi yʉꞌrʉropʉ tojaqueꞌacʉ niwĩ.
Na topʉ añurõ apoqueꞌa nisetiri cura Rubén cʉ̃ pacʉ nʉmo weronojõ nigṍ Bilha meꞌrã wʉacãjĩ, co meꞌrã nicʉ niwĩ. Tere masĩgʉ̃, cʉ̃ pacʉ ʉpʉtʉ waro uacʉ niwĩ.
Jacob põꞌrã doce nicãrã niwã.
Cʉ̃ Lea meꞌrã aꞌticʉrã põꞌrãticʉ niwĩ: Rubén masã maꞌmi nicʉ niwĩ. Beꞌro Simeó, Leví, Judá, Isacar, Zabulṍ nicãrã niwã.
Cʉ̃ Raquel meꞌrã aꞌticʉrã põꞌrãticʉ niwĩ: José, Benjamí nicãrã niwã.
Zilpa, Leare daꞌracoꞌtego níꞌco meꞌrã aꞌticʉrã põꞌrãticʉ niwĩ: Gad, Aser nicãrã niwã. Ãꞌrã Jacob Padan-arãpʉ nicã bajuacãrã niwã.
Jacob cʉ̃ pacʉ Isaare Mamre wãmetiropʉ ĩꞌagʉ̃ waꞌacʉ niwĩ. Ti macãrẽ ãpẽrã Arba o Hebrṍ pisuma. Topʉ todʉporopʉ Abrahã, Isaa niseticãrã niwã.
Isaa ciento ochenta cʉ̃ꞌmarĩ cʉogʉ, wẽrĩcʉ niwĩ.
Cʉ̃ ñecʉ̃sʉmʉarẽ sirutugʉ, cʉ̃ quẽꞌrã bʉcʉ waro waꞌa, wẽrĩa waꞌacʉ niwĩ. Cʉ̃ wẽrĩcã ĩꞌa, cʉ̃ põꞌrã Esaú, Jacob cʉ̃rẽ yaacãrã niwã.
Aꞌticʉrã Esaú põꞌrã, cʉ̃ pãrãmerã nituriarã nicãrã niwã. Cʉ̃rẽta tja Edom pisucãrã niwã.
Esaú Canaá diꞌtacjãrã numiarẽ nʉmoticʉ niwĩ. Niꞌcõ Ada, Elón hitita masʉ̃ macõ nico niwõ. Apego Aholibama Aná macõ, Zibeón heveo masʉ̃ pãrãmeo nico niwõ.
Apego Basemat Ismae macõ, Nebaiot acabijo nico niwõ.
Ada meꞌrã cʉ̃ põꞌrãtiꞌcʉ Elifaz wãmeticʉ niwĩ. Basemat macʉ̃ Reuel wãmeticʉ niwĩ.
Aholibama meꞌrã cʉ̃ põꞌrãtiꞌcãrã Jeús, Jaalam, Coré nicãrã niwã. Ãꞌrã cʉ̃ Canaá diꞌtapʉ nicã bajuacãrã niwã.
Esaú cʉ̃ nʉmosãnumia meꞌrã, cʉ̃ põꞌrã ʉmʉa, numia nipeꞌtirã cʉ̃ meꞌrã nirãrẽ piji, aperopʉ macãrĩ waꞌacʉ niwĩ. Cʉ̃ acabiji Jacob tiropʉ níꞌcʉ yoaropʉ waꞌacʉ niwĩ. Nipeꞌtirã cʉ̃ yarã waꞌicʉrãrẽ, tojo nicã nipeꞌtise cʉ̃ Canaá diꞌtapʉ bocaꞌquere miapeꞌocʉ niwĩ.
Na cʉ̃ acabiji Jacob meꞌrã apeyenojõ cʉoyʉꞌrʉmajã waꞌacãrã niwã. Tojo weerã na niꞌcãrõ meꞌrã nita basioticaro niwʉ̃. Tojo nicã waꞌicʉrã na cʉorã pãjãrãrẽ baꞌase ejatuaticaro niwʉ̃.
Tojo weegʉ Esaú, apetero Edom na nigʉ̃́, Seir opa buꞌpapijaro nirõpʉ macãrĩ waꞌacʉ niwĩ.
Esaú pãrãmerã nituriarã edomita masã Seir opa buꞌpapijaro nirõpʉ niseticãrã niwã.
Esaú põꞌrã ʉmʉa aꞌtiro wãmeticãrã niwã: Ada, Esaú nʉmo Elifare põꞌrãtico niwõ. Esaú nʉmo apego Basemat Reuere põꞌrãtico niwõ.
Elifaz põꞌrã ʉmʉa aꞌtiro wãmeticãrã niwã: Temán, Omar, Zefo, Gatam, Cenaz nicãrã niwã.
Ãꞌrã, Esaú nʉmo Ada pãrãmerã nicãrã niwã.
Elifaz apego cʉ̃ nʉmo nitigo meꞌrã põꞌrãticʉ niwĩ tja. Co Timna wãmetico niwõ. Co meꞌrã Amalec wãmetigʉre põꞌrãticʉ niwĩ.
Reuel põꞌrã aꞌticʉrã nicãrã niwã: Nahat, Zera, Sama, Miza nicãrã niwã. Na, apego Esaú nʉmo Basemat pãrãmerã nicãrã niwã.
Apego Aholibama Esaú nʉmo nico niwõ tja. Co meꞌrã aꞌticʉrã põꞌrãticʉ niwĩ: Jeús, Jaalam, Coré nicãrã niwã. Co Ana macõ, Zibeón pãrãmeo nico niwõ.
Aꞌticʉrã Esaú pãrãmerã nituriarã wiorã nicãrã niwã: Elifaz, Esaú macʉ̃ masã maꞌmi põꞌrã Temán, Omar, Zefo, Cenaz,
Coré, Gatam, Amalec nicãrã niwã. Na Elifaz põꞌrã Edom diꞌtapʉre wiorã nicãrã niwã. Na nipeꞌtirã Ada pãrãmerã nituriarã nicãrã niwã.
Esaú pãrãmerã Reuel põꞌrã Edom diꞌtapʉre aꞌticʉrã wiorã nicãrã niwã: Nahat, Zera, Sama, Miza nicãrã niwã. Na Basemat Esaú nʉmo pãrãmerã nicãrã niwã.
Esaú nʉmo Aholibama põꞌrã aꞌticʉrã wiorã nicãrã niwã: Jeús, Jaalam, Coré nicãrã niwã. Aholibama Aná macõ nico niwõ.
Na nipeꞌtirã Esaú, Edom na nigʉ̃́, pãrãmerã nicãrã niwã. Na te curaricjãrã wiorã nicãrã niwã.
Seir põꞌrã, horeo masʉ̃ na nigʉ̃́ põꞌrã aꞌticʉrã nicãrã niwã: Lotán, Sobal, Zibeón, Aná,
Disón, Ezer, Disán nicãrã niwã. Na horeo masã wiorã nicãrã niwã. Edom diꞌtapʉre Seir pãrãmerã nituriarã nicãrã niwã.
Lotán põꞌrã aꞌticʉrã nicãrã niwã: Hori, Hemam nicãrã niwã. Timna Lotán acabijo nico niwõ.
Sobal põꞌrã aꞌticʉrã nicãrã niwã: Alván, Manahat, Ebal, Sefo, Onam nicãrã niwã.
Zibeón põꞌrã aꞌticʉrã nicãrã niwã: Aja, Aná nicãrã niwã. Anáta yucʉ marĩrõpʉre nígʉ̃, aco asibususe oꞌmabʉrose perire bocacʉ niwĩ. Cʉ̃ pacʉ Zibeón yarã burroare cʉ̃ coꞌtecaterore tere bocacʉ niwĩ.
Disón põꞌrã aꞌticʉrã nicãrã niwã: Hemdán, Esbán, Itrán, Querán nicãrã niwã.
Ezer põꞌrã aꞌticʉrã nicãrã niwã: Bilhán, Zaaván, Acán nicãrã niwã.
Disán põꞌrã aꞌticʉrã nicãrã niwã: Uz, Arán nicãrã niwã.
Horeo masã wiorã aꞌticʉrã nicãrã niwã: Lotán, Sobal, Zibeón, Aná,
Disón, Ezer, Disán nicãrã niwã. Na horeo masã wiorã nicãrã niwã. Na Seir diꞌtapʉre na ye curarinʉcʉ̃ wiorã nicãrã niwã.
Israe curuacjãrã wiogʉ dutigʉ waro cʉoatji dʉporore Edom diꞌtapʉre wiorã dutirã aꞌtiro wãmetirã nicãrã niwã:
Bela, Beor macʉ̃ Edom diꞌta wiogʉ dutigʉ nicʉ niwĩ. Cʉ̃ ya macã Dinaba wãmeticaro niwʉ̃.
Bela wẽ́rĩ́ca beꞌrore cʉ̃ dʉcayuro Jobab, Zera macʉ̃ duticʉ niwĩ. Cʉ̃ Bosra wãmetiri macãcjʉ̃ nicʉ niwĩ.
Jobab cʉ̃ wẽ́rĩ́ca beꞌrore cʉ̃ dʉcayuro Husam wãmetigʉ duticʉ niwĩ. Cʉ̃ Temán wãmetirocjʉ̃ nicʉ niwĩ.
Husam cʉ̃ wẽ́rĩ́ca beꞌrore cʉ̃ dʉcayuro Hadad, Bedad macʉ̃ duticʉ niwĩ. Cʉ̃ madianita masãrẽ Moab cja cãpũpʉ aꞌmewẽjẽ wapataꞌacʉ niwĩ. Cʉ̃ ya macã Avit wãmeticaro niwʉ̃.
Hadad cʉ̃ wẽ́rĩ́ca beꞌrore cʉ̃ dʉcayuro Samla, Masreca macãcjʉ̃ duticʉ niwĩ.
Samla cʉ̃ wẽ́rĩ́ca beꞌrore cʉ̃ dʉcayuro Saúl duticʉ niwĩ. Cʉ̃ Rehobot wãmetiri macãcjʉ̃ nicʉ niwĩ. Ti macã dia sumutopʉ nicaro niwʉ̃.
Saúl wẽ́rĩ́ca beꞌrore cʉ̃ dʉcayuro Baal-hanán, Acbor macʉ̃, duticʉ niwĩ.
Baal-hanán wẽ́rĩ́ca beꞌrore cʉ̃ dʉcayuro Hadad, Pau wãmetiri macãcjʉ̃ duticʉ niwĩ. Hadad nʉmo Mehetabel wãmetico niwõ. Co Matred macõ, Mezaab pãrãmeo nico niwõ.
Esaú põꞌrã wiorã te curarinʉcʉ̃ sʉꞌori nisetiꞌcãrã aꞌticʉrã nicãrã niwã. Niꞌcʉ̃ põꞌrã masã maꞌmi meꞌrã nʉꞌcãcaro niwʉ̃. Na nisetiꞌcaropʉ, tojo nicã na ye curari wãmerẽ werenoꞌrõsaꞌa. Timna, Alva, Jetet,
Aholibama, Ela, Pinón,
Cenaz, Temán, Mibzar,
Magdiel, Iram nicãrã niwã. Esaú, apeterore Edom pisunoꞌgʉ̃ nicʉ niwĩ. Na edomita masã wiorã nicãrã niwã. Na, na nirõpʉre, na yarã masãrẽ sʉꞌori duticãrã niwã.
Ãꞌrĩ Esaú, Edom masã ñecʉ̃ nicʉ niwĩ.
Jacob peꞌe Canaá diꞌtapʉ tojacãꞌcʉ niwĩ. Ti diꞌtapʉta cʉ̃ pacʉ yoaticã nínicʉ niwĩ.
Aꞌte Jacob niꞌcʉ̃ põꞌrã nisetiꞌque queti niꞌi.
José diecisiete cʉ̃ꞌmarĩ cʉogʉ, cʉ̃ maꞌmisʉmʉa meꞌrã oveja coꞌtegʉ weecʉ niwĩ. Na cʉ̃ pacʉ nʉmosãnumia peꞌsu daꞌreꞌcãrã numia Bilha, Zilpa põꞌrã nicãrã niwã. José na daꞌraropʉ cʉ̃ maꞌmisʉmʉa ñaꞌarõ weeseticã ĩꞌagʉ̃, na pacʉpʉre “Ñaꞌarõ weeama”, ni weredajamʉjãcʉ niwĩ.
Jacob José peꞌere ãpẽrã cʉ̃ põꞌrã nemorõ maꞌiyʉꞌrʉnʉꞌcãcʉ niwĩ. Cʉ̃ bʉcʉ waro nirĩ cura bajuaꞌcʉ niyucã, tojo weecʉ niwĩ. Cʉ̃rẽ maꞌiyʉꞌrʉgʉ, niꞌcãrõ suꞌtiro cʉ̃ sãñatjo añurõ waro weecʉ niwĩ.
Cʉ̃ maꞌmisʉmʉa cʉ̃ peꞌere “Marĩ nemorõ maꞌiyʉꞌrʉnʉꞌcãmi” nírã, cʉ̃rẽ ĩꞌasĩꞌrĩti, uacãrã niwã. Cʉ̃rẽ ne cãꞌrõ añudutiticãrã niwã.
Niꞌcã ñami José quẽꞌecʉ niwĩ. Tere cʉ̃ maꞌmisʉmʉarẽ werecʉ niwĩ. Tere tʉꞌorã, totá nemorõ cʉ̃ meꞌrã uacãrã niwã.
Aꞌtiro nicʉ niwĩ:
—Yʉꞌʉ quẽꞌeꞌquere mʉsãrẽ weregʉtigʉ weeꞌe. Tere tʉꞌoya.
Marĩ nipeꞌtirãpʉta cãpũpʉ niasʉ. Topʉre trigore opa dotori dʉꞌterã weeasʉ. Niꞌcã ño ya doto cjã ño wãꞌcãnʉꞌcã, diacjʉ̃ ejanʉꞌcã waꞌasʉ. Mʉsã ye ñorĩ peꞌe ya ño sumuto sʉtʉanʉꞌcãpʉ. Ya ñorẽ ẽjõpeoro weronojõ paamuꞌrĩqueꞌapʉ, nicʉ niwĩ.
Tere tʉꞌorã, cʉ̃ maꞌmisʉmʉa nicãrã niwã:
Cʉ̃ quẽꞌeꞌquere werecã, “Tojo waꞌapʉ” nicã tʉꞌorã, nemorõ ua, cʉ̃ meꞌrã aꞌpepũrĩcãrã niwã.
Beꞌro apaturi José quẽꞌenemocʉ niwĩ. Te quẽꞌrãrẽ cʉ̃ maꞌmisʉmʉarẽ werecʉ niwĩ:
—Tʉꞌoya tja. Yʉꞌʉ apaturi quẽꞌeasʉ. Aꞌtocaterore mujĩpũ ʉmʉcocjʉ̃, ñamicjʉ̃, once ñocõa yʉꞌʉre ẽjõpeorã paamuꞌrĩqueꞌama.
Cʉ̃ pacʉre, cʉ̃ maꞌmisʉmʉarẽ cʉ̃ quẽꞌeꞌquere werecʉ niwĩ. Tere tʉꞌogʉ, cʉ̃ pacʉ pũrĩrõ meꞌrã cʉ̃rẽ yʉꞌticʉ niwĩ:
—¿Deꞌro nisĩꞌrĩrõ weeti aꞌte mʉꞌʉ quẽꞌeꞌque? ¿To pũrĩcãrẽ, yʉꞌʉ, mʉꞌʉ paco, mʉꞌʉ maꞌmisʉmʉa mʉꞌʉrẽ ẽjõpeorã paamuꞌrĩqueꞌarãsari? nicʉ niwĩ.
Cʉ̃ maꞌmisʉmʉa cʉ̃rẽ ʉoyʉꞌrʉacãrã niwã. Cʉ̃ pacʉ peꞌe tere pũrõ wãcũnʉrʉ̃cʉ niwĩ.
Niꞌcã nʉmʉ José maꞌmisʉmʉa Siquem wãmetiropʉ waꞌacãrã niwã. Na pacʉ Jacob yarã ovejare tá ecarã waꞌarã weecãrã niwã.
Beꞌro Jacob cʉ̃ macʉ̃ Joseré nicʉ niwĩ:
—Mʉꞌʉ masĩsaꞌa. Mʉꞌʉ maꞌmisʉmʉa Siquẽpʉ ovejare tá ecacoꞌterã weesama. Narẽ ĩꞌagʉ̃ waꞌaya.
—Jaʉ, waꞌagʉti, ni yʉꞌticʉ niwĩ.
Cʉ̃ tojo nicã tʉꞌogʉ, Jacob nicʉ niwĩ:
—Añuꞌu. ¿Mʉꞌʉ maꞌmisʉmʉa, tojo nicã oveja, ¿deꞌronojõ nisetiti? Narẽ ĩꞌagʉ̃ waꞌaya. Ĩꞌatoja, yʉꞌʉre quetiweregʉ tojatia, nicʉ niwĩ. Jacob Joseré oꞌógʉ, Hebrṍ wãmetiro ti paꞌtiro nirṍ meꞌrã oꞌócʉ niwĩ.
José Siquẽpʉ etagʉ,
cãpũpʉ wisia waꞌacʉ niwĩ. Tojo weegʉ niꞌcʉ̃ masʉ̃ cʉ̃rẽ bocaeja, sẽrĩtiñaꞌcʉ niwĩ:
—¿Ñeꞌenojõrẽ aꞌmacusiagʉ weeti?
José cʉ̃rẽ yʉꞌticʉ niwĩ:
—Yʉꞌʉ maꞌmisʉmʉarẽ aꞌmacusiagʉ weeꞌe. ¿Noꞌopʉ na yarã ovejare coꞌterã weesari? ¿Mʉꞌʉ masĩweti?
—Waꞌatojama. Aꞌto níꞌcãrã “Dotán tiropʉ waꞌarã” nicã tʉꞌoasʉ, ni yʉꞌticʉ niwĩ cʉ̃rẽ.
Tojo weegʉ José cʉ̃ maꞌmisʉmʉarẽ aꞌmawãꞌcã, Dotán sumutopʉ bocaejacʉ niwĩ.
Na peꞌe cʉ̃rẽ yoaropʉta aꞌticã ĩꞌacãrã niwã. Na tiropʉ ejase dʉporo, “Marĩ cʉ̃rẽ wẽjẽrã”, ni apoyucãrã niwã.
—Ĩꞌaña. Sĩꞌi quẽꞌese bʉcʉ aꞌtimimiba, nicãrã niwã.
—Teꞌa, cʉ̃rẽ wẽjẽrã. Wẽjẽtoja, copepʉ cʉ̃rẽ tuuquesãrã. “Noꞌo niꞌcʉ̃ yai nʉcʉ̃cjʉ̃ baꞌagʉ baꞌapĩ cʉ̃rẽ”, nírã marĩ pacʉre. Tojo weero cʉ̃ quẽꞌeꞌque ¿deꞌro waꞌaro waꞌarosaꞌa? nicãrã niwã.
Rubén na tojo nisere tʉꞌogʉ, cʉ̃ acabijire yʉꞌrʉosĩꞌrĩgʉ̃, narẽ nicʉ niwĩ:
—Wẽjẽticãꞌrã.
Aꞌti pe aco marĩrĩ pepʉ tuuquesãña. Ne cʉ̃rẽ mejẽcã weeticãꞌña. Rubén cʉ̃ acabijire yʉꞌrʉo, cʉ̃ pacʉpʉre wiasĩꞌrĩgʉ̃, tojo nicʉ niwĩ.
José cʉ̃ maꞌmisʉmʉa tiropʉ etacã, na cʉ̃rẽ ñeꞌea, cʉ̃ sãñarõ suꞌtiro cʉ̃ pacʉ oꞌoꞌcarore tuweecãrã niwã.
Tuwee, topʉ nirĩ pe aco marĩrĩ pepʉ tuuquesãcãrã niwã.
Tuꞌajanʉꞌcõ, baꞌarãtirã ejanujãcãrã niwã. Na tojo weeri cura ismaelita masã  duari masã pãjãrã aꞌticã ĩꞌacãrã niwã. Na Galaad wãmetiro meꞌrã, Egiptopʉ miarã, na yarã waꞌicʉrã cameyoa buꞌipʉ, ʉꞌmʉtise pejere, tojo nicã waꞌrese bálsamo wãmetisere, mirra wãmetisere miacãrã niwã.
Narẽ ĩꞌagʉ̃, Judá cʉ̃ maꞌmisʉmʉarẽ, cʉ̃ acabijirãrẽ nicʉ niwĩ:
Cʉ̃rẽ wẽjẽrõnojõ oꞌorã, sõjã duari masã peꞌere duarã. Cʉ̃ quẽꞌrã marĩ acabijita nimi.
Judá cʉ̃ tojo nisere tʉꞌorã, “Jaʉ, tojota weerã́”, nicãrã niwã.
Tojo weerã ismaelita masã apeyenojõ duari masã na tiropʉ yʉꞌrʉacã, José maꞌmisʉmʉa ti pepʉ sãñaꞌcʉre miiwĩrõ, narẽ duacãrã niwã. Cʉ̃rẽ veinte niyeru cujiri wapayecãrã niwã. Tojo weerã Joseré Egiptopʉ miacãrã niwã.
Rubén na duari cura marĩꞌcʉ niyugʉ, na tiropʉ daja, ti pepʉ Joseré marĩcã ĩꞌagʉ̃, cʉ̃ bʉjawetisere ĩꞌogʉ̃, cʉ̃ yaro suꞌtirore tʉ̃ꞌrẽcʉ niwĩ.
Beꞌro cʉ̃ acabijirã tiropʉ waꞌa, narẽ nicʉ niwĩ:
—Marĩ acabiji marĩamiba majã. ¿Niꞌcãrõacãrẽ yʉꞌʉ deꞌro weegʉsari? nicʉ niwĩ.
Beꞌro niꞌcʉ̃ cabra wĩꞌmagʉ̃rẽ wẽjẽcãrã niwã. Wẽjẽtoja, José yaro suꞌtiro na tuweeꞌcarore mii, cʉ̃ ye dí meꞌrã tore tuuwaꞌrecãrã niwã.
Tuꞌajanʉꞌcõ, to suꞌtirore na pacʉpʉre mia, ĩꞌocãrã niwã.
—Ʉ̃sã aꞌto suꞌtirore bocapʉ. Ĩꞌaña. Apetero weero mʉꞌʉ macʉ̃ yaro nírõ nibosaꞌa, nicãrã niwã.
Jacob ti suꞌtirore ĩꞌamasĩgʉ̃, aꞌtiro nicʉ niwĩ:
—Ʉ̃ʉ. Yʉꞌʉ macʉ̃ yarota niꞌi. Niꞌcʉ̃ yai nʉcʉ̃cjʉ̃ yʉꞌʉ macʉ̃rẽ ñeꞌe, cũꞌrĩ wẽjẽste, baꞌapĩ, nicʉ niwĩ.
Tojo weegʉ Jacob cʉ̃ bʉjawetisere ĩꞌogʉ̃, cʉ̃ suꞌtirore tʉ̃ꞌrẽ, na weewʉaronojõpʉma suꞌti wãquĩsenojõrẽ sãñacʉ niwĩ. Cʉ̃ macʉ̃ wẽrĩꞌquere yoacã uti, dʉjasewãꞌacʉ niwĩ.
Nipeꞌtirã cʉ̃ põꞌrã ʉmʉa, numia cʉ̃rẽ “Tocãꞌrõta bʉjaweti, utiya”, nicãrã nimiwã. Cʉ̃ peꞌe na “Wãcũtutuaya”, nimicã, ne ʉaticʉ niwĩ. Siape meꞌrã nemorõ utinemosãjãcʉ niwĩ. Aꞌtiro nicʉ niwĩ:
—Téé wẽrĩgʉ̃pʉ bʉjawetiduꞌugʉti, nicʉ niwĩ. Tojo weegʉ Jacob cʉ̃ macʉ̃ José bajuticã ĩꞌagʉ̃, utinuꞌcũcãꞌcʉ niwĩ.
Ismaelita masã Egiptopʉre etarã, Joseré Potifar wãmetigʉre duaturiacãrã niwã. Cʉ̃ Egiptocjãrã wiogʉ faraṍrẽ daꞌratamugʉ̃ nicʉ niwĩ. Tojo nicã faraṍrẽ coꞌterã surara wiogʉ nicʉ niwĩ.
Joseré na duáca beꞌro Judá cʉ̃ maꞌmisʉmʉa, cʉ̃ acabijirãrẽ cõꞌawijacʉ niwĩ. Cõꞌawija, Adulam wãmetiri macãpʉ waꞌacʉ niwĩ. Topʉ ti macãcjʉ̃ Hira wãmetigʉ ya wiꞌipʉ cãjĩcʉ niwĩ.
2-3 Topʉ niꞌcõ numiorẽ Canaá diꞌtacjʉ̃ Súa wãmetigʉ macõrẽ ĩꞌacʉ niwĩ. Core nʉmoticʉ niwĩ. Co meꞌrã níca beꞌro co nijĩpaco ni, niꞌcʉ̃ wĩꞌmagʉ̃ põꞌrãtico niwõ. Cʉ̃rẽ Er wãme õꞌoco niwõ.
Beꞌro apaturi nijĩpaco waꞌa, apĩ wĩꞌmagʉ̃rẽ põꞌrãtico niwõ. Cʉ̃rẽ Onán wãme õꞌocʉ niwõ.
Na beꞌrore apĩ põꞌrãtinemoco niwõ tja. Cʉ̃rẽ Sela wãme õꞌoco niwõ. Cʉ̃ Quezib wãmetiropʉ bajuacʉ niwĩ.
Beꞌropʉ Judá cʉ̃ macʉ̃ masã maꞌmi Er Tamar wãmetigore numiadaꞌrecʉ niwĩ.
Er cʉ̃ ñaꞌarõ weesetisere Õꞌacʉ̃ ne tʉꞌsaticʉ niwĩ. Tojo weegʉ cʉ̃ catiri ʉmʉcore ẽꞌmacãꞌcʉ niwĩ.
Cʉ̃ wẽ́rĩ́ca beꞌro Judá cʉ̃ macʉ̃ Onárẽ aꞌtiro nicʉ niwĩ:
—Macʉ̃, marĩrẽ dutisere queoro wéégʉ, mʉꞌʉ maꞌmi nʉmo níꞌcore nʉorẽña. Tojo weegʉ mʉꞌʉ maꞌmi mijĩrẽ põꞌrãtibosaturiagʉsaꞌa.
Onán peꞌe “Co meꞌrã yʉꞌʉ põꞌrãticã, yʉꞌʉ põꞌrã nitibosama” ni, masĩcʉ niwĩ. Tojo weegʉ nipeꞌtisetiri co meꞌrã nimigʉ̃, nijĩpacoyoticʉ niwĩ. Tere tojo weegʉ, cʉ̃ maꞌmi põꞌrã nituriarã waꞌacã ʉasãtigʉ, tojo weecʉ niwĩ.
Õꞌacʉ̃ Onán cʉ̃ tojo weesere ĩꞌagʉ̃, tere tʉꞌsaticʉ niwĩ. Tojo weegʉ cʉ̃ quẽꞌrãrẽ wẽrĩcã weecʉ niwĩ.
Tojo waꞌáca beꞌro Judá cʉ̃ macʉ̃ nʉmo níꞌcore nicʉ niwĩ:
—Mʉꞌʉ pacʉ ya wiꞌipʉ wapewio tojáníña. Yʉꞌʉ macʉ̃ Sela cʉ̃ bʉcʉ nicãpʉ cʉ̃rẽ marãpʉtiapa, nicʉ niwĩ. Tojo weego, Tamar co pacʉ ya wiꞌipʉ dajaco niwõ. Core tojo nimigʉ̃, Judá aꞌtiro wãcũcʉ niwĩ: “Apetero weegʉ Sela quẽꞌrã cʉ̃ maꞌmisʉmʉa weronojõ wẽrĩbosami”, nicʉ niwĩ.
Yoáca beꞌro Judá nʉmo Súa macõ wẽrĩa waꞌaco niwõ. Cʉ̃ dʉjari peꞌtíca beꞌro Judá Timnat wãmetiri macãpʉ waꞌacʉ niwĩ. Ti macãpʉta cʉ̃ yarã oveja poarire seecãrã niwã. Cʉ̃ meꞌrãcjʉ̃ Hira Adulãcjʉ̃ cʉ̃rẽ baꞌpaticʉ niwĩ.
Tamar, co mañecʉ̃ “Timnat macãpʉ cʉ̃ yarã oveja poarire seegʉ waꞌapʉ” nicã tʉꞌogo, aꞌtiro weeco niwõ.
Judá core ĩꞌagʉ̃, “Ʉmʉarẽ aꞌmetãrãwapataꞌari masõ nisamo”, ni wãcũcʉ niwĩ. Co diapoare moꞌa, ĩꞌata basiotico niwõ.
Cʉ̃ macʉ̃ nʉmo níꞌco nisamo, ni masĩtigʉ, maꞌapʉ níꞌcʉ co tiro ojanʉꞌcã, core aꞌtiro nicʉ niwĩ:
—Yʉꞌʉ, mʉꞌʉ meꞌrã nisĩꞌrĩsaꞌa, nicʉ niwĩ.
Co peꞌe “¿Ñeꞌenojõ yʉꞌʉre wapayegʉsari?” nico niwõ.
—Yʉꞌʉ ecarã cʉorãrẽ niꞌcʉ̃ cabracãrẽ mʉꞌʉrẽ oꞌogʉti, nicʉ niwĩ.
—Añuꞌu to pũrĩcãrẽ. Mʉꞌʉ cʉ̃rẽ oꞌoati dʉporo apeyenojõ cũuña yujupʉ, nico niwõ.
—¿Ñeꞌenojõrẽ yʉꞌʉ cũucã ʉati? ni sẽrĩtiñaꞌcʉ niwĩ.
—Mʉꞌʉ wãmerẽ ñacũurõrẽ ti da bʉsari da meꞌrã, tojo nicã mʉꞌʉ tuacjʉ mʉꞌʉ cʉocjʉre cũuña, nico niwõ.
Judá core tere oꞌotoja, co meꞌrã nicʉ niwĩ. Tojo wee co nijĩpaco tojaco niwõ.
Cʉ̃ meꞌrã níca beꞌro topʉ níꞌco Tamar waꞌaco niwõ. Waꞌa, co diapoa omáca caserore tuweeco niwõ. Tuꞌajanʉꞌcõ, co wapewio suꞌtiro co tuweeꞌcarore sãñaco niwõ tja.
Beꞌro Judá cʉ̃ níꞌcaronojõ cʉ̃ meꞌrãcjʉ̃ Adulãcjʉ̃ meꞌrã cabracãrẽ oꞌócʉ niwĩ. Cʉ̃ co meꞌrã topʉ cũuꞌquere wiatõrõdutigʉ, tojo weecʉ niwĩ. Cʉ̃ meꞌrãcjʉ̃ peꞌe core ne bocaticʉ niwĩ.
Tojo weegʉ tocjãrã masãrẽ sẽrĩtiñaꞌcʉ niwĩ:
—Mʉsã ĩꞌacã sõꞌoníco Enaícjõ, mʉsã ẽjõpeori wiꞌicjõ ʉmʉarẽ aꞌmetãrãwapataꞌari masõ, ¿noꞌopʉ nisari? Na peꞌe “Aꞌtoma ne niꞌcõ conojõ marĩmo aꞌti macãma”, nicãrã niwã.
Tere tʉꞌogʉ, Judá tiropʉ cʉ̃ majãmitojaacʉ niwĩ. Cʉ̃rẽ nicʉ niwĩ:
—Ne bocatiasʉ. Tocjãrã marĩcã “Conojõ aꞌtoma ne marĩmo”, niama, nicʉ niwĩ.
Judá cʉ̃rẽ yʉꞌticʉ niwĩ:
—Tocjãrã marĩrẽ bujiticãꞌto, nírã, yʉꞌʉ cũuꞌque meꞌrãta tojacãꞌto. Yʉꞌʉ cabracãrẽ oꞌomiapʉ, oꞌogʉ peꞌe; mʉꞌʉ bocatiapã, nicʉ niwĩ Judá.
Iꞌtiarã mujĩpũ beꞌro ãpẽrã Judáre aꞌtiro quetiwererã etacãrã niwã:
—Mʉꞌʉ macʉ̃ nʉmo ãpẽrã ʉmʉarẽ aꞌmetãrã, nijĩpacoyoja waꞌaco niamo, nicãrã niwã.
Judá tere tʉꞌogʉ, “Core miiwĩrõ, ʉ̃jʉ̃acõꞌacãꞌrã waꞌaya”, ni caricũcʉ niwĩ.
Core miiwĩrõrĩ curare co peꞌe cʉ̃ wapaye cũuꞌquere oꞌo, co mañecʉ̃rẽ aꞌtiro queti oꞌóco niwõ: “Aꞌte noa cũuꞌque nírõ nisasaꞌa. Aꞌte wiogʉta yʉꞌʉre nijĩpacoyowĩ. Ĩꞌarẽ mʉꞌʉ. ¿Noa yaro aꞌto wãme ñacũurõ, aꞌti da meꞌrã, tojo nicã aꞌtigʉ tuacjʉ niti?”
Judá cʉ̃ yere ĩꞌamasĩgʉ̃, aꞌtiro nicʉ niwĩ:
—Co peꞌe yʉꞌʉ yʉꞌrʉoro añurõ weeapõ. Yʉꞌʉ peꞌe, yʉꞌʉ macʉ̃ Sela meꞌrã numiadaꞌretigʉ, ñaꞌarõ weepã, nicʉ niwĩ. Tojo weegʉ Judá core ne apaturi aꞌmetãrãnemoticʉ niwĩ majã.
Tamar co wĩꞌmagʉ̃ wʉari nʉmʉ ejacã, pʉarã sʉꞌrʉaꞌcãrã bajuacãrã niwã.
Na bajuari curare niꞌcʉ̃ omocã sĩowĩrõcʉ niwĩ. Tojo weego põꞌrãtirãrẽ coꞌteri masõ niꞌcã da sõꞌarĩ da meꞌrã, omocãpʉ dʉꞌteõꞌoco niwõ. Aꞌtiro nico niwõ: “Ãꞌrĩ bajuamʉꞌtãmi”, nico niwõ.
Co tojo nirĩ curata cʉ̃ omocãrẽ wejequesõrõcʉ niwĩ. Cʉ̃ tojo weecãta, cʉ̃ acabiji peꞌe bajuamʉꞌtãcʉ niwĩ. Tojo weego põꞌrãtirãrẽ coꞌtego cʉ̃rẽ aꞌtiro nico niwõ: “¿Deꞌro weegʉ mʉꞌʉ maꞌmi peꞌere bajuamʉꞌtãcã weetiati?” Tojo weerã cʉ̃rẽ Fares wãmeyecãrã niwã.
Beꞌro apĩ omocãpʉ sõꞌarĩ da dʉꞌteõꞌoꞌcʉ peꞌe bajuacʉ niwĩ. Cʉ̃rẽ Zara  wãme õꞌocãrã niwã.
José Egiptopʉ mianoꞌcʉ niwĩ. Cʉ̃rẽ topʉ miáca beꞌro cʉ̃rẽ miaꞌcãrã ismaelita masã Potifar wãmetigʉre duaturiacãrã niwã. Cʉ̃ Egiptocjʉ̃ wiogʉ faraṍrẽ daꞌratamugʉ̃, tojo nicã cʉ̃rẽ coꞌterã surara wiogʉ nicʉ niwĩ.
Õꞌacʉ̃ José meꞌrã ni, cʉ̃rẽ weetamucʉ niwĩ. Tojo weegʉ cʉ̃ wiogʉ Potifar, Egiptocjʉ̃ ya wiꞌipʉ nirĩ cura nipeꞌtise cʉ̃rẽ añurõ diaꞌcʉ̃ waꞌacaro niwʉ̃.
Tojo weegʉ Joseré añurõ wãcũcʉ niwĩ. Tojo wãcũgʉ̃ cʉ̃rẽ, cʉ̃ ya wiꞌi wiogʉ, cʉ̃rẽ weetamuacjʉ warore sõrõcʉ niwĩ. Nipeꞌtise cʉ̃ yere sʉꞌori ĩꞌanʉrʉ̃dutigʉ sõrõcʉ niwĩ.
Cʉ̃rẽ wiogʉ sõrõca nʉmʉ meꞌrãta Õꞌacʉ̃ Potifare añurõ waꞌacã weenuꞌcũcʉ niwĩ. Cʉ̃ ya wiꞌi cjase cʉ̃ cʉosere, tojo nicã cʉ̃ cãpũpʉ cʉosere “Añurõ waꞌato”, nicʉ niwĩ Õꞌacʉ̃.
José tere coꞌtegʉ niyucã, Potifar ne cãꞌrõ wãcũqueꞌtiticʉ niwĩ. Baꞌaritero ejacã diaꞌcʉ̃rẽ baꞌagʉ waꞌamʉjãcʉ niwĩ.
José tutuagʉ, añurõ bajugʉ nicʉ niwĩ.
Beꞌro cʉ̃ wiogʉ Potifar nʉmo cʉ̃rẽ pũrõ ĩꞌaco niwõ. Joseré tʉꞌsago, niꞌcã nʉmʉ cʉ̃rẽ, “Yʉꞌʉ meꞌrã nígʉ̃ aꞌtia”, nico niwõ.
José co tojo nisere tʉꞌsatigʉ, core aꞌtiro nicʉ niwĩ:
—Ĩꞌaña. Yʉꞌʉ wiogʉ mʉꞌʉ marãpʉ, nipeꞌtise mʉsã cʉosere yʉꞌʉre ĩꞌanʉrʉ̃dutigʉ cũuami. Yʉꞌʉ aꞌtopʉ nirĩ curare cʉ̃ ne apeyenojõ wãcũqueꞌtitimi.
Aꞌti wiꞌipʉre ne apĩ yʉꞌʉ nemorõ nigʉ̃́ marĩmi. Yʉꞌʉ wiogʉ yʉꞌʉre, yʉꞌʉ sẽrĩsere oꞌoticã weetimi. Noꞌo nipeꞌtisere oꞌomi. Mʉꞌʉ pũrĩcãrẽ basioweꞌe. Mʉꞌʉ yʉꞌʉ wiogʉ nʉmo niꞌi. Tojo weegʉ yʉꞌʉ to cãꞌrõjo ñaꞌarõ weemasĩtisaꞌa. Õꞌacʉ̃rẽ yʉꞌrʉnʉꞌcãmasĩtisaꞌa, nicʉ niwĩ.
Co cʉ̃rẽ nipeꞌtise nʉmʉrĩ “Baꞌpati, yʉꞌʉ meꞌrã nígʉ̃ aꞌtia”, nimicã, ne waꞌaticʉ niwĩ.
Niꞌcã nʉmʉ José cʉ̃ wiogʉ ya wiꞌipʉ cʉ̃ daꞌrasenojõrẽ weegʉ waꞌacʉ niwĩ. Titare ãpẽrã ti wiꞌipʉ daꞌracoꞌterã topʉ marĩcãrã niwã.
Potifar nʉmo cʉ̃ yaro suꞌtiro buꞌicjãrõrẽ tʉ̃awee, “Yʉꞌʉ meꞌrã nígʉ̃ aꞌtia”, nico niwõ.
José peꞌe suꞌtiro buꞌicjãrõ moogʉ̃ ti wiꞌipʉ níꞌcʉ omawijaacʉ niwĩ. Co peꞌe cʉ̃ yaro suꞌtiro meꞌrã tojanʉꞌcãco niwõ.
Cʉ̃ buꞌicjãrõrẽ topʉ cõꞌa omawijaacã ĩꞌagõ,
to daꞌracoꞌterãrẽ pijio, aꞌtiro nico niwõ:
—Ĩꞌaña. Yʉꞌʉ marãpʉ hebreo masʉ̃ cʉ̃ miitiꞌcʉ marĩrẽ ñaꞌarõ bujicãꞌmi. Cʉ̃ yʉꞌʉ meꞌrã nisĩꞌrĩgʉ̃, aꞌti wiꞌipʉre sãjãticʉ niami. Yʉꞌʉ peꞌe ʉpʉtʉ caricũapʉ.
Yʉꞌʉ tutuaro põtẽorõ caricũcã tʉꞌogʉ, cʉ̃ yaro suꞌtiro buꞌicjãrõrẽ cõꞌa, omawijaami, nico niwõ.
Co marãpʉ wiꞌipʉ dajari cura to suꞌtirore cʉoco niwõ.
Cʉ̃rẽ mejãrõta wereco niwõ tja:
—Hebreo masʉ̃ mʉꞌʉ daꞌracoꞌtegʉ miitiꞌcʉ, ya tucũpʉ sãjãa, yʉꞌʉre ñaꞌarõ weesĩꞌrĩgʉ̃ weeami.
Yʉꞌʉ tutuaro põtẽorõ caricũcã, cʉ̃ yaro suꞌtiro buꞌicjãrõ aꞌto doquecũ, omawijaa waꞌami.
Potifar cʉ̃ nʉmo “Mʉꞌʉrẽ daꞌracoꞌtegʉ tojo weeami”, nicã tʉꞌogʉ, uayʉꞌrʉacʉ niwĩ.
Tojo weegʉ Joseré ñeꞌeduti, buꞌiri daꞌreri wiꞌipʉ sõrõduticʉ niwĩ. Ti wiꞌipʉta buꞌiriwiꞌia wiogʉ faraṍrẽ yʉꞌrʉnʉꞌcãꞌcãrã dujicãrã niwã.
Tojo weemicã, Õꞌacʉ̃ peꞌe cʉ̃ maꞌisere ĩꞌogʉ̃, José meꞌrã ninuꞌcũcʉ niwĩ. Cʉ̃rẽ weetamugʉ̃, topʉ buꞌiri wiꞌi wiogʉre añurõ wãcũcã weecʉ niwĩ.
Tojo weegʉ José topʉ nipeꞌtirã buꞌiri cʉorãrẽ ĩꞌanʉrʉ̃, narẽ coꞌtegʉ tojacʉ niwĩ. Tojo nicã, nipeꞌtise ti wiꞌipʉ weesere sʉꞌori duticʉ niwĩ.
Õꞌacʉ̃ José meꞌrã nígʉ̃, nipeꞌtise añurõ diaꞌcʉ̃ waꞌacã weecʉ niwĩ. Tojo weegʉ surara topʉ coꞌterã wiogʉ cʉ̃ Joseré cũuꞌquere wãcũqueꞌtiticʉ niwĩ.
Tojo waꞌáca beꞌro Egiptocjʉ̃ wiogʉre ʉꞌsedʉcaco vino tĩacoꞌterã wiogʉ, tojo nicã apĩ pã́ weerã́ wiogʉ na faraṍrẽ tʉꞌsaticã weecãrã niwã.
Faraṍ narẽ, ʉꞌsedʉcacore tĩacoꞌterã wiogʉ, tojo nicã pã́ weerã́ wiogʉ meꞌrã uayʉꞌrʉacʉ niwĩ.
Tojo weegʉ cʉ̃rẽ coꞌterã surara wiogʉ ya wiꞌipʉ narẽ buꞌiri daꞌredutigʉ oꞌócʉ niwĩ. Topʉta José quẽꞌrã buꞌiri daꞌrenoꞌcʉ dujicʉ niwĩ.
Ti wiꞌipʉ coꞌterã wiogʉ Joseré “Ãꞌrãrẽ coꞌteya”, nicʉ niwĩ. Na topʉre yoacã buꞌiri dujicãrã niwã.
Boꞌreacã José narẽ ĩꞌawãꞌcãgʉ̃ ejagʉ, na bʉjawetirãrẽ bocaejacʉ niwĩ.
Narẽ aꞌtiro nicʉ niwĩ:
—¿Deꞌro weerã niꞌcãcãrẽ tocãꞌrõ bʉjawetirã waro niti?
Na yʉꞌticãrã niwã:
—Ʉ̃sã pʉarã mejẽcã bajuse quẽꞌeasʉ. Aꞌtopʉre ne niꞌcʉ̃pʉta ʉ̃sã quẽꞌeꞌquere “Tojo nisĩꞌrĩrõ weeapã” nigʉ̃nojõrẽ bocatisaꞌa, nicãrã niwã.
Na tojo nicã tʉꞌogʉ, José aꞌtiro nicʉ niwĩ:
—Õꞌacʉ̃ niꞌcʉ̃ta aꞌtenojõrẽ weremasĩsami. Yʉꞌʉre wereya mʉsã quẽꞌeꞌquere, nicʉ niwĩ.
Tojo weegʉ ʉꞌsedʉcacore tĩacoꞌtegʉ cʉ̃ quẽꞌeꞌquere Joseré aꞌtiro werecʉ niwĩ:
—Quẽꞌerõpʉre niꞌcã da ʉꞌsedare yʉꞌʉ diacjʉ̃ peꞌe ĩꞌasʉ.
Ti da iꞌtia dʉpʉ cʉoapʉ. Te dʉpʉri pĩꞌrĩ oꞌoritia waꞌapʉ. Te tõꞌorĩ ʉꞌse bʉcʉamajãmʉjãpʉ.
Topʉre faraṍ sĩꞌrĩrĩ pare cʉoasʉ. Ʉꞌse tõꞌorĩrẽ míí, ti papʉ bipesãsʉ. Tuꞌajanʉꞌcõ, ti pare faraṍpʉre oꞌoasʉ, nicʉ niwĩ.
José cʉ̃rẽ nicʉ niwĩ:
—Mʉꞌʉ quẽꞌeꞌque aꞌtiro nisĩꞌrĩrõ weeꞌe. Te iꞌtia dʉpʉ, iꞌtia nʉmʉ nisĩꞌrĩrõ weeꞌe.
Iꞌtia nʉmʉ beꞌro faraṍ mʉꞌʉrẽ besegʉsami. Besetoja, mʉꞌʉrẽ acobojo, mʉꞌʉ daꞌraꞌquere daꞌradutigʉsami tja. Todʉporo mʉꞌʉ weeꞌcaronojõta faraṍrẽ ʉꞌsedʉcacore tĩacoꞌtegʉsaꞌa.
Mʉꞌʉrẽ aꞌtiro waꞌacã, yʉꞌʉre wãcũapa. Yʉꞌʉ aꞌto buꞌiri daꞌreri wiꞌipʉ nigʉ̃rẽ miiwĩrõdutigʉ, faraṍrẽ ucũbosaya. Sajatiro yʉꞌʉre wãcũcureapa.
Yʉꞌʉre hebreo masã ya diꞌtapʉ tutuaro meꞌrã ñeꞌe, miitiwã. Ñaꞌarõ weetimigʉ̃, mejõ waro buꞌiri daꞌreri wiꞌipʉ dujisaꞌa, nicʉ niwĩ José.
Pã́ weeri masã wiogʉ José cʉ̃ queoro weremeꞌrĩcã ĩꞌagʉ̃, cʉ̃ quẽꞌrã aꞌtiro nicʉ niwĩ:
—Yʉꞌʉa, quẽꞌerõpʉre iꞌtia bati pã́ butisere tuupeoasʉ.
Buꞌipʉ pesamʉꞌtãrĩ bati faraṍ yere peje pã́ mejẽcã bajuse iꞌpitisenojõ posetiapʉ. Tojo nimicã, mirĩcʉ̃a peꞌe yʉꞌʉ dʉpoa buꞌiacã pesari bati peꞌere baꞌarã dijatiama.
Tere tʉꞌogʉ, José cʉ̃rẽ nicʉ niwĩ:
—Mʉꞌʉ quẽꞌeꞌque aꞌtiro nisĩꞌrĩrõ weeꞌe. Te iꞌtia bati iꞌtia nʉmʉ niꞌi.
Iꞌtia nʉmʉ beꞌro faraṍ mʉꞌʉrẽ niꞌcãgʉ̃ yucʉgʉpʉ dʉꞌteyoodutigʉsami. Mʉꞌʉ wẽ́rĩ́ca beꞌro mirĩcʉ̃a mʉꞌʉ ye diꞌire baꞌarãsama, nicʉ niwĩ.
Iꞌtia nʉmʉ beꞌro José aꞌtere wéréca beꞌro faraṍ cʉ̃ bajuáca nʉmʉ bosenʉmʉjo weecʉ niwĩ. Nipeꞌtirã cʉ̃rẽ daꞌratamurã meꞌrã tojo weecʉ niwĩ. Nipeꞌtirã cʉ̃ pijioꞌcãrã ĩꞌorõ waꞌtero faraṍ buꞌiri daꞌreri wiꞌipʉ nirã́ ʉꞌsedʉcaco vino tĩacoꞌterã wiogʉre, pã́ weerã́ wiogʉre pijiwĩrõduticʉ niwĩ.
Ʉꞌsedʉcaco vino tĩacoꞌteꞌcʉma mejãrõta cʉ̃rẽ daꞌrase cũucʉ niwĩ. Cʉ̃ todʉporo weeꞌcaronojõta faraṍrẽ ʉꞌsedʉcaco vino tĩagʉ̃ sãjãacʉ niwĩ tja.
Pã́ weerã́ wiogʉ peꞌema yucʉgʉpʉ dʉꞌteyooduticʉ niwĩ. José cʉ̃rẽ níꞌcaronojõta waꞌacaro niwʉ̃.
Tojo waꞌamicã, ʉꞌsedʉcaco vino tĩacoꞌtegʉ Joseré ne wãcũticʉ niwĩ.
José na pʉarã quẽꞌeꞌquere wéréca beꞌro pʉa cʉ̃ꞌma yʉꞌrʉcaro niwʉ̃. Niꞌcã nʉmʉ faraṍ aꞌtiro quẽꞌecʉ niwĩ: Dia Nilo wãmetiri maa sumutopʉ nuꞌcũcʉ niwĩ.
Cʉ̃ tojo weeri cura ti maapʉre siete wecʉa añurã, diꞌitirã wijapaꞌacãrã niwã. Ti maa sumutopʉ aco tiropʉ táre baꞌanuꞌcũcãrã niwã.
Beꞌro ti maapʉta tja ãpẽrã siete wecʉa ñaꞌarã mejãrã, diꞌi marĩrã wijapaꞌacãrã niwã. Ãpẽrã ʉꞌmʉtãwijaꞌcãrã tiro nʉꞌcãejacãrã niwã.
Beꞌro cãrĩa waꞌacʉ niwĩ tja. Apeye quẽꞌenemocʉ niwĩ. Cʉ̃ ĩꞌacã, siete trigo põꞌrãrĩ añubutiase peritise niꞌcã ñopʉreta pĩꞌrĩwijacaro niwʉ̃.
Beꞌro tja siete ñaꞌase trigo põꞌrãrĩ mejã, ñai bopoaꞌque mejã pĩꞌrĩbajuacaro niwʉ̃. Wĩꞌrõ mujĩpũ mʉjãtiro cjase ʉpʉtʉ asibusu wẽetuuwãꞌcãtise meꞌrã tojo waꞌacaro niwʉ̃.
Aꞌte siete ñaꞌase bopoaꞌque põꞌrãrĩ mejã apeye siete añuse trigo peritise põꞌrãrĩrẽ baꞌapeꞌocãꞌcaro niwʉ̃. Tojo waꞌacã, faraṍ wãꞌcã, “Quẽꞌese niapã”, nicʉ niwĩ.
Ape nʉmʉ ñamiñaꞌcũrõ wãcũqueꞌtiyʉꞌrʉacʉ niwĩ. Tojo weegʉ nipeꞌtirã níbocari masãrẽ, tʉꞌomasĩrĩ masã Egiptopʉ nirãrẽ pijio, cʉ̃ quẽꞌeꞌquere werecʉ niwĩ. Ne niꞌcʉ̃ peꞌeta “Tojo nisĩꞌrĩrõ weeꞌe” ni, weremasĩticãrã niwã.
Na weremasĩticã ĩꞌagʉ̃, faraṍrẽ ʉꞌsedʉcaco vino tĩacoꞌtegʉ aꞌtiro nicʉ niwĩ:
—Niꞌcãrõacãpʉta yʉꞌʉ queoro weetiꞌquere wãcũsaꞌa majã.
Wiogʉ, ti nʉmʉpʉ mʉꞌʉ pã́ weeri masã wiogʉ meꞌrã, tojo nicã yʉꞌʉ meꞌrã uácaterore, ʉ̃sã pʉarãpʉreta surara wiogʉ ya wiꞌipʉ ʉ̃sãrẽ buꞌiri daꞌregʉ sõrõwʉ̃.
Niꞌcã ñami pã́ weeri masã wiogʉ quẽꞌecʉ niwĩ. Yʉꞌʉ quẽꞌrã mejẽcã bajuse quẽꞌewʉ̃. Ʉ̃sã quẽꞌeꞌquenʉcʉ̃ mejẽcã diaꞌcʉ̃ nisĩꞌrĩrõ weecaro niwʉ̃.
Titare niꞌcʉ̃ hebreo masʉ̃ maꞌmʉacã ʉ̃sã meꞌrã niwĩ. Cʉ̃ mʉꞌʉrẽ coꞌterã surara wiogʉre daꞌracoꞌtegʉ niwĩ. Ʉ̃sã quẽꞌeꞌquere cʉ̃rẽ werewʉ. Cʉ̃ peꞌe ʉ̃sãrẽ “Tojo nisĩꞌrĩrõ weeapã”, ni werewĩ.
Te cʉ̃ níꞌcaronojõta queoro waꞌawʉ. Yʉꞌʉ apaturi yʉꞌʉ daꞌrase cʉoꞌquere daꞌrawʉ tja. Apĩ dʉꞌteyoo wẽjẽnoꞌwĩ, nicʉ niwĩ.
Tere tʉꞌogʉ, faraṍ “Joseré pijigʉ waꞌaya”, nicʉ niwĩ. Tojo weerã maata cʉ̃rẽ buꞌiri daꞌreri wiꞌipʉ níꞌcʉre pijiwijaacãrã niwã. José peꞌe ʉseca poarire wʉjawee, suꞌtirore dʉcayu, faraṍ tiropʉ waꞌacʉ niwĩ.
Topʉ ejacã, faraṍ cʉ̃rẽ nicʉ niwĩ:
—Yʉꞌʉ quẽꞌeꞌquere ne niꞌcʉ̃nojõ “Tojo nisĩꞌrĩrõ weeꞌe” ni, weremasĩgʉ̃rẽ bocatiasʉ. Mʉꞌʉrẽ “Cʉ̃ peꞌe quẽꞌesere weremasĩapʉ” nisere tʉꞌoꞌo.
José faraṍrẽ yʉꞌticʉ niwĩ:
—Aꞌtere yʉꞌʉ mejẽta weremasĩsaꞌa. Wiogʉ, aꞌtere Õꞌacʉ̃ peꞌe mʉꞌʉrẽ añurõ waꞌadutigʉ, mʉꞌʉ quẽꞌeꞌquere “Tojo nisĩꞌrĩrõ weeꞌe” ni weregʉsami, nicʉ niwĩ.
Faraṍ Joseré “Aꞌtiro quẽꞌeasʉ”, nicʉ niwĩ:
—Dia Nilo sumutopʉ nuꞌcũasʉ.
Ti maapʉre siete wecʉa añurã pacarã, diꞌitirã wijapaꞌama. Na ti maa sumutopʉ tá nirõpʉ baꞌanuꞌcũama.
Na beꞌro tja siete wecʉa ñaꞌarã mejãrã, diꞌi marĩrã wijapaꞌama. Ne niꞌcãti tojo bajurã wecʉa aꞌto Egiptopʉre ĩꞌatigʉ nicãti.
Ãꞌrã wecʉa ñaꞌarã mejãrã, diꞌi marĩrã siete añurã, pacarã diꞌitirã peꞌere baꞌacãꞌma.
Na baꞌaꞌcãrã nimirã, “Na baꞌapã”, nita basiotiama. Mejãrõta ñaꞌarã mejãrã, diꞌi marĩrã nicãꞌma. Tere quẽꞌegʉ̃, yʉꞌʉ wãꞌcãpʉ.
Beꞌro apaturi apeye quẽꞌenemoapʉ tja. Siete trigo põꞌrãrĩ añubutiase peritise niꞌcã ñopʉreta pĩꞌrĩwijatiapʉ.
Te beꞌro tja siete põꞌrãrĩ trigo ñaꞌase, te peri marĩse põꞌrãrĩ ñai bopoaꞌque mejã pĩꞌrĩwijatiapʉ. Wĩꞌrõ mujĩpũ mʉjãtiro cjase ʉpʉtʉ asibusu wẽetuuwãꞌcãtise meꞌrã tojo waꞌapʉ.
Aꞌte siete põꞌrãrĩ ñaꞌase mejã, apeye añuse trigo peritise põꞌrãrĩ peꞌere baꞌapeꞌocãꞌpʉ. Yʉꞌʉ aꞌtere níbocari masãrẽ weremiapʉ. Ne niꞌcʉ̃nojõ peꞌeta “Tojo nisĩꞌrĩrõ weeꞌe” ni weremasĩtiama, nicʉ niwĩ faraṍ.
Tere tʉꞌogʉ, José faraṍrẽ yʉꞌticʉ niwĩ:
—Wiogʉ, pʉaropʉta mʉꞌʉ quẽꞌeꞌque niꞌcãrõnojõ nisĩꞌrĩrõ weeꞌe. Õꞌacʉ̃ cʉ̃ weeatjere mʉꞌʉrẽ wereyugʉ weeapĩ.
Aꞌtiro niꞌi: Siete wecʉa añurã siete cʉ̃ꞌmarĩ niꞌi. Siete trigo põꞌrãrĩ añuse põꞌrãrĩ quẽꞌrã siete cʉ̃ꞌmarĩ niꞌi. Te pʉaropʉta niꞌcãrõnojõ quẽꞌese niapã.
Siete wecʉa ñaꞌarã, diꞌi marĩrã mejãrã, na añurã beꞌro bajuaꞌcãrã quẽꞌrã siete cʉ̃ꞌmarĩta niꞌi. Tojo nicã, siete trigo põꞌrãrĩ ñaꞌase bopoaꞌque mejã quẽꞌrã, mejãrõta niꞌi. Siete cʉ̃ꞌmarĩ baꞌase marĩrõsaꞌa.
Yʉꞌʉ mʉꞌʉrẽ níꞌcaronojõta niꞌi. Wiogʉ, Õꞌacʉ̃ cʉ̃ weeatjere mʉꞌʉrẽ wereyugʉ weeapĩ.
Beꞌro siete cʉ̃ꞌmarĩta tja ne baꞌase marĩrõsaꞌa. Tojo weero te cʉ̃ꞌmarĩ peje baꞌase nimiꞌque acobojonoꞌrõsaꞌa. Nipeꞌtiro Egiptopʉre baꞌase peꞌtibutiarosaꞌa.
Baꞌase marĩbutiarosaꞌa. Tojo weerã “Siete cʉ̃ꞌmarĩ Egiptopʉre baꞌase peje nimiwʉ̃” ni, ne niꞌcʉ̃nojõpʉta wãcũsome.
Wiogʉ, mʉꞌʉ aꞌtere pʉatipʉta mejãrõta quẽꞌeapã. Õꞌacʉ̃ “Aꞌtere tojo weegʉti”, nitojapĩ. Tojo weegʉ cʉ̃ níꞌcaronojõta aꞌtere maata weegʉsami.
»Tojo weegʉ, wiogʉ, aꞌtiro weecã añubosaꞌa. Niꞌcʉ̃ masʉ̃ tʉꞌomasĩse cʉogʉ “Aꞌtiro weeroʉaꞌa” nigʉ̃nojõrẽ aꞌmaña. Cʉ̃ aꞌti diꞌta Egiptopʉre sʉꞌori ĩꞌanʉrʉ̃gʉ̃sami.
Wiogʉ, mʉꞌʉrẽ aꞌtiroʉaꞌa. Ãpẽrã wiorã mʉꞌʉ doca nirãrẽ sõrõrõʉaꞌa. Na nipeꞌtiro Egipto diꞌtapʉ waꞌato. Waꞌa, trigo perire niꞌcãmocʉse piꞌseri seeneocũu, niꞌcã piꞌire beꞌropʉ na baꞌatjere nʉrõdutirã oꞌoato. Te siete cʉ̃ꞌmarĩ baꞌase peje nirĩ curare tojo seeneoato.
Te baꞌase peje nise cʉ̃ꞌmarĩrẽ mʉꞌʉ wiogʉ dutiro meꞌrã na neoato. Te perire neo, macãrĩ na baꞌase nʉrõse wiꞌseripʉ na beꞌropʉ baꞌatjere nʉrõato. Nʉrõ, surara tere ĩꞌanʉrʉ̃ato.
Na tojo weecã, siete cʉ̃ꞌmarĩ baꞌase marĩatje cʉ̃ꞌmarĩrẽ na nʉrõꞌque nirõsaꞌa. Aꞌti diꞌta Egiptopʉre baꞌase peꞌtisome. Tojo weerã masã ne ʉjʉaboa wẽrĩsome, nicʉ niwĩ José faraṍrẽ.
Tere tʉꞌorã, faraṍ, tojo nicã cʉ̃rẽ daꞌratamurã “Cʉ̃ ‘tojo weeya’ nise añu niꞌi”, nicãrã niwã.
Tojo weegʉ faraṍ aꞌtiro nicʉ niwĩ:
—¿Marĩ apĩ ãꞌrĩ weronojõ nigʉ̃rẽ bocarãsariba tja? Cʉ̃ Õꞌacʉ̃ wãcũsere cʉomi, nicʉ niwĩ.
Beꞌro Joseré faraṍ nicʉ niwĩ:
—Mʉꞌʉ weronojõ apĩ añurõ tʉꞌomasĩgʉ̃, masĩse cʉogʉ marĩmi. Õꞌacʉ̃ mʉꞌʉrẽ aꞌte masĩsere oꞌoapĩ.
Ya wiꞌire dutigʉsaꞌa. Nipeꞌtirã yarã masã mʉꞌʉ dutisere yʉꞌtirãsama. Yʉꞌʉ niꞌcʉ̃ta mʉꞌʉ nemorõ nigʉ̃saꞌa. Wiogʉ waro nitjĩagʉ̃, tojo nigʉ̃saꞌa.
Yʉꞌʉ mʉꞌʉrẽ nipeꞌtiro Egipto wiogʉ sõrõgʉ̃ti.
Tojo nígʉ̃ta, faraṍ cʉ̃ omopica tuusãarĩ beꞌtore tuwee, Joseré sãacʉ niwĩ. Ti beꞌto cʉ̃ wiogʉ wãme cʉori beꞌto nicaro niwʉ̃. Beꞌro ãpẽrãrẽ cʉ̃rẽ añuse suꞌti, lino wãmetise meꞌrã weeꞌque suꞌtire sãaduticʉ niwĩ. Tojo nicã, niꞌcã da uru meꞌrã wééca da, bʉsari dare cʉ̃rẽ bʉocʉ niwĩ.
Tuꞌajanʉꞌcõ, tũrũpjʉ cabayua meꞌrã wejepjʉ cʉ̃ yawʉ beꞌro sirutupjʉre sãjãduticʉ niwĩ. Tiwʉ dʉporo surara masãrẽ “Ejaqueꞌaya”, ni caricũduticʉ niwĩ. Tojo wee Joseré wiogʉ sõrõcʉ niwĩ. Cʉ̃ nipeꞌtiro Egipto diꞌtapʉre dutigʉ sãjãcʉ niwĩ.
Beꞌro faraṍ Joseré nicʉ niwĩ:
—Yʉꞌʉ faraṍ, wiogʉ waro niꞌi. Tojo nimicã, masã mʉꞌʉ dutiro marĩcã, ne apeyenojõacã weemasĩtisama, nicʉ niwĩ.
Faraṍ Joseré cʉ̃ wãmerẽ dʉcayucʉ niwĩ. Egiptocjãrã wãme õꞌogʉ̃, Zafnat-panea wãmeyecʉ niwĩ. Cʉ̃ Joseré Asenat wãmetigore numiadaꞌrecʉ niwĩ. Co, Potifera wãmetigʉ paꞌi, On wãmetiri macãcjʉ̃ macõ nico niwõ. Tojo wee José Egipto wiogʉ sãjãcʉ niwĩ.
José faraṍ meꞌrã daꞌranʉꞌcãgʉ̃, treinta cʉ̃ꞌmarĩ cʉocʉ niwĩ.
Beꞌro José faraṍ ĩꞌorõpʉ wija, nipeꞌtiro Egipto diꞌtapʉre ĩꞌacusianʉꞌcãcʉ niwĩ.
Te siete cʉ̃ꞌmarĩrẽ Egipto diꞌtapʉre, to cjase otese añubutiaro pĩꞌrĩ dʉcaticaro niwʉ̃.
Tojo weegʉ José nipeꞌtiropʉ trigore seeneocʉ niwĩ. Cʉ̃ cãpũpʉ seeneoꞌquere nipeꞌtise pacase macãrĩpʉ nʉrõcũucʉ niwĩ.
Baꞌase peje waro niyʉꞌrʉmajãcaro niwʉ̃. Tojo weegʉ tere nucũpori pajiri maa cjase weronojõ seemesãcũucʉ niwĩ. “Ticʉse niꞌi”, ni queota basioticaro niwʉ̃. Tojo weegʉ baꞌpaqueonemoticʉ niwĩ.
Siete cʉ̃ꞌmarĩ ʉjʉaboase waꞌati dʉporore José cʉ̃ nʉmo Asenat meꞌrã pʉarã põꞌrãticʉ niwĩ.
Masã maꞌmirẽ Manasés wãme õꞌocʉ niwĩ. “Õꞌacʉ̃ yʉꞌʉre nipeꞌtise yʉꞌʉ piꞌetisere acobojocã weemi. Tojo nicã nipeꞌtirã yʉꞌʉ acawererãrẽ acobojocã weemi” nígʉ̃, tojo wãme õꞌocʉ niwĩ.
Beꞌrocjʉ̃rẽ Efraĩ́ wãme õꞌocʉ niwĩ. “Õꞌacʉ̃ Egipto yʉꞌʉ piꞌetiꞌcaropʉ põꞌrãticã weeami” nígʉ̃, tojo wãme õꞌocʉ niwĩ.
Titare Egiptopʉre te siete cʉ̃ꞌmarĩ peje baꞌase nimiꞌque peꞌtia waꞌacaro niwʉ̃.
José níꞌcaronojõta siete cʉ̃ꞌmarĩ baꞌase marĩatje cʉ̃ꞌmarĩ nʉꞌcãrõtiro weecaro niwʉ̃. Nipeꞌtise diꞌtapʉre baꞌase marĩcaro niwʉ̃. Egipto diꞌta peꞌema baꞌase nicaro niwʉ̃.
Nipeꞌtiro Egiptopʉ ʉjʉaboase seꞌsa waꞌacã, José cʉ̃ trigo nʉrõcũuꞌque wiꞌserire pãoduti, tere duacʉ niwĩ. Siapeꞌe meꞌrã nemorõ baꞌase marĩcaro niwʉ̃.
Nipeꞌtiropʉ baꞌase ne marĩcaro niwʉ̃. Tojo weerã nipeꞌtise diꞌtacjãrã Egiptopʉ José tiro baꞌase duurã aꞌticãrã niwã.
Jacob, Egiptopʉ “Trigo niaporo” nisere tʉꞌocʉ niwĩ. Tojo weegʉ cʉ̃ põꞌrãrẽ nicʉ niwĩ:
—¿Deꞌro weerã mʉsã aꞌmerĩ ĩꞌacũñabajaqueꞌati?
Ãpẽrã yʉꞌʉre “Egiptopʉre trigo niaporo”, ni wereama. Marĩ ʉjʉaboa, wẽrĩrĩ nírã, topʉ marĩ baꞌatje trigore duurã waꞌaya.
Tojo weerã José maꞌmisʉmʉa diez Egiptopʉre trigo duurã waꞌacãrã niwã.
José acabiji waro Benjamí peꞌema Jacob cʉ̃rẽ mejẽcã waꞌari nígʉ̃, oꞌóticʉ niwĩ.
Ãpẽrã Canaá diꞌtacjãrã quẽꞌrã na meꞌrã baꞌase duurã waꞌacãrã niwã. Nipeꞌtiro Canaá diꞌtapʉre baꞌase marĩcaro niwʉ̃.
José Egipto diꞌtapʉre dutigʉ nicʉ niwĩ. Cʉ̃ta nipeꞌtirocjãrã masãrẽ topʉ etarãrẽ trigo duagʉ nicʉ niwĩ. Cʉ̃ maꞌmisʉmʉa cʉ̃ tiropʉ etarã, añudutirã ejanʉꞌcã, nucũcãpʉ paamuꞌrĩqueꞌacãrã niwã.
José cʉ̃ maꞌmisʉmʉarẽ maata ĩꞌamasĩcãꞌcʉ niwĩ. Masĩmigʉ̃, ĩꞌamasĩtigʉ weronojõ weecʉ niwĩ. Tojo weegʉ narẽ pũrĩrõ sẽrĩtiñaꞌcʉ niwĩ:
—¿Mʉsã noꞌocjãrãpʉ aꞌtiati?
—Ʉ̃sã Canaá diꞌtapʉ aꞌtiapʉ. Trigo duurã aꞌtiapʉ, nicãrã niwã.
José cʉ̃ maꞌmisʉmʉarẽ ĩꞌamasĩcʉ niwĩ. Na peꞌe cʉ̃rẽ ĩꞌamasĩticãrã niwã.
Beꞌro dʉporopʉ cʉ̃ narẽ quẽꞌeꞌquere wãcũbocagʉ, aꞌtiro nicʉ niwĩ:
—Mʉsã ĩꞌaduꞌtiri masã nisaꞌa. Aꞌti diꞌtare diapeꞌe sãjãata añuti nírã, ĩꞌarã aꞌtiapã.
—Niweꞌe. Ʉ̃sã mʉꞌʉ dutise doca nirã́ trigo diaꞌcʉ̃rẽ duurã aꞌtiapʉ.
Ʉ̃sã nipeꞌtirãpʉta niꞌcʉ̃ põꞌrã, diacjʉ̃ weeri masã niꞌi. Ĩꞌaduꞌtiri masã mejẽta niꞌi.
José narẽ nicʉ niwĩ:
—Niweꞌe. Mʉsã aꞌti diꞌtare noꞌo peꞌe sãjãata basiosari nírã, ĩꞌaduꞌtirã aꞌtiapã, nicʉ niwĩ.
Na peꞌe yʉꞌticãrã niwã tja:
—Ʉ̃sã mʉꞌʉ dutise doca nirã́ niꞌcʉ̃ põꞌrãta doce niꞌi. Ʉ̃sã Canaá diꞌtacjãrã niꞌi. Ʉ̃sã acabiji niꞌcʉ̃ta ʉ̃sã pacʉ meꞌrã tojami. Apĩ peꞌe dʉporopʉ wẽrĩa waꞌacʉ niwĩ, ni yʉꞌticãrã niwã.
Tojo nisere tʉꞌogʉ, José narẽ ninemocʉ niwĩ tja:
—Yʉꞌʉ níꞌcaronojõta mʉsã aꞌti diꞌtare ĩꞌaduꞌtiri masã niꞌi.
Mʉsãrẽ faraṍ wãme meꞌrã aꞌtiro weegʉti. Mʉsã acabiji nitʉogʉ aꞌtopʉre aꞌtiticãma, mʉsã aꞌtore wijasome.
Noꞌo niꞌcʉ̃ mʉsã waꞌteropʉ nigʉ̃́ cʉ̃rẽ miigʉ̃ waꞌato. Ãpẽrã peꞌe aꞌto buꞌiri daꞌreri wiꞌipʉ tojarã́sama. Tojo weese meꞌrã “Diacjʉ̃ta ucũapã”, ni masĩnoꞌrõsaꞌa. Miititicãma, diacjʉ̃ta faraṍ wãme meꞌrã “Ĩꞌaduꞌtiri masãta niapã”, ninoꞌrõsaꞌa, nicʉ niwĩ.
José narẽ buꞌiri daꞌreri wiꞌipʉ iꞌtia nʉmʉ narẽ cũucʉ niwĩ.
Iꞌtia nʉmʉ beꞌro José narẽ aꞌtiro nicʉ niwĩ:
—Yʉꞌʉ Õꞌacʉ̃rẽ wiopesase meꞌrã ĩꞌaꞌa. Mʉsã aꞌtiro wéérã, catirãsaꞌa.
Mʉsã diacjʉ̃ta “Mejẽcã weetiri masã niꞌi” nírã, niꞌcʉ̃rẽ aꞌtopʉ cũuña. Mʉsã ãpẽrãpʉa dajatojaaya. Mʉsã põꞌrã, nʉmosãnumia ʉjʉaboaticãꞌto nírã, narẽ trigore miaña.
—Jaʉ, tojota weerãti, nicãrã niwã.
Beꞌro na basu aꞌmerĩ ucũcãrã niwã:
—Diacjʉ̃ta niꞌi. Marĩ acabijire ñaꞌabutiaro weeꞌque wapa marĩrẽ tojo waꞌaꞌa. Cʉ̃ “Yʉꞌʉre pajañaꞌcureya; tojo weeticãꞌña” nimicã, tʉꞌotiwʉ. Cʉ̃ ñaꞌabutiaro yʉꞌrʉmicã, tojo ĩꞌacãꞌwʉ̃. Te buꞌiri marĩ niꞌcãrõacãrẽ piꞌetirã weeꞌe, nicãrã niwã.
Rubén narẽ nicʉ niwĩ:
—Yʉꞌʉ pũrĩcã marĩ acabijire “Ñaꞌarõ weeticãꞌña”, nimiwʉ̃. Mʉsã peꞌe yʉꞌʉre tʉꞌotiwʉ. Niꞌcãrõacãrẽ majã cʉ̃ wẽrĩꞌque wapa marĩ wapaseenoꞌrãsaꞌa, nicʉ niwĩ.
Na, “José marĩ ucũsere tʉꞌosami”, ni masĩticãrã niwã. José peꞌere na ucũsere apĩ peꞌe “Aꞌtiro nisĩꞌrĩrã weeama”, ni wereturiacʉ niwĩ.
José na tiropʉ níꞌcʉ apesepʉ waꞌa, uticʉ niwĩ. Beꞌro wãcũtutua, na tiropʉ ejagʉ, ucũcʉ niwĩ. Nipeꞌtirã ĩꞌorõpʉ Simeórẽ mejẽcã pijioduti, dʉꞌteduticʉ niwĩ.
Beꞌro cʉ̃rẽ daꞌracoꞌterãrẽ na ye ajuripʉ trigore poseyeduticʉ niwĩ. Na wapayeꞌque niyeru quẽꞌrãrẽ te ajuri poꞌpeapʉ cũuduticʉ niwĩ. Tojo nicã, baꞌase na maꞌapʉ baꞌatojaatjere oꞌoduticʉ niwĩ. José dutiꞌcaronojõta weecãrã niwã.
Beꞌro na yarã burroa buꞌipʉ, te trigore miipeo, tore wijawãꞌcãcãrã niwã.
Beꞌro na cãrĩatjopʉ etarã, niꞌcʉ̃ cʉ̃ yagʉ burrore trigo ecagʉtigʉ, cʉ̃ ya ajurore pãacʉ niwĩ. Ti ajurore pãa, trigo buꞌipʉ nipeꞌtise niyeru cʉ̃ wapayeꞌquere sãñacã ĩꞌacʉ niwĩ.
Tere ĩꞌagʉ̃, cʉ̃ maꞌmisʉmʉa, cʉ̃ acabijirãrẽ nicʉ niwĩ:
—Ĩꞌarã aꞌtia. Aꞌti ajuropʉ ye niyeru nipeꞌticãꞌa. Cʉ̃ tojo nicã tʉꞌorã, nipeꞌtirã ʉcʉapeꞌtia waꞌacãrã niwã. Uirã, narãsãrãta, aꞌmerĩ ucũcãrã niwã:
—¿Marĩrẽ Õꞌacʉ̃ deꞌronojõ weebutiamiapari? nicãrã niwã.
Na Canaá diꞌtapʉ na pacʉ Jacob tiropʉ dajarã, nipeꞌtise narẽ Egiptopʉ waꞌaꞌquere werecãrã niwã.
Aꞌtiro nicãrã niwã:
—Ti diꞌta wiogʉ dutigʉ pũrĩcã ʉ̃sãrẽ tutuabutiaro ucũami. Ʉ̃sãrẽ, “Mʉsã aꞌti diꞌtare ĩꞌaduꞌtirã aꞌtirã weeapã”, niami.
Ʉ̃sã peꞌe cʉ̃rẽ “Ʉ̃sã diacjʉ̃ weeri masã niꞌi; ĩꞌaduꞌtiri masã mejẽta niꞌi.
Niꞌcʉ̃ põꞌrã doce waro niꞌi. Niꞌcʉ̃ wẽrĩa waꞌacʉ niwĩ. Nitʉogʉpʉa Canaápʉ ʉ̃sã pacʉ meꞌrã tojami”, niapʉ.
»Tere tʉꞌogʉ, ti diꞌta dutigʉ ʉ̃sãrẽ niami: “To pũrĩcãrẽ diacjʉ̃ta nimitito nígʉ̃, aꞌtore niꞌcʉ̃ tojato. Ãpẽrãpʉa cãꞌrõ trigo mʉsã ye wiꞌsericjãrã baꞌaro ejatuaro miaña.
Apaturi aꞌtirã, mʉsã acabiji nitʉogʉre miitia. Mʉsã tojo weecã, yʉꞌʉ ‘Diacjʉ̃ta añurã nima’, nigʉ̃saꞌa. Mʉsã tojo weecã, apĩ aꞌto tojaꞌcʉre wiagʉsaꞌa. Beꞌro mʉsã aꞌti diꞌtapʉre ne cãꞌmotaꞌaro marĩrõ sijarãsaꞌa”, niami, nicãrã niwã na pacʉre.
Na ye trigo ajurire poꞌocũurã, José maꞌmisʉmʉa na wapayeꞌque niyeru sãñapeꞌticã ĩꞌacãrã niwã. Te niyerure ĩꞌarã, ʉcʉayʉꞌrʉa waꞌacãrã niwã. Na pacʉ Jacob quẽꞌrã ʉcʉacʉ niwĩ.
Tere ĩꞌagʉ̃, Jacob cʉ̃ põꞌrãrẽ nicʉ niwĩ:
—Mʉsã yʉꞌʉre põꞌrã marĩꞌcʉ weronojõ tojacã weeꞌe. José marĩ meꞌrã marĩmi. Simeó quẽꞌrã marĩmi. Niꞌcãrõacãrẽ “Benjamírẽ miarãti”, niꞌi tja. Mʉsã tojo weese yʉꞌʉre ñaꞌarõ waꞌaꞌa, nicʉ niwĩ.
Tere tʉꞌogʉ, Rubén cʉ̃ pacʉre nicʉ niwĩ:
—Benjamírẽ yʉꞌʉ sʉꞌori miagʉ̃ti. Mia, mʉꞌʉ tiropʉ miidaja, wiagʉti. Yʉꞌʉ wiaticãma, yʉꞌʉ põꞌrã pʉarãrẽ wẽjẽapa, nicʉ niwĩ.
Jacob cʉ̃rẽ yʉꞌticʉ niwĩ:
—Yʉꞌʉ macʉ̃ mʉsã meꞌrã ne waꞌasome. José mʉsã acabiji wẽrĩatojacʉ niwĩ. Ãꞌrĩ niꞌcʉ̃ta yʉꞌʉre dʉꞌsami majã. Cʉ̃rẽ maꞌapʉ mejẽcã ñaꞌarõ waꞌacã, yʉꞌʉ bʉcʉ mijĩ bʉjawetise meꞌrã wẽrĩgʉ̃saꞌa. Tojo waꞌacã, mʉsã buꞌiritirãsaꞌa, nicʉ niwĩ Jacob.
Canaá na nirĩ diꞌtapʉ ʉjʉaboase nemorõ waꞌacaro niwʉ̃.
Na Egiptopʉ trigore duurã ejaꞌque peꞌticã ĩꞌagʉ̃, Jacob cʉ̃ põꞌrãrẽ nicʉ niwĩ:
Cʉ̃rẽ Judá yʉꞌticʉ niwĩ:
—Sõꞌonícʉ Egipto dutigʉ ʉ̃sãrẽ tʉꞌota basiorota niwĩ: “Mʉsã acabiji nitʉogʉpʉre miititicã, mʉsãrẽ ñeꞌenemosome majã”, niwĩ.
Tojo weerã mʉꞌʉ ʉ̃sã meꞌrã Benjamírẽ waꞌaduticã, trigore duurã waꞌarãsaꞌa.
Mʉꞌʉ cʉ̃rẽ oꞌóticãma, waꞌasome. Sõꞌonícʉ wiogʉ ʉ̃sãrẽ queoro niwĩ: “Mʉsã acabiji nitʉogʉpʉ miititicã, mʉsãrẽ ñeꞌenemosome”, niwĩ.
Tere tʉꞌogʉ, Jacob nicʉ niwĩ:
—Mʉsã yʉꞌʉre ¿deꞌro weerã tocãꞌrõ ñaꞌarõ weeati? ¿Deꞌro weerã cʉ̃rẽ “Ʉ̃sã acabiji nitʉogʉpʉ niami”, ni wereri?
Na cʉ̃rẽ yʉꞌticãrã niwã:
—Ʉ̃sãrẽ, ʉ̃sã ye cjasere añurõ sẽrĩtiñaꞌnʉrʉ̃wĩ. Marĩ niꞌcʉ̃ põꞌrã nise cjasere añurõ sẽrĩtiñaꞌwĩ: “¿Mʉsã pacʉ catiati yujupʉ? ¿Apĩ mʉsã acabiji marĩati?” ni sẽrĩtiñaꞌwĩ. Ʉ̃sã cʉ̃ sẽrĩtiñaꞌse diaꞌcʉ̃rẽ yʉꞌtiwʉ. ¿Ʉ̃sã deꞌro weerã ʉ̃sã acabijire miitidutigʉsami, ni masĩbosaʉ?
Beꞌro Judá cʉ̃ pacʉ Jacore nicʉ niwĩ:
—Mʉꞌʉ macʉ̃ Benjamírẽ oꞌóya. Yʉꞌʉ cʉ̃rẽ ĩꞌanʉrʉ̃gʉ̃ti. Mʉꞌʉ “Jaʉ” nicã, maata waꞌabaqueꞌorãti. Tojo weerã marĩ, ʉ̃sã põꞌrã ʉjʉaboa wẽrĩsome.
Yʉꞌʉ basu cʉ̃rẽ coꞌtegʉti. Cʉ̃ mʉꞌʉ macʉ̃rẽ mejẽcã waꞌacãma, aꞌtopʉ cʉ̃ dajaticã, yʉꞌʉre “Mʉꞌʉ buꞌiritiꞌi” niapa. Téé yʉꞌʉ catiro põtẽorõ tojo buꞌiritigʉsaꞌa.
Ʉ̃sã aꞌtopʉre tocãꞌrõ yoogotirã, pʉati Egiptopʉre waꞌamajã, majãmitojatiboapã, nicʉ niwĩ Judá.
Cʉ̃ tojo níca beꞌro na pacʉ Jacob narẽ yʉꞌticʉ niwĩ:
—Mʉsã nírõnojõta ne mejẽcã weeta basiotirocoro. Tojo weerã aꞌtiro weeya. Mʉsã ye ajuripʉ apeyenojõ cʉ̃rẽ oꞌoatjere miisãaña. Aꞌti diꞌtapʉ añuse nisenojõrẽ cãꞌrõ miaña. Waꞌrese bálsamo wãmetise, nʉcʉ̃cjãrã mumia yere, ʉꞌmʉtise, baꞌase morẽsenojõrẽ miaña. Tojo nicã mirrare, nueces, almendras miaña.
Niyeru quẽꞌrãrẽ pʉati mʉsã todʉporopʉ miaꞌcaro nemorõ miaña. Mʉsã basuta cʉ̃rẽ mʉsã ye ajuripʉ bocaꞌquere wiaya. Apetero weegʉ wisigʉ weepĩ.
Ãꞌrĩ mʉsã acabiji meꞌrã maata Egipto dutigʉ tiropʉ waꞌaya.
Õꞌacʉ̃ tutuayʉꞌrʉnʉꞌcãgʉ̃ mʉsãrẽ weetamuato. Cʉ̃ mʉsãrẽ pajañaꞌcã weeato. Cʉ̃ tojo weecã, mʉsã maꞌmi Simeórẽ duꞌuwĩrõgʉ̃sami. Tojo nicã, ãꞌrĩ Benjamí quẽꞌrãrẽ mʉsã meꞌrã dajacã weegʉsami. Yʉꞌʉ peꞌe põꞌrã marĩgʉ̃ weronojõ tojagʉ, tojo tojacʉ̃ti, nicʉ niwĩ Jacob.
Tojo weerã Jacob põꞌrã na oꞌoatjere poseye, niyerure na todʉporo miaꞌque pʉati nemorõ, na acabiji Benjamí meꞌrã, sojaro Egiptopʉ waꞌacãrã niwã. Topʉ etarã, José tiropʉ waꞌacãrã niwã.
Na etacã, Benjamí na meꞌrã nicã ĩꞌagʉ̃, cʉ̃ ya wiꞌi coꞌtegʉ wiogʉre nicʉ niwĩ:
—Ãꞌrãrẽ ya wiꞌipʉ miaña. Wecʉre wẽjẽ, baꞌase doꞌayuya. Dajaritero nicã yʉꞌʉ meꞌrã baꞌarãsama, nicʉ niwĩ José.
Ti wiꞌi dutigʉ José dutiꞌcaronojõta weecʉ niwĩ. Cʉ̃ basuta narẽ pijiwãꞌcãcʉ niwĩ.
Na peꞌe José ya wiꞌipʉ cʉ̃ miacã, ʉcʉayʉꞌrʉacãrã niwã. Aꞌmerĩ aꞌtiro ucũcãrã niwã:
—Marĩrẽ tojo weetaꞌsagʉ weemi. Sõꞌoníꞌque niyeru marĩ ye ajuripʉ sãñaꞌque wapa nitʉꞌsaꞌa. Marĩrẽ topʉ marĩ yarã waꞌicʉrã meꞌrã ñeꞌe, daꞌracoꞌteri masã sõrõ, dutipegʉtigʉ weesami, nicãrã niwã.
Tojo weerã na wiꞌi sope pʉꞌtopʉ ejarã, aꞌtiro weecãrã niwã. Ti wiꞌi coꞌtegʉ wiogʉ tiroacãpʉ waꞌa, ucũcãrã niwã.
Aꞌtiro nicãrã niwã:
—Wiogʉ, sõꞌonícaterore ʉ̃sã aꞌtopʉta trigo duurã ejawʉ.
Titare ʉ̃sã dajatojaarã cãrĩrãtirã, ʉ̃sã yarã ecarãrẽ baꞌase ecarãtirã, ʉ̃sã ye ajurire pãawʉ̃. Te ajuripʉ ʉ̃sã niyeru wapayeꞌque sãñapeꞌticãꞌwʉ̃. Te niyerure wiarãtirã, miitiapʉ.
Tojo nicã, apeye ʉ̃sã duuatje niyerure miitinemoapʉ. Niyeru ʉ̃sã ye ajuripʉ sãñaꞌquema noa sãarõ sãapã, masĩtisaꞌa, nicãrã niwã.
Ti wiꞌi coꞌtegʉ yʉꞌticʉ niwĩ:
Na nipeꞌtirãpʉreta José ya wiꞌipʉ pijisãjãacʉ niwĩ. Topʉ dʉꞌpocãrĩrẽ coedutigʉ, acore oꞌocʉ niwĩ. Na yarã waꞌicʉrã quẽꞌrãrẽ ecabosacʉ niwĩ.
Ti wiꞌipʉ nírã, Joseré na oꞌoatjere apoyucãrã niwã. “Dajaritero nicã José aꞌtopʉ aꞌtigʉsami” nírã, tojo weecãrã niwã. “José ya wiꞌipʉ baꞌarãsaꞌa” nisere tʉꞌotojacãrã niwã.
José wiꞌipʉ ejacã, na miaꞌquere cʉ̃rẽ oꞌocãrã niwã. Tuꞌajanʉꞌcõ, cʉ̃rẽ ẽjõpeorã, paamuꞌrĩqueꞌacãrã niwã.
José narẽ nicʉ niwĩ:
—¿Añuti mʉsã? ¿Mʉsã pacʉ bʉcʉ quẽꞌrã añuati? ¿Cʉ̃ catiati yujupʉ?
—Ʉ̃sã pacʉ mʉꞌʉrẽ daꞌracoꞌtegʉ weronojõ nigʉ̃́ duti marĩami. Catiami yujupʉ, ni yʉꞌticãrã niwã. Beꞌro apaturi cʉ̃rẽ ẽjõpeose ĩꞌorã, paamuꞌrĩqueꞌacãrã niwã.
Topʉ narẽ majãmiĩꞌamigʉ̃, Benjamírẽ ĩꞌacʉ niwĩ. Na niꞌcõ põꞌrãta nicãrã niwã. Tojo weegʉ aꞌtiro nicʉ niwĩ:
—¿Ãꞌrĩta niti mʉsã acabiji nitʉogʉpʉ mʉsã wereꞌcʉ? Beꞌro Benjamírẽ: “Õꞌacʉ̃ mʉꞌʉrẽ añurõ weeato”, nicʉ niwĩ.
José cʉ̃ acabijire ĩꞌa eꞌcatiyʉꞌrʉagʉ, utisĩꞌrĩcʉ niwĩ. Tojo wee põtẽoti, sojaro meꞌrã cʉ̃ ya tucũpʉ sãjãa, ʉpʉtʉ uticʉ niwĩ.
Beꞌro wãcũtutua, cʉ̃ utiduꞌuca beꞌro diapoare coe, cʉ̃ ya tucũpʉ níꞌcʉ wijaa, “Baꞌase etiya majã”, nicʉ niwĩ.
Cʉ̃ tojo nicã, baꞌase etirã Joseré cʉ̃ ya mesapʉ baꞌase peocãrã niwã. Cʉ̃ maꞌmisʉmʉarẽ, cʉ̃ acabijire ape mesapʉ baꞌase peocãrã niwã. Egiptocjãrã José meꞌrã baꞌamiꞌcãrã peꞌere ape mesapʉ baꞌase peocãrã niwã. Egiptocjãrã hebreo masã meꞌrã baꞌadutinoꞌña marĩcãrã niwã.
José cʉ̃ maꞌmisʉmʉarẽ dujiduticʉ niwĩ. Masã maꞌmirẽ dujimʉꞌtãduticʉ niwĩ. Téé nitʉogʉpʉre yapaticʉ niwĩ. Cʉ̃ tojo weecã ĩꞌa ʉcʉarã, aꞌmerĩ ĩꞌapõtẽocãrã niwã.
José cʉ̃ ya mesapʉ nisere narẽ ecaduticʉ niwĩ. Benjamíma ãpẽrã nemorõ baꞌase õrẽsãpeoduticʉ niwĩ. José cʉ̃ maꞌmisʉmʉa meꞌrã niꞌcãrõ meꞌrã sĩꞌrĩ, baꞌa, ʉpʉtʉ ecaticãrã niwã.
Na baꞌáca beꞌro José cʉ̃ ya wiꞌi cjase dutigʉre nicʉ niwĩ:
—Ãꞌrã ye ajuripʉ trigore na miarõ põtẽorõ poseyeya. Tojo nicã, na ye ajurinʉcʉ̃ na niyeru wapayeꞌquere sãaña.
Tojo wééca beꞌro, na acabiji nitʉogʉ ya ajuropʉ yʉꞌʉ sĩꞌrĩrĩ pa, plata meꞌrã wééca pare, niyeru cʉ̃ trigo wapayeꞌque meꞌrã sãaña, nicʉ niwĩ. Ti wiꞌi dutigʉ José cʉ̃ níꞌcaronojõta weecʉ niwĩ.
Ape nʉmʉ boꞌremʉjãtiri cura José narẽ, “Mʉsã yarã burroa meꞌrã waꞌarãsaꞌa majã”, nicʉ niwĩ.
Na ti macã pʉꞌto nirĩ curata José cʉ̃ ya wiꞌi wiogʉre aꞌtiro nicʉ niwĩ:
—Sõꞌonícãrã ʉmʉarẽ sirutugʉ waꞌaya. Narẽ ẽmʉgʉ̃, aꞌtiro niña: “Yʉꞌʉ wiogʉ mʉsãrẽ añurõ weeami. ¿Deꞌro weerã cʉ̃ tojo wééca beꞌro nimicã, mʉsã peꞌe ñaꞌarõ weeati?
¿Deꞌro weerã cʉ̃ sĩꞌrĩrĩ pa, plata meꞌrã wééca pare yajati? Yʉꞌʉ wiogʉ ti pa meꞌrã sĩꞌrĩgʉ̃ niami. Tojo nicã, ti pa meꞌrã apeyenojõ quẽꞌesere ‘Tojo nisĩꞌrĩrõ weeꞌe’ nigʉ̃́ niami. Mʉsã ñaꞌabutiaro weecãrã niapʉ,” niña narẽ, nicʉ niwĩ José.
Narẽ ẽmʉejagʉ, cʉ̃ nidutiꞌcaronojõta nicʉ niwĩ.
Na cʉ̃rẽ yʉꞌticãrã niwã:
—¿Deꞌro weegʉ ʉ̃sãrẽ tojo ucũti? Ʉ̃sã aꞌtenojõ pacama ne weemasĩweꞌe.
Ʉ̃sã sõꞌonícatero niyeru ʉ̃sã ye ajuripʉ bocácatero marĩcãrẽ, tere wiarã aꞌtiwʉ. Niꞌcãrõacãma plata, uru meꞌrã weeꞌquema mʉꞌʉ wiogʉ ya wiꞌi cjasere yajamasĩtisaꞌa.
Noꞌo ti pare cʉ̃ ya ajuropʉ cʉogʉnojõ wẽrĩato. Ʉ̃sã ãpẽrã peꞌe cʉ̃rẽ daꞌracoꞌterã tojarã́saꞌa.
Tere tʉꞌogʉ, wiꞌi wiogʉ nicʉ niwĩ:
—Añurõsaꞌa. Mʉsã níꞌcaronojõta waꞌarosaꞌa. Mejõ ti pare cʉogʉ seꞌsaro daꞌracoꞌtegʉ tojagʉ́sami. Ãpẽrãpʉa buꞌiri moorãsama.
Nanʉcʉ̃ sojaro meꞌrã na ye ajurire dijanʉꞌcã, te ajurire pãacãrã niwã.
Tojo weegʉ wiꞌi dutigʉ na ye ajuripʉre aꞌmacʉ niwĩ. Masã maꞌmi ya ajurore aꞌmanʉꞌcã, téé nitʉogʉ ya ajuropʉ yapaticʉ niwĩ. Ti pare Benjamí ya ajuropʉ bocacʉ niwĩ.
Judá cʉ̃ maꞌmisʉmʉa, cʉ̃ acabijirã meꞌrã ejari curare José cʉ̃ ya wiꞌipʉta nicʉ niwĩ yujupʉ. Cʉ̃rẽ pajañaꞌto nírã, paamuꞌrĩqueꞌacãrã niwã.
José narẽ nicʉ niwĩ:
—¿Deꞌro weemiati mʉsã? Mʉsã yʉꞌʉre, “Masĩse cʉogʉnojõ, masã yaꞌyioropʉ weesere níbocase meꞌrã masĩgʉ̃ nibosami”, ¿ni wãcũtiati? nicʉ niwĩ.
Judá cʉ̃rẽ yʉꞌticʉ niwĩ:
—Wiogʉ, ʉ̃sã deꞌro nímasĩtisaꞌa. ¿Deꞌro wee ʉ̃sã buꞌiri marĩsere ĩꞌomasĩbosari? Õꞌacʉ̃ ʉ̃sã ñaꞌarõ weeꞌque wapare, ʉ̃sãrẽ buꞌiri daꞌregʉtigʉ weetʉꞌsami. Niꞌcãrõacã majã ti pa cʉoꞌcʉ meꞌrã mʉꞌʉrẽ daꞌracoꞌterã niꞌi, nicʉ niwĩ.
José peꞌe narẽ nicʉ niwĩ:
—Niweꞌe. Yʉꞌʉ tojo weemasĩtisaꞌa. Cʉ̃ ti pare cʉogʉ diaꞌcʉ̃ tojagʉ́sami. Ãpẽrãpʉa wãcũqueꞌtiro marĩrõ mʉsã pacʉ tiropʉ tojaaya.
Tere tʉꞌogʉ, Judá José tiroacãpʉ waꞌa, ucũcʉ niwĩ:
—Wiogʉ, yʉꞌʉ ĩꞌacã, mʉꞌʉ faraṍ weronojõ niꞌi. Tojo nimigʉ̃, yʉꞌʉ meꞌrã uacʉpa. Cãꞌrõ ãpẽrã tʉꞌotiropʉ mʉꞌʉ meꞌrã ucũsĩꞌrĩsaꞌa.
Mʉꞌʉ ʉ̃sãrẽ sẽrĩtiñaꞌwʉ̃: “¿Mʉsã pacʉ niti? ¿Acabijirã cʉoti?” niwʉ̃.
“Ʉ̃sã cʉoꞌo, cʉ̃ bʉcʉ nimi”, ni yʉꞌtiwʉ. “Niꞌcʉ̃ maꞌmʉ nitʉogʉpʉ acabijitiꞌi. Cʉ̃ ʉ̃sã pacʉ bʉcʉ waro nicã bajuaꞌcʉ nimi. Niꞌcõ põꞌrã cʉ̃ niꞌcʉ̃ta dʉꞌsami. Apĩ wẽrĩa waꞌacʉ niwĩ. Tojo weegʉ cʉ̃rẽ maꞌiyʉꞌrʉami”, niwʉ̃.
Mʉꞌʉ cʉ̃rẽ ĩꞌasĩꞌrĩgʉ̃, ʉ̃sãrẽ miitidutiwʉ.
“Cʉ̃, cʉ̃ pacʉre duꞌutimi”, niwʉ̃. “Cʉ̃ duꞌucãma, cʉ̃ pacʉ wẽrĩa waꞌabosami”, niwʉ̃.
Mʉꞌʉ peꞌe ʉ̃sãrẽ “Cʉ̃rẽ miititicãma, mʉsãrẽ ne ñeꞌenemosome majã”, niwʉ̃.
»Beꞌro ʉ̃sã, ʉ̃sã pacʉ tiropʉ dajarã, mʉꞌʉ níꞌquere werepeꞌocãꞌwʉ̃.
Beꞌropʉ ʉ̃sã pacʉ ʉ̃sãrẽ niwĩ: “Apaturi trigo marĩ baꞌatjere cãꞌrõ duunemorã waꞌaya tja”, niwĩ.
Ʉ̃sã cʉ̃rẽ aꞌtiro werewʉ: “Benjamírẽ miaticãma, ʉ̃sãrẽ ‘Ne ñeꞌesome’, niami”, niwʉ̃.
Yʉꞌʉ pacʉ, mʉꞌʉrẽ daꞌracoꞌtegʉ weronojõ nigʉ̃́ aꞌtiro yʉꞌtiwĩ: “Mʉsã masĩsaꞌa. Yʉꞌʉ nʉmo yʉꞌʉre pʉarã ʉmʉarẽ põꞌrãtibosawõ.
Niꞌcʉ̃ yʉꞌʉ meꞌrã níꞌcʉ bajudutia waꞌawĩ. ‘Apetero weegʉ niꞌcʉ̃ yai nʉcʉ̃cjʉ̃ baꞌagʉ, baꞌasapĩ’, nícãti. Ne cʉ̃rẽ apaturi ĩꞌanemotisaꞌa.
Ãꞌrĩ dʉꞌsagʉre mia, mejẽcã waꞌacã, yʉꞌʉ bʉcʉ mijĩ bʉjawetise meꞌrã wẽrĩgʉ̃saꞌa. Tojo waꞌacã, mʉsã buꞌiritirãsaꞌa”, niwĩ.
»Yʉꞌʉ pacʉ cʉ̃ basu maꞌirõnojõta Benjamírẽ maꞌiyʉꞌrʉami. Tojo weegʉ cʉ̃ marĩrõ ʉ̃sã dajacã,
cʉ̃rẽ ĩꞌatigʉ, wẽrĩa waꞌabosami. Tojo weerã ʉ̃sã pacʉ bʉcʉre dʉjasewãꞌa, wẽrĩcã weebosaꞌa.
Yʉꞌʉ, yʉꞌʉ pacʉre “Benjamírẽ sʉꞌori waꞌagʉti. Cʉ̃rẽ miidajatigʉ, yʉꞌʉ catiro põtẽorõ buꞌiritigʉsaꞌa”, niwʉ̃.
Tojo weegʉ yʉꞌʉ peꞌe cʉ̃rẽ dʉcayuro, mʉꞌʉrẽ daꞌracoꞌtegʉ tojagʉti. Cʉ̃ peꞌema ãpẽrã cʉ̃ maꞌmisʉmʉa meꞌrã cʉ̃ pacʉ tiropʉ oꞌótõrõña.
Cʉ̃ waꞌaticã, yʉꞌʉ, yʉꞌʉ pacʉ tiropʉ tojaamasĩtisaꞌa. Yʉꞌʉ pacʉre ñaꞌabutiaro bʉjawetise tʉꞌoñaꞌcã ĩꞌasĩꞌrĩtisaꞌa, nicʉ niwĩ Judá.
José utisĩꞌrĩgʉ̃, ne põtẽoticʉ niwĩ. Tojo weegʉ topʉ nirã́ cʉ̃rẽ daꞌracoꞌterãrẽ caricũcʉ niwĩ:
—Nipeꞌtirã wijaapeꞌtia waꞌaya, nicʉ niwĩ. Beꞌro José cʉ̃ maꞌmisʉmʉarẽ “Yʉꞌʉ mʉsã acabiji niꞌi” ni, werebajurẽcã, ne niꞌcʉ̃ cʉ̃rẽ daꞌracoꞌterã tojaticãrã niwã.
Beꞌro José ʉpʉtʉ uticʉ niwĩ. Egiptocjãrã cʉ̃ wijaadutiꞌcãrã tʉꞌoseꞌsacãrã niwã. Te queti téé wiogʉ faraṍ ya wiꞌipʉ seꞌsa waꞌacaro niwʉ̃.
José cʉ̃ maꞌmisʉmʉarẽ nicʉ niwĩ:
Na peꞌe ʉcʉayʉꞌrʉaꞌcãrã nitjĩarã, ne yʉꞌtimasĩticãrã niwã.
Beꞌro José narẽ nicʉ niwĩ:
—Mʉsã yʉꞌʉ tirocure aꞌtia. Na cʉ̃ tiroacã ejacã, narẽ nicʉ niwĩ:
—Yʉꞌʉ José niꞌi. Mʉsã yʉꞌʉre Egiptopʉ duaꞌcʉ niꞌi.
Aꞌtere tʉꞌorã, bʉjawetiticãꞌña. Mʉsã basu aꞌmerĩ tuubʉaticãꞌña. Õꞌacʉ̃ mʉsã dʉporo yʉꞌʉre oꞌóyuwĩ. Masãrẽ yʉꞌrʉogʉtigʉ, tojo weewĩ.
Aꞌti diꞌta Egiptopʉre ʉjʉaboase pʉa cʉ̃ꞌma waꞌatojaꞌa. Niꞌcãmocʉse cʉ̃ꞌmarĩ dʉꞌsaꞌa yujupʉ. Te cʉ̃ꞌmarĩ otemicã, ne pĩꞌrĩsome, ne dʉcatisome.
Õꞌacʉ̃ mʉsã dʉporo yʉꞌʉre oꞌóyumʉꞌtãwĩ. Mʉsã pãrãmerã nituriato nígʉ̃, tojo nicã cʉ̃ tutuase meꞌrã mʉsãrẽ yʉꞌrʉwetiato nígʉ̃, tojo weewĩ.
Tojo weegʉ Õꞌacʉ̃ta aꞌtopʉre yʉꞌʉre oꞌówĩ. Mʉsã mejẽta yʉꞌʉre oꞌówʉ. Õꞌacʉ̃ yʉꞌʉre faraṍrẽ werecasari masʉ̃ sõrõwĩ. Tojo nicã nipeꞌtise cʉ̃ ya wiꞌi cjasere dutigʉ, nipeꞌtiro Egiptopʉre dutigʉ sõrõwĩ.
Maata tojaaya marĩ pacʉ tiropʉ. Cʉ̃rẽ aꞌtere wererã waꞌaya: “Mʉꞌʉ macʉ̃ José mʉꞌʉrẽ aꞌtiro nidutiami: ‘Õꞌacʉ̃ yʉꞌʉre nipeꞌtiro Egipto wiogʉ sõrõwĩ. Maata yʉꞌʉre ĩꞌagʉ̃ aꞌtia. Yoogoticãꞌña.
Mʉꞌʉ aꞌtopʉ Gosén wãmetiropʉ tojagʉsaꞌa. Yʉꞌʉ tiroacã nigʉ̃saꞌa. Nipeꞌtise mʉꞌʉ cʉose, nipeꞌtirã mʉꞌʉ põꞌrã meꞌrã, mʉꞌʉ pãrãmerã meꞌrã, mʉꞌʉ yarã waꞌicʉrã meꞌrã aꞌtia.
Aꞌtopʉ mʉꞌʉrẽ, mʉꞌʉ põꞌrãrẽ, nipeꞌtirã mʉꞌʉ meꞌrã nirãrẽ baꞌase oꞌogʉti. Ne apeyenojõ dʉꞌsasome. Ʉjʉaboase cʉ̃ꞌmarĩ niꞌcãmocʉse cʉ̃ꞌmarĩ dʉꞌsaꞌa yujupʉ. Tojo aꞌtitirã pũrĩcã, mʉꞌʉ, mʉꞌʉ põꞌrã, mʉꞌʉ pãrãmerã, apeyenojõ moorã tojarã́saꞌa’, ni wereya yʉꞌʉ pacʉre.
Apeyema tja yʉꞌʉ acabiji Benjamí, tojo nicã mʉsã basuta ‘Diacjʉ̃ José tojo niami’, ni weremasĩꞌi.
Marĩ pacʉre ‘Cʉ̃ nipeꞌtiro Egiptopʉre dutigʉ niami’, tojo nicã nipeꞌtise mʉsã ĩꞌaꞌquere cʉ̃rẽ wereya. Maatacure yʉꞌʉ pacʉre miirã waꞌaya”, nicʉ niwĩ.
Cʉ̃ tojo nitoja, cʉ̃ acabiji Benjamírẽ paabʉꞌagʉta, uticʉ niwĩ. Benjamí quẽꞌrã cʉ̃ maꞌmi Joseré paabʉꞌa, uticʉ niwĩ.
Beꞌro nipeꞌtirãrẽ paabʉꞌa, miꞌmi, uticʉ niwĩ. Aꞌtiro wééca beꞌropʉta cʉ̃ maꞌmisʉmʉa cʉ̃ meꞌrã ucũcãrã niwã.
Tojo wee faraṍ ya wiꞌipʉre “José maꞌmisʉmʉa etapãrã” nise seꞌsa waꞌacaro niwʉ̃. Te quetire tʉꞌorã, faraṍ, cʉ̃rẽ dutitamurã eꞌcatiyʉꞌrʉacãrã niwã.
Tojo weegʉ faraṍ Joseré aꞌtiro nicʉ niwĩ:
—Mʉꞌʉ maꞌmisʉmʉarẽ na yarã waꞌicʉrã buꞌipʉ trigore miipeo, Canaápʉ dajatojaadutiya.
Tojaa, mʉꞌʉ pacʉre, mʉꞌʉ acawererãrẽ miirã waꞌato. Aꞌto Egiptopʉ diꞌta añusere narẽ oꞌogʉti. Tojo nicã aꞌti diꞌta cjase otese dʉcare baꞌarãsama.
Narẽ aꞌtiro weedutiya. Aꞌto cjase tũrũsepawʉre miadutiya. Tepawʉ meꞌrã na nʉmosãnumiarẽ, na põꞌrãrẽ, mʉsã pacʉre miitirãsama.
Egipto cjase añubutiase na ye nirõsaꞌa. Tojo weerã na topʉ miitidʉꞌaꞌquere wãcũqueꞌtiticãꞌto, ni wereduticʉ niwĩ faraṍ Joseré.
Tojo weerã Jacob põꞌrã aꞌtiro weecãrã niwã. Faraṍ cʉ̃ oꞌodutiꞌcaronojõta José tũrũsepawʉre oꞌocʉ niwĩ. Tojo nicã, na maꞌapʉ baꞌatjere oꞌocʉ niwĩ.
Nanʉcʉ̃ maꞌma suꞌti oꞌocʉ niwĩ. Benjamí cʉ̃ acabiji waro peꞌema trescientos cujiri niyeru plata meꞌrã weeꞌque cujirire oꞌocʉ niwĩ. Cʉ̃ peꞌema niꞌcãmocʉse suꞌti oꞌocʉ niwĩ.
Cʉ̃ pacʉre diez burro ʉmʉa buꞌipʉ Egipto cjase añusere miipeo, oꞌócʉ niwĩ. Ãpẽrã burra numia ticʉrãta tja trigo, pã́, cʉ̃ pacʉ Egiptopʉ aꞌtigʉ, maꞌapʉ baꞌatjere miipeo, oꞌócʉ niwĩ.
José cʉ̃ maꞌmisʉmʉarẽ weꞌritigʉ, aꞌtiro nicʉ niwĩ:
—Mʉsã, noꞌo maꞌapʉ waꞌarã, aꞌmetuꞌtiwãꞌcãticãꞌña, nicʉ niwĩ narẽ.
Tojo weerã na Egiptopʉ níꞌcãrã waꞌa, na pacʉ Jacob nirĩ diꞌta Canaápʉ dajacãrã niwã.
Topʉ daja, na pacʉre “José catiami. Cʉ̃ nipeꞌtiro Egiptopʉre dutiami”, ni werecãrã niwã. Tere tʉꞌogʉ, tʉꞌoʉcʉa waꞌacʉ niwĩ. Na weresere ẽjõpeoticʉ niwĩ.
Nipeꞌtise José cʉ̃ níꞌquere werecãpʉta, cʉ̃rẽ miitidutigʉ oꞌóꞌque tũrũsepawʉre ĩꞌagʉ̃pʉta ẽjõpeocʉ niwĩ. Tojo weegʉ tere ĩꞌagʉ̃, wãcũtutuacʉ niwĩ.
—Yʉꞌʉ ĩꞌacã, diacjʉ̃ta nitʉꞌsaꞌa. To pũrĩcãrẽ yʉꞌʉ macʉ̃ José catisami yujupʉ. Yʉꞌʉ wẽrĩse dʉporo cʉ̃rẽ ĩꞌaweꞌogʉ waꞌagʉti, nicʉ niwĩ Jacob.
Tojo weegʉ Jacob cʉ̃ cʉose nipeꞌtise meꞌrã waꞌacʉ niwĩ. Waꞌa, Beerseba wãmetiri macãpʉ etacʉ niwĩ. Topʉ etagʉ, cʉ̃ pacʉ Isaa ẽjõpeoꞌcʉ Õꞌacʉ̃rẽ waꞌicʉrãrẽ wẽjẽ ʉ̃jʉ̃amorõpeocʉ niwĩ.
Topʉ cʉ̃ cã́rĩ́ca ñamirẽ Õꞌacʉ̃ Jacore pisucʉ niwĩ:
—¡Jacob! nicʉ niwĩ.
Cʉ̃ peꞌe cʉ̃rẽ yʉꞌticʉ niwĩ:
—Aꞌtota niꞌi.
Õꞌacʉ̃ cʉ̃rẽ aꞌtiro nicʉ niwĩ:
—Yʉꞌʉ Õꞌacʉ̃, mʉꞌʉ pacʉ ẽjõpeoꞌcʉ niꞌi. Mʉꞌʉ Egiptopʉre waꞌagʉ, ne uiticãꞌña. Topʉre yʉꞌʉ mʉꞌʉ pãrãmerã nituriarãrẽ pãjãrã masãputicã weegʉsaꞌa.
Mʉꞌʉ meꞌrãta Egiptopʉre baꞌpatiwãꞌcãgʉ̃saꞌa. Topʉ mʉꞌʉ pãrãmerã nituriarãrẽ aꞌti diꞌtapʉ miitigʉsaꞌa tja. Apeye quẽꞌrãrẽ mʉꞌʉ wẽrĩrĩ cura José mʉꞌʉ meꞌrãta nigʉ̃sami, nicʉ niwĩ Õꞌacʉ̃.
Beꞌro cʉ̃ Beersebapʉ níꞌcʉ wijawãꞌcãcʉ niwĩ. Jacob põꞌrã na pacʉre, na põꞌrãrẽ, na nʉmosãnumiarẽ aꞌtiro weecãrã niwã. Faraṍ cʉ̃ aꞌtidutigʉ cʉ̃ oꞌóꞌquepawʉ tũrũsepawʉpʉ narẽ miisãacãrã niwã.
Na Egiptopʉ waꞌarã, na yarã wecʉa, oveja, nipeꞌtise na Canaá diꞌtapʉ cʉoꞌquere miapeꞌocãꞌcãrã niwã.
Tojo nicã cʉ̃ põꞌrã, cʉ̃ põꞌrã numia, pãrãmerã ʉmʉa, numia nipeꞌtirã cʉ̃ meꞌrã waꞌacãrã niwã.
Jacob põꞌrã, tojo nicã cʉ̃ pãrãmerã Egiptopʉ macãrĩ waꞌaꞌcãrã aꞌtiro wãmeticãrã niwã:
Masã maꞌmi Rubén nicʉ niwĩ.
Cʉ̃ põꞌrã Hanoc, Falú, Hezrón, Carmi nicãrã niwã.
Beꞌrore Simeó põꞌrã aꞌticʉrã nicãrã niwã:
Jemuel, Jamín, Ohad, Jaquín, Zohar nicãrã niwã. Tojo nicã Saúl, cananeocjõ macʉ̃ nicʉ niwĩ.
Beꞌrore Leví põꞌrã Gersón, Coat, Merari nicãrã niwã.
Beꞌrore Judá põꞌrã Er, Onán, Sela, Fares, Zara nicãrã niwã. Er, Onán na pũrĩcã Canaá diꞌtapʉ wẽrĩa waꞌacãrã niwã. Fares põꞌrã Hezrón, Hamul nicãrã niwã.
Beꞌrore Isacar põꞌrã Tola, Fúa, Job, Simrón nicãrã niwã.
Beꞌrore Zabulṍ põꞌrã Sered, Elón, Jahleel nicãrã niwã.
Ãꞌrã Jacob Lea meꞌrã põꞌrãtiꞌcãrã nicãrã niwã. Na Padan-aram wãmetiropʉ nírã põꞌrãticãrã niwã. Tojo nicã Dinarẽ põꞌrãticʉ niwĩ. Nipeꞌtirã Jacob põꞌrã, cʉ̃ pãrãmerã nituriarã Lea meꞌrã põꞌrãtiꞌcãrã treinta y tres ʉmʉa, numia nicãrã niwã.
Beꞌrore Gad põꞌrã Zifión, Hagui, Ezbón, Suni, Eri, Arodi, Areli nicãrã niwã.
Beꞌrore Aser põꞌrã Imna, Isúa, Isúi, Bería nicãrã niwã. Na acabijo Sera nico niwõ. Beriá põꞌrã Heber, Malquiel nicãrã niwã.
Ãꞌrãrẽ Jacob Zilpa meꞌrã põꞌrãticʉ niwĩ. Põꞌrãti, pãrãmerãticʉ niwĩ. Co Zilpa Labán macõ Leare daꞌracoꞌtedutigʉ oꞌonoꞌco nico niwõ. Co meꞌrã Jacob dieciseis põꞌrãti, pãrãmerãticʉ niwĩ.
Jacob Raquel meꞌrã José, Benjamírẽ põꞌrãticʉ niwĩ.
José Asenat meꞌrã Manasés, Efraĩ́rẽ põꞌrãticʉ niwĩ. Na pʉarã Egiptopʉ bajuacãrã niwã. Co Asenat paꞌi Potifera, On wãmetiri macãcjʉ̃ macõ nico niwõ.
Benjamí põꞌrã Bela, Bequer, Asbel, Gera, Naamán, Ehi, Ros, Mupim, Hupim, Ard nicãrã niwã.
Ãꞌrã Jacob, Raquel pãrãmerã nituriarã catorce nicãrã niwã.
Neftalí põꞌrã Jahzeel, Guni, Jezer, Silem nicãrã niwã.
Ãꞌrãrẽ Jacob Bilha meꞌrã põꞌrãticʉ niwĩ. Co Labán macõ Raquere daꞌracoꞌtedutigʉ oꞌonoꞌco nico niwõ. Nipeꞌtirã cʉ̃ põꞌrã, pãrãmerã siete nicãrã niwã.
Tojo weerã Egiptopʉre waꞌarã, Jacob põꞌrã, cʉ̃ pãrãmerã waro sesenta y seis nicãrã niwã. Na põꞌrã nʉmosãnumiarẽ baꞌpaqueonoꞌña marĩrã ticʉrã nicãrã niwã.
José pʉarã põꞌrãticʉ niwĩ. Na Egiptopʉ bajuacãrã niwã. Tojo weerã Egiptopʉre setenta Jacob acawererã nicãrã niwã.
Jacob cʉ̃ macʉ̃ Judáre José tiropʉ oꞌómʉꞌtãcʉ niwĩ. Cʉ̃rẽ oꞌógʉ, Joseré “Yʉꞌʉre Gosẽ́pʉ põtẽrĩgʉ̃ aꞌtiato”, ni queti oꞌócʉ niwĩ. Tojo weerã na Gosén etacã,
José cʉ̃ yawʉ tũrũpjʉre apoduti, topʉ cʉ̃ pacʉre põtẽrĩgʉ̃ waꞌacʉ niwĩ. Cʉ̃rẽ bocaeja, paabʉꞌa, yoacã uticʉ niwĩ.
Jacob cʉ̃ macʉ̃ Joseré aꞌtiro nicʉ niwĩ:
—Yʉꞌʉ basuta mʉꞌʉrẽ ĩꞌaꞌa. Mʉꞌʉ catiꞌi yujupʉ. Tojo weegʉ yʉꞌʉ niꞌcãrõacãma añurõ wẽrĩmasĩꞌi, nicʉ niwĩ.
Beꞌro José cʉ̃ maꞌmisʉmʉarẽ, cʉ̃ pacʉ acawererãrẽ aꞌtiro nicʉ niwĩ:
—Yʉꞌʉ faraṍ tiropʉ waꞌagʉti. “Yʉꞌʉ maꞌmisʉmʉa, yʉꞌʉ pacʉ acawererã, Canaá diꞌtapʉ níꞌcãrã yʉꞌʉ meꞌrã macãrĩ aꞌtirã etatojama”, ni quetiweregʉ waꞌagʉti.
“Na ovejare, wecʉare coꞌterã nima. Na yarã oveja, wecʉa, nipeꞌtise na cʉosenojõrẽ miitipeꞌocãrã niama,” nigʉ̃ti.
Tojo weegʉ faraṍ mʉsãrẽ pijio, sẽrĩtiñaꞌcã, “¿Mʉsã ñeꞌenojõrẽ daꞌrati?” nicã, aꞌtiro yʉꞌtiapa.
“Ʉ̃sã wĩꞌmarã nírãpʉta oveja coꞌtesere daꞌranʉꞌcãwʉ̃. Ʉ̃sã ñecʉ̃sʉmʉa daꞌraꞌcaronojõta tere daꞌradecotiꞌi,” niña. Egiptocjãrã oveja coꞌtesere tʉꞌsatisama. Mʉsã tojo yʉꞌticã, mʉsãrẽ Gosén diꞌtapʉ cũugʉ̃sami, nicʉ niwĩ José.
Beꞌro José faraṍ tiropʉ queti miacʉ niwĩ. Aꞌtiro nicʉ niwĩ:
—Yʉꞌʉ pacʉ, yʉꞌʉ maꞌmisʉmʉa Canaápʉ níꞌcãrã etatojama. Na Gosén diꞌtapʉ na yarã oveja, wecʉa, na cʉose nipeꞌtise meꞌrã niama.
Faraṍ tiropʉre niꞌcãmocʉrã cʉ̃ maꞌmisʉmʉarẽ bese, miacʉ niwĩ. Narẽ ĩꞌamasĩato nígʉ̃, tojo weecʉ niwĩ.
Na topʉ etacã, faraṍ cʉ̃ maꞌmisʉmʉarẽ sẽrĩtiñaꞌcʉ niwĩ. Aꞌtiro nicʉ niwĩ:
—¿Mʉsã ñeꞌenojõrẽ daꞌrati?
Na cʉ̃rẽ yʉꞌticãrã niwã:
—Ʉ̃sã mʉꞌʉ dutise doca nirã́ ovejare coꞌteri masã niꞌi. Ʉ̃sã, ʉ̃sã ñecʉ̃sʉmʉa daꞌrasetiꞌquereta daꞌraꞌa.
Canaá diꞌtapʉre ʉjʉaboase niyʉꞌrʉapʉ. Ʉ̃sã yarã oveja na baꞌase tá ne marĩapʉ. Te ye buꞌiri aꞌto Egiptopʉ macãrĩ aꞌtirã weeapʉ. Tojo weerã mʉꞌʉrẽ aꞌtere sẽrĩꞌi. Ʉ̃sãrẽ Gosẽ́pʉ diꞌta oꞌoya. Ʉ̃sã topʉ nirãti, nicãrã niwã.
Tere tʉꞌogʉ, faraṍ Joseré nicʉ niwĩ:
—Mʉꞌʉ maꞌmisʉmʉa, mʉꞌʉ pacʉ mʉꞌʉ tiropʉ macãrĩ aꞌtiapã.
Mʉꞌʉ aꞌti diꞌta Egiptore dutigʉ niꞌi. Tojo weegʉ Gosén añurĩ diꞌtare narẽ oꞌoya. Na ti diꞌtapʉ niato. Noꞌo mʉꞌʉ maꞌmisʉmʉa na wecʉa coꞌtemeꞌrĩrã nicã, narẽ te coꞌtesere sõrõña. Yarã wecʉa quẽꞌrãrẽ coꞌteato, nicʉ niwĩ.
Beꞌro José cʉ̃ pacʉ Jacore faraṍ tiropʉ miacʉ niwĩ. Tojo weegʉ Jacob faraṍrẽ wiopesase meꞌrã añuduticʉ niwĩ.
Faraṍ cʉ̃rẽ sẽrĩtiñaꞌcʉ niwĩ:
—¿Dicʉse cʉ̃ꞌmarĩ cʉoti mʉꞌʉ?
—Ciento treinta cʉ̃ꞌmarĩ cʉoꞌo. Yʉꞌʉ noꞌo nirṍ waꞌamʉjã, sijabaqueꞌatise cʉ̃ꞌmarĩrẽ piꞌetise meꞌrã nisetiwʉ. Tojo weemigʉ̃, yʉꞌʉ ñecʉ̃sʉmʉa na catiꞌque cʉ̃ꞌmarĩrẽ ẽmʉejatisaꞌa yujupʉ, nicʉ niwĩ Jacob.
Tuꞌajanʉꞌcõ, Jacob faraṍrẽ “Õꞌacʉ̃ mʉꞌʉrẽ añurõ weeato” ni, weꞌriti waꞌa waꞌacʉ niwĩ.
José cʉ̃ pacʉre, cʉ̃ maꞌmisʉmʉarẽ, cʉ̃ acabijire, nipeꞌtirã cʉ̃ acawererãrẽ baꞌasere oꞌonuꞌcũcãꞌcʉ niwĩ. Nipeꞌtirã na põꞌrã baꞌatjo ejatuaro oꞌocʉ niwĩ.
Egiptopʉre, tojo nicã Canaápʉre ne baꞌase marĩcaro niwʉ̃. Ʉjʉaboase siapeꞌe meꞌrã nemorõ waꞌacaro niwʉ̃. Tojo weerã masã wẽrĩse pʉꞌto nicãrã niwã.
Tere ĩꞌagʉ̃, José aꞌtiro weecʉ niwĩ. Nipeꞌtirã Egiptocjãrã, Canaácjãrã trigo wapare na wapayeꞌquere ñeꞌe, faraṍ ya wiꞌipʉ nʉrõcʉ niwĩ.
Beꞌro nipeꞌtirã Egiptocjãrã, tojo nicã Canaá diꞌtacjãrã niyeru peꞌticã ĩꞌarã, José tiropʉ waꞌa, aꞌtiro nicãrã niwã:
—Ʉ̃sã baꞌase duurã, niyeru peꞌtiqueꞌa waꞌapʉ. Ʉ̃sãrẽ baꞌase oꞌoya. Mʉꞌʉ oꞌoticã, mʉꞌʉ ĩꞌorõta wẽrĩrãsaꞌa, nicãrã niwã.
Na tojo nicã, José narẽ yʉꞌticʉ niwĩ:
—Mʉsã niyeru moorã, mʉsã yarã waꞌicʉrãrẽ miitia. Na meꞌrã mʉsãrẽ trigore dʉcayugʉsaꞌa.
Tojo weerã Egiptocjãrã na yarã cabayua, oveja, wecʉa, noꞌo na waꞌicʉrã cʉorãnojõrẽ trigo dʉcayurãtirã miacãrã niwã. Aꞌtiro wéérã ti cʉ̃ꞌmarẽ na waꞌicʉrã meꞌrã baꞌase dʉcayurã, baꞌase cʉocãrã niwã.
Ape cʉ̃ꞌma José tiropʉ aꞌticãrã niwã tja. Aꞌtiro nicãrã niwã:
—Wiogʉ, mʉꞌʉrẽ diacjʉ̃ta wererãti. Ʉ̃sã niyeru mooꞌo majã. Tojo weerã ʉ̃sã yarã waꞌicʉrã, ʉ̃sã cʉoꞌcãrã mʉsã yarã nima. Ʉ̃sã tojaqueꞌa waꞌasaꞌa majã. Tojo weerã ʉ̃sã upʉ, ʉ̃sã ye diꞌta diaꞌcʉ̃ mʉꞌʉrẽ wiamasĩꞌi.
Mejõ waro mʉꞌʉ ĩꞌorõpʉ wẽrĩbosaꞌa. Mʉꞌʉ ʉ̃sãrẽ, ʉ̃sã ye diꞌtare duuya. Te wapare trigore dʉcayuya. Tojo weerã ʉ̃sã, tojo nicã ʉ̃sã ye diꞌta meꞌrã faraṍ dutise doca nirãsaꞌa. Mejõ ʉ̃sãrẽ otese capere oꞌoya. Te diꞌtare daꞌra, ote baꞌarãsaꞌa. Tojo weerã ʉ̃sã catirãsaꞌa. Tojo nicã, ʉ̃sã ye diꞌta apeyenojõ otese marĩrĩ diꞌta nisome.
Aꞌtiro wee José nipeꞌtise diꞌtare duu, wiogʉ faraṍpʉre wiacʉ niwĩ. Egiptocjãrã ʉjʉaboayurã, nipeꞌtise na ye diꞌtare duacãrã niwã. Tojo weero na diꞌta duaꞌque faraṍ ye diꞌta tojacaro niwʉ̃.
Te meꞌrã nipeꞌtirã Egiptocjãrã faraṍrẽ daꞌracoꞌteri masã tojacãrã niwã.
Paꞌia ye diꞌta diaꞌcʉ̃rẽ José duuticʉ niwĩ. Narẽ faraṍ queoro na baꞌaro ejatuaro oꞌocʉ niwĩ. Tojo weerã te diꞌtare duaticãrã niwã.
Beꞌro José masãrẽ nicʉ niwĩ:
—Niꞌcãrõacã meꞌrã mʉsã, tojo nicã mʉsã ye diꞌta faraṍ ye tojaꞌa. Yʉꞌʉ cʉ̃ ye niatjere duubosapʉ. Mʉsã oteatje cape aꞌte niꞌi. Te meꞌrã mʉsã nimiꞌque diꞌtare oterã waꞌaya.
Mʉsã ote dʉcatisere niꞌcãmocʉse mesãrĩ seeneocũu, faraṍrẽ niꞌcã mesã cjase trigore oꞌoya. Apeye baꞌparitise mesãrĩ cjase, mʉsã oteatje cape, mʉsã põꞌrã meꞌrã baꞌatje, nipeꞌtirã mʉsã meꞌrã nirã́ na baꞌatje nirõsaꞌa, nicʉ niwĩ.
Tere tʉꞌorã, na cʉ̃rẽ yʉꞌticãrã niwã:
—Mʉꞌʉ ʉ̃sãrẽ yʉꞌrʉweticã weeapʉ. Mʉꞌʉ ʉ̃sãrẽ añubutiaro weeꞌe. Tojo weerã ʉ̃sã faraṍrẽ daꞌracoꞌteri masã tojarã́saꞌa, nicãrã niwã.
José aꞌtiro dutise cũucʉ niwĩ. Te dutise aꞌtiro nicaro niwʉ̃: “Mʉsã oteꞌque dʉca niꞌcãmocʉse mesãrĩ mʉsã seeꞌque niꞌcã mesã faraṍ ye nirõsaꞌa”, nicaro niwʉ̃. Aꞌte dutise cũuꞌque nidecotisaꞌa yujupʉ. Paꞌia ye diꞌta pũrĩcã faraṍ ye diꞌta mejẽta nicaro niwʉ̃.
Beꞌro Israe curuacjãrã Egipto diꞌtapʉ macãrĩ niseticãrã niwã. Gosén wãmetiropʉ diꞌta ñeꞌe, tojacãrã niwã. Topʉre pãjãrã waro masãputicãrã niwã.
Jacob to Gosẽ́pʉre diecisiete cʉ̃ꞌmarĩ nicʉ niwĩ. Nipeꞌtise cʉ̃ catise cʉ̃ꞌmarĩ ciento cuarenta y siete cʉ̃ꞌmarĩ nicaro niwʉ̃.
Beꞌro Jacob wẽrĩgʉ̃tigʉ, cʉ̃ macʉ̃ Joseré pijidutigʉ oꞌócʉ niwĩ. Cʉ̃ tiro etacã ĩꞌagʉ̃, cʉ̃rẽ nicʉ niwĩ:
—Macʉ̃, diacjʉ̃ta yʉꞌʉre maꞌígʉ̃, aꞌtiro weeya. Mʉꞌʉ ya omocãrẽ ya ʉsó docapʉ cũuña. Diacjʉ̃, mʉꞌʉ pajañaꞌse meꞌrã yʉꞌʉ “Aꞌtiro weeya” nisere “Jaʉ, tojota weegʉti”, niña. Yʉꞌʉre aꞌto Egiptopʉre yaaticãꞌña.
Yʉꞌʉ wẽ́rĩ́ca beꞌro yʉꞌʉ ñecʉ̃sʉmʉa masãperi nirõpʉ yʉꞌʉre yaagʉ waꞌaya. Topʉ na tiropʉ soogʉ waꞌagʉsaꞌa.
—Pacʉ, mʉꞌʉ nírõnojõta weegʉti, nicʉ niwĩ José.
—“Õꞌacʉ̃ wãme meꞌrã diacjʉ̃ta tojo weegʉti” niña, ninemocʉ niwĩ cʉ̃ macʉ̃rẽ.
Tere tʉꞌogʉ, José nicʉ niwĩ:
—Jaʉ, Õꞌacʉ̃ wãme meꞌrã tojota weegʉti.
Cãꞌrõ yʉꞌrʉ́ca beꞌro José macãpʉ nigʉ̃rẽ “Mʉꞌʉ pacʉ dutitigʉ weeami”, nicãrã niwã. Tere tʉꞌogʉ, Gosẽ́pʉ nigʉ̃rẽ ĩꞌagʉ̃ waꞌacʉ niwĩ. Cʉ̃ põꞌrã pʉarãrẽ Manasés, Efraĩ́rẽ miacʉ niwĩ.
Jacob cʉ̃ macʉ̃ “Etapʉ” nise quetire tʉꞌogʉ, wãcũtutua, cʉ̃ cũñarõpʉ níꞌcʉ wãꞌcãnujãcʉ niwĩ.
Jacob cʉ̃ macʉ̃rẽ nicʉ niwĩ:
—Õꞌacʉ̃ tutuayʉꞌrʉnʉꞌcãgʉ̃ Canaá diꞌta Luz wãmetiri macãpʉ bajua, yʉꞌʉre “Añurõ waꞌato”, ni ucũwĩ.
Aꞌtiro niwĩ: “Mʉꞌʉrẽ pãjãrã põꞌrãticã weegʉti. Mʉꞌʉ pãrãmerã nituriarã peje curaricjãrã nirãsama. Tojo nicã, aꞌti diꞌtare narẽ oꞌogʉti. Na ye diꞌta ninuꞌcũrõsaꞌa”, niwĩ Õꞌacʉ̃ yʉꞌʉre, nicʉ niwĩ Joseré.
Beꞌro Jacob aꞌtiro ninemocʉ niwĩ: “Mʉꞌʉ põꞌrã Efraĩ́, Manasés aꞌti diꞌta Egiptopʉ bajuacãrã niwã. Yʉꞌʉ mʉꞌʉ tiro macãrĩ aꞌtiatji dʉporo bajuatojacãrã niwã. Yʉꞌʉ põꞌrã weronojõ nirãsama. Na quẽꞌrã Rubén, Simeó nírõnojõta yarã nirãsama.
Na beꞌro bajuasiruturã mʉꞌʉ põꞌrã nirãsama. Na Efraĩ́, Manasés acabijirã niyurã, na diꞌta ñeꞌeatje na maꞌmisʉmʉa meꞌrãta ñeꞌesiruturãsama.
Yʉꞌʉ Padan-arãpʉ níꞌcʉ dajanʉꞌcãrĩ cura Canaá diꞌtapʉ mʉꞌʉ paco Raquel wẽrĩa waꞌawõ. Ʉ̃sã Efrata wãmetiro etati dʉporoacã tojo waꞌawõ. Tojo weegʉ maꞌa Efrata sumutopʉ core yaawʉ. Niꞌcãrõacãma to Belẽ́ wãmetiꞌi majã”, nicʉ niwĩ.
Beꞌro Jacob José põꞌrãrẽ ĩꞌaboca, sẽrĩtiñaꞌcʉ niwĩ:
—¿Ãꞌrã waro noanojõ niti?
José cʉ̃rẽ yʉꞌticʉ niwĩ:
—Yʉꞌʉ põꞌrã nima. Ãꞌrãrẽ Õꞌacʉ̃ yʉꞌʉ aꞌto Egiptopʉ nicã oꞌowĩ, nicʉ niwĩ.
Tere tʉꞌogʉ, cʉ̃ pacʉ cʉ̃rẽ nicʉ niwĩ:
—Narẽ yʉꞌʉ tiroacãpʉ miitia. Õꞌacʉ̃rẽ narẽ sẽrĩbosagʉtigʉ weeꞌe, nicʉ niwĩ.
Jacob bʉcʉ waro nicʉ niwĩ. Tojo weegʉ añurõ caperi ĩꞌaejaticʉ niwĩ. José cʉ̃ põꞌrãrẽ cʉ̃ pacʉ tiroacãpʉ miiejacã, narẽ põtẽrĩ, miꞌmi, paabʉꞌacʉ niwĩ.
Beꞌro Joseré nicʉ niwĩ:
—Mʉꞌʉrẽ apaturi ĩꞌagʉ̃saꞌa, nitiasʉ. Tojo nimicã, Õꞌacʉ̃ yʉꞌʉre mʉꞌʉ põꞌrã quẽꞌrãrẽ ĩꞌadutigʉ cũuapĩ.
José cʉ̃ põꞌrãrẽ cʉ̃ pacʉ ʉsópʉ dujiꞌcãrãrẽ miinʉꞌcõ, paamuꞌrĩqueꞌacʉ niwĩ.
Beꞌro na pʉarãrẽ na omocãrĩpʉ ñeꞌe, Jacob tiro weje ejanʉꞌcõcʉ niwĩ. Efraĩ́rẽ cũpe peꞌe, Manasére diacjʉ̃ peꞌe nʉꞌcõcʉ nimiwĩ.
Cʉ̃ tojo weemicã, Jacob cʉ̃ ye omocãrĩrẽ sĩ́oo, mii dʉcayuquejocãꞌcʉ niwĩ. Tojo weegʉ Efraĩ́ ya dʉpoa buꞌipʉ diacjʉ̃camocãrẽ ñapeocʉ niwĩ. Cʉ̃ peꞌe dʉꞌsagʉpʉ nicʉ nimiwĩ. Cũpecamocã peꞌere Manasés ya dʉpoa buꞌipʉ ñapeocʉ niwĩ. Cʉ̃ peꞌe masã maꞌmi nicʉ nimiwĩ.
Narẽ “Añurõ waꞌato” ni, Õꞌacʉ̃rẽ aꞌtiro ni sẽrĩbosacʉ niwĩ:
“Õꞌacʉ̃, yʉꞌʉ ñecʉ̃ Abrahã, yʉꞌʉ pacʉ Isaa mʉꞌʉ dutisere yʉꞌticãrã niwã.
Õꞌacʉ̃, yʉꞌʉ bajuáca nʉmʉ meꞌrã yʉꞌʉre coꞌtenʉꞌcã, aꞌtiro nicãpʉ quẽꞌrãrẽ coꞌtenuꞌcũcãꞌa.
Mʉꞌʉrẽ werecoꞌtegʉ yʉꞌʉre ñaꞌarõ waꞌaboꞌquere yʉꞌrʉweticã weeꞌcʉ ãꞌrãrẽ añurõ waꞌacã weeato.
Mʉꞌʉ ãꞌrã yʉꞌʉ pãrãmerãrẽ beꞌropʉre na meꞌrã yʉꞌʉ wãmerẽ, yʉꞌʉ ñecʉ̃ Abrahã wãmerẽ, yʉꞌʉ pacʉ Isaa wãmerẽ wãcũcã weeya.
Ʉ̃sãrẽ acobojoticãꞌto.
Na pãjãrã põꞌrãti masãputiato.
Aꞌti diꞌtapʉre pãjãrã waro niyʉꞌrʉoquejocãꞌto”, ni sẽrĩbosacʉ niwĩ.
José cʉ̃ pacʉre Efraĩ́ ya dʉpoapʉre diacjʉ̃camocã meꞌrã ñapeocã ĩꞌagʉ̃, tʉꞌsaticʉ niwĩ. Tojo weegʉ Manasés ya dʉpoa peꞌere diacjʉ̃camocãrẽ ñapeodutigʉ, cʉ̃ pacʉ ya omocãrẽ miicʉ nimiwĩ.
—Pacʉ, tojo niweꞌe. Ãꞌrĩ peꞌe masã maꞌmi nimi. Tojo weegʉ diacjʉ̃camocãrẽ cʉ̃ dʉpoapʉre ñapeoya.
Cʉ̃ pacʉ peꞌe, “Macʉ̃, tere masĩꞌi. Masã maꞌmi quẽꞌrã pãjãrã pãrãmerãtigʉsami. Beꞌro niꞌcã diꞌta pajiri diꞌtajo sãjãrã́sama. Tojo nimicã, cʉ̃ acabiji peꞌe cʉ̃ yʉꞌrʉoro niyʉꞌrʉnʉꞌcãgʉ̃sami. Cʉ̃ pãrãmerã nituriarã pũrĩcã pãjãrã waro masãputirãsama. Masãputi, peje curaricjãrã nirãsama”, nicʉ niwĩ Jacob.
Ti nʉmʉrẽta Jacob narẽ Õꞌacʉ̃rẽ añurõ weedutigʉ, aꞌtiro sẽrĩbosacʉ niwĩ:
—Israe curuacjãrã mʉsã pʉarã ye wãme meꞌrã ãpẽrãrẽ añurõ waꞌadutirã, Õꞌacʉ̃rẽ aꞌtiro nirãsama: “Õꞌacʉ̃ Efraĩ́rẽ, Manasére añurõ weeꞌcaronojõta mʉsã quẽꞌrãrẽ ‘Añurõ weeato’, nirãsama”, nicʉ niwĩ.
Aꞌtiro wéégʉ, Jacob Efraĩ́rẽ, Manasés yʉꞌrʉoro cʉ̃ buꞌipʉ tojacã weecʉ niwĩ.
Cʉ̃ Õꞌacʉ̃rẽ sẽrĩbosáca beꞌro Joseré nicʉ niwĩ:
—Yʉꞌʉ wẽrĩgʉ̃tigʉ weesaꞌa. Õꞌacʉ̃ mʉsã meꞌrã ninuꞌcũgʉ̃sami. Mʉsãrẽ, mʉsã ñecʉ̃sʉmʉa níꞌque diꞌtapʉ macãrĩ dajanʉꞌcãcã weegʉsami.
Mʉꞌʉrẽ, ãpẽrã mʉꞌʉ maꞌmisʉmʉa yʉꞌrʉoro oꞌoyʉꞌrʉnʉꞌcãꞌa. Mʉꞌʉrẽ Siquem, yʉꞌʉ amorreo masã meꞌrã aꞌmewẽjẽ wapataꞌaca diꞌtare mʉꞌʉrẽ oꞌogʉti, nicʉ niwĩ Jacob.
Jacob nipeꞌtirã cʉ̃ põꞌrãrẽ pijio, aꞌtiro nicʉ niwĩ: “Yʉꞌʉ tirocureacã aꞌtia. Mʉsãrẽ beꞌropʉ waꞌatjere weregʉti weeꞌe:
”Nipeꞌtirã yʉꞌʉ põꞌrã tʉꞌorã aꞌtia.
Mʉsã pacʉ ucũsere tʉꞌoya.
Mʉꞌʉ, Rubén, yʉꞌʉ põꞌrãtimʉꞌtãꞌcʉ niꞌi.
Yʉꞌʉ tutuase mʉꞌʉ meꞌrã dʉꞌpocã́tiwʉ.
Mʉꞌʉ acabijirã yʉꞌrʉoro añurõ wãcũnoꞌcʉ niꞌi.
Tojo nicã, ãpẽrã yʉꞌrʉoro tutuase cʉoyʉꞌrʉnʉꞌcãgʉ̃ niꞌi.
Tojo nimigʉ̃, nipeꞌtirã mʉꞌʉ acabijirã buꞌipʉ nisome majã.
Maa cãꞌmotaꞌaꞌcã, aco muꞌmu oꞌmayʉꞌrʉbʉroro weronojõ niꞌi.
Yʉꞌʉre daꞌracoꞌtego meꞌrã aꞌmetãrãcʉ niwʉ̃.
Yʉꞌʉ cãrĩpesarore ñaꞌabutiaro weecʉ niwʉ̃.
Bopoyoro weecʉ niwʉ̃.
Simeó, Leví, mʉsã niꞌcõ põꞌrã niyurã, niꞌcãrõnojõ ñaꞌarõ weesetiꞌi.
Mʉsã wãmo meꞌrã cumucapijarã niꞌi.
Mʉsã nerẽ, aꞌmerĩ ucũrĩ curare mʉsã meꞌrã ne nisĩꞌrĩtisaꞌa.
Mʉsã uayʉꞌrʉrã, pãjãrã masãrẽ wẽjẽwʉ̃.
Noꞌo ʉaro weemaꞌarã, wecʉa ye dʉꞌpocãrĩ ʉꞌtacũuse wadarire dʉtesurewʉ.
Mʉsã uayʉꞌrʉꞌque wapa ñaꞌarõ waꞌarosaꞌa.
Te buꞌiri mʉsã pãrãmerã Israe diꞌtapʉre ape curuacjãrã waꞌteropʉ mʉsãrẽ waꞌastecã weegʉti.
Mʉsã ye curari meꞌrã nisome majã.
Judá, mʉꞌʉma mʉꞌʉ maꞌmisʉmʉa, mʉꞌʉ acabijirã mʉꞌʉrẽ añurõ ucũ, ẽjõpeorãsama.
Mʉꞌʉ maꞌmisʉmʉa, mʉꞌʉ acabijirã mʉꞌʉrẽ ẽjõpeorã paamuꞌrĩqueꞌarãsama.
Judá, mʉꞌʉ yʉꞌʉ macʉ̃, mʉꞌʉ niꞌcʉ̃ yai uamʉ macʉ̃ weronojõ niꞌi.
Waꞌicʉre ñeꞌebaꞌaꞌcʉ pajigʉ yaijo weronojõ paamuꞌrĩqueꞌa, ejaqueꞌamʉjãꞌa.
Ne niꞌcʉ̃ mʉꞌʉrẽ caribomasĩtisami.
Mʉꞌʉ ĩꞌoduagʉ tutuayʉꞌrʉagʉ niꞌi.
Judá, mʉꞌʉ dutisere ne niꞌcʉ̃ mʉꞌʉrẽ ẽꞌmasome.
Téé nipeꞌtirocjãrãrẽ dutiacjʉ aꞌticãpʉ ninuꞌcũgʉ̃saꞌa.
Mʉꞌʉrẽ nipeꞌtise macãrĩcjãrã yʉꞌtirãsama.
Judá cʉ̃ yagʉ burrore ʉꞌsedapʉ dʉꞌtenʉꞌcõgʉ̃sami.
Cʉ̃ macʉ̃ quẽꞌrã añurĩ dapʉre dʉꞌtenʉꞌcõgʉ̃sami.
Tojo weegʉ cʉ̃ ye suꞌtire vino ʉꞌsedʉcaco meꞌrã coewéégʉ weronojõ weegʉsami.
Te dari peje pĩꞌrĩ dʉcaticã ĩꞌarã, tojo weerãsama.
Judá caperi ʉꞌsedʉcaco nemorõ ñise niꞌi.
Cʉ̃ upicari õpẽco nemorõ butiꞌi.
Cʉ̃ pãrãmerã nituriarã na otese, na ecarã nipeꞌtise añurõ waꞌarosaꞌa, nígʉ̃, tojo nicʉ niwĩ.
Zabulṍ, mʉꞌʉ dia pajiri maa sumutopʉ nigʉ̃saꞌa.
Topʉre pacase yucʉsʉpawʉ paꞌaejase petari nirõsaꞌa.
Téé Sidṍ macãpʉ mʉꞌʉ ye nitʉorosaꞌa.
Isacar, mʉꞌʉ burro tutuagʉ pʉa ajuro oꞌmase ajuri waꞌteropʉ soocũñagʉ̃ weronojõ niꞌi.
Mʉꞌʉ ya diꞌta añurõ ejerisãjã soori diꞌta nicã ĩꞌagʉ̃, añurõ tʉꞌsase meꞌrã ãpẽrãrẽ daꞌracoꞌte nigʉ̃saꞌa.
Tojo nicã, ti diꞌta añurĩ diꞌta nicã ĩꞌagʉ̃, tojo weegʉsaꞌa.
Dan, mʉꞌʉ pũrĩcã mʉꞌʉ yarã masãrẽ dutigʉsaꞌa.
Niꞌcã curua Israe curuacjãrãrẽ dutigʉsaꞌa.
Dan, mʉꞌʉ niꞌcʉ̃ aña maꞌa sumutopʉ cũñagʉ̃ weronojõ mʉꞌʉrẽ ĩꞌatuꞌtirãrẽ uicã weegʉsaꞌa.
Cabayu buꞌipʉ pesagʉre bʉrʉdijadutigʉ, cʉ̃ dʉꞌpodiapʉ cũꞌrĩgʉ̃ weronojõ weegʉsaꞌa.
Õꞌacʉ̃, yʉꞌʉre wiosere yʉꞌrʉoya, nicʉ niwĩ Jacob.
Beꞌro cʉ̃ põꞌrãrẽ nicʉ niwĩ tja:
Gad, yajari masã mʉꞌʉ tiropʉ sãjã́árãsama.
Beꞌro mʉꞌʉ peꞌe narẽ wẽjẽ sirutugʉsaꞌa.
Tojo weegʉ wiorã baꞌasenojõrẽ ãpẽrãrẽ ecagʉsami.
Neftalí, niꞌcõ ñama añurã põꞌrãti, ne cãꞌmotaꞌaro marĩrõ sijago weronojõ nimi.
José, niꞌcã da ʉꞌseda aco wijari pe tiropʉ pĩꞌrĩ, peje dʉcati, te dʉpʉri añurõ pĩꞌrĩ, te tʉꞌrʉripʉ páápejaro weronojõ nimi.
Cʉ̃rẽ ĩꞌatuꞌtirã bʉemʉjã, caribonuꞌcũcãꞌma.
Jacob wiogʉ Õꞌacʉ̃ tutuayʉꞌrʉgʉ weetamuse meꞌrã José peꞌe omocãrĩ tutuagʉ niyugʉ, cʉ̃ bʉecatjẽrẽ añurõ tuatu, cʉonuꞌcũgʉ̃ weronojõ nimi.
Õꞌacʉ̃ta ovejare coꞌtegʉ weronojõ Israe curuacjãrãrẽ coꞌteato.
Mʉꞌʉ pacʉ Jacob ẽjõpeogʉ Õꞌacʉ̃ mʉꞌʉrẽ weetamuato.
Õꞌacʉ̃ tutuayʉꞌrʉnʉꞌcãgʉ̃, nipeꞌtise mʉꞌʉrẽ añurõ waꞌacã weeato.
Nipeꞌtise añuse ʉꞌmʉse cjase meꞌrã mʉꞌʉrẽ añurõ waꞌacã weeato.
Tojo nicã nipeꞌtise aco ʉ̃ꞌcʉ̃arõpʉ nise meꞌrã tojo weeato.
Mʉꞌʉ pãrãmerã nituriarã pãjãrã masãputicã weeato.
Tojo nicã, mʉꞌʉ ecarã quẽꞌrã mejãrõta pãjãrã masãputiato.
Yʉꞌʉ ñecʉ̃sʉmʉa yʉꞌʉre sẽrĩbosaꞌque nemorõ mʉꞌʉrẽ añurõ sẽrĩbosaꞌa.
Te mʉꞌʉrẽ sẽrĩbosase añuyʉꞌrʉnʉꞌcãꞌa.
Téé ʉ̃rʉ̃pagʉ peꞌticãpʉ mʉꞌʉrẽ sẽrĩbosaꞌque nitʉorosaꞌa.
Mʉꞌʉ, mʉꞌʉ maꞌmisʉmʉa waꞌterore Õꞌacʉ̃ besenoꞌcʉ niꞌi.
Nipeꞌtise aꞌte ‘Añurõ waꞌato’ ni sẽrĩbosaꞌque mʉꞌʉpʉre ninuꞌcũcãꞌrõsaꞌa.
Benjamí niꞌcʉ̃ yai uagʉ weronojõ nimi.
Ñamiñaꞌcũrõrẽ waꞌicʉre ñeꞌebaꞌaꞌcʉ weronojõ nimi.
Ñamicaꞌa peꞌere cʉ̃ baꞌadʉꞌaꞌque diꞌire ãpẽrãrẽ dʉcawaagʉ weronojõ nimi”, nicʉ niwĩ Jacob.
Náta nima doce curaricjãrã Jacob põꞌrã nituriarã. Tere Jacob cʉ̃ põꞌrãrẽ nanʉcʉ̃rẽ añurõ waꞌato nígʉ̃, Õꞌacʉ̃rẽ sẽrĩbosacʉ niwĩ.
Niꞌcã nʉmʉ Jacob cʉ̃ põꞌrãrẽ “Yʉꞌʉ wẽ́rĩ́ca beꞌro aꞌtiro weeapa” ni, dutise cũucʉ niwĩ. “Yʉꞌʉ wẽrĩatjo cãꞌrõ dʉꞌsaꞌa. Yʉꞌʉ wẽ́rĩ́ca beꞌro yʉꞌʉ ñecʉ̃sʉmʉarẽ yááca tutipʉta sĩosõrõcũuapa. Ti tuti Efrṍ hitita masʉ̃ ya diꞌtapʉ nisaꞌa.
Canaá diꞌtapʉ ti tuti Macpela wãmetiropʉ nisaꞌa. To Mamre wãmetiro diacjʉ̃pʉ tojasaꞌa. Abrahã ti tutire, ti diꞌta meꞌrãta Efrṍrẽ duucãꞌcʉ niwĩ. Tojo weero ti tuti nipeꞌtirã Abrahã acawererã nituriarãrẽ yaatji tuti nicaro niwʉ̃.
Topʉ Abrahãrẽ, cʉ̃ nʉmo Sarare yaarã sĩosõrõcũuocãrã niwã. Tojo nicã topʉta Isaare, cʉ̃ nʉmo Rebecare yaacãrã niwã. Yʉꞌʉ quẽꞌrã yʉꞌʉ nʉmo Leare topʉta yaawʉ.
Ti diꞌta, ti tuti hitita masãrẽ duunoꞌcaro niwʉ̃”, nicʉ niwĩ.
Jacob cʉ̃ põꞌrãrẽ aꞌtere wéréca beꞌro apaturi ejapeja, wẽrĩa waꞌacʉ niwĩ.
Cʉ̃ pacʉ wẽrĩcã ĩꞌagʉ̃, José cʉ̃ pacʉ ya upʉre paamuꞌrĩpeja, utigʉta, miꞌmicʉ niwĩ.
Beꞌro acoyeri masã cʉ̃ meꞌrã daꞌrarãrẽ cʉ̃ pacʉ Jacob ya upʉre boaticãꞌto nígʉ̃, ʉꞌse, tojo nicã boatisecore waꞌreduticʉ niwĩ. Na cʉ̃ dutiꞌcaronojõta weecãrã niwã.
Te tojo weese cuarenta nʉmʉrĩ cjase nicaro niwʉ̃. Egiptocjãrã masã setenta nʉmʉrĩ cʉ̃ wẽrĩꞌquere bʉjaweticãrã niwã.
—Mʉsã, yʉꞌʉre añurõ ẽjõpeorã, faraṍrẽ aꞌtiro werebosarã waꞌaya:
“Joseré cʉ̃ pacʉ cʉ̃ wẽrĩatji dʉporo Canaá diꞌtapʉ cʉ̃ masãpe cʉ̃ basu apóca tutipʉre yaadutiapʉ. ‘Õꞌacʉ̃ wãme meꞌrã tojota weegʉti’, nidutiapʉ. Tojo weegʉ José mʉꞌʉrẽ cʉ̃ pacʉre ‘Yaagʉ waꞌato’, nidutiami. ‘Yaatoja, majãmitojatigʉti’, niami”, niña, ni wereoꞌocʉ niwĩ José.
Faraṍ cʉ̃rẽ queti oꞌócʉ niwĩ:
—Mʉꞌʉ pacʉre yaagʉ waꞌaya. Cʉ̃ weedutiꞌcaronojõta weeya, nicʉ niwĩ.
Beꞌro José cʉ̃ pacʉre yaagʉ waꞌacʉ niwĩ. Nipeꞌtirã wiorã faraṍrẽ daꞌratamurĩ masã Egiptocjãrã Joseré baꞌpatiwãꞌcãcãrã niwã.
Tojo nicã, cʉ̃ mijĩ acawererã waro, José acawererã, cʉ̃ maꞌmisʉmʉa waꞌacãrã niwã. Gosẽ́pʉma na põꞌrã wĩꞌmarã, tojo nicã na ecarã seꞌsaro tojacãrã niwã.
Ãpẽrã quẽꞌrã surara cabayua wejese coꞌri meꞌrã, tojo nicã ãpẽrã cabayua meꞌrã Joseré baꞌpatiwãꞌcãcãrã niwã. Tojo weerã masã pãjãrã waro nicãrã niwã.
Na Goren-ha-atad wãmetiro na trigo sʉꞌaweeropʉ etarã, wẽrĩꞌcʉ mijĩrẽ wãcũ, ʉpʉtʉ caricũ, uticãrã niwã. To Jordã́ wãmetiri maa pʉꞌto tojacaro niwʉ̃. Niꞌcã semana José cʉ̃ pacʉ mijĩrẽ wãcũ, bʉjaweticʉ niwĩ.
Ti diꞌtapʉ nirã́ cananeo masã na tojo weesere ĩꞌarã, aꞌtiro nicãrã niwã: “Egiptocjãrã masã wẽrĩꞌcãrãrẽ yaarã, pajiro bʉjawetise meꞌrã tojo weesama.” Tojo weerã na tojo weeꞌcarore Abel-mizraim pisucãrã niwã. Dia Jordã́ mujĩpũ mʉjãtiro peꞌe tojasaꞌa.
Jacob põꞌrã nipeꞌtise na pacʉ dutiꞌcaronojõta weecãrã niwã.
Tojo weerã cʉ̃ mijĩrẽ Canaápʉ yaarã waꞌarã miacãrã niwã. Mia, Macpela wãmetiro nirĩ tutipʉ yaacãrã niwã. Ti tutire Abrahã Efrṍ hitita masʉ̃rẽ dúúca tuti nicaro niwʉ̃. Ti tutire Abrahã nipeꞌtirã yʉꞌʉ acawererãrẽ yaatji tuti nirõsaꞌa nígʉ̃, duucʉ niwĩ. Ti diꞌta Mamre wãmetiro diacjʉ̃ peꞌe tojasaꞌa.
José cʉ̃ pacʉre yááca beꞌro, cʉ̃ maꞌmisʉmʉa, nipeꞌtirã cʉ̃rẽ baꞌpatiꞌcãrã meꞌrã Egiptopʉ majãmitojaacʉ niwĩ.
Na pacʉ Jacob wẽ́rĩ́ca beꞌro José maꞌmisʉmʉa aꞌtiro wãcũcãrã niwã: “Apetero weegʉ José marĩ meꞌrã uasami. Marĩrẽ ĩꞌasĩꞌrĩtibosami. Marĩ cʉ̃rẽ ñaꞌarõ weeꞌquere marĩrẽ aꞌmebosami”, ni wãcũcãrã niwã.
Tojo weerã José maꞌmisʉmʉa ãpẽrã meꞌrã “Marĩ pacʉ wẽrĩatji dʉporo aꞌtiro niwĩ”, ni queti oꞌócãrã niwã Josepʉre.
“Mʉꞌʉ maꞌmisʉmʉarẽ pajañaꞌcureapa. Na mʉꞌʉrẽ ñaꞌarõ weeꞌquere acobojoya,” niwĩ marĩ pacʉ. “Tojo weegʉ mʉꞌʉ ʉ̃sãrẽ pajañaꞌa, acobojoya. Ʉ̃sã quẽꞌrã mʉꞌʉ pacʉ ẽjõpeoꞌcʉre ẽjõpeorã niꞌi”, ni queti oꞌócãrã niwã.
Na tojo nicã tʉꞌogʉ, José ʉpʉtʉ uticʉ niwĩ.
Cʉ̃ utíca beꞌro José maꞌmisʉmʉa cʉ̃ tiropʉ ejacãrã niwã. Cʉ̃rẽ ĩꞌarã, paamuꞌrĩqueꞌa, aꞌtiro nicãrã niwã:
—Ʉ̃sã aꞌto niꞌi. Mʉꞌʉrẽ daꞌrawãꞌñacoꞌterã sãjãꞌa.
José peꞌe narẽ yʉꞌticʉ niwĩ:
—Ne uiticãꞌña. Yʉꞌʉ Õꞌacʉ̃ mejẽta niꞌi.
Mʉsã yʉꞌʉre ñaꞌarõ weesĩꞌrĩcãrã nimiwʉ̃. Õꞌacʉ̃ peꞌe te ñaꞌase waꞌaboꞌquere añurõ waꞌacã weecʉ niwĩ. Tojo weegʉ pãjãrã masãrẽ ʉjʉaboaboꞌcãrãrẽ yʉꞌrʉweticã weecʉ niwĩ.
Tojo weerã mʉsã uiticãꞌña. Yʉꞌʉ mʉsãrẽ, mʉsã põꞌrãrẽ baꞌase oꞌogʉti.
José narẽ maꞌise meꞌrã ucũcʉ niwĩ. Tojo weerã ne mejẽcã wãcũnemoticãrã niwã majã.
José nipeꞌtirã cʉ̃ pacʉ acawererã pãjãrã meꞌrã Egiptopʉre niseticʉ niwĩ. Cʉ̃ ciento diez cʉ̃ꞌmarĩ caticʉ niwĩ.
Tojo weegʉ Efraĩ́ põꞌrã cʉ̃ pãrãmerã nituriarãpʉre ĩꞌacʉ niwĩ. Tojo nicã, Manasés macʉ̃ Maquir põꞌrã bajuacã, cʉ̃ põꞌrã weronojõ tojacãrã niwã.
Beꞌro José cʉ̃ maꞌmisʉmʉarẽ nicʉ niwĩ:
—Yʉꞌʉ wẽrĩatjo cãꞌrõ dʉꞌsaꞌa. Õꞌacʉ̃ mʉsãrẽ weetamugʉ̃ aꞌtigʉsami. Cʉ̃ Abrahãrẽ, Isaare, Jacore “Canaá diꞌtare oꞌogʉti” níꞌcaronojõta weegʉsami. Aꞌti diꞌtapʉ níꞌcãrãrẽ topʉ miagʉ̃sami.
Diacjʉ̃ta Õꞌacʉ̃ mʉsãrẽ weetamugʉ̃ aꞌtigʉsami. Tojo waꞌacã, ye õꞌarĩ mejãrẽ mʉsã miaña. “Õꞌacʉ̃ wãme meꞌrã tojota weerãti”, niña, nicʉ niwĩ.
—Jaʉ, Õꞌacʉ̃ wãme meꞌrã mʉꞌʉ níꞌcaronojõ weerãti, nicãrã niwã.
Israe curuacjãrã Jacob põꞌrã cʉ̃ meꞌrã Egiptopʉ waꞌaꞌcãrã, aꞌticʉrã nicãrã niwã. Nipeꞌtirã nanʉcʉ̃ na nʉmosãnumia, na põꞌrãrẽ miacãrã niwã.
2-4 Aꞌticʉrã nicãrã niwã: Rubén, Simeó, Leví, Judá, Isacar, Zabulṍ, Benjamí, Dan, Neftalí, Gad, Aser nicãrã niwã.
Na nipeꞌtirã Jacob põꞌrã, tojo nicã na pãrãmerã nírã setenta nicãrã niwã. José peꞌe Egiptopʉ nitojacʉ niwĩ.
Beꞌropʉ José, cʉ̃ maꞌmisʉmʉa, cʉ̃ acabiji, tojo nicã nipeꞌtirã na ya turicjãrã quẽꞌrã wẽrĩa waꞌacãrã niwã.
Na Israe curuacjãrã  peꞌe pãjãrã waro põꞌrãticãrã niwã. Tojo weerã masãputiyʉꞌrʉa, pãjãrã waro waꞌacãrã niwã. Ti diꞌta Egiptopʉre seꞌsa waꞌacãrã niwã.
Beꞌropʉre Egiptore apĩ wiogʉ sãjãcʉ niwĩ. Cʉ̃ José ye cjasere masĩticʉ niwĩ. Cʉ̃́masãrẽ nicʉ niwĩ:
“Israe curuacjãrã marĩ yʉꞌrʉoro pãjãrã waro nima. Tojo nicã marĩ yʉꞌrʉoro tutuarã nima.
Tojo weerã na põꞌrãtinemoticãꞌto nírã, ¿deꞌro weeroʉamitito? Marĩ cãꞌmotaꞌaticãma, aꞌmewẽjẽse waꞌa, marĩrẽ ĩꞌatuꞌtirã meꞌrã aꞌmesʉꞌa, marĩ meꞌrã aꞌmewẽjẽ, marĩ ya diꞌtare wijawãꞌcãbosama”, nicʉ niwĩ.
Tojo weerã faraṍ, Egiptocjãrã wiogʉ, tojo nicã ãpẽrã wiorã Egiptocjãrãrẽ sʉꞌori daꞌrase dutiri masãrẽ sõrõcãrã niwã. Tutuaro meꞌrã Israe curuacjãrãrẽ daꞌradutipecãrã niwã. Narẽ cʉ̃ baꞌase nʉrõatje macãrĩrẽ Pitón, Ramsés wãmetise macãrĩrẽ yeeduticãrã niwã.
Narẽ pũrõ daꞌradutipemicã, nemorõ masãputicãrã niwã. Tojo weerã Egiptocjãrã narẽ pũrõ uicãrã niwã.
Daꞌrase dutiri masã Israe curuacjãrãrẽ pajañaꞌrõ marĩrõ daꞌradutipenemocãrã niwã.
Na catiri ʉmʉcore ñaꞌabutiaro piꞌeticã weecãrã niwã. Diꞌta saꞌbeduti, te diꞌta cujirire yeeduti, tojo nicã cãpũ cjasere daꞌradutipecãrã niwã. Aꞌte nipeꞌtise na Israe curuacjãrãrẽ tojo weesere ne pajañaꞌticãrã niwã.
Apeyema tja faraṍ numia wĩꞌmarã bajuari cura coꞌterã numia Sifra, Fúa wãmetirãrẽ aꞌtiro nicʉ niwĩ:
—Mʉsã hebreo masã numia põꞌrãticã coꞌterã, ʉmʉ, numio niti nírã, añurõ ĩꞌaña. Numio nicã, cũuña. Ʉmʉ pũrĩcãrẽ wẽjẽcãꞌña, nicʉ niwĩ.
Cʉ̃ tojo nimicã, coꞌterã numia peꞌe Õꞌacʉ̃rẽ wiopesase meꞌrã tʉꞌoñaꞌrã, wiogʉ cʉ̃ dutisere weeticãrã niwã. Tojo weerã wĩꞌmarã ʉmʉarẽ wẽjẽticãrã niwã.
Na tojo wẽjẽticã tʉꞌogʉ, faraṍ na numiarẽ pijiocʉ niwĩ:
—¿Deꞌro weerã mʉsã wĩꞌmarã ʉmʉarẽ wẽjẽtiati? ni sẽrĩtiñaꞌcʉ niwĩ.
Na faraṍrẽ yʉꞌticãrã niwã:
—Hebreo masã numia Egiptocjãrã numia weronojõ nitima. Na tutuarã numia niyurã, ʉ̃sã etase dʉporo wʉatojacãrã niama, ni yʉꞌticãrã niwã.
20-21 Na wĩꞌmarã ʉmʉarẽ wẽjẽtiyucã, Israe curuacjãrã pãjãrã waro masãputinemo, nemorõ tutuarã waꞌacãrã niwã. Coꞌterã numia Õꞌacʉ̃rẽ wiopesase meꞌrã tʉꞌoñaꞌyucã, na quẽꞌrãrẽ põꞌrãticã weecʉ niwĩ.
Beꞌro faraṍ nipeꞌtirã Egiptocjãrãrẽ aꞌtiro duticʉ niwĩ: “Nipeꞌtirã hebreo masã ʉmʉa bajuacã, dia Nilopʉ doqueñocõꞌacãꞌña. Numia diaꞌcʉ̃rẽ dʉꞌaya”, nicʉ niwĩ faraṍ.
Faraṍ cʉ̃ Israe curuacjãrã põꞌrã ʉmʉarẽ wẽjẽdutiri cura niꞌcʉ̃ ʉmʉ Leví ya curuacjʉ̃ ti curuacjõ meꞌrãta omocã dʉꞌtecʉ niwĩ.
Co nijĩpaco waꞌa, ʉmʉrẽ põꞌrãtico niwõ. Cʉ̃ wĩꞌmagʉ̃ añugʉ̃ nicã ĩꞌagõ, iꞌtia mujĩpũ cʉ̃rẽ nʉocʉoco nimiwõ.
Co cʉ̃rẽ nʉopõtẽotibosaꞌa majã nígõ, niꞌcã bati na suꞌáca batire mii, aco sãjãrĩ nígõ, ope meꞌrã biꞌaco niwõ. Tojo weetuꞌajanʉꞌcõ, wĩꞌmagʉ̃rẽ ti batipʉ sãaco niwõ. Sãatoja, dia Nilo sumuto nise queri waꞌteropʉ poꞌobʉroco niwõ.
Poꞌobʉrotoja, cʉ̃ maꞌmiorẽ “¿Deꞌro waꞌagʉsari?” nígõ, “Yoacureropʉ tojanʉꞌcã ĩꞌaoꞌoña”, nico niwõ.
To beꞌro faraṍ macõ diapʉ uꞌago buꞌaco niwõ. Core daꞌracoꞌterã numia ti maa sumuto sijabaqueꞌari cura, co peꞌe ti batire te queri waꞌteropʉ paꞌsacã ĩꞌabocaco niwõ. Ĩꞌa, niꞌcõ core daꞌracoꞌtegore piji, ti batire miitidutico niwõ.
Ti batire pão, wĩꞌmagʉ̃ utigʉre ĩꞌaco niwõ. Cʉ̃rẽ ĩꞌagõ, pũrõ pajañaꞌco niwõ.
—Ãꞌrĩ wĩꞌmagʉ̃ hebreo masã macʉ̃ nisami, nico niwõ.
Co tojo weecã ĩꞌagõ, cʉ̃ maꞌmio ĩꞌawãꞌcã, faraṍ macõrẽ nico niwõ:
—Ʉ̃ʉ, niꞌcõ pijigo waꞌaya, nico niwõ.
Co tojo nicã tʉꞌogo, wĩꞌmagʉ̃ pacore pijigo waꞌaco niwõ.
Beꞌro cʉ̃ paco etacã ĩꞌagõ, faraṍ macõ core nico niwõ:
—Ãꞌrĩ wĩꞌmagʉ̃rẽ mia, yʉꞌʉre masõbosaya. Yʉꞌʉ mʉꞌʉrẽ wapayegoti, nico niwõ.
Tojo weego wĩꞌmagʉ̃ paco cʉ̃rẽ mia, masõco niwõ.
Cʉ̃ bʉcʉcure nicãpʉ, faraṍ macõrẽ wiaco niwõ. Co peꞌe co macʉ̃ diácjʉ̃rẽ weronojõ tojacã weeco niwõ. Cʉ̃rẽ Moisé wãme õꞌoco niwõ. “Diapʉ poꞌobʉroꞌcʉre miiwʉ̃” nígõ, tojo wãme õꞌoco niwõ.
Peje cʉ̃ꞌmarĩ beꞌro Moisé bʉcʉpʉ nígʉ̃, niꞌcã nʉmʉ cʉ̃ acawererãrẽ ĩꞌagʉ̃ waꞌacʉ niwĩ. Topʉ hebreo masãrẽ ʉpʉtʉ daꞌradutipecã ĩꞌacʉ niwĩ. Niꞌcʉ̃ Egiptocjʉ̃ cʉ̃ acaweregʉ hebreo masʉ̃rẽ paacã ĩꞌacʉ niwĩ.
Cʉ̃rẽ tojo weecã ĩꞌa, añurõ ĩꞌastepeo, “Ãpẽrã marĩma” ni, Egiptocjʉ̃rẽ wẽjẽ, nucũporopʉ yaacũucãꞌcʉ niwĩ.
Ape nʉmʉ cʉ̃ acawererã nirõpʉ waꞌacʉ niwĩ tja. Pʉarã hebreo masãrẽ aꞌmequẽcã ĩꞌacʉ niwĩ. Tojo wee, apĩrẽ paagʉre sẽrĩtiñaꞌcʉ niwĩ:
—¿Deꞌro weegʉ mʉꞌʉ acaweregʉre paati? nicʉ niwĩ.
Cʉ̃ peꞌe yʉꞌticʉ niwĩ:
—¿Noa mʉꞌʉrẽ ʉ̃sãrẽ beseacjʉ, wiogʉ sõrõati? ¿Mʉꞌʉ Egiptocjʉ̃rẽ wẽjẽꞌcaro weronojõ yʉꞌʉre wẽjẽsĩꞌrĩsari? nicʉ niwĩ.
Tere tʉꞌogʉ, Moisé pũrõ uicʉ niwĩ. “¡Acoe! Yʉꞌʉ Egiptocjʉ̃rẽ wẽjẽꞌquere masĩtojapã”, nicʉ niwĩ.
Faraṍ cʉ̃ Egiptocjʉ̃rẽ wẽjẽꞌquere tʉꞌogʉ, Moisére wẽjẽsĩꞌrĩgʉ̃, cʉ̃rẽ ñeꞌeduticʉ nimiwĩ. Moisé peꞌe faraṍrẽ duꞌtigʉ, Madiã́ wãmetiropʉ nisetigʉ waꞌacʉ niwĩ. Topʉ etagʉ, aco wijari pe na seꞌéca pe pʉꞌto ejanujãcʉ niwĩ.
Madiã́cjʉ̃ paꞌi, Reuel  wãmetigʉ siete numia põꞌrãticʉ niwĩ. Ti nʉmʉrẽta na numia ti pepʉ aco waarã waꞌacãrã niwã. Na pacʉ yarã ovejare tĩarãtirã, sĩꞌrĩse coꞌripʉ aco pio muꞌmuorã aꞌticãrã nimiwã.
Ãpẽrã ʉmʉa oveja, cabra coꞌterã peꞌe eta, na numiarẽ cõꞌatõrõcãꞌcãrã niwã. Na tojo weecã ĩꞌagʉ̃, Moisé wãꞌcãnʉꞌcã, na numiarẽ caribocã cãꞌmotaꞌacʉ niwĩ. Beꞌro acore waamíí, sĩꞌrĩse coꞌripʉ piosãa, na yarã ovejare tĩacʉ niwĩ.
Na numia pacʉ tiropʉ dajacã, narẽ sẽrĩtiñaꞌcʉ niwĩ:
—¿Deꞌro weerã niꞌcãcãrẽ maata dajati?
Na cʉ̃rẽ yʉꞌticãrã niwã:
—Niꞌcʉ̃ Egiptocjʉ̃ oveja cabra coꞌterãrẽ cãꞌmotaꞌabosami. Beꞌro aco waamíí, marĩ yarã ovejare tĩami.
Na tojo nicã tʉꞌogʉ, narẽ sẽrĩtiñaꞌcʉ niwĩ:
—¿Noꞌopʉ niati cʉ̃? ¿Deꞌro weerã cʉ̃rẽ cõꞌawãꞌcãtiati? Cʉ̃rẽ baꞌadutirã pijirã waꞌaya, nicʉ niwĩ.
Tojo wee Moisé Reuel ya wiꞌipʉ eja, baꞌacʉ niwĩ. Cʉ̃ “Ʉ̃sã meꞌrã tojayá” nicã, “Jaʉ” ni, na meꞌrã niseticʉ niwĩ. Beꞌro Reuel cʉ̃ macõ Séforare Moisére numisocʉ niwĩ.
Beꞌro co nijĩpaco waꞌa, niꞌcʉ̃ macʉ̃tico niwõ. Moisé cʉ̃rẽ Gersón  wãme õꞌocʉ niwĩ. “Yʉꞌʉ ãpẽrã ye diꞌtapʉre aperocjʉ̃ weronojõ tʉꞌoñaꞌa. Tojo weegʉ cʉ̃rẽ Gersón wãme õꞌoꞌo”, nicʉ niwĩ.
Peje cʉ̃ꞌmarĩ beꞌro Egiptocjʉ̃ wiogʉ wẽrĩa waꞌacʉ niwĩ. Tojo wẽrĩmicã, Egiptocjãrã Israe curuacjãrãrẽ ʉpʉtʉ daꞌradutipe, piꞌeticã weenuꞌcũcãꞌcãrã niwã. Tojo weerã na bʉjawetiyʉꞌrʉa, Õꞌacʉ̃rẽ “Ʉ̃sãrẽ weetamuña”, ni sẽrĩ, caricũnuꞌcũcãꞌcãrã niwã. Õꞌacʉ̃ na caricũsere tʉꞌocʉ niwĩ.
Tere tʉꞌogʉ, cʉ̃ todʉporopʉ Abrahã, Isaa, Jacob meꞌrã apoꞌquere wãcũcʉ niwĩ.
Tojo weegʉ na piꞌetisere ĩꞌagʉ̃, pajañaꞌcʉ niwĩ.
Moisé cʉ̃ mañecʉ̃ Jetro
Topʉ niꞌcʉ̃ zarza wãmetiri siti ʉ̃jʉ̃rĩ põꞌrã decopʉ Õꞌacʉ̃ cʉ̃ basuta nimigʉ̃ cʉ̃rẽ werecoꞌtegʉ weronojõ upʉsãjãnʉꞌcã,  cʉ̃rẽ bajuacʉ niwĩ. Ti pecameꞌe ʉ̃jʉ̃caro niwʉ̃, ʉ̃jʉ̃rõ peꞌe. Mejõ ʉ̃jʉ̃peꞌtidijaticaro niwʉ̃.
Õꞌacʉ̃ Moisére ti meꞌerẽ ĩꞌawãꞌcãticã ĩꞌacʉ niwĩ. Ti zarza siti decopʉ nígʉ̃, cʉ̃rẽ pisucʉ niwĩ:
—¡Moisé! nicʉ niwĩ.
—Aꞌtopʉ niꞌi, ni yʉꞌticʉ niwĩ Moisé.
Tojo nitoja, Õꞌacʉ̃ cʉ̃rẽ nicʉ niwĩ:
—Pʉꞌtoacãpʉ aꞌtiticãꞌña. Mʉꞌʉ ye sapatu caserire tuweeya. Mʉꞌʉ ʉꞌtacũurõ añurõ yʉꞌʉ nirṍ waro niꞌi.
Yʉꞌʉ mʉꞌʉ ñecʉ̃sʉmʉa Abrahã, Isaa, Jacob ẽjõpeoꞌcʉ Õꞌacʉ̃ niꞌi, nicʉ niwĩ.
Moisé Õꞌacʉ̃rẽ ĩꞌaui nicʉ niwĩ. Tojo weegʉ cʉ̃ diapoare moꞌacʉ niwĩ.
Beꞌro Õꞌacʉ̃ ninemocʉ niwĩ tja:
—Yarã masã Israe curuacjãrã na Egiptopʉ piꞌetisere añurõ ĩꞌapʉ. Narẽ sʉꞌori daꞌrase dutiri masã daꞌradutipesere caributirã caricũcã tʉꞌoapʉ. Na piꞌetisere añurõ masĩꞌi.
Tojo weegʉ narẽ yʉꞌrʉogʉ, dijatiapʉ. Egiptocjãrã doca nirãrẽ miiwĩorẽgʉ̃ti. Ti diꞌtapʉ nirãrẽ miiwija, añurĩ diꞌta, pajiri diꞌtapʉ miagʉ̃ti. Cabra õpẽco, mumiaco pajiro aco oꞌmabʉroro weronojõ nirĩ diꞌta niꞌi. Cananeo masã, hitita masã, amorreo masã, ferezeo masã, heveo masã, jebuseo masã na nirĩ diꞌta niꞌi.
Israe curuacjãrã narẽ daꞌradutipesere “Caributia waꞌasaꞌa” ni caricũsere tʉꞌoapʉ. Tojo nicã, Egiptocjãrã narẽ ñaꞌarõ weepecã ĩꞌapʉ.
Tojo weegʉ waꞌabaqueꞌoya. Yarã masã Israe curuacjãrãrẽ Egiptopʉre miiwĩrõdutigʉ, faraṍ tiropʉ mʉꞌʉrẽ oꞌógʉtigʉ weeꞌe.
Cʉ̃ tojo nicã tʉꞌogʉ, Moisé Õꞌacʉ̃rẽ nicʉ niwĩ:
—Yʉꞌʉ mejõ nigʉ̃ niꞌi. Tojo weegʉ ¿deꞌro weegʉ yʉꞌʉ faraṍ tiropʉ waꞌa, Israe curuacjãrã Egiptopʉ nirãrẽ miiwĩrõbosari? nicʉ niwĩ.
Õꞌacʉ̃ cʉ̃rẽ aꞌtiro ni yʉꞌticʉ niwĩ:
—Yʉꞌʉ mʉꞌʉ meꞌrã nigʉ̃saꞌa. Yarã masã Egiptopʉ nirãrẽ miiwĩrṍca beꞌro mʉsã nipeꞌtirã aꞌtigʉ ʉ̃rʉ̃gʉ̃pʉ yʉꞌʉre eꞌcatipeorãsaꞌa. Tojo waꞌacã, “Diacjʉ̃ta Õꞌacʉ̃ yʉꞌʉre oꞌoámi”, ni masĩgʉ̃saꞌa.
Moisé peꞌe Õꞌacʉ̃rẽ aꞌtiro ni yʉꞌtinemocʉ niwĩ:
—Yʉꞌʉ Egiptopʉ waꞌa, Israe curuacjãrãrẽ “Õꞌacʉ̃, marĩ ñecʉ̃sʉmʉa Abrahã, Isaa, Jacob wiogʉ mʉsã tiropʉ yʉꞌʉre oꞌoámi” ni werecã, na yʉꞌʉre “¿Deꞌro wãmetiti cʉ̃?” ni sẽrĩtiñaꞌbosama. To pũrĩcãrẽ, ¿narẽ deꞌro ni yʉꞌtibosari?
Õꞌacʉ̃ cʉ̃rẽ yʉꞌticʉ niwĩ:
—Yʉꞌʉta niꞌi niwʉagʉta. Israe curuacjãrãrẽ weregʉ, “Yʉꞌʉta niꞌi” nigʉ̃́ mʉsã tiropʉ yʉꞌʉre oꞌoámi, niña.
Apeye Õꞌacʉ̃ Moisére nicʉ niwĩ tja:
—Israe curuacjãrãrẽ aꞌtiro ni wereya: “Õꞌacʉ̃, mʉsã ñecʉ̃sʉmʉa Abrahã, Isaa, Jacob wiogʉta mʉsã tiropʉ yʉꞌʉre oꞌoámi”, ni wereya. Aꞌte yʉꞌʉ wãme ninuꞌcũcãꞌrõsaꞌa. Nipeꞌtirã beꞌrocjãrãpʉ aꞌti wãmerẽ yʉꞌʉre pisunuꞌcũcãꞌrãsama.
Egiptopʉ waꞌa weetjĩagʉ̃, Israe curuacjãrã wiorãrẽ neocũu, aꞌtiro niña: “Õꞌacʉ̃, mʉsã ñecʉ̃sʉmʉa Abrahã, Isaa, Jacob wiogʉ, yʉꞌʉre bajuami. Mʉsã ye cjasere aꞌtiro niami: ‘Narẽ añurõ ĩꞌanʉrʉ̃apʉ. Egiptocjãrã narẽ ñaꞌarõ weepesere ĩꞌapʉ’, niami.
Apeye yʉꞌʉre ninemoami: ‘Egiptocjãrã narẽ ñaꞌarõ weepesere yʉꞌrʉweticã weegʉsaꞌa,’ niami. Tojo wee mʉsãrẽ ti diꞌtapʉ miiwija, cananeo masã, hitita masã, amorreo masã, ferezeo masã, heveo masã, jebuseo masã nirĩ diꞌtapʉ miagʉ̃sami. Ti diꞌta añurĩ diꞌta cabra õpẽco, mumiaco aco oꞌmabʉroro weronojõ nirĩ diꞌta nisaꞌa”, ni weredutiami, nicʉ niwĩ.
Mʉꞌʉ wiorãrẽ tojo werecã, mʉꞌʉrẽ yʉꞌtirãsama. Tojo weegʉ Egiptocjʉ̃ wiogʉ tiropʉ na meꞌrã waꞌaya. Cʉ̃rẽ aꞌtiro ni wereya: “Õꞌacʉ̃, hebreo masã wiogʉ, ʉ̃sãrẽ põtẽrĩgʉ̃ ejami. Tojo weegʉ iꞌtia nʉmʉ waꞌaro ʉ̃sãrẽ yucʉ marĩrõ, masã marĩrõpʉ duꞌuoꞌoya. Topʉ Õꞌacʉ̃ ʉ̃sã wiogʉre waꞌicʉrãrẽ wẽjẽ ʉ̃jʉ̃amorõpeorã waꞌarãti”, niña.
Mʉsã tojo nimicã, yʉꞌʉ tutuaro meꞌrã cʉ̃rẽ weeĩꞌoticã, Egiptocjʉ̃ wiogʉ mʉsãrẽ duꞌuwĩrõsome.
Tojo weegʉ yʉꞌʉ tutuasere ĩꞌogʉ̃, peje ĩꞌa ʉcʉase meꞌrã Egiptocjãrãrẽ buꞌiri daꞌregʉti. Tojo wééca beꞌro faraṍ mʉsãrẽ duꞌuwĩrõgʉ̃sami.
Apeyema, yʉꞌʉ Egiptocjãrã mʉsãrẽ añurõ wãcũcã weegʉti. Tojo weerã apeyenojõ marĩrã waꞌasome.
Nipeꞌtirã Israe curuacjãrã numia Egiptocjãrã numia na ye wiꞌseri pʉꞌto nirãrẽ, tojo nicã ãpẽrã numia na ya wiꞌipʉ nirãrẽ uru meꞌrã weeꞌque, plata meꞌrã weeꞌque, tojo nicã suꞌti sẽrĩrãsama. Te suꞌti na põꞌrã sãñatje nirõsaꞌa. Tojo wee Egiptocjãrã cʉose añusere miapeꞌocãꞌrãsama, nicʉ niwĩ Õꞌacʉ̃.
—Na yʉꞌʉ tojo nisere ẽjõpeosome. Tojo nicã yʉꞌʉ dutisere yʉꞌtisome. Yʉꞌtironojõ oꞌorã, aꞌtiro peꞌe nirãsama: “Õꞌacʉ̃ mʉꞌʉrẽ bajuatiapĩ”, nirãsama, nicʉ niwĩ Moisé.
Õꞌacʉ̃, “¿Mʉꞌʉ omocãpʉre ñeꞌenojõrẽ cʉoti?” ni sẽrĩtiñaꞌcʉ niwĩ.
“Yʉꞌʉ tuacjʉ niꞌi”, ni yʉꞌticʉ niwĩ.
—Tigʉre nucũcãpʉ doquecũuña, nicʉ niwĩ Õꞌacʉ̃.
Moisé tere tʉꞌogʉ, nucũcãpʉ doquecũucʉ niwĩ. Cʉ̃ tojo weecãta, tigʉ tuacjʉ aña dojocaro niwʉ̃. Tojo waꞌacã ĩꞌagʉ̃, Moisé ui dustimajãcʉ niwĩ.
Õꞌacʉ̃ peꞌe cʉ̃rẽ nicʉ niwĩ:
—Omocãrẽ sĩ́oo, cʉ̃ pĩcõrõrẽ ñeꞌeña.
Moisé cʉ̃ omocãrẽ sĩ́oo, aña pĩcõrõrẽ ñeꞌecʉ niwĩ. Cʉ̃ tojo ñeꞌecãta, aña nimiꞌcʉ tuacjʉ dojocaro niwʉ̃ tja.
—Aꞌtere ĩꞌarã, “Õꞌacʉ̃ na ñecʉ̃sʉmʉa Abrahã, Isaa, Jacob wiogʉ cʉ̃rẽ bajuapĩ”, nirãsama, nicʉ niwĩ Õꞌacʉ̃.
Beꞌro Õꞌacʉ̃ ninemocʉ niwĩ:
—Niꞌcãrõacãrẽ mʉꞌʉ ya omocãrẽ mʉꞌʉ ya suꞌtiro doca cutiro tiropʉ sĩosõrõña, nicʉ niwĩ.
Cʉ̃ tojo nicã, Moisé cʉ̃ ya omocãrẽ sĩosõrõcʉ niwĩ. Beꞌro cʉ̃ ya omocãrẽ miiwĩrõ, ti omocãrẽ cãmi boari omocã ĩꞌacʉ niwĩ.
Tere ĩꞌagʉ̃, Õꞌacʉ̃ nicʉ niwĩ:
—Apaturi mʉꞌʉ ya omocãrẽ mʉꞌʉ ya suꞌtiro doca cutiro tiropʉ sĩosõrõña tja.
Õꞌacʉ̃ dutironojõta Moisé weecʉ niwĩ. Cʉ̃ ya omocãrẽ miiwĩrõcãta, nipeꞌtiro cʉ̃ upʉ weronojõ añurĩ omocã tojacaro niwʉ̃.
Beꞌro Õꞌacʉ̃ ninemocʉ niwĩ:
—Mʉꞌʉ nimʉꞌtãse weeĩꞌose meꞌrã ẽjõpeotirã, mʉꞌʉ dutisere weetirã, apetero weerã beꞌro apaturi weeĩꞌose meꞌrã ẽjõpeobosama.
Mʉꞌʉrẽ aꞌte pʉaro mʉꞌʉ weeĩꞌose meꞌrã ẽjõpeoti, mʉꞌʉ dutisere weeticãma, aꞌtiro weeya. Diapʉ acore waamíí, nucũcãpʉ piocũoña. Mʉꞌʉ topʉ waamíí piocũse nucũcãpʉ dí dojorosaꞌa, nicʉ niwĩ.
—Acoe, yʉꞌʉ wiogʉ. Yʉꞌʉ ucũmeꞌrĩgʉ̃ niweꞌe. Todʉporopʉ, tojo nicã mʉꞌʉ niꞌcãrõacã yʉꞌʉ mʉꞌʉ meꞌrã ucũcã quẽꞌrãrẽ añurõ ucũmasĩtisaꞌa. Nipeꞌtisetiri ucũgʉ̃, cuꞌcu nisaꞌa, nicʉ niwĩ Moisé.
Õꞌacʉ̃ cʉ̃rẽ nicʉ niwĩ:
—¿Noa masãrẽ ucũmasĩcã weeri? ¿Noa narẽ tʉꞌoticã, ucũticã weeri? ¿Noa narẽ ĩꞌamasĩcã, o caperi bajuticã weeri? Yʉꞌʉta tojo weewʉ.
Tojo weegʉ mʉꞌʉ na masã tiropʉ waꞌaya. Mʉꞌʉ narẽ ucũcã weetamugʉ̃ti. Mʉꞌʉ narẽ ucũatjere yʉꞌʉ mʉꞌʉrẽ weregʉti.
Moisé ne waꞌasĩꞌrĩticʉ niwĩ. Tojo weegʉ aꞌtiro nicʉ niwĩ:
—Acoe, yʉꞌʉ wiogʉ. Apĩrẽ waꞌaduticureya, nicʉ niwĩ.
Tere tʉꞌogʉ, Õꞌacʉ̃ Moisé meꞌrã ua waꞌacʉ niwĩ. Tojo weegʉ cʉ̃rẽ nicʉ niwĩ:
—Mʉꞌʉ maꞌmi Aarṍ peꞌe añurõ ucũmeꞌrĩgʉ̃ nimi. Mʉꞌʉ weronojõ Leví ya curuacjʉ̃ nimi. Cʉ̃ mʉꞌʉrẽ põtẽrĩgʉ̃ aꞌtisami. Mʉꞌʉrẽ ĩꞌagʉ̃, ʉpʉtʉ eꞌcatigʉsami.
Cʉ̃ meꞌrã ucũña. Cʉ̃ masãrẽ ucũatjere añurõ wereya. Yʉꞌʉ mʉsã pʉarãrẽ ucũcã weegʉti. Mʉsãrẽ, mʉsã weeatjere queoro weregʉti.
Mʉꞌʉ Aarṍrẽ ucũgʉ̃, yʉꞌʉ Õꞌacʉ̃ cʉ̃rẽ ucũgʉ̃ weronojõ ucũgʉ̃saꞌa. Aarṍ peꞌe mʉꞌʉ weresere masãrẽ wereturiagʉsami.
Aꞌtigʉ tuacjʉre miaña. Tigʉ meꞌrã peje ĩꞌa ʉcʉase weeĩꞌogʉ̃saꞌa, nicʉ niwĩ Õꞌacʉ̃.
—Yʉꞌʉ apaturi Egipto diꞌtapʉ waꞌacã yʉꞌʉre duꞌuoꞌoya. Topʉ yʉꞌʉ acawererã waro nisama. Na catimiti nígʉ̃, narẽ ĩꞌasĩꞌrĩgʉ̃coro, nicʉ niwĩ.
—Jaʉ, añurõ waꞌaya, ni yʉꞌticʉ niwĩ Jetro.
Moisé cʉ̃ Madiã́ wãmetiropʉ nícaterore Õꞌacʉ̃ cʉ̃rẽ aꞌtiro nicʉ niwĩ:
—Egiptopʉ dajatojaaya. Mʉꞌʉrẽ wẽjẽsĩꞌrĩmiꞌcãrã wẽrĩpeꞌtiatojama.
Cʉ̃ tojo nicã tʉꞌogʉ, Moisé cʉ̃ nʉmorẽ, cʉ̃ põꞌrãrẽ “Teꞌa” nígʉ̃, niꞌcʉ̃ wĩꞌmagʉ̃ burro buꞌipʉ narẽ miipeo, Egiptopʉ sʉꞌori dajatojaacʉ niwĩ. Tojo nicã tuacjʉ, Õꞌacʉ̃ cʉ̃rẽ miadutiꞌcʉre miacʉ niwĩ.
Beꞌro Õꞌacʉ̃ Moisére aꞌtiro nicʉ niwĩ:
—Yʉꞌʉ mʉꞌʉrẽ peje ĩꞌa ʉcʉasere weeĩꞌomasĩcã weeapʉ. Tojo weegʉ mʉꞌʉ Egiptopʉre etagʉ, faraṍ ĩꞌorõpʉ te pejere weeĩꞌoña. Yʉꞌʉ peꞌe faraṍrẽ mʉsãrẽ yʉꞌrʉnʉꞌcãcã weegʉti. Tojo weegʉ Israe curuacjãrãrẽ duꞌuwĩrõsome.
Cʉ̃ tojo weecã, mʉꞌʉ cʉ̃rẽ nigʉ̃saꞌa: “Ʉ̃sã wiogʉ Õꞌacʉ̃ aꞌtiro niami: ‘Israe curuacjãrã yʉꞌʉ macʉ̃, masã maꞌmi weronojõ nima.
Yʉꞌʉre eꞌcatipeorã waꞌacã, narẽ duꞌuwĩrõña’, mʉꞌʉrẽ nitojamiapʉ. Mʉꞌʉ peꞌe narẽ duꞌuwĩrõtiapʉ. Tojo weegʉ mʉꞌʉ macʉ̃ masã maꞌmirẽ wẽjẽgʉ̃saꞌa”, ni werecʉ niwĩ Õꞌacʉ̃.
*****
Moisé maꞌapʉ waꞌari curare Õꞌacʉ̃ peꞌe Aarṍrẽ aꞌtiro nicʉ niwĩ: “Masã marĩrõ, yucʉ marĩrõpʉ waꞌa, mʉꞌʉ acabiji Moisére põtẽrĩgʉ̃ waꞌaya.” Tere tʉꞌogʉ, Aarṍ waꞌa, Moisére Õꞌacʉ̃ yagʉ ʉ̃rʉ̃gʉ̃pʉpõtẽrĩgʉ̃ waꞌacʉ niwĩ. Topʉ cʉ̃rẽ bocaejagʉ, põtẽrĩ, añudutigʉ miꞌmicʉ niwĩ.
Beꞌro Moisé, Aarṍrẽ Õꞌacʉ̃ cʉ̃rẽ weredutiꞌquere, tojo nicã peje cʉ̃ ĩꞌa ʉcʉase ĩꞌorãsaꞌa níꞌquere werecʉ niwĩ.
Tuꞌajanʉꞌcõ, na pʉarãpʉta Israe curuacjãrã wiorãrẽ neocũurã waꞌacãrã niwã.
Na tiropʉ ejacã, Aarṍ nipeꞌtise Õꞌacʉ̃ Moisére níꞌquere werepeꞌocãꞌcʉ niwĩ. Tojo nicã, masã ĩꞌorõpʉre, ĩꞌa ʉcʉase Õꞌacʉ̃ narẽ weeĩꞌodutiꞌquere weeĩꞌocʉ niwĩ.
Masã tere ĩꞌarã, cʉ̃ níꞌquere ẽjõpeocãrã niwã. Õꞌacʉ̃ na piꞌetisere ĩꞌa, narẽ pajañaꞌcã tʉꞌorã, cʉ̃rẽ eꞌcatipeorã, ejaqueꞌacãrã niwã.
Moisé, Aarṍ Israe curuacjãrã wiorã meꞌrã ucṹca beꞌro, faraṍ tiropʉ waꞌa, cʉ̃rẽ aꞌtiro nicãrã niwã:
—Õꞌacʉ̃, Israe curuacjãrã wiogʉ, mʉꞌʉrẽ aꞌtiro weredutiami: “Yarã masãrẽ masã marĩrõ, yucʉ marĩrõpʉ duꞌuoꞌoya. Na topʉ yʉꞌʉre eꞌcatipeorã, bosenʉmʉ weepeorãsama”, niami, nicãrã niwã.
Tere tʉꞌogʉ, faraṍ peꞌe aꞌtiro yʉꞌticʉ niwĩ:
—¿Noanojõ niti mʉsã wiogʉ nigʉ̃́? ¿Deꞌro wee cʉ̃ dutisere tʉꞌo, Israe curuacjãrãrẽ duꞌuwĩrõbosari? Mʉsã “ʉ̃sã wiogʉ Õꞌacʉ̃” mʉsã nigʉ̃rẽ masĩtisaꞌa. Tojo nicã Israe curuacjãrãrẽ ne duꞌuwĩrõsome, nicʉ niwĩ.
Faraṍ tojo nicã tʉꞌorã, Moisé, Aarṍ cʉ̃rẽ nicãrã niwã:
—Õꞌacʉ̃, hebreo masã wiogʉ, ʉ̃sãrẽ põtẽrĩgʉ̃ aꞌticʉ niami. Tojo weerã ʉ̃sã masã marĩrõ, yucʉ marĩrõpʉ waꞌarãsaꞌa. Iꞌtia nʉmʉ waꞌanoꞌrõsaꞌa. Topʉ ʉ̃sã wiogʉ Õꞌacʉ̃rẽ waꞌicʉrãrẽ wẽjẽ, ʉ̃jʉ̃amorõpeorã waꞌarãsaꞌa. Tojo weeticãma, duti pũrĩse meꞌrã ʉ̃sãrẽ buꞌiri daꞌregʉsami. Tojo weetigʉ, aꞌmewẽjẽse meꞌrã wẽrĩcã weegʉsami, nicãrã niwã.
Tere tʉꞌogʉ, faraṍ peꞌe aꞌtiro nicʉ niwĩ:
—Moisé, Aarṍ, ¿deꞌro weerã masãrẽ daꞌraduꞌucã weeti? Daꞌrarã waꞌato, nicʉ niwĩ.
Apeyere faraṍ nicʉ niwĩ:
—Niꞌcãrõacãma Israe curuacjãrã aꞌti diꞌtapʉre pãjãrã waro masãputima. ¿Na pãjãrãrẽ daꞌraduꞌucã weesĩꞌrĩrã weeti?
Na tojo níca nʉmʉrẽta faraṍ sʉꞌori daꞌrase dutiri masãrẽ, tojo nicã Israe curuacjãrã narẽ dutituriarãrẽ aꞌtiro duticʉ niwĩ:
—Mʉsã Israe curuacjãrãrẽ na wiꞌseri weerã yeese cujirire weedutirã, tábutire oꞌoticãꞌña majã. Na basu waꞌa weetjĩarã tábutire miirã waꞌato.
Todʉporo na wiꞌseri weerã yeeꞌque cujiri weeꞌcarocãꞌrota weeato tja. Ne niꞌcã cuji dʉoticãꞌto. Na nijĩsijarã bajuróma aꞌtiro caricũma: “Teꞌa, marĩ wiogʉ Õꞌacʉ̃rẽ eꞌcatipeorã, waꞌicʉrãrẽ wẽjẽ ʉ̃jʉ̃amorõpeorã waꞌarã”, nima.
Narẽ nemorõ tutuaro daꞌranemocã weeya. Tojo weese meꞌrã narẽ nisoo weresere wãcũsome, nicãrã niwã.
—Faraṍ mʉsãrẽ niꞌcãcã meꞌrã ne tábutire oꞌonemodutitiami.
Niꞌcãrõacãrẽ mʉsã basuta tere mʉsã noꞌo bocaro aꞌmasijarã waꞌarãsaꞌa. Tojo weemirã, todʉporo mʉsã yeeꞌque cujirinʉcʉ̃ta yeerãsaꞌa tja. Ne dʉosome, nicãrã niwã.
Tere tʉꞌorã, Israe curuacjãrã nipeꞌtiro Egiptopʉ tábutire aꞌmarã waꞌacãrã niwã.
Faraṍ sʉꞌori daꞌrase dutiri masã, nipeꞌtise nʉmʉrĩ masãrẽ na todʉporo oꞌoꞌque cujiricãꞌrõta oꞌoduticãrã niwã.
Tojo nicã Egiptocjãrãta Israe curuacjãrã narẽ dutituriarãrẽ paamʉjã, aꞌtiro nicãrã niwã:
—¿Deꞌro weerã mʉsã ñamicaꞌa, niꞌcãcã quẽꞌrãrẽ todʉporopʉ mʉsã weeꞌcarocãꞌrõta te cujirire weerã ẽmʉejaweti? nicãrã niwã.
Israe curuacjãrã narẽ dutituriarã peꞌe faraṍ tiropʉ cʉ̃rẽ aꞌtiro ni wererã waꞌacãrã niwã:
—Wiogʉ, ʉ̃sã mʉꞌʉrẽ daꞌracoꞌterãrẽ ¿deꞌro weegʉ tojo ñaꞌarõ weeti?
Mʉꞌʉ yarã sʉꞌori daꞌrase dutiri masã ʉ̃sãrẽ tábutire oꞌotima. Tere oꞌotimirã, “Ticʉse cujiri weeya”, nima. Tojo nicã, ʉ̃sãrẽ paama. Ʉ̃sã mejẽta buꞌiritiꞌi. Wiogʉ, mʉꞌʉ yarã daꞌrase dutiri masã buꞌiritima, nicãrã niwã.
Faraṍ peꞌe narẽ yʉꞌticʉ niwĩ:
—Mʉsã nijĩsijarã niꞌi. Tojo weerã aꞌtiro ninuꞌcũꞌu: “Ʉ̃sã wiogʉ Õꞌacʉ̃rẽ waꞌicʉrãrẽ wẽjẽ, ʉ̃jʉ̃amorõpeorã waꞌacã duꞌuoꞌoya”, niꞌi.
Daꞌrarã waꞌaya majã. Mʉsãrẽ tábuti oꞌotimicã, todʉporo mʉsã yeeꞌque cujiricãꞌrõta yeeya, nicʉ niwĩ.
Israe curuacjãrã narẽ dutituriarã faraṍ “Ticʉse cujirita yeeya” nicã tʉꞌorã, diasaꞌro tʉꞌoñaꞌcãrã niwã.
Na faraṍ tiropʉ níꞌcãrã wijaarã, Moisére, Aarṍrẽ narẽ coꞌteꞌcãrãrẽ bocaejacãrã niwã.
Narẽ aꞌtiro nicãrã niwã:
—Õꞌacʉ̃ mʉsã weepetíyeꞌquere ĩꞌa, mʉsãrẽ buꞌiri daꞌreato. Faraṍ, tojo nicã ãpẽrã cʉ̃rẽ sʉꞌori daꞌrase dutiri masã ʉ̃sãrẽ ñaꞌarõ ĩꞌatuꞌtima. Mʉsã basuta cʉ̃rẽ diꞌpjĩ oꞌo, ʉ̃sãrẽ wẽjẽdutirã weronojõ weeapã. Tojo weerã mʉsãta buꞌiritiꞌi, nicãrã niwã.
Na tojo nicã tʉꞌogʉ, Moisé Õꞌacʉ̃rẽ aꞌtiro ni ñubue, sẽrĩcʉ niwĩ:
—Wiogʉ, ¿deꞌro weegʉ mʉꞌʉ ãꞌrã masãrẽ ñaꞌarõ weeti? ¿Deꞌro weedutigʉ yʉꞌʉre aꞌtopʉ aꞌtidutiati?
Mʉꞌʉ ye cjasere yʉꞌʉ faraṍ meꞌrã ucũnʉꞌcãca nʉmʉ meꞌrã, cʉ̃ mʉꞌʉ yarã masãrẽ nemorõ ñaꞌarõ weenuꞌcũcãꞌmi. Mʉꞌʉ peꞌe mʉꞌʉ yarã masãrẽ ne yʉꞌrʉweticã weeweꞌe, nicʉ niwĩ.
Moisé Õꞌacʉ̃rẽ sẽ́rĩ́ca beꞌro Õꞌacʉ̃ aꞌtiro ni yʉꞌticʉ niwĩ:
—Niꞌcãrõacã mʉꞌʉ yʉꞌʉ faraṍrẽ weeatjere ĩꞌagʉ̃saꞌa. Yʉꞌʉ tutuase meꞌrã narẽ wijacã weegʉti. Yʉꞌʉ tutuasere ĩꞌagʉ̃, Egiptopʉ nirãrẽ wijadutigʉsami, nicʉ niwĩ Õꞌacʉ̃.
Õꞌacʉ̃ apetero Moisére ucũgʉ̃, aꞌtiro nicʉ niwĩ:
—Yʉꞌʉ Õꞌacʉ̃, mʉsã wiogʉ niꞌi.
Abrahãrẽ, Isaare, Jacore ucũgʉ̃, “Õꞌacʉ̃ tutuayʉꞌrʉnʉꞌcãgʉ̃ niꞌi”, ni werewʉ. Tojo nimigʉ̃, yʉꞌʉ wãme waro peꞌere werebajurẽtiwʉ. Yʉꞌʉta niꞌi Õꞌacʉ̃ mʉsã wiogʉ niwʉagʉta.
Apeyema tja, “Mʉsã pãrãmerã nituriarãrẽ Canaá diꞌtare oꞌogʉti” ni, na meꞌrã apowʉ. Na ti diꞌtare apesecjãrã weronojõ níniꞌwã yujupʉ.
Niꞌcãrõacãrẽ Israe curuacjãrã piꞌeticã ĩꞌagʉ̃, Egiptocjãrã narẽ ʉpʉtʉ daꞌraduticã ĩꞌagʉ̃, yʉꞌʉ na ñecʉ̃sʉmʉa nituriarã meꞌrã apoꞌquere wãcũꞌu.
Tojo weegʉ Israe curuacjãrãrẽ aꞌtiro ni wereya: “Yʉꞌʉ Õꞌacʉ̃, mʉsã wiogʉ, mʉsã Egiptocjãrã dutise doca nirãrẽ na tutuaro daꞌradutipesere wijataꞌagʉti. Yʉꞌʉ tutuaro meꞌrã, Egiptocjãrãrẽ buꞌiri daꞌre, mʉsãrẽ yʉꞌrʉweticã weegʉti.
Mʉsã, yarã masã nirãsaꞌa. Yʉꞌʉ Õꞌacʉ̃, mʉsã wiogʉ nigʉ̃saꞌa. Tojo weese meꞌrã mʉsã yʉꞌʉre ‘Õꞌacʉ̃, ʉ̃sã wiogʉ nimi’, nirãsaꞌa. ‘Cʉ̃ta ʉ̃sãrẽ Egiptocjãrã dutise doca níꞌcãrãrẽ wijacã weeami; na tutuaro meꞌrã daꞌradutipesere wijataꞌami’, nirãsaꞌa.
Yʉꞌʉ Abrahãrẽ, Isaare, Jacore oꞌogʉti níca diꞌtapʉ mʉsãrẽ miagʉ̃saꞌa. Te mʉsã ye diꞌta nidojarosaꞌa. Yʉꞌʉ Õꞌacʉ̃, mʉsã wiogʉ niꞌi”, nicʉ niwĩ.
Tere ĩꞌagʉ̃, Õꞌacʉ̃ Moisére nicʉ niwĩ:
—Faraṍ tiropʉ waꞌaya. Waꞌa, cʉ̃rẽ Israe curuacjãrãrẽ ti diꞌtapʉ nirãrẽ wijadutiya.
Moisé peꞌe Õꞌacʉ̃rẽ aꞌtiro yʉꞌticʉ niwĩ:
—Israe curuacjãrã yʉꞌʉre ne cãꞌrõ yʉꞌtitima. Nemorõ faraṍ pũrĩcã yʉꞌtitisami. Yʉꞌʉ ucũgʉ̃ ne meꞌrĩtisaꞌa, nicʉ niwĩ.
Tere tʉꞌogʉ, Õꞌacʉ̃ Moisére, Aarṍrẽ Israe curuacjãrãrẽ, tojo nicã faraṍrẽ aꞌtiro ni weredutigʉ oꞌócʉ niwĩ tja:
—Õꞌacʉ̃ Israe curuacjãrã Egiptopʉ nirãrẽ ʉ̃sãrẽ miiwijadutiami, ni wereya, nicʉ niwĩ.
Israe curuacjãrã masã maꞌmisʉmʉa ãꞌrã nicãrã niwã:
Jacob macʉ̃ Rubén, masã maꞌmi nicʉ niwĩ. Cʉ̃ põꞌrã Hanoc, Falú, Hezrón, Carmi nicãrã niwã. Ãꞌrã Rubén ya curuacjãrã nicãrã niwã.
Simeó põꞌrã aꞌticʉrã nicãrã niwã: Jemuel, Jamín, Ohad, Jaquín, Zohar, Saúl nicãrã niwã. Cʉ̃ Saúl cananeo diꞌtacjõ macʉ̃ nicʉ niwĩ. Ãꞌrã Simeó ya curuacjãrã nicãrã niwã.
Leví ciento treinta y siete cʉ̃ꞌmarĩ caticʉ niwĩ. Masã maꞌmi meꞌrã nʉꞌcã, téé nitʉogʉ meꞌrã cʉ̃ põꞌrã aꞌtiro wãmeticãrã niwã: Gersón, Coat, Merari.
Gersón põꞌrã aꞌticʉrã nicãrã niwã: Libni, Simei.
Coat ciento treinta y tres cʉ̃ꞌmarĩ caticʉ niwĩ. Cʉ̃ põꞌrã aꞌticʉrã nicãrã niwã: Amram, Izhar, Hebrṍ, Uziel.
Merari põꞌrã aꞌticʉrã nicãrã niwã: Mahli, Musi nicãrã niwã. Ãꞌrã Leví ya curuacjãrã masã maꞌmi meꞌrã ninʉꞌcã, téé nitʉogʉ meꞌrã nicãrã niwã.
Amram cʉ̃ wãmeo Jocabed meꞌrã nʉmoticʉ niwĩ. Na Aarṍ, Moisére põꞌrãticãrã niwã. Amram ciento treinta y siete cʉ̃ꞌmarĩ caticʉ niwĩ.
Izhar põꞌrã aꞌticʉrã nicãrã niwã: Coré, Nefeg, Zicri.
Uziel põꞌrã aꞌticʉrã nicãrã niwã: Misael, Elzafán, Sitrí.
Aarṍ Elisabet wãmetigore nʉmoticʉ niwĩ. Co Aminadab macõ Naasón  acabijo nico niwõ. Na aꞌticʉrã põꞌrãticãrã niwã: Nadab, Abihú, Eleazar, Itamar.
Coré põꞌrã aꞌticʉrã nicãrã niwã: Asir, Elcana, Abiasaf. Na Coré ya curuacjãrã nicãrã niwã.
Niꞌcʉ̃ Aarṍ macʉ̃ Eleazar, Futiel wãmetigʉ macõ niꞌcõrẽ nʉmoticʉ niwĩ. Co Finees wãmetigʉre põꞌrãtico niwõ. Leví ya curuacjãrã masã maꞌmi meꞌrã nʉꞌcã, téé nitʉogʉ meꞌrã nicãrã niwã.
Aarṍ, Moiséreta Õꞌacʉ̃ Israe curuacjãrãrẽ Egipto diꞌtapʉ níꞌcãrãrẽ sʉꞌori miiwijaduticʉ niwĩ. Na ye curari meꞌrã tojo weeduticʉ niwĩ.
Náta tja Israe curuacjãrãrẽ Egiptopʉre miiwijarãti nírã, faraṍ meꞌrã ucũcãrã niwã.
28-29 Õꞌacʉ̃ Egiptopʉ Moisé meꞌrã cʉ̃ ucṹca nʉmʉrẽ, cʉ̃rẽ aꞌtiro nicʉ niwĩ:
—Yʉꞌʉ Õꞌacʉ̃, mʉsã wiogʉ niꞌi. Nipeꞌtise yʉꞌʉ mʉꞌʉrẽ wereatjere faraṍ, Egiptocjãrã wiogʉre wereapa.
Moisé peꞌe cʉ̃rẽ yʉꞌticʉ niwĩ:
—Wiogʉ, yʉꞌʉma yʉꞌʉ ucũse ne, to waꞌaweꞌe. Tojo weegʉ faraṍ yʉꞌʉ ucũsere ne yʉꞌtitigʉsami, nicʉ niwĩ Moisé.
Moisé tojo nicã tʉꞌogʉ, Õꞌacʉ̃ cʉ̃rẽ nicʉ niwĩ:
—Ĩꞌaña majã. Mʉꞌʉ faraṍrẽ ucũcã, yʉꞌʉ basu cʉ̃rẽ ucũgʉ̃ weronojõ tʉꞌoñaꞌgʉ̃sami. Mʉꞌʉ maꞌmi Aarṍ peꞌe mʉꞌʉrẽ ucũbosagʉsami.
Mʉꞌʉ Aarṍrẽ nipeꞌtise yʉꞌʉ dutisere weregʉsaꞌa. Beꞌro cʉ̃ peꞌe faraṍpʉre Israe curuacjãrãrẽ ti diꞌtapʉ nirãrẽ wijadutigʉ ucũgʉ̃sami.
3-4 Yʉꞌʉ peꞌe cʉ̃rẽ mʉsãrẽ yʉꞌrʉnʉꞌcãcã weegʉti. Peje apeyenojõ ĩꞌa ʉcʉasenojõrẽ Egiptopʉre weeĩꞌomicã, faraṍ mʉsã sẽrĩsere yʉꞌtisome. Egiptopʉre yʉꞌʉ tutuasere ĩꞌogʉ̃ti. Queoro narẽ buꞌiri daꞌregʉ, to Egiptopʉ nirã́ yarã masãrẽ wijacã weegʉti.
Moisé, Aarṍ Õꞌacʉ̃ cʉ̃ dutiꞌcaronojõta queoro weecãrã niwã.
Na faraṍ meꞌrã ucũcaterore Moisé ochenta cʉ̃ꞌmarĩ cʉocʉ niwĩ. Aarṍ peꞌe ochenta y tres cʉ̃ꞌmarĩ cʉocʉ niwĩ.
Õꞌacʉ̃ Moisére, Aarṍrẽ nicʉ niwĩ:
—Faraṍ mʉsãrẽ apeyenojõ weeĩꞌoduticã, Aarṍ cʉ̃ ya tuacjʉre mii, nucũcãpʉ faraṍ tiro doquecũudutiya. Cʉ̃ tojo weecã, tigʉ tuacjʉ aña dojorosaꞌa, nicʉ niwĩ.
Moisé, Aarṍ, faraṍ tiropʉ cʉ̃ meꞌrã ucũrã waꞌacãrã niwã. Õꞌacʉ̃ dutiꞌcaronojõta weecãrã niwã. Aarṍ cʉ̃ tuacjʉre faraṍ, tojo nicã cʉ̃rẽ daꞌracoꞌterã põtẽorõpʉ doquecũucʉ niwĩ. Cʉ̃ tojo weecãta, tigʉ tuacjʉ aña dojocaro niwʉ̃.
Tojo weecã ĩꞌagʉ̃, faraṍ peꞌe cʉ̃ yarã masĩrĩ masãrẽ, tʉꞌoñaꞌrĩ masãrẽ pijicʉ niwĩ. Na quẽꞌrã na masĩsere mejãrõta weecãrã niwã.
Na ye tuasepagʉre nanʉcʉ̃ doquecũucãrã niwã. Tepagʉnʉcʉ̃ aña dojocaro niwʉ̃. Aarṍ yagʉ tuacjʉ peꞌe masĩrĩ masã, tʉꞌoñaꞌrĩ masã yepagʉre baꞌapeꞌocãꞌcaro niwʉ̃.
Tojo waꞌamicã, faraṍ peꞌe Õꞌacʉ̃rẽ yʉꞌrʉnʉꞌcãcʉ niwĩ. Õꞌacʉ̃ “Tojo waꞌarosaꞌa” níꞌcaronojõta ne yʉꞌtiticʉ niwĩ.
Moisé, Aarṍ faraṍ tiropʉ wijááca beꞌro Õꞌacʉ̃ Moisére aꞌtiro nicʉ niwĩ:
—Faraṍ yʉꞌtiti, ne Israe curuacjãrãrẽ wijacã weetimi.
Ñamiacã ñamicure, cʉ̃ diapʉ buꞌari cura cʉ̃ meꞌrã ucũrã waꞌaya. To dia sumutopʉ coꞌteapa. Mʉꞌʉ yagʉ tuacjʉ aña dojocã weeꞌcʉ meꞌrã waꞌaya.
Topʉ faraṍrẽ aꞌtiro niña: “Õꞌacʉ̃, hebreo masã wiogʉ, mʉꞌʉrẽ aꞌtiro nidutigʉ yʉꞌʉre oꞌoami: ‘Yarã masãrẽ yucʉ marĩrõ, masã marĩrõpʉ yʉꞌʉre eꞌcatipeorã waꞌacã, duꞌuoꞌoato’, niami. Mʉꞌʉ peꞌe ne ‘Jaʉ’ niweꞌe.
Tojo weegʉ Õꞌacʉ̃ aꞌtiro niami: ‘Niꞌcãrõacã meꞌrã yʉꞌʉ wiogʉ nisere masĩgʉ̃saꞌa’, niami. Yʉꞌʉ, Moisé, yagʉ tuacjʉ meꞌrã acore paapoꞌocã, aco dí dojorosaꞌa.
Waꞌi wẽrĩrãsama. Te aco ʉ̃rĩse dojorosaꞌa. Tere yabirã, Egiptocjãrã ne sĩꞌrĩsome”, Õꞌacʉ̃ Moisére tojo ni wereduticʉ niwĩ faraṍrẽ.
Õꞌacʉ̃ Moisére aꞌtiro ninemocʉ niwĩ:
—Aarṍrẽ aꞌtiro niña: “Nipeꞌtise maarĩrẽ, oꞌmajã maarĩacãrẽ, tojo nicã ditararire, nipeꞌtise aco posetisenojõ Egiptopʉ nisere mʉꞌʉ yagʉ tuacjʉ meꞌrã sĩ́oo, wẽjẽtuato. Tojo weecã, aco na yucʉ coꞌripʉ nise, ʉ̃tã meꞌrã weeꞌqueparʉpʉ nise dí dojorosaꞌa”, nicʉ niwĩ.
Moisé, Aarṍ Õꞌacʉ̃ dutiꞌcaronojõta weecãrã niwã. Aarṍ cʉ̃ yagʉ tuacjʉre diapʉ paapoꞌocʉ niwĩ. Faraṍ, cʉ̃ docacjãrã ĩꞌorõpʉ tojo weecʉ niwĩ. Tojo weecã, te aco dí dojocaro niwʉ̃.
Waꞌi wẽrĩcãrã niwã. Aco ʉ̃rĩse tojacaro niwʉ̃. Tojo weerã Egiptocjãrã masã ne te acore sĩꞌrĩticãrã niwã. Nipeꞌtiro Egipto cjase aco dí dojopeꞌtia waꞌacaro niwʉ̃.
Tojo waꞌamicã, Egiptocjãrã tʉꞌoñaꞌrĩ masã na masĩse meꞌrã mejãrõta weecãrã niwã. Faraṍ Õꞌacʉ̃rẽ yʉꞌrʉnʉꞌcã, Õꞌacʉ̃ cʉ̃ níꞌcaronojõta Moisé, Aarṍ na nisere ne tʉꞌoticʉ niwĩ.
Faraṍ tʉꞌoronojõ oꞌogʉ, majãmitojaa, cʉ̃ ya wiꞌipʉ waꞌa waꞌacʉ niwĩ.
Nipeꞌtirã Egiptocjãrã aco añuse na waatje perire dia sumutopʉ seꞌecãrã niwã. Dia cjase peꞌe ne sĩꞌrĩse mejẽta nicaro niwʉ̃.
Õꞌacʉ̃ diare dí dojocã wééca beꞌro niꞌcã semana yʉꞌrʉcaro niwʉ̃.
Titare Õꞌacʉ̃ Moisére nicʉ niwĩ:
—Faraṍ tiropʉ waꞌa, cʉ̃rẽ aꞌtiro niña: “Õꞌacʉ̃ aꞌtiro niami: ‘Yarã masãrẽ duꞌuoꞌoya. Na yʉꞌʉre ẽjõpeorã waꞌato.
Mʉꞌʉ narẽ duꞌuwĩrõticãma, oma meꞌrã nipeꞌtiro Egiptopʉre buꞌiri daꞌregʉti.
Diapʉre oma yʉꞌrʉmajãrãsama. Na mʉꞌʉ wiogʉ nirĩ wiꞌipʉre sãjã́árãsama. Mʉꞌʉ cãrĩrĩ tucũpʉre, mʉꞌʉ cãrĩpesaropʉre, mʉꞌʉ docacjãrã wiorã ye wiꞌseripʉre, nipeꞌtirã mʉꞌʉ yarã masã nirõpʉre sãjã́árãsama. Mʉꞌʉ pã́ ʉ̃jʉ̃ase wiꞌseripʉre, tojo nicã pã́ tuumorẽse coꞌripʉre sãñarãsama.
Na oma mʉꞌʉ buꞌipʉ buꞌpupejarãsama. Mʉꞌʉ docacjãrã wiorã buꞌipʉ, mʉꞌʉ yarã masã buꞌipʉ buꞌpupejarãsama’ ”, nicʉ niwĩ.
Õꞌacʉ̃ Moisére werenemocʉ niwĩ:
—Aarṍrẽ cʉ̃ yagʉ tuacjʉ meꞌrã nipeꞌtise maarĩrẽ, maarĩacãpʉre, ditararipʉre sĩ́oo, wẽjẽtuato. Cʉ̃ tojo weecã, oma tepʉ níꞌcãrã majãa, Egipto diꞌtapʉre muꞌmua waꞌarãsama.
Tojo nimicã, tʉꞌoñaꞌrĩ masã, masĩrĩ masã quẽꞌrã mejãrõta weecãrã niwã. Egipto diꞌtapʉre oma bajuacã weecãrã niwã.
Tere ĩꞌagʉ̃, faraṍ Moisére, Aarṍrẽ pijidutioꞌocʉ niwĩ. Aꞌtiro nicʉ niwĩ:
—Mʉsã wiogʉ Õꞌacʉ̃rẽ oma yʉꞌʉ, tojo nicã yarã masã tiro nirãrẽ peꞌticã weedutiya. Mʉꞌʉ tojo weecã, mʉꞌʉ yarã masãrẽ waꞌicʉrãrẽ wẽjẽ, Õꞌacʉ̃rẽ ʉ̃jʉ̃amorõpeodutigʉ duꞌuoꞌogʉti, nicʉ niwĩ.
Moisé faraṍrẽ yʉꞌticʉ niwĩ:
—¿Deꞌro nicã mʉꞌʉrẽ, mʉꞌʉ docacjãrã wiorãrẽ, mʉꞌʉ yarã masãrẽ sẽrĩbosacã ʉasari? Yʉꞌʉ sẽrĩcã, oma mʉꞌʉrẽ, mʉꞌʉ ya wiꞌipʉre marĩrãsama. Diapʉ diaꞌcʉ̃ tojarã́sama.
—Ñamiacãta sẽrĩbaqueꞌoya, nicʉ niwĩ faraṍ.
Moisé peꞌe cʉ̃rẽ yʉꞌticʉ niwĩ:
—Mʉꞌʉ nírõnojõta waꞌarosaꞌa. Te meꞌrã ne apĩ Õꞌacʉ̃ ʉ̃sã wiogʉ weronojõ tutuagʉ marĩmi nisere masĩgʉ̃saꞌa.
Oma mʉꞌʉ wiogʉ nirĩ wiꞌipʉreta peꞌtirãsama. Peꞌti, diapʉ diaꞌcʉ̃ tojarã́sama. Mʉꞌʉrẽ, mʉꞌʉ docacjãrã wiorãrẽ, mʉꞌʉ yarã masãrẽ caribonemosome, nicʉ niwĩ.
Tuꞌajanʉꞌcõ Moisé, Aarṍ faraṍ ya wiꞌipʉ níꞌcãrã wijaa waꞌacãrã niwã. Beꞌro Moisé Õꞌacʉ̃rẽ “Oma Faraṍrẽ oꞌóꞌcãrãre peꞌticã weeya” ni, sẽrĩcʉ niwĩ.
Õꞌacʉ̃ Moisé cʉ̃ sẽrĩꞌcaronojõta weecʉ niwĩ. Oma wiꞌseripʉ níꞌcãrã, wijaropʉ níꞌcãrã, cãpũpʉ níꞌcãrã wẽrĩpeꞌtia waꞌacãrã niwã.
Masã na oma wẽrĩꞌcãrãrẽ seeneocũucãrã niwã. Nipeꞌtiropʉ ñaꞌarõ ʉ̃rĩcaro niwʉ̃.
Oma peꞌticã ĩꞌamigʉ̃, faraṍ na marĩcã ĩꞌagʉ̃, Õꞌacʉ̃rẽ yʉꞌrʉnʉꞌcãgʉ̃, Moisé, Aarṍ na ucũsere ne tʉꞌosĩꞌrĩticʉ niwĩ. Õꞌacʉ̃ cʉ̃ níꞌcaronojõta waꞌacaro niwʉ̃.
Õꞌacʉ̃ Moisére nicʉ niwĩ:
—Aarṍrẽ cʉ̃ yagʉ tuacjʉre sĩ́oo, nucũcãpʉ diꞌtamarãrĩ nisere paacũudutiya. Tojo weecã, nipeꞌtiro Egiptopʉre moarã dímiꞌrĩrãcã pãjãrã bajuarãsama, nicʉ niwĩ.
Cʉ̃ dutiꞌcaronojõta weecãrã niwã. Aarṍ cʉ̃ tuacjʉre sĩ́oo, nucũcãpʉ paacũucʉ niwĩ. Cʉ̃ tojo weecãta, nipeꞌtise diꞌtamarãrĩ Egiptopʉre moarã dímiꞌrĩrãcã pãjãrã dojocãrã niwã. Na masãrẽ, waꞌicʉrãrẽ nuꞌrĩcãrã niwã.
Masĩrĩ masã, tʉꞌoñaꞌrĩ masã quẽꞌrã na weeĩꞌomasĩse meꞌrã moarã dímiꞌrĩrãcã pãjãrãrẽ bajurẽsĩꞌrĩcãrã nimiwã. Põtẽoticãrã niwã. Na moarã dímiꞌrĩrãcã masãrẽ, waꞌicʉrãrẽ nuꞌrĩcãrã niwã.
Na tojo wee põtẽotirã, faraṍrẽ nicãrã niwã:
—Aꞌte Õꞌacʉ̃ cʉ̃ tutuaro meꞌrã weese niꞌi, nicãrã niwã.
Tojo waꞌamicã, faraṍ peꞌe Õꞌacʉ̃rẽ yʉꞌrʉnʉꞌcãgʉ̃, na ucũsere ne tʉꞌoticʉ niwĩ. Õꞌacʉ̃ cʉ̃ níꞌcaronojõta weecʉ niwĩ.
Beꞌro Õꞌacʉ̃ Moisére nicʉ niwĩ:
—Faraṍ ñamiacã ñamicure diapʉ buꞌagʉsami. Tojo weerã mʉsã maata wãꞌcã, cʉ̃rẽ aꞌtiro nirã waꞌapa: “Õꞌacʉ̃ aꞌtiro niami: ‘Yarã masãrẽ yʉꞌʉre eꞌcatipeorã waꞌacã duꞌuoꞌoya.
Mʉꞌʉ narẽ duꞌuoꞌoticãma, mʉꞌʉrẽ, mʉꞌʉ docacjãrã wiorãrẽ, mʉꞌʉ yarã masãrẽ, mʉsã ye wiꞌseripʉre nurũrũarẽ oꞌógʉti. Egiptocjãrã ye wiꞌseripʉ nurũrũa muꞌmua waꞌarãsama. Mejãrõta nucũcãpʉ quẽꞌrãrẽ muꞌmurãsama.
Tojo waꞌari curare Gosén diꞌta peꞌema, yarã masã na nirõrẽ ne niꞌcʉ̃ nurũrũ marĩgʉ̃sami. Mʉꞌʉ faraṍ, te meꞌrã yʉꞌʉ Õꞌacʉ̃, aꞌti diꞌtapʉ nisere masĩgʉ̃saꞌa.
Aꞌtiro weecã, yarã masãrẽ, mʉꞌʉ yarã meꞌrã dʉcawaasere masĩgʉ̃saꞌa. Aꞌte yʉꞌʉ tojo nise ñamiacãta tojo waꞌarosaꞌa’, niami Õꞌacʉ̃”, ni werecʉ niwĩ Moisé.
Cʉ̃ níꞌcaronojõta waꞌacaro niwʉ̃. Faraṍ ya wiꞌipʉre, tojo nicã cʉ̃ docacjãrã wiorã ye wiꞌseripʉre nurũrũa pãjãrã waro añurõ naꞌitĩꞌarõ tuusãjãacãrã niwã. Nipeꞌtiro Egiptocjãrã na nirõpʉre tojo waꞌacaro niwʉ̃. Na nurũrũa pãjãrã niyʉꞌrʉarã, ti diꞌtare añurõ muꞌmuyʉꞌrʉa, dojorẽbutiacãrã niwã.
Tojo waꞌacã, faraṍ Moisére, Aarṍrẽ pijidutioꞌocʉ niwĩ. Aꞌtiro nicʉ niwĩ:
—Õꞌacʉ̃rẽ waꞌicʉrãrẽ wẽjẽ, ʉ̃jʉ̃amorõpeorã waꞌaya. Mejõ aꞌti diꞌtapʉre wijaticãꞌña.
Moisé cʉ̃rẽ yʉꞌticʉ niwĩ:
Ʉ̃sã iꞌtia nʉmʉ waꞌaro, yucʉ marĩrõ, masã marĩrõpʉ waꞌarãsaꞌa. Topʉ Õꞌacʉ̃ ʉ̃sã wiogʉre cʉ̃ dutiꞌcaronojõta waꞌicʉrãrẽ wẽjẽ, ʉ̃jʉ̃amorõpeorãsaꞌa, nicʉ niwĩ.
Tere tʉꞌogʉ, faraṍ nicʉ niwĩ:
—To pũrĩcãrẽ masã marĩrõpʉ waꞌaya. Topʉ mʉsã wiogʉ Õꞌacʉ̃rẽ waꞌicʉrãrẽ wẽjẽ, ʉ̃jʉ̃amorõpeoya. Yoaropʉ waro waꞌaticãꞌña. Yʉꞌʉ quẽꞌrãrẽ sẽrĩbosapa, nicʉ niwĩ.
Moisé cʉ̃rẽ yʉꞌticʉ niwĩ:
—Maata aꞌto níꞌcʉ wijaagʉta, Õꞌacʉ̃ yʉꞌʉ wiogʉre sẽrĩgʉ̃ti. Ñamiacãta nurũrũa mʉꞌʉ tiropʉre, mʉꞌʉ docacjãrã wiorã tiropʉre, mʉꞌʉ yarã masã tiropʉre marĩrãsama. Mʉꞌʉ “Aꞌtiro weegʉti” ni weecã, tojo nicã Israe curuacjãrãrẽ, Õꞌacʉ̃ ʉ̃sã wiogʉre waꞌicʉrãrẽ wẽjẽ ʉ̃jʉ̃amorõpeodutigʉ duꞌuoꞌocã, tojo waꞌarosaꞌa, nicʉ niwĩ Moisé.
Moisé faraṍ ya wiꞌipʉ níꞌcʉ cʉ̃ wijááca beꞌroacãta Õꞌacʉ̃rẽ sẽrĩcʉ niwĩ.
Õꞌacʉ̃ Moisé cʉ̃ sẽrĩꞌcaronojõta weecʉ niwĩ. Nurũrũa faraṍ tiropʉ, cʉ̃ docacjãrã wiorã tiropʉ, cʉ̃ yarã masã tiropʉ níꞌcãrã wijaapeꞌtia waꞌacãrã niwã.
Na peꞌticã ĩꞌamigʉ̃, faraṍ Õꞌacʉ̃rẽ yʉꞌrʉnʉꞌcãgʉ̃, Israe curuacjãrãrẽ duꞌuoꞌoticʉ niwĩ tja.
Õꞌacʉ̃ Moisére aꞌtiro nicʉ niwĩ:
—Faraṍ tiropʉ waꞌa, aꞌtiro niña: “Õꞌacʉ̃, hebreo masã wiogʉ, aꞌtiro niami: ‘Yarã masãrẽ yʉꞌʉre eꞌcatipeorã waꞌacã duꞌuoꞌoya.
Mʉꞌʉ duꞌuoꞌoronojõ oꞌogʉ, narẽ duꞌuticã,
Õꞌacʉ̃ cʉ̃ tutuasere ĩꞌogʉ̃, mʉꞌʉ yarã waꞌicʉrã cãpũpʉ nirãrẽ buꞌiri daꞌregʉsami. Narẽ duti pũrĩse waro wãꞌcãrõsaꞌa. Cabayua, burroa, cameyoa, wecʉa, oveja wẽrĩrãsama.
Õꞌacʉ̃ Egiptocjãrã yarã waꞌicʉrãrẽ wẽrĩcã weegʉsami. Israe curuacjãrã yarã peꞌea ne niꞌcʉ̃ wẽrĩsome’ ”, nicʉ niwĩ.
Õꞌacʉ̃ cʉ̃ buꞌiri daꞌreatji nʉmʉrẽ cũutojacʉ niwĩ. Aꞌtiro niami:
—Ñamiacã tere tojo weegʉti, niami.
Ape nʉmʉ cʉ̃ tojo níꞌquere weecʉ niwĩ. Nipeꞌtirã waꞌicʉrã Egiptocjãrã yarã wẽrĩpeꞌtia waꞌacãrã niwã. Israe curuacjãrã yarã peꞌe ne niꞌcʉ̃ wẽrĩticʉ niwĩ.
Faraṍ Israe curuacjãrã yarã waꞌicʉrãrẽ ĩꞌadutigʉ oꞌócʉ niwĩ. Na yarã ne niꞌcʉ̃ waꞌicʉ wẽrĩticʉ niwĩ. Tojo waꞌacã ĩꞌamigʉ̃, Õꞌacʉ̃rẽ yʉꞌrʉnʉꞌcãgʉ̃, Israe curuacjãrãrẽ ne duꞌuoꞌoticʉ niwĩ.
Õꞌacʉ̃ Egiptocjãrã yarã waꞌicʉrãrẽ buꞌiri daꞌréca beꞌro Moisére, Aarṍrẽ nicʉ niwĩ:
—Pã́ na ʉ̃jʉ̃arõ cjase nujãrẽ niꞌcã omocã ejatuaro õrẽmiiña. Moisé faraṍ ĩꞌorõ ʉꞌmʉarõpʉ tere doquestemorõato.
Te nujã añuse marãrĩ tojarosaꞌa. Nipeꞌtiro Egipto diꞌtapʉre seꞌsa waꞌarosaꞌa. Seꞌsa, masãrẽ, waꞌicʉrãrẽ bipisepa waꞌacã weerosaꞌa, nicʉ niwĩ Õꞌacʉ̃.
Tojo weerã Moisé, Aarṍ pã́ ʉ̃jʉ̃arõ cjase nujãrẽ mii, faraṍ tiropʉ cʉ̃ meꞌrã ucũrã waꞌacãrã niwã. Topʉ Moisé te nujãrẽ doquestemorõcʉ niwĩ. Cʉ̃ tojo weecã, masãrẽ, waꞌicʉrãrẽ na upʉ nipeꞌtiropʉ bipisepa waꞌacaro niwʉ̃.
Egiptocjãrã masĩrĩ masã, tʉꞌoñaꞌrĩ masã quẽꞌrã ãpẽrã weronojõta bipisepa waꞌanoꞌcãrã niwã. Tojo weerã Moisére ne põtẽoticãrã niwã.
Õꞌacʉ̃ta faraṍrẽ Moisére, Aarṍrẽ yʉꞌrʉnʉꞌcãcã weecʉ niwĩ. Tojo weegʉ Õꞌacʉ̃ Moisére níꞌcaronojõta Moisé, Aarṍ na ucũsere ne yʉꞌtiticʉ niwĩ.
Beꞌro Õꞌacʉ̃ Moisére nicʉ niwĩ:
—Ñamiacã ñamicure wãꞌcã, faraṍrẽ aꞌtiro nigʉ̃ waꞌaya: “Õꞌacʉ̃, hebreo masã wiogʉ, aꞌtiro niami: ‘Yarã masãrẽ yʉꞌʉre eꞌcatipeorã waꞌacã duꞌuoꞌoya.
Niꞌcãrõacãma mʉꞌʉrẽ, mʉꞌʉ docacjãrã wiorãrẽ, mʉꞌʉ yarã masãrẽ ʉpʉtʉ waro buꞌiri daꞌregʉti. Te meꞌrã mʉꞌʉ masĩgʉ̃saꞌa ne apĩ aꞌti diꞌtapʉre yʉꞌʉ weronojõ nigʉ̃́ marĩmi.
Yʉꞌʉ tutuasere ĩꞌogʉ̃, niꞌcãti meꞌrãta mʉꞌʉrẽ, mʉꞌʉ yarã masãrẽ buꞌiri daꞌre, wẽjẽpeꞌotojabopã. Aꞌti diꞌtapʉ nimiꞌcãrã bajudutipeꞌtiatojabopã.
Mʉꞌʉrẽ yʉꞌʉ tutuasere ĩꞌato nígʉ̃, wẽjẽtiwʉ. Tojo nicã masã nipeꞌtise diꞌtacjãrã yʉꞌʉre masĩato nígʉ̃, tojo weewʉ.
Tojo weemicã, mʉꞌʉ peꞌe yarã masãrẽ cãꞌmotaꞌagʉ, ne duꞌuoꞌoweꞌe.
Tojo weegʉ mʉꞌʉ yarã waꞌicʉrãrẽ mejẽcã waꞌari nígʉ̃, añurõ nʉrõña. Tojo nicã, nipeꞌtise mʉꞌʉ cãpũpʉ cʉosere nʉrõpeꞌoya. Te yʉsʉase aco peri bʉꞌaꞌque peri paca bʉrʉpejaro, masãrẽ, waꞌicʉrãrẽ wiꞌi poꞌpeapʉ nitirãrẽ wẽjẽpeꞌorosaꞌa,’ ” nicʉ niwĩ Õꞌacʉ̃.
Niꞌcãrẽrã faraṍ docacjãrã wiorã tere tʉꞌoyurã, uicãrã niwã. Tojo weerã narẽ daꞌrawãꞌñacoꞌterãrẽ, waꞌicʉrãrẽ wiꞌi poꞌpeapʉ cũucãrã niwã.
Ãpẽrã peꞌe tere wiopesase meꞌrã tʉꞌoticãrã niwã. Tojo weerã narẽ daꞌrawãꞌñacoꞌterãrẽ, waꞌicʉrãrẽ cãpũpʉ cũucãrã niwã.
Beꞌro Õꞌacʉ̃ Moisére nicʉ niwĩ:
—Mʉꞌʉ ya omocãrẽ ʉꞌmʉarõpʉ sĩomorõña. Mʉꞌʉ tojo weecã, nipeꞌtiro Egiptopʉre yʉsʉase aco peri bʉꞌaꞌque peri paca bʉrʉrosaꞌa. Te peri masãrẽ, waꞌicʉrãrẽ, yucʉpagʉre, cãpũpʉ oteꞌquere nipeꞌtiro Egiptopʉ nisere bʉrʉpejarosaꞌa, nicʉ niwĩ.
Moisé cʉ̃ ya omocãrẽ ʉꞌmʉarõpʉ sĩomorõcʉ niwĩ. Cʉ̃ tojo weecã, Õꞌacʉ̃ bʉpo paase, yaꞌbase oꞌócʉ niwĩ. Tojo nicã yʉsʉase aco peri bʉꞌaꞌque peri paca diꞌtapʉre bʉrʉcã weecʉ niwĩ. Nipeꞌtiro Egiptopʉre te peri bʉrʉ, tuuseꞌsanʉꞌcãcaro niwʉ̃.
Bʉpo yaꞌba, yʉsʉase aco peri bʉꞌaꞌque peri paca ne tojanʉꞌcãrõ marĩrõ bʉrʉnuꞌcũcaro niwʉ̃. Egiptopʉre ne niꞌcãti tocãꞌrõ tutuaro bʉrʉticaro niwʉ̃.
Te peri paca nipeꞌtiro Egiptopʉre topʉ nisere mʉtõdijocãꞌcaro niwʉ̃. Masãrẽ, waꞌicʉrãrẽ, yucʉpagʉre, otesere tojo weecaro niwʉ̃. Tojo nicã, topʉ nise nipeꞌtise yucʉpagʉre doquewiꞌredijocãꞌcaro niwʉ̃.
Tojo waꞌamicã, Gosén diꞌta peꞌema Israe curuacjãrã tirore ne niꞌcã pe bʉrʉticaro niwʉ̃.
Tojo waꞌacã ĩꞌagʉ̃, faraṍ Moisére, Aarṍrẽ pijidutioꞌocʉ niwĩ. Narẽ aꞌtiro nicʉ niwĩ:
—Yʉꞌʉ ñaꞌarõ weeapã. Yʉꞌʉta buꞌiritiꞌi. Tojo nicã yʉꞌʉmasã quẽꞌrã buꞌiritima. Õꞌacʉ̃ pũrĩcã buꞌiri moomi.
Ʉpʉtʉ waro bʉpo paase, yʉsʉase aco peri bʉꞌaꞌque peri paca bʉrʉsere tʉꞌoñaꞌtojaꞌa. Põtẽotisaꞌa. Tojo weegʉ mʉsãrẽ duꞌuwĩrõgʉ̃ti majã. Mʉsã Õꞌacʉ̃rẽ ʉ̃sã ye cjasere sẽrĩbosaya. Yʉꞌʉ mʉsãrẽ duꞌuoꞌogʉti, nicʉ niwĩ faraṍ.
Moisé cʉ̃rẽ yʉꞌticʉ niwĩ:
—Maata aꞌti macãpʉre wijagʉ, Õꞌacʉ̃rẽ sẽrĩ ñubuegʉ, ya omocãrẽ sĩomorõgʉ̃ti. Tojo weecã, aco bʉꞌaꞌque peri paca bʉrʉnemosome. Bʉpo paanemosome. Te meꞌrã nipeꞌtiro aꞌti nucũcã “Õꞌacʉ̃ ye niꞌi” nisere masĩrãsaꞌa.
Yʉꞌʉ peꞌe mʉꞌʉ weesetisere añurõ masĩꞌi. Mʉꞌʉ, tojo nicã mʉꞌʉ docacjãrã wiorã, Õꞌacʉ̃ yʉꞌʉ wiogʉre ne wiopesase meꞌrã tʉꞌoñaꞌweꞌe, nicʉ niwĩ Moisé.
Cebada pupiropʉ weecaro nimiwʉ̃. Lino peꞌe oꞌoro weecaro nimiwʉ̃. Tojo weero na oteꞌquere añurõ doquemʉtõcãꞌcaro niwʉ̃.
Trigo, centenoa pũrĩcã beꞌropʉ pupisaꞌa. Tojo weero tea mejẽcã waꞌaticaro niwʉ̃.
Moisé faraṍ tiropʉ níꞌcʉ ti macãpʉ wijagʉ, cʉ̃ ye omocãrĩrẽ sĩomorõ, Õꞌacʉ̃rẽ sẽrĩcʉ niwĩ. Cʉ̃ tojo weeri curata maata aco bʉꞌaꞌque peri paca bʉrʉduꞌucaro niwʉ̃. Tojo nicã acoro pejaduꞌucaro niwʉ̃. Bʉpo quẽꞌrã paaduꞌucʉ niwĩ.
Tojo waꞌacã ĩꞌamigʉ̃, faraṍ Õꞌacʉ̃rẽ yʉꞌrʉnʉꞌcãcʉ niwĩ. Cʉ̃ docacjãrã wiorã quẽꞌrã mejãrõta yʉꞌrʉnʉꞌcãrã niwã.
Õꞌacʉ̃ Moisé meꞌrã todʉporopʉ níꞌcaronojõta faraṍ Israe curuacjãrãrẽ ne duꞌuoꞌoticʉ niwĩ.
Õꞌacʉ̃ Moisére nicʉ niwĩ:
—Faraṍ meꞌrã ucũgʉ̃ waꞌaya. Yʉꞌʉta cʉ̃rẽ, tojo nicã cʉ̃ docacjãrã wiorãrẽ mʉꞌʉrẽ yʉꞌrʉnʉꞌcãcã weeapʉ. Narẽ yʉꞌʉ tutuase, ĩꞌa ʉcʉasenojõrẽ weeĩꞌogʉ̃ti nígʉ̃, tojo weeapʉ.
Tojo nicã, mʉꞌʉ põꞌrãrẽ, mʉꞌʉ pãrãmerãrẽ yʉꞌʉ Egiptocjãrãrẽ buꞌiri daꞌreꞌquere, ĩꞌa ʉcʉase weeĩꞌoꞌquere wereturiato nígʉ̃, tojo weeapʉ. Tojo weerã “Yʉꞌʉ Õꞌacʉ̃, mʉsã wiogʉ niꞌi” nisere masĩrãsaꞌa, nicʉ niwĩ Õꞌacʉ̃.
Cʉ̃ tojo níca beꞌro Moisé, Aarṍ faraṍ meꞌrã ucũrã waꞌacãrã niwã:
—Õꞌacʉ̃, hebreo masã wiogʉ mʉꞌʉrẽ aꞌtiro nidutiami: “Yʉꞌʉ weesere ĩꞌamigʉ̃, yʉꞌʉ dutiro ne weeweꞌe. Yarã masãrẽ yʉꞌʉre eꞌcatipeorã waꞌacã duꞌuoꞌoya.
Mʉꞌʉ duꞌuoꞌoticãma, ñamiacãta mʉꞌmʉrĩwiꞌia aꞌti diꞌtare aꞌticã weegʉti.
Tojo weerã mʉꞌmʉrĩwiꞌia pãjãrã niyucã, diꞌta ne bajusome. Aco bʉꞌaꞌque peri paca bʉrʉ, doquewẽjẽ dʉꞌaꞌquere baꞌarãsama. Tojo nicã cãpũpʉ yucʉpagʉ nise pũrĩrẽ baꞌapeꞌocãꞌrãsama.
Mʉꞌʉ ya wiꞌire, mʉꞌʉ docacjãrã wiorã ye wiꞌserire, nipeꞌtirã Egiptocjãrã ye wiꞌserire muꞌmua waꞌarãsama. Mʉꞌʉ ñecʉ̃sʉmʉa, mʉꞌʉ pacʉsʉmʉa na ninʉꞌcãcaterore ĩꞌatiꞌquere, téé niꞌcãrõacãpʉ quẽꞌrãrẽ mʉsã ĩꞌatiꞌquere ĩꞌarãsaꞌa”, nicʉ niwĩ.
Tojo nitojagʉta, Moisé majãminʉꞌcã, faraṍ ya wiꞌire wijaa waꞌacʉ niwĩ.
—¿Deꞌro nicãpʉ marĩrẽ ãꞌrĩ ñaꞌarõ weeduꞌugʉsari? Õꞌacʉ̃ na wiogʉre eꞌcatipeorã waꞌacã, narẽ duꞌuoꞌocãꞌña. Cʉ̃ marĩ ya diꞌtare dojorẽpeꞌotojami. ¿Mʉꞌʉ tere ĩꞌaweti? nicãrã niwã.
Faraṍ Moisére, Aarṍrẽ pijiduticʉ niwĩ. Narẽ aꞌtiro nicʉ niwĩ:
—Õꞌacʉ̃, mʉsã wiogʉre eꞌcatipeorã waꞌaya. Wereya. ¿Noa waꞌarãsari mʉsã meꞌrã?
Moisé yʉꞌticʉ niwĩ:
—Ʉ̃sãpʉma Õꞌacʉ̃ ya bosenʉmʉ pajiri bosenʉmʉ nirõ weeꞌe. Tojo weerã wĩꞌmarã, maꞌmapjia, bʉcʉrã ʉ̃sã meꞌrã waꞌarãsama. Tojo nicã ʉ̃sã yarã ovejare, wecʉare miarãsaꞌa.
Faraṍ cʉ̃rẽ yʉꞌticʉ niwĩ:
—Yʉꞌʉre mʉsã nʉmosãnumia, wĩꞌmarã meꞌrã duꞌuoꞌogʉsami, ni wãcũmisaꞌa. Yʉꞌʉ narẽ ne duꞌuoꞌosome. Yʉꞌʉ ĩꞌacã peꞌema, mʉsã ñaꞌarõ wãcũsere masĩnoꞌo.
Niweꞌe. Mʉsã ʉaro weesome. Diacjʉ̃ta Õꞌacʉ̃rẽ eꞌcatipeosĩꞌrĩrã, ʉmʉa diaꞌcʉ̃ waꞌaya, nicʉ niwĩ faraṍ.
Tojo nitoja, faraṍ Moisére, Aarṍrẽ cʉ̃ tiro nirãrẽ cõꞌawĩrõduticʉ niwĩ.
Beꞌro Õꞌacʉ̃ Moisére nicʉ niwĩ:
—Mʉꞌmʉrĩwiꞌia bajuato nígʉ̃, Egipto diꞌtare mʉꞌʉ omocãrẽ sĩ́oo, wẽjẽtuoya. Mʉꞌʉ tojo weecã, nipeꞌtiropʉ seꞌsa waꞌarãsama. Nipeꞌtise yʉsʉase aco peri bʉꞌaꞌque peri paca bʉrʉ, doquewẽjẽ dʉꞌaꞌquere baꞌapeꞌocãꞌrãsama, nicʉ niwĩ.
Moisé Egiptopʉre cʉ̃ tuacjʉre sĩ́oo, wẽjẽtuocʉ niwĩ. Õꞌacʉ̃ ʉmʉco, ñami wĩꞌrõrõ mujĩpũ mʉjãtiro peꞌe meꞌrã wẽeonaꞌia, wẽeoboꞌreacã weecʉ niwĩ. Ape nʉmʉ boꞌreacã wĩꞌrõrõ wẽeose meꞌrãta mʉꞌmʉrĩwiꞌia aꞌticãrã niwã.
Na ti diꞌtare nipeꞌtiropʉ tuuseꞌsanʉꞌcã waꞌacãrã niwã. Todʉporopʉ ne niꞌcãti ticʉrã pãjãrã mʉꞌmʉrĩwiꞌia marĩcãrã niwã. Beꞌropʉ quẽꞌrãrẽ ĩꞌanoꞌña marĩrãsama majã.
Pãjãrã niyucã, diꞌta ne bajuticaro niwʉ̃. Cãpũpʉ na oteꞌque dʉca, tojo nicã yucʉdʉca aco bʉꞌaꞌque peri bʉrʉ, doquewẽjẽ dʉꞌaꞌquere nipeꞌtiro Egiptopʉre baꞌapeꞌocãꞌcãrã niwã.
Tojo waꞌacã ĩꞌagʉ̃, faraṍ sojaro meꞌrã Moisére, Aarṍrẽ pijidutitjĩagʉ̃, aꞌtiro nicʉ niwĩ:
—Õꞌacʉ̃ mʉsã wiogʉre, tojo nicã mʉsãrẽ ñaꞌarõ weeasʉ.
Niꞌcãrõacã waroma yʉꞌʉ ñaꞌarõ weeꞌquere acobojoya. Õꞌacʉ̃rẽ yʉꞌʉre sẽrĩbosaya ãꞌrã mʉꞌmʉrĩwiꞌia ñaꞌarõ weerãrẽ cõꞌabosacã, nicʉ niwĩ faraṍ.
Moisé ti wiꞌipʉ níꞌcʉ wijaa, faraṍ sẽrĩdutiꞌcaronojõ Õꞌacʉ̃rẽ sẽrĩbosacʉ niwĩ.
Tojo weegʉ Õꞌacʉ̃ wĩꞌrõ mujĩpũ mʉjãtiro peꞌe aꞌtiꞌquere mujĩpũ sãjãrõ peꞌe dʉcayucʉ niwĩ. Te wĩꞌrõ tutuaro meꞌrã mʉꞌmʉrĩwiꞌiare Maa Sõꞌarĩ maapʉ wẽequeñocã weecʉ niwĩ. Tojo weecã, Egiptopʉre ne mʉꞌmʉrĩwiꞌia dʉꞌsaticãrã niwã.
Õꞌacʉ̃ peꞌe faraṍrẽ Moisére yʉꞌrʉnʉꞌcãcã weecʉ niwĩ. Tojo weegʉ faraṍ Israe curuacjãrãrẽ duꞌuoꞌoticʉ niwĩ.
Õꞌacʉ̃ mʉꞌmʉrĩwiꞌia meꞌrã buꞌiri daꞌréca beꞌro Õꞌacʉ̃ Moisére nicʉ niwĩ:
—Nipeꞌtiro Egiptopʉre naꞌitĩꞌato nígʉ̃, ʉꞌmʉarõ peꞌe mʉꞌʉ ya omocãrẽ sĩomorõña. Ʉpʉtʉ naꞌitĩꞌarõ waro waꞌato, nicʉ niwĩ.
Moisé cʉ̃ ya omocãrẽ sĩomorõca beꞌro, iꞌtia nʉmʉ Egiptopʉre ʉpʉtʉ naꞌitĩꞌacaro niwʉ̃.
Tojo waꞌari curare ne niꞌcʉ̃ Egiptopʉ nirã́ aꞌmerĩ ĩꞌati, ne aperopʉ waꞌamasĩticãrã niwã. Tojo waꞌamicã, Israe curuacjãrã ye wiꞌseri peꞌea boꞌreyu nicaro niwʉ̃.
Tojo weegʉ faraṍ Moisére pijiduti, aꞌtiro nicʉ niwĩ:
—Õꞌacʉ̃ mʉsã wiogʉre eꞌcatipeorã waꞌaya. Mʉsã nʉmosãnumiarẽ, mʉsã põꞌrãrẽ miaña. Mʉsã yarã oveja, wecʉa peꞌema aꞌto cũuña, nicʉ niwĩ.
Moisé peꞌe aꞌtiro yʉꞌticʉ niwĩ:
—Niweꞌe. Ʉ̃sã yarã waꞌicʉrãrẽ duꞌuoꞌoya. Náta Õꞌacʉ̃ ʉ̃sã wiogʉre eꞌcatipeorã wẽjẽ, ʉ̃jʉ̃amorõpeoajã nima.
Tojo weerã ʉ̃sã yarã waꞌicʉrãrẽ miapeꞌocãꞌrãsaꞌa. Ne niꞌcʉ̃rẽ cũusĩꞌrĩtisaꞌa. Ʉ̃sã Õꞌacʉ̃rẽ ʉ̃jʉ̃amorõpeoajãrẽ beserãtirã ʉarãsaꞌa. Topʉ ejarã, ʉ̃sã Õꞌacʉ̃rẽ ʉ̃jʉ̃amorõpeoajãrẽ ñamarãnojõrẽ ʉarã ʉabosaꞌa, masĩtisaꞌa, nicʉ niwĩ.
Apeyema faraṍ Moisére aꞌtiro nicʉ niwĩ:
—Waꞌaya aꞌtore. Ne apaturi yʉꞌʉ tiro aꞌtiticãꞌña. Apaturi yʉꞌʉ tiro aꞌtigʉ, boa waꞌagʉsaꞌa.
Cʉ̃ tojo nicã tʉꞌogʉ, Moisé faraṍrẽ yʉꞌticʉ niwĩ:
—Añurõ wéégʉ, tojo niꞌi. Apaturi mʉꞌʉrẽ ĩꞌanemosome, nicʉ niwĩ Moisé.
Õꞌacʉ̃ Moisére nicʉ niwĩ:
—Niꞌcãti faraṍrẽ, tojo nicã Egiptocjãrã masãrẽ buꞌiri daꞌretʉogʉtigʉ weeꞌe majã. Aꞌte beꞌro faraṍ mʉsãrẽ duꞌuoꞌogʉsami, duꞌuoꞌogʉ peꞌe. Mejõ nipeꞌtise mʉsã ye meꞌrã cõꞌawĩrõbutiagʉsami.
Niꞌcãrõacãrẽ Israe curuacjãrã ʉmʉarẽ, numiarẽ Egiptocjãrã na pʉꞌto nirãrẽ uru, plata meꞌrã weeꞌquere sẽrĩdutiya, nicʉ niwĩ.
Õꞌacʉ̃ Egiptocjãrãrẽ Israe curuacjãrãrẽ ĩꞌa, eꞌcaticã weecʉ niwĩ. Apeyema tja faraṍ docacjãrã wiorã, tojo nicã ti diꞌtacjãrã Moisére wiopesase meꞌrã ĩꞌacãrã niwã.
Moisé faraṍrẽ nicʉ niwĩ:
—Aꞌtiro niami Õꞌacʉ̃: “Ñami deco nicã nipeꞌtiro Egiptopʉre sijagʉsaꞌa.
Yʉꞌʉ to sijari curare nipeꞌtirã Egiptocjãrã põꞌrã masã maꞌmisʉmʉa faraṍ macʉ̃ cʉ̃rẽ wiogʉ sãjãdʉcayuacjʉ meꞌrã, téé cʉ̃rẽ daꞌracoꞌtego trigo ãrʉ̃agõ macʉ̃, tojo nicã waꞌicʉrã bajuamʉꞌtãꞌcãrã wẽrĩrãsama.
Tojo waꞌacã, nipeꞌtiro Egiptopʉre caricũ utirãsama. Todʉporopʉ ne niꞌcãti tocãꞌrõ utitiwã. Beꞌropʉ quẽꞌrãrẽ ne apaturi tocãꞌrõ utisome majã”, niami.
Israe curuacjãrã waꞌtero peꞌema ne niꞌcʉ̃ masʉ̃rẽ, ne niꞌcʉ̃ waꞌicʉre diayi tuꞌtisome. Tojo weese meꞌrã mʉsã Õꞌacʉ̃ Egiptocjãrãrẽ, Israe curuacjãrãrẽ dʉcawaasere masĩrãsaꞌa.
Beꞌro nipeꞌtirã mʉꞌʉ doca wiorã nirã́ yʉꞌʉ tiro aꞌti, ejaqueꞌatjĩarã, “Waꞌagʉsaꞌa nipeꞌtirã Israe curuacjãrã meꞌrã”, nirãsama. Na yʉꞌʉre tojo niticãma, yʉꞌʉ waꞌasome, nicʉ niwĩ Moisé.
Tojo nitoja, Moisé uase meꞌrã faraṍ ya wiꞌire wijaa waꞌacʉ niwĩ.
Beꞌro Õꞌacʉ̃ Moisére nicʉ niwĩ:
—Faraṍ mʉsã sẽrĩsere yʉꞌtisome. Cʉ̃ oꞌóticãma, yʉꞌʉ tutuasere weeĩꞌonemonoꞌrõsaꞌa Egipto diꞌtapʉre, nicʉ niwĩ Õꞌacʉ̃.
Moisé, Aarṍ meꞌrã Õꞌacʉ̃ níꞌcaronojõta faraṍrẽ peje weeĩꞌonemocãrã niwã. Õꞌacʉ̃ peꞌe faraṍrẽ narẽ yʉꞌrʉnʉꞌcãcã weecʉ niwĩ. Tojo weegʉ faraṍ Israe curuacjãrãrẽ duꞌuoꞌoticʉ niwĩ.
Õꞌacʉ̃ Moisére, Aarṍrẽ Egiptopʉ nirãrẽ aꞌtiro ni werecʉ niwĩ:
“Aꞌti mujĩpũ mʉsãrẽ mejõ nirĩ mujĩpũ mejẽta nirõsaꞌa. Aꞌti cʉ̃ꞌmarẽ ne ninʉꞌcãrĩ mujĩpũ nirõsaꞌa.
Nipeꞌtirã Israe curuacjãrãrẽ aꞌtiro ni wereya: ‘Aꞌti mujĩpũ diez nirĩ nʉmʉ nicã, niꞌcã wiꞌicjãrã niꞌcʉ̃ oveja wĩꞌmagʉ̃rẽ o cabracãrẽ ñeꞌe cʉoyuya.
Niꞌcã wiꞌicjãrã pejetirã nicã “Cʉ̃ waꞌicʉre baꞌapeꞌotibosaꞌa” nírã, aꞌtiro weerãsaꞌa. Mʉsã ya wiꞌi pʉꞌto nirĩ wiꞌicjãrãrẽ pijio, sʉꞌori baꞌarãsaꞌa. Mʉsã baꞌaro ejatuaro “Ticʉrã masã nima” ni, eti baꞌarãsaꞌa.
Cʉ̃ waꞌicʉ niꞌcã cʉ̃ꞌma cʉogʉ, ʉmʉ ne duti moogʉ̃, cãmi marĩgʉ̃ niato. Cʉ̃ oveja wĩꞌmagʉ̃ o cabracã niato.
Cʉ̃ waꞌicʉre ñeꞌe, cʉoyuya. Téé aꞌti mujĩpũ catorce nirĩ nʉmʉpʉ cʉotʉorãsaꞌa. Mʉsã nipeꞌtirã Israe curuacjãrã, niꞌcã wiꞌicjãrã ñamicaꞌa naꞌiqueꞌari cura waꞌicʉre wẽjẽrãsaꞌa.
Beꞌro te díre míí, mʉsã waꞌicʉre baꞌari wiꞌi sope sumutorire waꞌrerãsaꞌa.
Ñamipʉ te pecameꞌepʉ pʉ̃oꞌque diꞌire, tá sʉ̃ꞌese meꞌrã morẽꞌquere baꞌarãsaꞌa. Tojo nicã pã́ bʉcʉase meꞌrã morẽtiꞌquere baꞌarãsaꞌa.
Ne cãꞌrõ catise diꞌire, ne doꞌaꞌque diꞌire baꞌaticãꞌña. Waꞌicʉ cʉ̃ dʉpoa, cʉ̃ dʉꞌpocãrĩ, cʉ̃ ʉꞌtamisĩ nipeꞌtise meꞌrã pecameꞌepʉ pʉ̃onoꞌato.
Tere ape nʉmʉpʉ baꞌarãti nírã, ne dʉꞌaticãꞌña. Dʉꞌsacãma, mejõ ʉ̃jʉ̃apeꞌocãꞌña.
Suꞌti, sapatu sãña, mʉsã tuacjʉre cʉo, sojaro meꞌrã baꞌarãsaꞌa. Yʉꞌʉ Õꞌacʉ̃ Egiptopʉre yʉꞌrʉasere wãcũrĩ nʉmʉ niꞌi.
” ’Mʉsã dí waꞌreꞌque wiꞌserire ĩꞌagʉ̃, “Israe curuacjãrã te wiꞌseripʉ nima”, ni masĩgʉ̃saꞌa. Tojo weegʉ Egiptocjãrãrẽ wẽjẽgʉ̃, te díre ĩꞌagʉ̃, diacjʉ̃ yʉꞌrʉa waꞌagʉsaꞌa. Ne niꞌcʉ̃ mʉsã wẽrĩsome.
Aꞌti nʉmʉrẽ mʉsã wãcũsiruturãsaꞌa. Tere wãcũrã, niꞌcã bosenʉmʉ yʉꞌʉ Õꞌacʉ̃rẽ weepeorãsaꞌa. Mʉsã ti bosenʉmʉrẽ weepeorã, tojo weenuꞌcũcãꞌrãsaꞌa. Cʉ̃ꞌmarĩnʉcʉ̃ mʉsã, mʉsã beꞌrocjãrã quẽꞌrã ti bosenʉmʉrẽ weenuꞌcũcãꞌrãsama. Aꞌte dutisere mʉsãrẽ cũuꞌu.
Siete nʉmʉrĩ pã́ bʉcʉase meꞌrã morẽtiꞌquere baꞌarãsaꞌa. Bosenʉmʉ nʉꞌcãrĩ nʉmʉ meꞌrã mʉsã ye wiꞌseripʉre pã́ bʉcʉacã weesere ne cʉoticãꞌña. Noꞌo te siete nʉmʉrĩrẽ pã́ bʉcʉase meꞌrã morẽꞌquere baꞌarãnojõ Israe curuacjãrã meꞌrã nimiꞌcãrã cõꞌawĩrõnoꞌrãsama.
Bosenʉmʉ nʉꞌcãrĩ nʉmʉ mʉsã nerẽ, yʉꞌʉre eꞌcatipeori nʉmʉ nirõsaꞌa. Yapatiri nʉmʉ quẽꞌrãrẽ nerẽ, yʉꞌʉre eꞌcatipeori nʉmʉ nirõsaꞌa. Te nʉmʉrĩrẽ ne daꞌraticãꞌña. Baꞌase diaꞌcʉ̃rẽ doꞌacã, añurõsaꞌa.
Pã́ bʉcʉase meꞌrã morẽtiꞌquere baꞌari bosenʉmʉrẽta mʉsãrẽ nipeꞌtirã Egiptopʉ níꞌcãrãrẽ miiwijagʉsaꞌa. Tojo weerã mʉsã ti nʉmʉrẽ bosenʉmʉ weepeorãsaꞌa. Cʉ̃ꞌmarĩnʉcʉ̃ mʉsã, mʉsã beꞌrocjãrã quẽꞌrã ti bosenʉmʉrẽ tojo weenuꞌcũcãꞌrãsaꞌa. Mʉsãrẽ te dutisere cũuꞌu.
Nimʉꞌtãrĩ mujĩpũ pã́ bʉcʉase meꞌrã morẽtiꞌquere baꞌarãsaꞌa. Catorce nirĩ nʉmʉ ñamicaꞌa meꞌrã baꞌanʉꞌcã, téé veintiuno nirĩ nʉmʉ ti mujĩpũrẽta ñamicaꞌapʉ baꞌatʉorãsaꞌa.
Mʉsã ye wiꞌseripʉre siete nʉmʉrĩ ne pã́ bʉcʉase meꞌrã morẽꞌque marĩato. Noꞌo niꞌcʉ̃ pã́ bʉcʉase meꞌrã morẽꞌquere baꞌagʉnojõ, Israe curuacjʉ̃ waro, o ape macãcjʉ̃ Israe curuacjãrã meꞌrã nisetigʉnojõ quẽꞌrã cõꞌawĩrõnoꞌgʉ̃sami.
Tere wãcũrã, mʉsã pã́ bʉcʉase meꞌrã morẽꞌquere baꞌaticãꞌña. Mʉsã noꞌo nirṍ ti bosenʉmʉ nicã, pã́ bʉcʉase meꞌrã morẽꞌque marĩrõ baꞌaya’ ”, ni werecʉ niwĩ Õꞌacʉ̃.
Beꞌro Moisé nipeꞌtirã Israe curuacjãrã wiorãrẽ pijidutioꞌocʉ niwĩ. Aꞌtiro nicʉ niwĩ: “Waꞌaya. Waꞌa, oveja wĩꞌmagʉ̃rẽ o cabracãrẽ ñeꞌe, mʉsã ya wiꞌicjãrãrẽ ecarãtirã miitia. Miiti, Õꞌacʉ̃ Egiptopʉre yʉꞌrʉari nʉmʉrẽ baꞌacjʉre wẽjẽña.
Díre niꞌcã pajopʉ cũuña. Beꞌro hisopo wãmetiri siti cja dʉpʉ mii, te díre yosoya. Beꞌro sope nipeꞌtiro sumutorire waꞌreya. Boꞌreati dʉporo ne niꞌcʉ̃ mʉsã ye wiꞌseripʉ níꞌcãrã wijaaticãꞌña. Topʉta tojacãꞌña.
Õꞌacʉ̃ Egiptocjãrã masã maꞌmisʉmʉarẽ wẽjẽgʉ̃ waꞌagʉ, wiꞌserire yʉꞌrʉagʉ, sope sumutorire dí waꞌreꞌquere ĩꞌagʉ̃, ti wiꞌire diacjʉ̃ yʉꞌrʉagʉsami. Tojo weegʉ Õꞌacʉ̃ cʉ̃rẽ werecoꞌtegʉ masãrẽ wẽjẽgʉ̃rẽ mʉsã ye wiꞌserire sãjãcã cãꞌmotaꞌagʉsami.
Aꞌte dutise cũuꞌquere mʉsã, mʉsã pãrãmerã nituriarã wiopesase meꞌrã cʉonuꞌcũrãsaꞌa. Mʉsã beꞌrocjãrã quẽꞌrãrẽ aꞌte dutise ninuꞌcũcãꞌrõsaꞌa.
Õꞌacʉ̃ cʉ̃ níꞌcaronojõta cʉ̃ mʉsãrẽ ‘Oꞌogʉti’ níca diꞌtapʉre sãjã́ca beꞌro aꞌti bosenʉmʉrẽ weenuꞌcũrãsaꞌa.
Mʉsã põꞌrã mʉsãrẽ ‘¿Aꞌti bosenʉmʉ deꞌro nisĩꞌrĩrõ weeti?’ ni sẽrĩtiñaꞌcã,
mʉsã aꞌtiro yʉꞌtiya: ‘Õꞌacʉ̃rẽ ẽjõpeorã, ãꞌrĩnojõ ovejare aꞌti bosenʉmʉnojõrẽ wẽjẽnoꞌo. Õꞌacʉ̃ Egiptocjãrã masã maꞌmisʉmʉarẽ wẽjẽ́caterore cʉ̃ Israe curuacjãrã ye wiꞌseri peꞌere diacjʉ̃ yʉꞌrʉacʉ niwĩ. Aꞌtiro wéégʉ, marĩ acawererã Israe curuacjãrãrẽ yʉꞌrʉocʉ niwĩ’, ni wereya”, nicʉ niwĩ Moisé.
Tere tʉꞌorã, Israe curuacjãrã Õꞌacʉ̃rẽ eꞌcatipeorã, paamuꞌrĩqueꞌacãrã niwã.
Beꞌro nipeꞌtise Õꞌacʉ̃ Moisére, Aarṍrẽ weedutiꞌcaronojõta weecãrã niwã.
Ñami deco nicã, Õꞌacʉ̃ nipeꞌtirã Egiptocjãrã masã maꞌmisʉmʉarẽ wẽjẽcʉ niwĩ. Faraṍ ti diꞌta wiogʉ macʉ̃ masã maꞌmi meꞌrã wẽjẽnʉꞌcã, téé buꞌiri daꞌreri wiꞌipʉ dujirã põꞌrã masã maꞌmisʉmʉapʉre wẽjẽtʉocʉ niwĩ. Tojo nicã waꞌicʉrã bajuamʉꞌtãꞌcãrãrẽ wẽjẽcʉ niwĩ.
Tojo waꞌacã, faraṍ, tojo nicã nipeꞌtirã cʉ̃ docacjãrã wiorã, nipeꞌtirã Egiptocjãrã ti ñamirẽ wãꞌcãpeꞌtia waꞌacãrã niwã. Nipeꞌtiro Egiptopʉre bʉjawetirã uti, caricũcãrã niwã. Ne niꞌcã wiꞌi masã maꞌmi wẽrĩtiri wiꞌi dʉꞌsaticaro niwʉ̃.
Ti ñamita faraṍ Moisére, Aarṍrẽ pijidutioꞌocʉ niwĩ. Narẽ aꞌtiro nicʉ niwĩ:
—Aꞌtore yarã masã meꞌrã ninemoticãꞌña. Wijaya. Mʉsã, nipeꞌtirã Israe curuacjãrã meꞌrã waꞌaya. Mʉsã níꞌcaronojõta mʉsã wiogʉ Õꞌacʉ̃rẽ eꞌcatipeorã waꞌaya.
Mʉsã ʉaꞌcaronojõta mʉsã yarã ovejare, wecʉare miaña. Yʉꞌʉre Õꞌacʉ̃rẽ sẽrĩbosapa, nicʉ niwĩ.
Egiptocjãrã Israe curuacjãrãrẽ na ya diꞌtare sojaro meꞌrã waꞌaduticãrã niwã. “Na maata wijaticãma, ʉ̃sã quẽꞌrã wẽrĩpeꞌtia waꞌabosaꞌa”, ni wãcũcãrã niwã.
Tojo weerã Israe curuacjãrã na pã́ weeatjere, bʉcʉase marĩrõ miacãrã niwã. Te morẽse coꞌripʉ na ye suꞌti caseri meꞌrã oma weetjĩarã wʉacãrã niwã.
Tojo nicã Moisé cʉ̃ dutiꞌcaronojõta Egiptocjãrãrẽ uru meꞌrã weeꞌquere, plata meꞌrã weeꞌquere, tojo nicã suꞌtire sẽrĩcãrã niwã.
Õꞌacʉ̃ Egiptocjãrãrẽ apeyenojõ tʉꞌsaro meꞌrã Israe curuacjãrãrẽ oꞌocã weecʉ niwĩ. Aꞌtiro weerã Egiptocjãrãrẽ na cʉomiꞌque wapatisenojõrẽ miapeꞌocãrã niwã.
Israe curuacjãrã Ramsés wãmetiri macãpʉ níꞌcãrã wija, Sucot wãmetiropʉ waꞌacãrã niwã. Ʉmʉa seiscientos mil waꞌtero dʉꞌpocã meꞌrã waꞌacãrã niwã. Numia, wĩꞌmarã baꞌpaqueoya marĩrõ nicãrã niwã.
Na meꞌrã pãjãrã Israe curuacjãrã nitirã, tojo nicã pãjãrã oveja, wecʉa waꞌacãrã niwã.
Egiptocjãrã Israe curuacjãrãrẽ sojaro meꞌrã waꞌaduticãrã niwã. Tojo weerã Israe curuacjãrã na baꞌatjere apoyuticãrã niwã. Na pã́ weeatje bʉcʉase marĩrõ na Egiptopʉ miitiꞌque meꞌrã opa caseri wee, pʉ̃ꞌobaꞌacãrã niwã.
Ticʉse cʉ̃ꞌmarĩ waꞌari nʉmʉrẽta Egiptopʉre Õꞌacʉ̃ yarã masã doce curari nirã́ wijapeꞌticãrã niwã.
Ti ñamirẽ Õꞌacʉ̃ narẽ añurõ ĩꞌanʉrʉ̃ coꞌtecʉ niwĩ. Egiptopʉ nirãrẽ miiwijagʉti nígʉ̃, tojo weecʉ niwĩ. Tojo weerã cʉ̃ꞌmarĩnʉcʉ̃ Israe curuacjãrã Õꞌacʉ̃ ti ñamirẽ narẽ coꞌteꞌquere wãcũrã, cãrĩtiboꞌreasama.
*****
Faraṍ Israe curuacjãrãrẽ duꞌuwĩrõcaterore Õꞌacʉ̃ narẽ filisteo masã nirĩ diꞌta yʉꞌrʉtẽrĩrĩ maꞌapʉ miaticʉ niwĩ. Ti maꞌa diacjʉ̃ca maꞌa nimicã, aꞌtiro wãcũcʉ niwĩ: “Filisteo masã na meꞌrã aꞌmewẽjẽsĩꞌrĩcã, na uirã, aꞌmewẽjẽrõnojõ oꞌorã, Egiptopʉ dajatojabosama”, nicʉ niwĩ.
Tojo weegʉ Maa Sõꞌarĩ maapʉ waꞌadutigʉ, masã marĩrõ, yucʉ marĩrõ nirĩ maꞌa peꞌe beꞌtoawãꞌcãcã weecʉ niwĩ. Israe curuacjãrã Egipto diꞌtare wijarã, surara aꞌmewẽjẽrã waꞌarã weronojõ wijawãꞌcãcãrã niwã.
Moisé cʉ̃ José mijĩ ye õꞌarĩ mejãrẽ miacʉ niwĩ. Todʉporopʉ José Israe curuacjãrãrẽ tojo weeduticʉ niwĩ. Titare José narẽ nicʉ niwĩ:
“Õꞌacʉ̃ mʉsãrẽ diacjʉ̃ta weetamugʉ̃ aꞌtigʉsami. Te tojo waꞌacã, ye õꞌarĩ mejãrẽ mʉsã miaña. Õꞌacʉ̃ wãme meꞌrã ‘Tojota weerãti’, niña”, nicʉ niwĩ.
Israe curuacjãrã Sucore wija, téé Etam wãmetiro masã marĩrõ, yucʉ marĩrõ sumutopʉ tojaqueꞌacãrã niwã.
Õꞌacʉ̃ na dʉporo waꞌayucʉ niwĩ. Ʉmʉcjore oꞌmepõꞌrã meꞌrã narẽ maꞌa sʉꞌori ĩꞌogʉ̃, baꞌpaticʉ niwĩ. Ñami peꞌere niꞌcã pecameꞌe ʉ̃jʉ̃rĩ põꞌrã meꞌrã, narẽ sĩꞌoo, baꞌpaticʉ niwĩ. Cʉ̃ tojo weecã, ñami, ʉmʉco waꞌamʉjãcãrã niwã.
Oꞌmepõꞌrã peꞌe ʉmʉcore na dʉporo ʉꞌmʉtãcaro niwʉ̃. Ñami peꞌema pecameꞌe ʉ̃jʉ̃rĩ põꞌrã ʉꞌmʉtãcaro niwʉ̃. Tojo diaꞌcʉ̃ waꞌanuꞌcũcãꞌcaro niwʉ̃.
Israe curuacjãrã Etãpʉ nirĩ cura Õꞌacʉ̃ Moisére aꞌtiro nicʉ niwĩ:
“Israe curuacjãrãrẽ majãmitojatidutiya. Narẽ Pi-hahirot wãmetiri macã põtẽorõ, Baal-zefón pʉꞌtopʉ tojaqueꞌadutiya. To Migdol, Maa Sõꞌarĩ maa waꞌtero tojaꞌa. Na topʉ maa sumutopʉ na ye wiꞌseriacãrẽ bʉa, tojaqueꞌato.
Na tojo weecã, faraṍ aꞌtiro wãcũgʉ̃sami: ‘Ãꞌrã Israe curuacjãrã noꞌo apero waꞌamasĩtima. Na masã marĩrõ, yucʉ marĩrõpʉ wisinuꞌcũbajaqueꞌatima’, nigʉ̃sami.
Faraṍrẽ yʉꞌʉre yʉꞌrʉnʉꞌcãcã weegʉti. Tojo weegʉ Israe curuacjãrãrẽ ñeꞌesĩꞌrĩgʉ̃, sirutugʉsami. Cʉ̃ tojo weecã, yʉꞌʉ peꞌe cʉ̃rẽ, cʉ̃ yarã surarare docaqueꞌacã weegʉ, yʉꞌʉ tutuasere ĩꞌogʉ̃ti. Nipeꞌtirã Egiptocjãrã tojo waꞌacã ĩꞌarã, ‘Yʉꞌʉ wiogʉ niꞌi’ nisere masĩrãsama”, nicʉ niwĩ Õꞌacʉ̃. Israe curuacjãrã cʉ̃ tojo dutiꞌcaronojõta weecãrã niwã.
Egiptocjʉ̃ wiogʉ na duꞌtiwijaꞌque quetire tʉꞌogʉ, cʉ̃, cʉ̃ docacjãrã wiorã meꞌrã na wãcũꞌquere mejẽcã dʉcayu, aꞌtiro nicãrã niwã: “¿Marĩ deꞌro weerã Israe curuacjãrãrẽ duꞌuoꞌomiapari? Na marĩrẽ daꞌracoꞌterã nimiama”, nicãrã niwã.
Maata faraṍ cʉ̃ aꞌmewẽjẽse cabayua wejesepawʉ tũrũsepawʉre apoduticʉ niwĩ. Cʉ̃ yarã surara pãjãrã meꞌrã Israe curuacjãrãrẽ sirutucʉ niwĩ.
To waꞌagʉ, seiscientopawʉ, tũrũse añusepawʉre miacʉ niwĩ. Tojo nicã, nipeꞌtise Egipto cjase surara yepawʉre miacʉ niwĩ. Tepawʉnʉcʉ̃ niꞌcʉ̃ surara wiogʉ waꞌacʉ niwĩ.
Õꞌacʉ̃ faraṍrẽ cʉ̃rẽ yʉꞌrʉnʉꞌcãcã weecʉ niwĩ. Tojo weegʉ faraṍ Israe curuacjãrãrẽ sirutucʉ niwĩ. Na peꞌe wijarãpʉta uiro marĩrõ wijatojacãrã niwã.
Egiptocjãrã yarã surara dʉꞌpocã meꞌrã waꞌarã, cabayua pesarã meꞌrã, na ye aꞌmewẽjẽsepawʉ meꞌrã Israe curuacjãrãrẽ siruturã waꞌacãrã niwã. Narẽ Maa Sõꞌarĩ maa sumutopʉ tojaqueꞌarãrẽ ẽmʉjácãrã niwã. To Pi-hahirot pʉꞌtopʉ Baal-zefón põtẽorõpʉ tojacãrã niwã.
Israe curuacjãrã faraṍ, tojo nicã Egiptocjãrã na pʉꞌto aꞌticã ĩꞌarã, ʉcʉacãrã niwã. Tojo weerã Õꞌacʉ̃rẽ weetamuse ʉpʉtʉ sẽrĩcãrã niwã.
Moisére aꞌtiro nicãrã niwã:
—¿Egiptopʉre masã wẽrĩcã yaase peri marĩrĩ? ¿Ʉ̃sãrẽ topʉ níꞌcãrãrẽ aꞌto masã marĩrõ, yucʉ marĩrõpʉ wẽrĩdutigʉ miitiri? ¿Deꞌro weeacjʉ Egiptopʉ níꞌcãrãrẽ aꞌtopʉ miitiri?
Ʉ̃sã Egiptopʉ nírã quẽꞌrã mʉꞌʉrẽ aꞌtereta ucũmiwʉ̃: “Ʉ̃sãrẽ cariboticãꞌña. Ʉ̃sã Egiptocjãrãrẽ daꞌrawãꞌñacoꞌtecã, tojo ĩꞌacãꞌña,” nimiwʉ̃. Niꞌcãrõacãma masã marĩrõ, yucʉ marĩrõpʉ ʉ̃sã wẽrĩcã ñaꞌa niꞌi. Narẽ daꞌracoꞌterã ninuꞌcũcã nemorõ añubopã, nicãrã niwã.
Na tojo nicã, Moisé narẽ yʉꞌticʉ niwĩ:
—Mʉsã uiticãꞌña. Totá tojaqueꞌaya. Õꞌacʉ̃ niꞌcãcã mʉsãrẽ yʉꞌrʉoatjere ĩꞌarãsaꞌa. Egiptocjãrã mʉsã niꞌcãcã ĩꞌarãrẽ ne apaturi ĩꞌanemosome.
Õꞌacʉ̃ cʉ̃ basu mʉsãrẽ aꞌmewẽjẽbosagʉsami. Tojo weerã ne wãcũqueꞌtiticãꞌña, nicʉ niwĩ.
Beꞌro Õꞌacʉ̃ Moisére nicʉ niwĩ:
—¿Deꞌro weegʉ yʉꞌʉre weetamuse sẽrĩgʉ̃ caricũti? Israe curuacjãrãrẽ pijio, waꞌadutiya.
Mʉꞌʉ tuacjʉre maajopʉre sĩ́oña. Mʉꞌʉ tojo weecã, maa deco meꞌrã dʉcawatirosaꞌa. Israe curuacjãrã aco marĩ, bopori maꞌapʉ pẽꞌarãsama.
Yʉꞌʉ faraṍrẽ, cʉ̃ ye tũrũsepawʉre, surara cabayua pesarãrẽ docaqueꞌacã wééca beꞌro Egiptocjãrã yʉꞌʉre “Diacjʉ̃ta Õꞌacʉ̃ wiogʉ nimi”, ni masĩrãsama, nicʉ niwĩ Õꞌacʉ̃.
Cʉ̃ tojo ni ucũrĩ curata Õꞌacʉ̃ cʉ̃ basuta nimigʉ̃, cʉ̃rẽ werecoꞌtegʉ weronojõ upʉsãjãnʉꞌcã  na siro peꞌe sirutunʉꞌcãcʉ niwĩ. Tojo nicã oꞌmepõꞌrã na dʉporo ʉꞌmʉtãmiꞌcaro quẽꞌrã na siro peꞌe tja sirutunʉꞌcãcaro niwʉ̃.
Tojo wee ti põꞌrã Egiptocjãrã surara, Israe curuacjãrã decore ejanʉꞌcãcaro niwʉ̃. Ñamipʉ ti oꞌmepõꞌrã Egiptocjãrãrẽ naꞌiatĩꞌacã weecaro niwʉ̃. Israe curuacjãrã peꞌema boꞌreyucaro niwʉ̃. Tojo weerã Egiptocjãrã ti ñamirẽ Israe curuacjãrãrẽ ne ẽmʉticãrã niwã.
Moisé cʉ̃ ya omocãrẽ maajopʉre sĩ́onuꞌcũcʉ niwĩ. Cʉ̃ tojo weeri cura Õꞌacʉ̃ mujĩpũ mʉjãtiro peꞌe cjase wĩꞌrõrẽ ʉpʉtʉ wẽetuucã weecʉ niwĩ. Te wĩꞌrõ nipeꞌtiro ti ñamirẽ wẽetuuboꞌreacaro niwʉ̃. Tojo weero ti maajore pʉaperi dʉcawaticaro niwʉ̃. Aꞌtiro wee Õꞌacʉ̃ ti maajore bopori maꞌa waꞌacã weecʉ niwĩ.
Diꞌta boposãjãrõpʉ Israe curuacjãrã pẽꞌacãrã niwã. Topʉre pʉa taꞌtiajo aco dʉcawaanoꞌcaro niwʉ̃. Buꞌi peꞌe ape tʉꞌrʉjo, siro peꞌe ape tʉꞌrʉjo nicaro niwʉ̃.
Faraṍ yarã surara, cʉ̃ ye tũrũsepawʉ meꞌrã Israe curuacjãrã beꞌro ti maajo decopʉ narẽ sirututʉocãrã niwã.
Boꞌreati dʉporo Õꞌacʉ̃ ʉ̃jʉ̃rĩ põꞌrã, oꞌmecuruapʉ nígʉ̃, Egiptocjãrã surarare ĩꞌadijocʉ niwĩ. Tojo ĩꞌadijotjĩagʉ̃, narẽ noꞌo ʉaro waꞌamaꞌacã weecʉ niwĩ.
Tojo nicã na ye tũrũsepawʉre tũrũsepa wetiwijacã weecʉ niwĩ. Tojo weerã ʉmʉñarõ waꞌamasĩticãrã niwã. Tere ĩꞌarã, Egiptocjãrã aꞌtiro nicãrã niwã:
—¡Teꞌa, Israe curuacjãrãrẽ tocãꞌrõta sirutuduꞌurã marĩ! Õꞌacʉ̃ marĩrẽ ĩꞌatuꞌtigʉ, narẽ aꞌmewẽjẽbosagʉ weemi, nicãrã niwã.
Beꞌro Õꞌacʉ̃ Moisére nicʉ niwĩ:
—Mʉꞌʉ ya omocãrẽ ti maajopʉre sĩ́oña tja. Mʉꞌʉ tojo weecã, aco dʉcawaanʉꞌcõmiꞌque Egiptocjãrã buꞌipʉ paamio, na ye tũrũsepawʉ, na surara cabayua buꞌipʉ níꞌcãrãrẽ miopeꞌorosaꞌa, nicʉ niwĩ.
Tojo weegʉ Moisé cʉ̃ ya omocãrẽ ti maajo buꞌipʉ sĩ́ocʉ niwĩ. Boꞌreari cura mejãrõta ti maajo níꞌcaronojõta tojacaro niwʉ̃. Na Egiptocjãrã duꞌtisĩꞌrĩmirã, aco paamionoꞌcãrã niwã. Tojo wee Õꞌacʉ̃ narẽ ti maapʉ miodijocʉ niwĩ.
Tojo waꞌacã, tũrũsepawʉ, surara cabayua pesaꞌcãrã, nipeꞌtirã surara, ti maajopʉ Israe curuacjãrãrẽ siruturã waꞌamiꞌcãrã mirĩpeꞌtia waꞌacãrã niwã. Ne niꞌcʉ̃ faraṍ yarã yʉꞌrʉwetiticãrã niwã.
Tojo waꞌamicã, Israe curuacjãrã peꞌe ti maajore diꞌta boposãjãrõpʉ pẽꞌacãrã niwã. Aco pʉa taꞌtiajo dʉcawaanoꞌcaropʉ, niꞌcãrõ buꞌi peꞌe, apero siro peꞌe nirõrẽ pẽꞌacãrã niwã.
Ti nʉmʉ nicã, Õꞌacʉ̃ Israe curuacjãrã Egiptocjãrã dutise doca níꞌcãrãrẽ yʉꞌrʉweticã weecʉ niwĩ. Israe curuacjãrã Egiptocjãrã wẽrĩꞌcãrã mejãrãrẽ ti maa sumutopʉ cũñacã ĩꞌacãrã niwã.
Israe curuacjãrã Õꞌacʉ̃ cʉ̃ tutuayʉꞌrʉase meꞌrã Egiptocjãrãrẽ tojo docaqueꞌacã weecã ĩꞌarã, Õꞌacʉ̃rẽ wiopesase meꞌrã ĩꞌa, cʉ̃rẽ ẽjõpeocãrã niwã. Moisé, Õꞌacʉ̃ dutisere daꞌracoꞌtegʉ quẽꞌrãrẽ ẽjõpeocãrã niwã.
Õꞌacʉ̃ Egiptocjãrãrẽ maajopʉ miopeꞌocã ĩꞌarã, Moisé, tojo nicã Israe curuacjãrã aꞌte basasere cʉ̃rẽ basapeocãrã niwã:
“Õꞌacʉ̃ añubutiaro cʉ̃ waparãrẽ docaqueꞌacã weewĩ.
Cabayua pesaꞌcãrãrẽ pajiri maajopʉ doqueñojã, mirĩdijacã weewĩ.
Tere wãcũgʉ̃, cʉ̃rẽ basapeogʉti.
Õꞌacʉ̃ yʉꞌʉ wiogʉ yʉꞌʉre tutuacã weemi.
Cʉ̃rẽ wãcũgʉ̃, basapeoꞌo.
Cʉ̃ta yʉꞌʉre ĩꞌatuꞌtiꞌcãrãrẽ yʉꞌʉre yʉꞌrʉweticã weemi.
Cʉ̃, yʉꞌʉ ẽjõpeogʉ Õꞌacʉ̃ nimi.
Cʉ̃rẽ basapeogʉti.
Cʉ̃ yʉꞌʉ pacʉ ẽjõpeoꞌcʉ nimi.
Cʉ̃rẽ eꞌcatipeogʉti.
Õꞌacʉ̃ aꞌmewẽjẽrĩ masʉ̃ tutuagʉ weronojõ nimi.
Cʉ̃rẽ ‘Mʉꞌʉ wiogʉta niꞌi’, ninoꞌo.
Cʉ̃ yarã wiorã aꞌmewẽjẽtutuayʉꞌrʉrã, Maa Sõꞌarĩ maajopʉ mirĩ boawã.
Na dia poꞌpeapʉ ʉ̃tãperi nʉcʉ̃rõ weronojõ diꞌadijawã.
Ti maa ʉ̃ꞌcʉ̃arĩ maajo miidijawʉ.
Õꞌacʉ̃, yʉꞌʉ wiogʉ, mʉꞌʉ ya omocã diacjʉ̃camocã meꞌrã mʉꞌʉrẽ ĩꞌatuꞌtigʉre wẽjẽpeꞌowʉ.
Ti omocã meꞌrãta mʉꞌʉ tutuasere ĩꞌanoꞌo.
Mʉꞌʉ tutuayʉꞌrʉase meꞌrã, mʉꞌʉ meꞌrã aꞌmewẽjẽrãrẽ mejõ nirã tojacã weewʉ.
Mʉꞌʉ uase pecameꞌe ʉ̃jʉ̃rĩ põꞌrã tá boposãjãsere ʉ̃jʉ̃arõ weronojõ narẽ peꞌowʉ.
Mʉꞌʉ ẽꞌquẽa meꞌrã ejerimiquejo, acore dʉcawaa, pʉaperi tuuneocũuwʉ̃.
Te pãꞌcõrĩ paca pʉaperi nʉꞌcãejawʉ.
Maa decopʉ bʉꞌaro weronojõ ne aꞌmeñaꞌmaꞌatiwʉ.
Mʉꞌʉrẽ ĩꞌatuꞌtigʉ peꞌe aꞌtiro wãcũcʉ nimiwĩ:
‘Narẽ sirutu, ẽmʉgʉ̃ti.
Yʉꞌʉ na cʉosere ẽꞌma, dʉcawaagʉti.
Yʉꞌʉ noꞌo miisĩꞌrĩrõ miigʉ̃ti.
Ya diꞌpjĩjore mii, narẽ wẽjẽcõꞌagʉ̃ti’, nicʉ nimiwĩ.
Mʉꞌʉ peꞌe putistegʉ weronojõ weewʉ.
Tojo weecã, ti maajo narẽ miocõꞌawʉ̃.
Na ti maajo ʉpʉtʉ wĩꞌrõ wẽetuuri cura cõme nʉcʉ̃rõ weronojõ diꞌadijawã.
Wiogʉ, ne niꞌcʉ̃ ãpẽrã ẽjõpeogʉnojõ mʉꞌʉrẽ niꞌcãrõwijimasĩtimi.
Nipeꞌtirã yʉꞌrʉoro tutuayʉꞌrʉnʉꞌcãꞌa.
Ne niꞌcʉ̃ mʉꞌʉ weronojõ ñaꞌase moogʉ̃ marĩmi.
Añuse, wiopesase weeĩꞌogʉ̃ niꞌi.
Tojo weerã nipeꞌtirã masã mʉꞌʉrẽ ‘Añuyʉꞌrʉami’, ni basapeoato.
Mʉꞌʉ ya diacjʉ̃camocãrẽ sĩ́ocã, dia mʉꞌʉrẽ ĩꞌatuꞌtirãrẽ miimádija waꞌawʉ.
*****
Õꞌacʉ̃, ʉ̃sã wiogʉ, mʉꞌʉ dutise ninuꞌcũcãꞌrõsaꞌa”, ni basapeocãrã niwã.
Faraṍ ye aꞌmewẽjẽse tũrũsepawʉ, cʉ̃ yarã cabayuapʉ pesarã, tojo nicã surara, ti maajopʉre na sãjãnʉꞌcãwãꞌcãrĩ cura Õꞌacʉ̃ na buꞌipʉ aco bʉrʉpeja, mirĩcã weecʉ niwĩ. Israe curuacjãrã peꞌe diꞌta boporopʉ pẽꞌa waꞌacãrã niwã.
Beꞌro Aarṍ maꞌmio María, Õꞌacʉ̃ yere weremʉꞌtãgõ, niꞌcãrõ na basarã omocã meꞌrã paawʉarore miico niwõ. Nipeꞌtirã ãpẽrã numia co beꞌro siruturã quẽꞌrã tonojõ meꞌrã paarãta basacãrã niwã.
Co peꞌe narẽ sʉꞌori basaco niwõ:
Cʉ̃rẽ ĩꞌatuꞌtiꞌcãrãrẽ docaqueꞌacã weewĩ.
Dia pajiri maajopʉ, cabayuare, surara na buꞌipʉ pesaꞌcãrãrẽ mirĩdijacã weewĩ”, ni basaco niwõ.
Moisé Israe curuacjãrãrẽ Maa Sõꞌarĩ maajopʉ níꞌcãrãrẽ miiwijáca beꞌro aperopʉ sʉꞌori miacʉ niwĩ. Na masã marĩrõ, yucʉ marĩrõ Shur wãmetiropʉ waꞌacãrã niwã. Topʉre iꞌtia nʉmʉ sijacãrã niwã. Ne aco bocaticãrã niwã.
Na Mara wãmetiropʉ etarã, to cjase acore ne sĩꞌrĩmasĩticãrã niwã. Te aco sʉ̃ꞌese niyucã, tojo weecãrã niwã. Tojo weerã tore Mara  wãmeyecãrã niwã.
Aco añusenojõ marĩcã ĩꞌarã, masã Moisére ñaꞌarõ ucũnʉꞌcãcãrã niwã. Cʉ̃rẽ aꞌtiro ni sẽrĩtiñaꞌcãrã niwã: “¿Marĩ ñeꞌenojõrẽ sĩꞌrĩrãsari?” nicãrã niwã.
Tere tʉꞌogʉ, Moisé Õꞌacʉ̃rẽ weetamuse ʉpʉtʉ sẽrĩcʉ niwĩ. Cʉ̃ peꞌe niꞌcã yucʉdʉpʉ ĩꞌocʉ niwĩ. Moisé ti dʉpʉre acopʉ doqueñocʉ niwĩ. Cʉ̃ tojo weecãta, aco iꞌpitise waꞌacaro niwʉ̃.
Õꞌacʉ̃ narẽ “¿Yʉꞌʉ dutiro weerãsari?” nígʉ̃, tojo weecʉ niwĩ. Topʉta niꞌcã dutiro na añurõ weesetiatjere cũucʉ niwĩ.
Aꞌtiro nicʉ niwĩ: “Yʉꞌʉ Õꞌacʉ̃, mʉsã wiogʉ niꞌi. Mʉsãrẽ dutire yʉꞌrʉogʉ niꞌi. Mʉsã diacjʉ̃ta yʉꞌʉ dutisere yʉꞌticã, yʉꞌʉ tʉꞌsasenojõrẽ, yʉꞌʉ dutise cũuꞌquere queoro weecã, yʉꞌʉ Egiptocjãrãrẽ buꞌiri daꞌreꞌquenojõrẽ mʉsãrẽ ne cãꞌrõ weesome”, nicʉ niwĩ Õꞌacʉ̃.
Beꞌro na yʉꞌrʉa, Elim wãmetiropʉ etacãrã niwã. Topʉre doce aco wijase peri nicaro niwʉ̃. Tojo nicã setenta ñorĩ nicaro niwʉ̃. Topʉre aco pʉꞌtoacã tojaqueꞌacãrã niwã.
Nipeꞌtirã Israe curuacjãrã Elim wãmetirore wijawãꞌcã, Sin wãmetiro masã marĩrõ, yucʉ marĩrõpʉ etacãrã niwã. To Elim, Sinaí decopʉ tojacaro niwʉ̃. Titare Egiptore na wijáca beꞌro nimʉꞌtãrĩ mujĩpũ beꞌro cja mujĩpũ quince nirĩ nʉmʉ nicaro niwʉ̃.
Topʉ masã marĩrõ, yucʉ marĩrõpʉre na nipeꞌtirã Moisé, Aarṍrẽ ñaꞌarõ ũrũsãnʉꞌcãcãrã niwã.
Aꞌtiro nicãrã niwã:
—Marĩrẽ Õꞌacʉ̃ Egiptopʉ wẽrĩcã weecã, añu nibopã. Topʉre marĩ baꞌase waꞌicʉ diꞌi doꞌaꞌqueparʉ waꞌtero dujimiwʉ̃. Marĩ baꞌasĩꞌrĩrõ ejatuaro baꞌa yapiwʉ. Mʉsã peꞌe ʉ̃sã nipeꞌtirãrẽ masã marĩrõ, yucʉ marĩrõpʉ ʉjʉaboase meꞌrã wẽrĩdutirã, miitiwʉ.
Na tojo ucũcã tʉꞌogʉ, Õꞌacʉ̃ Moisére nicʉ niwĩ:
—Yʉꞌʉ mʉsãrẽ ʉꞌmʉse cjase baꞌase acoro pejaro weronojõ dijaticã weegʉti. Masã ʉmʉcorinʉcʉ̃ te baꞌasere miirã waꞌarãsama. Na niꞌcã nʉmʉrẽ baꞌatje ejatuaro seerãsama. Te meꞌrã “¿Noanojõ yʉꞌʉ dutiꞌquere queoro weeti, noa yʉꞌrʉnʉꞌcãti?” nímasĩgʉ̃saꞌa.
Niꞌcãmocʉse nʉmʉrĩ beꞌro cja nʉmʉrẽ, na pʉa nʉmʉ baꞌatjere seero weronojõ weeato, nicʉ niwĩ Õꞌacʉ̃.
Tojo weerã Moisé, Aarṍ Israe curuacjãrãrẽ werecãrã niwã:
—Niꞌcãcã naꞌiqueꞌari cura mʉsã marĩ wiogʉ Õꞌacʉ̃ta mʉsãrẽ Egiptopʉ níꞌcãrãrẽ miiwijaꞌquere masĩrãsaꞌa.
Ñamiacã ñamicure peꞌere Õꞌacʉ̃ cʉ̃ asistesere ĩꞌarãsaꞌa. Mʉsã cʉ̃rẽ ũrũsãsere tʉꞌoami. ¿Deꞌro weerã ʉ̃sãrẽ ũrũsãti? Ʉ̃sã mejõ nirã niꞌi, nicãrã niwã.
Moisé apeye narẽ ninemocʉ niwĩ:
—Ñamicaꞌa nicã Õꞌacʉ̃ mʉsã baꞌatji diꞌirore oꞌogʉsami. Boꞌreacãma mʉsãrẽ peje baꞌase pã́ weronojõ nisere oꞌogʉsami. Mʉsã cʉ̃rẽ ñaꞌarõ ucũ, ũrũsãsere tʉꞌoami. Mʉsã ũrũsãrã, ʉ̃sã mejẽtare ñaꞌarõ ucũrã weeapʉ. Õꞌacʉ̃ peꞌere ñaꞌarõ ucũrã weeapʉ. Ʉ̃sã mejõ nirã niꞌi.
Beꞌro Moisé Aarṍrẽ nicʉ niwĩ:
—Nipeꞌtirã Israe curuacjãrãrẽ Õꞌacʉ̃ ĩꞌorõpʉ aꞌtidutiya. Na ñaꞌarõ ũrũsãsere tʉꞌoami, nicʉ niwĩ Moisé.
Aarṍ na meꞌrã ucũrĩ curata nipeꞌtirã Israe curuacjãrã masã marĩrõ, yucʉ marĩrõpʉ ĩꞌaquejocãrã niwã. Wãcũña marĩrõ Õꞌacʉ̃ asistese oꞌmecurua poꞌpeapʉ bajucaro niwʉ̃.
Õꞌacʉ̃ Moisére aꞌtiro nicʉ niwĩ:
—Israe curuacjãrã na ñaꞌarõ ũrũsãsere tʉꞌoapʉ. Narẽ aꞌtiro ni wereya: “Naꞌiqueꞌari cura mʉsã waꞌicʉ diꞌi baꞌarãsaꞌa. Ñamiacã ñamicure peꞌere pã́ mʉsã baꞌasĩꞌrĩrõ põtẽorõ baꞌarãsaꞌa. Te meꞌrã mʉsã ‘Yʉꞌʉ mʉsã wiogʉ Õꞌacʉ̃ niꞌi’, nisere masĩrãsaꞌa”, niña, nicʉ niwĩ.
Ti nʉmʉ ñamicaꞌata putuá weronojõ bajurã pãjãrã na tiropʉ dijatacãrã niwã. Na nirõpʉre muꞌmua waꞌacãrã niwã. Ape nʉmʉ ñamicure nucũcãpʉre ñocõa ʉꞌseco na nirõpʉre cũñacaro niwʉ̃.
Beꞌro te ñocõa ʉꞌseco bopóca beꞌro, te diꞌa diaꞌcʉ̃ bʉꞌa bopoqueꞌaꞌque masã marĩrõ, yucʉ marĩrõpʉre nucũcãpʉ cũñacaro niwʉ̃.
Na Israe curuacjãrã tere ne ĩꞌamasĩtirã, “¿Ñeꞌenojõ niti?”, ni aꞌmerĩ sẽrĩtiñaꞌcãrã niwã.
—Aꞌte mʉsã pã́ weeatje Õꞌacʉ̃ cʉ̃ oꞌose niꞌi.
Õꞌacʉ̃ mʉsãrẽ aꞌtiro weedutiami: “Mʉsãnʉcʉ̃ mʉsã baꞌatjo ejatuaro seeya. Mʉsã ye wiꞌseripʉ nirãnʉcʉ̃ pʉa kilo cãꞌrõ seeya”, niami, ni werecʉ niwĩ Moisé.
Na cʉ̃ miidutiꞌcaronojõta weecãrã niwã. Ãpẽrã pajiro, ãpẽrã cãꞌrõacã seecãrã niwã.
Na seeꞌquere queocã, peje seeꞌcʉre yʉꞌrʉoticaro niwʉ̃. Pejeti seeꞌcãrã quẽꞌrãrẽ queoro ejacaro niwʉ̃. Dʉꞌsaticaro niwʉ̃. Nanʉcʉ̃ na baꞌaro ejatuaro seecãrã niwã.
Beꞌro Moisé narẽ nicʉ niwĩ:
—Ne niꞌcʉ̃ mʉsã ape nʉmʉ baꞌatjere dʉꞌaticãꞌña.
Moisé tojo nimicã, ãpẽrã cʉ̃ níꞌquere yʉꞌrʉnʉꞌcãcãrã niwã. “Ape nʉmʉpʉ baꞌarãti” nírã, dʉꞌacãrã niwã. Te na dʉꞌaꞌque becoa boa waꞌa, ʉ̃rĩa waꞌacaro niwĩ. Tere ĩꞌagʉ̃, Moisé na meꞌrã ua waꞌacʉ niwĩ.
Beꞌro ʉmʉcorinʉcʉ̃ ñamicurere nipeꞌtirã na baꞌaro ejatuaro seeneocãrã niwã. Mujĩpũ asiro meꞌrã te acoapeꞌtiacaro niwʉ̃.
Niꞌcãmocʉse nʉmʉrĩ beꞌro cja nʉmʉrẽ pʉa nʉmʉ baꞌatjere weronojõ seeneocãrã niwã. Baꞌparitise kilo niꞌcʉ̃ baꞌatjere seeneocãrã niwã. Na tojo weecã ĩꞌarã, Israe curuacjãrãrẽ sʉꞌori nisetiri masã Moisé tiropʉ waꞌa, cʉ̃rẽ werecãrã niwã.
Na tere werecã tʉꞌogʉ, Moisé narẽ nicʉ niwĩ:
—Õꞌacʉ̃ aꞌtiro dutiami: “Ñamiacã mʉsã sooatji nʉmʉ nirõsaꞌa. Yʉꞌʉre wãcũ, eꞌcatipeoatji nʉmʉ mʉsãrẽ cũuꞌu. Mʉsã baꞌase doꞌasenojõrẽ niꞌcãcã doꞌaweꞌocãꞌña. Mʉsã baꞌase pʉ̃osenojõrẽ pʉ̃oweꞌocãꞌña. Mʉsãrẽ baꞌase dʉꞌsacã, ‘Ñamiacãpʉ baꞌarãti’ nírã dʉꞌaya”, niami Õꞌacʉ̃, nicʉ niwĩ Moisé.
Moisé narẽ dutiꞌcaronojõta na baꞌadʉꞌaꞌquere ape nʉmʉ baꞌatjere dʉꞌacãrã niwã. Te baꞌase ne dojoti, ne becoa boꞌoticaro niwʉ̃.
Beꞌro Moisé narẽ nicʉ niwĩ:
—Niꞌcãcã mʉsãrẽ soodutiri nʉmʉ, Õꞌacʉ̃rẽ eꞌcatipeori nʉmʉ niꞌi. Tojo weerã tere baꞌaya. Mʉsã niꞌcãcãrẽ cãpũpʉre ne apeyenojõ baꞌase bocasome.
Mʉsã seis nʉmʉrĩrẽ baꞌase seeneorãsaꞌa. Siete nʉmʉrĩ waꞌari cura sauru, Õꞌacʉ̃ soodutíca nʉmʉ niꞌi. Ti nʉmʉma baꞌase seese marĩrõsaꞌa, nicʉ niwĩ.
Moisé tojo nimicã, ti nʉmʉrẽta niꞌcãrẽrã baꞌase seerã waꞌacãrã nimiwã. Ne bocaticãrã niwã.
Na tojo weecã ĩꞌagʉ̃, Õꞌacʉ̃ Moisére nicʉ niwĩ:
—¿Noꞌocãꞌrõ yoacã mʉsã yʉꞌʉ dutise, yʉꞌʉ buꞌese cũuꞌquere yʉꞌrʉnʉꞌcãrãsari?
Aꞌtere masĩña. Yʉꞌʉ, mʉsã wiogʉ, mʉsãrẽ soodutigʉ, niꞌcã nʉmʉ cũuapʉ. Tojo weegʉ seis nʉmʉ nirĩ nʉmʉrẽ pʉa nʉmʉ baꞌasere oꞌogʉti. Ape nʉmʉ peꞌe mʉsãrẽ soodutiri nʉmʉ nicã, nipeꞌtirã mʉsã ye wiꞌseripʉ tojayá. Ne wijaaticãꞌña, nicʉ niwĩ Õꞌacʉ̃.
Tojo weerã siete nʉmʉ nirĩ nʉmʉrẽ soocãrã niwã.
Israe curuacjãrã na baꞌase seeneosere maná  wãme pisucãrã niwã. Te cilantro wãmetise cape weronojõ butise peri bajucaro niwʉ̃. Pʉ̃ꞌarṍ ʉsemerĩseacã mumiaco meꞌrã weeꞌque weronojõ iꞌpitimeꞌrĩcãꞌcaro niwʉ̃.
Moisé narẽ aꞌtiro nicʉ niwĩ:
—Õꞌacʉ̃ aꞌtiro weedutiami: “Pʉa kilo ejatuaro see, nʉrõña. Tere mʉsã pãrãmerã nituriarãpʉre mʉsã masã marĩrõ, yucʉ marĩrõpʉ nícaterore yʉꞌʉ baꞌase oꞌoꞌquere ĩꞌarãsama. Yʉꞌʉ mʉsãrẽ Egiptopʉ miiwijacã oꞌoꞌquere ĩꞌarãsama”, niami, nicʉ niwĩ Moisé.
Beꞌro Moisé Aarṍrẽ aꞌtiro nicʉ niwĩ:
—Niꞌcãrʉ̃ miiti, tirʉpʉ pʉa kilo manárẽ miisãaña.Beꞌro tere Õꞌacʉ̃ ĩꞌorõpʉ cũuña. Tere mʉsã põꞌrã, mʉsã pãrãmerã nituriarã ĩꞌato nígʉ̃, nʉrõbosaya.
Õꞌacʉ̃ Moisére tojo weedutiꞌcaronojõta, Aarṍ Õꞌacʉ̃ “Masã meꞌrã añurõ weegʉti” níꞌquere cʉori acaro dʉporo tirʉre nʉrõdutigʉ dʉpocʉ niwĩ.
Israe curuacjãrã cuarenta cʉ̃ꞌmarĩ manárẽ baꞌacãrã niwã. Canaá diꞌta sumuto etarãpʉ tere baꞌatʉocãrã niwã. Canaá na niatji diꞌta nicaro niwʉ̃.
*****
Nipeꞌtirã Israe curuacjãrã masã marĩrõ, yucʉ marĩrõ, Sin wãmetiropʉ níꞌcãrã wijawãꞌcãcãrã niwã. Õꞌacʉ̃ cʉ̃ dutiꞌcaronojõta sajatiro waꞌameꞌrĩcãꞌcãrã niwã. Waꞌa, Refidim wãmetiropʉ tojaqueꞌacãrã niwã. Topʉre ne aco na sĩꞌrĩse marĩcaro niwʉ̃.
Moisé peꞌe “¿Deꞌro weerã yʉꞌʉre tojo ucũti? ¿Deꞌro weerã ‘¿Õꞌacʉ̃ ʉ̃sãrẽ aco oꞌomasĩweti?’, ni wãcũti?” ni yʉꞌticʉ niwĩ narẽ.
Na masã peꞌe aco wʉoyʉꞌrʉarã, Moisére tojo ũrũsãcãrã niwã. Aꞌtiro nicãrã niwã:
—¿Deꞌro weeacjʉ ʉ̃sã Egiptopʉ níꞌcãrãrẽ miiwijari? ¿Mʉꞌʉ ʉ̃sãrẽ, ʉ̃sã põꞌrãrẽ, ʉ̃sã yarã waꞌicʉrãrẽ acowʉose meꞌrã wẽjẽgʉ̃ti nígʉ̃, miiwijari?
Moisé tere tʉꞌogʉ, Õꞌacʉ̃rẽ ʉpʉtʉ sẽrĩgʉ̃, aꞌtiro nicʉ niwĩ:
—¿Yʉꞌʉ deꞌro weegʉsari ãꞌrã masã meꞌrã? Cãꞌrõacã dʉꞌsaꞌa na ʉ̃tãperi meꞌrã yʉꞌʉre doque wẽjẽatjo, nicʉ niwĩ.
Tere tʉꞌogʉ, Õꞌacʉ̃ cʉ̃rẽ yʉꞌticʉ niwĩ:
—Masã dʉporo yʉꞌrʉaya. Niꞌcãrẽrã wiorã Israe curuacjãrãrẽ sʉꞌori nirãrẽ mʉꞌʉrẽ baꞌpatidutigʉ pijiaya. Tojo nicã tuacjʉ, mʉꞌʉ dia Nilore paapoꞌoꞌcʉre miiwãꞌcãña.
Yʉꞌʉ mʉꞌʉ dʉporo ʉ̃rʉ̃gʉ̃ Horeb wãmeticjʉ pʉꞌto ʉ̃tãgãpʉ nuꞌcũgʉ̃ti. Mʉꞌʉ tigare doteya. Mʉꞌʉ dotecã, masã sĩꞌrĩcã, aco wijarosaꞌa, nicʉ niwĩ Õꞌacʉ̃.
Moisé Israe curuacjãrã wiorã ĩꞌorõpʉ Õꞌacʉ̃ weedutiꞌcaronojõta dotecʉ niwĩ.
Cʉ̃ tojo weeꞌcaropʉ Israe curuacjãrã na Moisé meꞌrã aꞌpepũrĩca beꞌro niyucã, Meriba wãme õꞌocʉ niwĩ. Tojo nicã toreta Masah wãme õꞌocʉ niwĩ. Masã Õꞌacʉ̃rẽ “¿Diacjʉ̃ta Õꞌacʉ̃ marĩ meꞌrã niti o niwetine?” níca beꞌro niyucã, tojo wãme õꞌocʉ niwĩ.
Surara amaleca masã wãmetiri curua Refidĩpʉ Israe curuacjãrã meꞌrã aꞌmewẽjẽrã aꞌticãrã niwã.
Tojo weegʉ Moisé Josuére aꞌtiro nicʉ niwĩ:
—Niꞌcãrẽrã ʉmʉarẽ beseya. Bese, amaleca masã meꞌrã aꞌmewẽjẽgʉ̃ waꞌaya. Yʉꞌʉ ñamiacãrẽ aꞌtigʉ ʉ̃rʉ̃gʉ̃ dʉposãrĩpʉ nigʉ̃ti. Topʉre tuacjʉ Õꞌacʉ̃ yʉꞌʉre miadutiꞌcʉ meꞌrã nuꞌcũgʉ̃ti, nicʉ niwĩ.
Josué Moisé dutiꞌcaronojõta weecʉ niwĩ. Amaleca masã meꞌrã aꞌmewẽjẽgʉ̃ waꞌacʉ niwĩ. Cʉ̃ topʉ na ʉmʉa meꞌrã waꞌari cura Moisé, Aarṍ, apĩ Hur wãmetigʉ, Moisére weetamugʉ̃, tigʉ ʉ̃rʉ̃gʉ̃ buꞌipʉ mʉjãcãrã niwã.
Moisé cʉ̃ omocãrĩ sĩomorõrĩ curare Israe curuacjãrã tutuayʉꞌrʉnʉꞌcãcãrã niwã. Cʉ̃ omocãrĩ dijocã peꞌema, amaleca masã peꞌe na meꞌrã aꞌmewẽjẽrã tutuayʉꞌrʉnʉꞌcãcãrã niwã.
Moisé sĩomorõmigʉ̃ ñujũcã ĩꞌarã, niꞌcã ʉ̃tãgã mii, cʉ̃rẽ dujidutirã dʉpocãrã niwã. Tuꞌajanʉꞌcõ, Aarṍ, Hur cʉ̃ omocãrĩrẽ tuuñeꞌe nuꞌcũcãrã niwã. Niꞌcʉ̃ niꞌcã pãꞌrẽ, apĩ ape pãꞌrẽ peꞌe nuꞌcũcãrã niwã. Na tojo weeyucã, Moisé ye omocãrĩ ne ñujũticaro niwʉ̃. Téé mujĩpũ sãjãcãpʉ tigʉ tuacjʉ meꞌrã sĩomorõtʉocʉ niwĩ.
Tojo weegʉ Josué surara amaleca masã meꞌrã aꞌmewẽjẽgʉ̃, cʉ̃ ya diꞌpjĩjo meꞌrã wẽjẽpeꞌocãꞌcʉ niwĩ.
Beꞌro Õꞌacʉ̃ Moisére nicʉ niwĩ:
—Aꞌtere acobojoticãꞌto nígʉ̃, niꞌcã tũrũpʉ ojaya. Josuére aꞌtiro niña: “Nipeꞌtirã amaleca masãrẽ peꞌocãꞌgʉ̃saꞌa. Tojo weerã ne niꞌcʉ̃ aꞌti ʉmʉcocjãrã narẽ wãcũsome.” Tere Josuére wereturiacʉ niwĩ.
Moisé niꞌcãrõ Õꞌacʉ̃rẽ ẽjõpeorã, waꞌicʉrãrẽ ʉ̃jʉ̃amorõpeoatjore niꞌcã mesã ʉ̃tã meꞌrã seeneocũucʉ niwĩ. Tore aꞌtiro wãme õꞌocʉ niwĩ: “Yʉꞌʉ wiogʉ Õꞌacʉ̃ yʉꞌʉre wapataꞌacã weegʉ́ nimi.”
Aꞌtiro ni ucũcʉ niwĩ:
“Yʉꞌʉ wiogʉ Õꞌacʉ̃ weetamusere sẽrĩrã, omocãrĩ cʉ̃ tiropʉ sĩomorõnoꞌwʉ̃.
Õꞌacʉ̃ amaleca masã meꞌrã aꞌmewẽjẽnuꞌcũcjʉ̃sami.
Aꞌtocaterocjãrã meꞌrã téé beꞌrocjãrãpʉ quẽꞌrãrẽ tojota aꞌmewẽjẽ yapatinuꞌcũgʉ̃sami”, nicʉ niwĩ Moisé.
Jetro Madiã́cjʉ̃ paꞌi, Moisé mañecʉ̃, nipeꞌtise Õꞌacʉ̃ Moisére weeꞌquere tʉꞌocʉ niwĩ. Tojo nicã Õꞌacʉ̃ yarã masã Israe curuacjãrãrẽ weeꞌquere tʉꞌocʉ niwĩ. Apeye quẽꞌrãrẽ Õꞌacʉ̃ na wiogʉ narẽ Egiptopʉ níꞌcãrãrẽ miiwijaꞌquere tʉꞌocʉ niwĩ.
Moisé cʉ̃ nʉmo Séforare co pacʉ ya wiꞌipʉ oꞌóyutojacʉ niwĩ. Jetro core,
tojo nicã co põꞌrã pʉarãrẽ ñeꞌecʉ niwĩ. Niꞌcʉ̃ Gersón wãmeticʉ niwĩ. Moisé aꞌtiro nitojacʉ niwĩ: “Yʉꞌʉ ãpẽrã ye diꞌtapʉre sijari masʉ̃, aperocjʉ̃ weronojõ tʉꞌoñaꞌa.”Tojo weegʉ masã maꞌmirẽ Gersón wãme õꞌocʉ niwĩ.
Cʉ̃ acabiji peꞌe Eliezer  wãmeticʉ niwĩ. Moisé aꞌtiro ni ucũyutojacʉ niwĩ: “Õꞌacʉ̃ yʉꞌʉ pacʉ ẽjõpeoꞌcʉ yʉꞌʉre weetamuwĩ. Faraṍ yʉꞌʉre wẽjẽboꞌcʉre yʉꞌrʉweticã weewĩ.” Tojo weegʉ dʉꞌsagʉre tojo wãme õꞌocʉ niwĩ.
Moisé, Israe curuacjãrã meꞌrã masã marĩrõ, yucʉ marĩrõ Õꞌacʉ̃ yagʉ ʉ̃rʉ̃gʉ̃  pʉꞌtopʉ tojaqueꞌacʉ niwĩ. Topʉ Jetro, cʉ̃ macõ Moisé nʉmo, põꞌrã meꞌrã cʉ̃ tiropʉ waꞌacʉ niwĩ.
—Yʉꞌʉ, mʉꞌʉ mañecʉ̃, mʉꞌʉ nʉmo meꞌrã, mʉꞌʉ põꞌrã pʉarã meꞌrã mʉꞌʉ tiropʉ waꞌagʉti, nicʉ niwĩ.
Cʉ̃ etacã, Moisé suꞌti caseri meꞌrã wééca wiꞌi poꞌpeapʉ níꞌcʉ wijaa, cʉ̃ mañecʉ̃rẽ põtẽrĩgʉ̃ waꞌacʉ niwĩ. Cʉ̃rẽ añudutigʉ, paamuꞌrĩqueꞌa, miꞌmicʉ niwĩ. Aꞌmerĩ añudutíca beꞌro cʉ̃ ya wiꞌipʉ narẽ sʉꞌori pijisãjãacʉ niwĩ.
Topʉ Moisé Õꞌacʉ̃ faraṍrẽ, Egiptocjãrãrẽ weeꞌquere werepeꞌocʉ niwĩ. Tojo nicã maꞌapʉ aꞌtirã, nipeꞌtise na piꞌetiwãꞌcãtiꞌquere werecʉ niwĩ. “Õꞌacʉ̃, ʉ̃sãrẽ aꞌtiro wee yʉꞌrʉowĩ”, ni werecʉ niwĩ.
Jetro Õꞌacʉ̃ Israe curuacjãrãrẽ maꞌi pajañaꞌgʉ̃, Egiptocjãrã doca níꞌcãrãrẽ yʉꞌrʉweticã weeꞌquere tʉꞌogʉ, eꞌcatiyʉꞌrʉacʉ niwĩ.
Aꞌtiro nicʉ niwĩ:
—Õꞌacʉ̃ añuyʉꞌrʉami, ni eꞌcatipeoato. Cʉ̃ta mʉsãrẽ faraṍ, Egiptocjãrã na dutise doca níꞌcãrãrẽ yʉꞌrʉweticã weeapĩ.
Egiptocjãrã mʉsãrẽ ñaꞌabutiaro daꞌradutipecã, Õꞌacʉ̃ mʉsãrẽ yʉꞌrʉweticã weeapĩ. Tojo weegʉ niꞌcãrõacã yʉꞌʉ masĩꞌi. Õꞌacʉ̃ nipeꞌtirã ãpẽrã masã na ẽjõpeorãnojõ yʉꞌrʉoro tutuayʉꞌrʉnʉꞌcãmi, nicʉ niwĩ Jetro.
Beꞌro Jetro niꞌcʉ̃ waꞌicʉre wẽjẽ, Õꞌacʉ̃rẽ eꞌcatipeogʉ ʉ̃jʉ̃amorõpeocʉ niwĩ. Tojo nicã apeye Õꞌacʉ̃rẽ oꞌosenojõrẽ ʉ̃jʉ̃amorõpeonemocʉ niwĩ. Tojo wééca beꞌro Aarṍ, nipeꞌtirã Israe curuacjãrã wiorã Õꞌacʉ̃ ĩꞌorõpʉ, Moisé mañecʉ̃ meꞌrã baꞌarã waꞌacãrã niwã.
Na baꞌáca beꞌro ape nʉmʉ peꞌe Moisé Israe curuacjãrã na ñaꞌarõ ucũ, aꞌpepũrĩsere apogʉ, cʉ̃ dujiwʉaropʉ dujicʉ niwĩ. Tere na nipeꞌtirã cʉ̃ aposere ʉarã, topʉ ninaꞌiacãrã niwã.
Cʉ̃ mañecʉ̃ nipeꞌtise Moisé masãrẽ weebosaꞌquere ĩꞌagʉ̃, aꞌtiro nicʉ niwĩ:
—¿Ñeꞌenojõ weegʉ weemiti mʉꞌʉ, ãꞌrã masã meꞌrã? ¿Deꞌro weegʉ mʉꞌʉ seꞌsaro tere weeti? Na peꞌe mʉꞌʉ tiro tojo nuꞌcũnaꞌia waꞌama.
Moisé cʉ̃rẽ yʉꞌticʉ niwĩ:
—Na “¿Õꞌacʉ̃ deꞌro ʉati?” ni, yʉꞌʉre sẽrĩtiñaꞌrã aꞌtiama.
Na tiropʉre mejẽcã waꞌacã, “¿Ʉ̃sã deꞌronojõ weerãsari?” nírã, “¿Noa peꞌe queoro niti?” nírã, apodutirã, aꞌtopʉre etama. Yʉꞌʉ peꞌe narẽ Õꞌacʉ̃ cʉ̃ dutise cũuꞌquere, cʉ̃ buꞌesere narẽ wereturiaꞌa, nicʉ niwĩ.
Tere tʉꞌogʉ, cʉ̃ mañecʉ̃ cʉ̃rẽ aꞌtiro ni werecasacʉ niwĩ:
—Mʉꞌʉ tojo weese añuweꞌe.
Mʉꞌʉ tojo weegʉ caributia waꞌagʉsaꞌa. Masã quẽꞌrã mʉꞌʉ meꞌrã nirã́ caributia waꞌarãsama. Tojo weese mʉꞌʉrẽ tutuayʉꞌrʉaꞌa. Mʉꞌʉ niꞌcʉ̃ta tere põtẽotisaꞌa.
Yʉꞌʉ mʉꞌʉrẽ “Aꞌtiro weeapa” ni weresere añurõ tʉꞌoapa. Mʉꞌʉ tojo weecã, Õꞌacʉ̃ mʉꞌʉrẽ weetamugʉ̃sami. Mʉꞌʉ peꞌe Õꞌacʉ̃pʉre masã aꞌpepũrĩsere ucũbosagʉ nigʉ̃saꞌa.
Õꞌacʉ̃ cʉ̃ dutise cũuꞌquere, cʉ̃ buꞌesere narẽ weregʉsaꞌa. “Aꞌtiro nisetiroʉaꞌa, aꞌte peꞌere weeya” ni, narẽ masĩcã weeya.
Israe curuacjãrã waꞌteropʉ ʉmʉa añurõ tʉꞌomasĩrãnojõrẽ, Õꞌacʉ̃rẽ wiopesase meꞌrã tʉꞌoñaꞌrãrẽ, tojo nicã queoro ucũ weesetirãnojõrẽ, “Noꞌo ʉaro weese meꞌrã wapataꞌarãti” ni wãcũtirãnojõrẽ beseya. Narẽ besegʉ, ãpẽrãrẽ mil masãrẽ dutiajãrẽ bese sõrõña. Ãpẽrãrẽ cien masãrẽ dutiajãrẽ beseya. Ãpẽrãrẽ cincuenta masãrẽ dutiajãrẽ beseya. Ãpẽrãrẽ diez masãrẽ dutiajãrẽ beseya.
Na nipeꞌtirã Israe curuacjãrãrẽ “Aꞌtiro peꞌe weeya”, ni dutinuꞌcũrãsama. Apeye na apomasĩtise diasase nicãma, mʉꞌʉ tiropʉ aporã aꞌtirãsama. Mejõ niseacãma, na basu aporãsama. Na aꞌtiro weecã, sõꞌowaro mʉꞌʉ piꞌetisome. Na mʉꞌʉrẽ sʉꞌori tere weetamurãsama.
Aꞌte yʉꞌʉ werecasaꞌquere queoro wéégʉ, Õꞌacʉ̃ mʉꞌʉrẽ “Aꞌtere tojota weeya” nicã, mʉꞌʉ te daꞌrasere põtẽomasĩgʉ̃saꞌa. Mʉꞌʉ tojo weecã, masã eꞌcatise meꞌrã na ye wiꞌseripʉ dajatojaarãsama, ni werecasacʉ niwĩ Jetro.
Moisére cʉ̃ mañecʉ̃ “Tojo weeapa” níꞌcaronojõta tere queoro weecʉ niwĩ.
Tojo weegʉ Israe curuacjãrãrẽ “Ãꞌrãta tʉꞌomasĩma”, ni besecʉ niwĩ. Narẽ dutise cṹúgʉ̃, mil masãrẽ, cien masãrẽ, cincuenta masãrẽ, diez masãrẽ dutiajãrẽ besecʉ niwĩ.
Na “Tojo peꞌe ʉaꞌa” ni, Israe curuacjãrãrẽ nipeꞌtiropʉ ĩꞌanʉrʉ̃nuꞌcũcãrã niwã. Na apomasĩtise diasasema Moisé tiropʉ aporã waꞌacãrã niwã. Mejõ niseacã peꞌema na basu aꞌmerĩ apocãrã niwã.
Beꞌro Moisé cʉ̃ mañecʉ̃ meꞌrã aꞌmerĩ weꞌriticãrã niwã. Tuꞌajanʉꞌcõ, Jetro cʉ̃ ya diꞌtapʉ dajatojaacʉ niwĩ.
1-2 Israe curuacjãrã Refidĩpʉ níꞌcãrã wija, masã marĩrõ, yucʉ marĩrõ ʉ̃rʉ̃gʉ̃ Sinaí pʉꞌtopʉ etacãrã niwã. Eta, topʉta tigʉ ʉ̃rʉ̃gʉ̃ põtẽorõ tojaqueꞌacãrã niwã. Pʉa mujĩpũ na Egiptopʉre wijáca beꞌro topʉre etacãrã niwã.
Beꞌro Moisé Õꞌacʉ̃ meꞌrã ucũgʉ̃ waꞌagʉ, tigʉpʉ mʉjãcʉ niwĩ. Õꞌacʉ̃ tigʉpʉ nígʉ̃, Moisére pisucʉ niwĩ. Aꞌtiro nicʉ niwĩ:
—Aꞌte yʉꞌʉ ucũsereta Jacob pãrãmerã nituriarã, Israe curuacjãrãrẽ wereya:
Tojo weerã mʉsã yʉꞌʉ dutisere queoro yʉꞌtirã, marĩ niꞌcãrõ meꞌrã apoꞌquere queoro wéérã, nipeꞌtirã ãpẽrã masã yʉꞌrʉoro, yarã, yʉꞌʉ tʉꞌsarã nirãsaꞌa. Nipeꞌtirocjãrã yarãta nima, nírã peꞌe.
Tojo nimirã, mʉsã peꞌe yʉꞌʉ ʉaro weeri masã, paꞌia ye cjasere daꞌrarã weronojõ nirãsaꞌa. Apesecjãrãrẽ ye cjasere wereturiarãsaꞌa. Yarã, ya macãcjãrã añurã nirãsaꞌa. Aꞌtere nipeꞌtirã Israe curuacjãrãrẽ wereya”, nicʉ niwĩ Õꞌacʉ̃.
Beꞌro Moisé ʉ̃rʉ̃gʉ̃pʉ níꞌcʉ dijaa, nipeꞌtirã wiorãrẽ pijio, Õꞌacʉ̃ cʉ̃ weredutiꞌquenʉcʉ̃ werepeꞌocʉ niwĩ.
Moisé tere werecã tʉꞌorã, Israe curuacjãrã niꞌcãrõnojõ wãcũseti, yʉꞌticãrã niwã:
—Nipeꞌtise Õꞌacʉ̃ ʉ̃sãrẽ weedutiꞌquere weerãti, nicãrã niwã.
Na tojo ni yʉꞌticã tʉꞌogʉ, Moisé na níꞌquere Õꞌacʉ̃rẽ weregʉ mʉjãcʉ niwĩ.
Moisé wereꞌquere tʉꞌóca beꞌro Õꞌacʉ̃ cʉ̃rẽ nicʉ niwĩ:
—Masã yʉꞌʉ mʉꞌʉ meꞌrã ucũcã tʉꞌoato nígʉ̃, oꞌmecurua poꞌpeapʉ mʉꞌʉ tiro dijatagʉsaꞌa. Tojo weerã mʉꞌʉrẽ ẽjõpeonuꞌcũcãꞌrãsama, nicʉ niwĩ.
Cʉ̃ tojo níca beꞌro Moisé Õꞌacʉ̃rẽ masã níꞌquere werecʉ niwĩ.
Beꞌro Õꞌacʉ̃ cʉ̃rẽ nicʉ niwĩ:
—Masã tiropʉ waꞌaya. Yʉꞌʉre eꞌcatipeoajã, niꞌcãcã, ñamiacã, apoyuato. Na ye suꞌtire coeyuato.
Ñamiacã yʉꞌrʉro apoyuꞌquepʉ nitojato. Ti nʉmʉ yʉꞌʉ, mʉsã wiogʉ, nipeꞌtirã ĩꞌorõpʉ ʉ̃rʉ̃gʉ̃ Sinaípʉ dijatagʉsaꞌa.
Tigʉ ʉ̃rʉ̃gʉ̃ dʉꞌpocã́ masã yʉꞌrʉaticãꞌto nígʉ̃, cãꞌmotaꞌacũuña. Narẽ aꞌtiro wereya: “Tigʉ ʉ̃rʉ̃gʉ̃rẽ wiopesase meꞌrã ĩꞌaña. Ne mʉjãticãꞌña. Tigʉ dʉꞌpocã́rẽ ne cãꞌrõ ʉꞌtacũuticãꞌña. Noꞌo tigʉre daꞌrañaꞌgʉ̃nojõ wẽrĩgʉ̃sami.
Tojo wee wẽrĩgʉ̃nojõrẽ ne niꞌcʉ̃ cãꞌrõ omocã ñapeomaꞌaticãꞌña. Ʉ̃tãperi meꞌrã doquewẽjẽnoꞌrõsaꞌa. Tojo weetirã, mejõ bʉewẽjẽnoꞌrõsaꞌa. Noꞌo nigʉ̃́ masʉ̃rẽ o waꞌicʉ quẽꞌrãrẽ wẽjẽcãꞌnoꞌrõsaꞌa. Masã oveja ʉmʉ capesaꞌro meꞌrã diaꞌcʉ̃ puticã tʉꞌorã, tigʉ ʉ̃rʉ̃gʉ̃pʉre mʉjãrãsama”, ni wereya, nicʉ niwĩ Õꞌacʉ̃.
Beꞌro Moisé ʉ̃rʉ̃gʉ̃pʉ níꞌcʉ dijaticʉ niwĩ. Õꞌacʉ̃rẽ eꞌcatipeoajã, masãrẽ apoyuduticʉ niwĩ. Beꞌro na ye suꞌtire coecãrã niwã.
Na suꞌtire coéca beꞌro Moisé narẽ aꞌtiro werecʉ niwĩ:
—Ñamiacã yʉꞌrʉro apoyuꞌcãrãpʉ nitojaya. Tojo nicã aꞌte nʉmʉrĩ mʉsã nʉmosãnumia meꞌrã ne wʉacãjĩticãꞌña, ni werecʉ niwĩ.
Pʉa nʉmʉ beꞌro boꞌrequeꞌari cura bʉpo paa, yaꞌbacʉ niwĩ. Tigʉ ʉ̃rʉ̃gʉ̃ buꞌipʉre niꞌcã oꞌmecurua tojanʉꞌcãcaro niwʉ̃. Cabra capesaꞌro meꞌrã ʉpʉtʉ putise bʉsʉcaro niwʉ̃. Nipeꞌtirã na suꞌti caseri meꞌrã weeꞌque wiꞌseri nirõpʉ te bʉsʉsere tʉꞌo uirã, narãsãcãrã niwã.
Beꞌro Moisé Õꞌacʉ̃rẽ põtẽrĩrã waꞌajã, narẽ sʉꞌori miacʉ niwĩ. Waꞌa, tigʉ ʉ̃rʉ̃gʉ̃ dʉꞌpocã́pʉ ejanʉꞌcãcãrã niwã.
Nipeꞌtiro tigʉ ʉ̃rʉ̃gʉ̃ Sinaí wãmeticjʉpʉ oꞌmepuꞌsunuꞌcũcaro niwʉ̃. Õꞌacʉ̃ pecameꞌe ʉ̃jʉ̃rĩ põꞌrã meꞌrã dijatáca beꞌro niyucã, tojo waꞌacaro niwʉ̃. Pã́ ʉ̃jʉ̃arõ weronojõ oꞌme buenuꞌcũcaro niwʉ̃. Nipeꞌtiro tigʉ ʉ̃rʉ̃gʉ̃ ʉpʉtʉ waro narãsãcaro niwʉ̃.
Oveja ʉmʉ capesaꞌro putise siapeꞌe meꞌrã nemorõ bʉsʉcaro niwʉ̃. Tojo waꞌari cura Moisé Õꞌacʉ̃ meꞌrã ucũmʉjãcʉ niwĩ. Cʉ̃ peꞌe bʉpo bʉsʉro weronojõ cʉ̃rẽ yʉꞌticʉ niwĩ.
Õꞌacʉ̃ ʉ̃rʉ̃gʉ̃ Sinaí dʉposãrĩpʉ dijati, ejanʉꞌcãcʉ niwĩ. Beꞌro Moisére cʉ̃ tiropʉ mʉjãtiduticʉ niwĩ. Tere tʉꞌogʉ, Moisé mʉjãcʉ niwĩ.
Õꞌacʉ̃ cʉ̃rẽ nicʉ niwĩ:
—Dijaya. Masãrẽ wiopesase meꞌrã weregʉ waꞌaya: “Yʉꞌʉre ĩꞌasĩꞌrĩrã, aꞌtigʉ ʉ̃rʉ̃gʉ̃ dʉꞌpocã́pʉ cãꞌmotaꞌaꞌcarore ne yʉꞌrʉticãꞌto. Yʉꞌrʉrã pũrĩcã, pãjãrã wẽrĩrãsama.
Paꞌiapʉta, yʉꞌʉ tiropʉ aꞌtirãnojõ yʉꞌʉ ĩꞌorõpʉ ñaꞌase marĩrã nirãti nírã, apoyuato. Na tojo weeticã, narẽ buꞌiri daꞌregʉsaꞌa”, ni wereya, nicʉ niwĩ Õꞌacʉ̃.
Moisé Õꞌacʉ̃rẽ aꞌtiro ni yʉꞌticʉ niwĩ:
—Masã aꞌtigʉ ʉ̃rʉ̃gʉ̃pʉre ne mʉjãtimasĩtisama. Mʉꞌʉta narẽ “Tigʉ dʉꞌpocã́rẽ cãꞌmotaꞌaꞌcarore yʉꞌrʉticãꞌto. Tigʉ yʉꞌʉ nirṍ niꞌi”, ni weredutitojapʉ. Tojo weerã aꞌtore ne yʉꞌrʉtisama, nicʉ niwĩ.
Õꞌacʉ̃ peꞌe Moisére nicʉ niwĩ:
—Dija, Aarṍrẽ aꞌtopʉ miitia. Paꞌia, tojo nicã masã pũrĩcã aꞌtopʉ aꞌtisĩꞌrĩrã, cãꞌmotaꞌaꞌcarore ne yʉꞌrʉticãꞌto. Tojo weecãma, yʉꞌʉ narẽ buꞌiri daꞌrebosaꞌa, nicʉ niwĩ Õꞌacʉ̃.
Õꞌacʉ̃ ʉ̃rʉ̃gʉ̃pʉ ucũgʉ̃, nipeꞌtise aꞌte ucũsere ucũcʉ niwĩ:
“Yʉꞌʉ Õꞌacʉ̃, mʉsã wiogʉ niꞌi. Yʉꞌʉta mʉsãrẽ Egiptopʉre miiwijawʉ. Topʉre mʉsã narẽ daꞌracoꞌterã niwʉ̃.
”Yʉꞌʉ niꞌcʉ̃rẽta ẽjõpeoya. Ne ãpẽrãnojõrẽ ẽjõpeoticãꞌña.
”Ne queosere yee, ẽjõpeoticãꞌña. Ʉꞌmʉarõ cjase queosere, ne docapʉ aꞌti diꞌtapʉ nisere, maa pajiri maajopʉ nise queose quẽꞌrãrẽ yee ẽjõpeoticãꞌña.
Ne narẽ ẽjõpeorã, paamuꞌrĩqueꞌaticãꞌña. Ne narẽ ñubuepeoticãꞌña. Yʉꞌʉ Õꞌacʉ̃ mʉsã wiogʉ niꞌi. Mʉsã ãpẽrãrẽ ẽjõpeosirutucã, ne ʉaweꞌe. Yʉꞌʉre ĩꞌasĩꞌrĩtirã tojo weema. Tojo weegʉ na põꞌrãrẽ, na pãrãmerãrẽ, na pãrãmerã nituriarãrẽ buꞌiri daꞌregʉsaꞌa.
Yʉꞌʉre mairã, yʉꞌʉ dutiꞌquere queoro weerã́ peꞌema peje turiri beꞌrocjãrãrẽ maꞌinuꞌcũgʉ̃saꞌa.
”Yʉꞌʉ Õꞌacʉ̃, mʉsã wiogʉre wiopesase meꞌrã wãcũtimirã, wãmepeomaꞌaticãꞌña. Tojo ucũmaꞌarãrẽ buꞌiri daꞌregʉsaꞌa.
”Yʉꞌʉ soodutigʉ cũuca nʉmʉ saurure wãcũña. Ya nʉmʉ, yʉꞌʉre ẽjõpeori nʉmʉ niꞌi.
Seis nʉmʉrĩta daꞌraya. Te nʉmʉrĩrẽ nipeꞌtise mʉsã daꞌrase cʉosere daꞌraweꞌocãꞌña.
Siete nʉmʉ nirĩ nʉmʉ peꞌema, yʉꞌʉ mʉsã wiogʉre wãcũ, soodutigʉ cũuca nʉmʉ niꞌi. Ti nʉmʉrẽ ne cãꞌrõ daꞌraticãꞌña. Mʉsã macʉ̃, mʉsã macõ, mʉsãrẽ daꞌracoꞌtegʉ o daꞌracoꞌtego, mʉsã yarã waꞌicʉrã, ape diꞌtacjãrã mʉsã tiropʉ nirã́ ne daꞌraticãꞌto.
Yʉꞌʉ Õꞌacʉ̃, mʉsã wiogʉ seis nʉmʉrĩta ʉꞌmʉsere, diꞌtare, pacase maarĩrẽ, nipeꞌtise tepʉ nisere weewʉ. Tuꞌajanʉꞌcõ, siete nʉmʉ nirĩ nʉmʉrẽ soowʉ. Tojo weero ti nʉmʉ sauru, ya nʉmʉ niꞌi. ‘Yʉꞌʉre ẽjõpeori nʉmʉ niato’, ni soodutigʉ cũuwʉ̃.
”Mʉsã pacʉre, mʉsã pacore añurõ wejepeoya. Yʉꞌʉ Õꞌacʉ̃, mʉsã wiogʉ mʉsãrẽ oꞌori diꞌtare yoacã catirãti nírã, tojo weeya.
”Masãrẽ wẽjẽcõꞌaticãꞌña.
”Mʉsã nʉmosãnumia nitirãrẽ, mʉsã marãpʉsʉmʉa nitirãrẽ aꞌmetãrãticãꞌña.
”Yajaticãꞌña.
”Beseropʉ ãpẽrãrẽ ñaꞌarõ waꞌadutirã, na ye cjasere nisooticãꞌña.
”Ãpẽrã ya wiꞌire ne ʉoticãꞌña. Cʉ̃ nʉmorẽ, cʉ̃rẽ daꞌracoꞌtegʉre, cʉ̃rẽ daꞌracoꞌtegore, cʉ̃ yagʉ wecʉre, cʉ̃ yagʉ burrore, nipeꞌtise cʉ̃ cʉosere ʉoticãꞌña” ni, dutise oꞌocʉ niwĩ Õꞌacʉ̃.
Israe curuacjãrã nipeꞌtirã bʉpo paacã, oveja ʉmʉ capesaꞌro bʉsʉcã tʉꞌorã, bʉpo yaꞌbacã, ʉ̃rʉ̃gʉ̃ oꞌmepuꞌsunuꞌcũcã ĩꞌarã, ui narãsãcãrã niwã. Tojo weeꞌcãrã niyurã, tigʉ yoacureropʉ tojacãrã niwã.
Tojo weerã Moisére aꞌtiro nicãrã niwã:
—Mʉꞌʉ ʉ̃sãrẽ ucũña. Mʉꞌʉ dutisere yʉꞌtirãti. Õꞌacʉ̃ cʉ̃ basu ʉ̃sãrẽ ucũticãꞌto. Cʉ̃ ʉ̃sã meꞌrã ucũcã pũrĩcãrẽ, ʉ̃sã wẽrĩbosaꞌa, nicãrã niwã.
Moisé narẽ yʉꞌticʉ niwĩ:
—Mʉsã uiticãꞌña. Õꞌacʉ̃ marĩrẽ diacjʉ̃ta yʉꞌʉre ẽjõpeomiti nígʉ̃, aꞌtiami. Mʉsã cʉ̃rẽ wiopesase meꞌrã wãcũcã ʉagʉ, cʉ̃rẽ yʉꞌrʉnʉꞌcã, ñaꞌarõ weeticãꞌto nígʉ̃, aꞌtiami.
Masã uirã, ʉ̃rʉ̃gʉ̃ yoacureropʉ tojaqueꞌacãrã niwã. Moisé peꞌe Õꞌacʉ̃ nirṍ, oꞌmecurua naꞌitĩꞌarĩ curua pʉꞌtopʉ ejanʉꞌcãcʉ niwĩ.
*****
Õꞌacʉ̃ dutise cũuꞌquere wéréca beꞌro Moisére nicʉ niwĩ:
—Aarṍ, cʉ̃ põꞌrã Nadab, Abihú, ãpẽrã setenta Israe curuacjãrã wiorã meꞌrã aꞌto yʉꞌʉ nirõpʉ mʉjãtia. Mejõ yoacurero tojato. Topʉ paamuꞌrĩqueꞌato.
Mʉꞌʉ seꞌsaro yʉꞌʉ tiropʉre ejaya. Masã peꞌe mʉꞌʉ meꞌrã ne pʉꞌtoacãpʉ mʉjãtinemoticãꞌto, nicʉ niwĩ.
Moisé masã tiropʉ waꞌa, nipeꞌtise Õꞌacʉ̃ níꞌquere, tojo nicã cʉ̃ dutiꞌquere masãrẽ weregʉ waꞌacʉ niwĩ. Cʉ̃ tojo werecã tʉꞌorã, nipeꞌtirãpʉta niꞌcãrõnojõ wãcũseti, yʉꞌticãrã niwã:
—Nipeꞌtise Õꞌacʉ̃ ʉ̃sãrẽ weedutiꞌquere weerãti, nicãrã niwã.
Beꞌro niꞌcãrẽrã maꞌmapjia Israe curuacjãrãrẽ waꞌicʉrã wẽjẽdutigʉ oꞌócʉ niwĩ. Narẽ Õꞌacʉ̃rẽ eꞌcatipeorã, waꞌicʉrãrẽ ʉ̃jʉ̃amorõpeoduticʉ niwĩ. Tojo nicã, apeyema Õꞌacʉ̃ narẽ añurõ weeato nírã, wecʉa ʉmʉarẽ wẽjẽ, ʉ̃jʉ̃amorõpeoduticʉ niwĩ.
Moisé deco meꞌrã díre mii, bapari pacapʉ piosãacʉ niwĩ. Apeye dʉꞌsasere waꞌicʉrãrẽ ʉ̃jʉ̃amorõpeoropʉ piopeocʉ niwĩ.
Tuꞌajanʉꞌcõ, Moisé “Õꞌacʉ̃ masã meꞌrã aꞌtiro apogʉti” ni ojáca turipʉre mii, masãrẽ buꞌeĩꞌocʉ niwĩ. Tere tʉꞌorã, na peꞌe aꞌtiro nicãrã niwã:
—Nipeꞌtise marĩ wiogʉ Õꞌacʉ̃ marĩrẽ weedutiꞌquere weerãti. Cʉ̃ dutisere yʉꞌtirãti, nicãrã niwã.
Beꞌro Moisé díre mii, masãpʉre tere wẽeste, aꞌtiro nicʉ niwĩ:
—Aꞌte dí meꞌrã Õꞌacʉ̃ “Masã meꞌrã tojo weegʉti” níꞌquere diacjʉ̃ta cʉ̃ dutiꞌquenojõta weegʉsami, ni masĩnoꞌo, nicʉ niwĩ Moisé.
Tere tuꞌajáca beꞌro Moisé Aarṍ, Nadab, Abihú, tojo nicã setenta Israe curuacjãrã wiorã meꞌrã ʉ̃rʉ̃gʉ̃pʉ mʉjãcʉ niwĩ.
Topʉ na Õꞌacʉ̃, Israe curuacjãrã wiogʉre ĩꞌacãrã niwã. Cʉ̃ ʉꞌtacũrõrẽ añuse yaꞌsase peri zafiro wãmetise peri asipaꞌacũñacaro niwʉ̃. Ʉꞌmʉse weronojõ yaꞌsameꞌrĩcãꞌcaro niwʉ̃.
Ãꞌrã Israe curuacjãrã wiorã Õꞌacʉ̃rẽ ĩꞌamicã, narẽ ne mejẽcã waꞌacã weeticʉ niwĩ. Na niꞌcãrõ meꞌrã baꞌa, sĩꞌrĩ weecãrã niwã.
Õꞌacʉ̃ Moisére aꞌtiro nicʉ niwĩ:
—Yʉꞌʉ tiro ʉ̃rʉ̃gʉ̃pʉ mʉjãtinemoña. Mʉjãti, topʉ yʉꞌʉre coꞌteya. Yʉꞌʉ ʉ̃tã meꞌrã weeꞌque pjĩrĩrẽ mʉꞌʉrẽ oꞌogʉti. Te pjĩrĩpʉ yʉꞌʉ ojaꞌque nipeꞌtise yʉꞌʉ weedutiꞌquere mʉꞌʉ Israe curuacjãrãrẽ weregʉsaꞌa.
Tere tʉꞌogʉ, Moisé, cʉ̃rẽ weetamugʉ̃ Josué meꞌrã ʉ̃rʉ̃gʉ̃ Õꞌacʉ̃ nirõpʉ mʉjãnemocʉ niwĩ.
Cʉ̃ mʉjãnemoati dʉporo wiorãrẽ aꞌtiro nicʉ niwĩ:
—Aꞌtota coꞌteya, téé ʉ̃sã dijaticãpʉ. Aarṍ, tojo nicã Hur mʉsã meꞌrã tojama. Noꞌo mʉsãrẽ mejẽcã waꞌacã, narẽ wereya, nicʉ niwĩ.
Tojo níca beꞌro Moisé ʉ̃rʉ̃gʉ̃pʉ mʉjãcʉ niwĩ. Tigʉre niꞌcã oꞌmecurua tuubiꞌacaro niwʉ̃.
Õꞌacʉ̃ cʉ̃ añurõ asistese ʉ̃rʉ̃gʉ̃ Sinaípʉ dijatacã, seis nʉmʉrĩrẽ omecurua tigʉre tuubiꞌacaro niwʉ̃. Ape nʉmʉ siete nʉmʉ nirĩ nʉmʉrẽ oꞌmecuruapʉta Õꞌacʉ̃ Moisére pijidijocʉ niwĩ.
Israe curuacjãrã Õꞌacʉ̃ asistesere ʉ̃rʉ̃gʉ̃ dʉposãrĩpʉ pecameꞌe ʉ̃jʉ̃acõꞌarõ weronojõ ĩꞌacãrã niwã.
Moisé ti oꞌmecuruapʉ sãjãa, tigʉ ʉ̃rʉ̃gʉ̃pʉ mʉjãnemocʉ niwĩ. Topʉre cuarenta ʉmʉcori, cuarenta ñamirĩ  tojacʉ niwĩ.
*****
*****
Õꞌacʉ̃ ʉ̃rʉ̃gʉ̃ Sinaípʉ Moisé meꞌrã ucṹca beꞌro cʉ̃rẽ pʉa pjĩ ʉ̃tã meꞌrã weeꞌque pjĩrĩrẽ oꞌocʉ niwĩ. Te pjĩrĩpʉ Õꞌacʉ̃ diez dutise cũuꞌque nicaro niwʉ̃. Õꞌacʉ̃ basuta cʉ̃ omopica meꞌrã tere ojacʉ niwĩ.
Beꞌro Israe curuacjãrã Moisé cʉ̃ ʉ̃rʉ̃gʉ̃pʉ mʉjãaꞌcʉre yoogocã ĩꞌarã, Aarṍ tiropʉ nerẽcãrã niwã. Cʉ̃rẽ aꞌtiro nicãrã niwã:
—Sõꞌonícʉ Moisé marĩrẽ Egiptopʉ níꞌcãrãrẽ miitiꞌcʉ waro ¿deꞌro waꞌapari cʉ̃rẽ? Marĩ ne masĩtisaꞌa. Tojo weegʉ ʉ̃sã ẽjõpeoatje queosere yeebosaya. Marĩ dʉporo wʉamʉꞌtãrãsama. Na marĩ waꞌatji maꞌarẽ ĩꞌorãsama, nicãrã niwã.
Aarṍ narẽ yʉꞌticʉ niwĩ:
—Mʉsã nʉmosãnumia, mʉsã põꞌrã ʉmʉa, mʉsã põꞌrã numia oꞌmeperi yosase uru meꞌrã weeꞌquere aꞌto yʉꞌʉ tiropʉ miitia, nicʉ niwĩ.
Cʉ̃ tojo nicã tʉꞌorã, nipeꞌtirãpʉta na oꞌmeperi yosase uru meꞌrã weeꞌquere tuweemii, Aarṍ tiropʉ miacãrã niwã.
Cʉ̃ tere ñeꞌe, ʉ̃jʉ̃asipiocʉ niwĩ. Na wecʉ wĩꞌmagʉ̃ queose wééca coꞌropʉ piosãcãrã niwã. Beꞌro te bʉꞌáca beꞌro wecʉ wĩꞌmagʉ̃ queose weronojõ bajugʉ wijacʉ niwĩ. Cʉ̃rẽ ĩꞌarã, masã aꞌtiro nicãrã niwã:
—Israe curuacjãrã, ãꞌrĩ marĩ ẽjõpeogʉ nimi. Cʉ̃ta marĩrẽ Egiptopʉ níꞌcãrãrẽ sʉꞌori miiwijawĩ.
Na tojo weecã ĩꞌagʉ̃, Aarṍ wecʉ wĩꞌmagʉ̃ queose põtẽorõpʉ waꞌicʉrãrẽ ʉ̃jʉ̃amorõpeorore niꞌcã mesã ʉ̃tã meꞌrã seeneocũucʉ niwĩ. Tuꞌajanʉꞌcõ, masãrẽ werecʉ niwĩ:
Ape nʉmʉ peꞌe ñamiñaꞌcũrõ wãꞌcã, waꞌicʉrãrẽ wẽjẽ ʉ̃jʉ̃amorõpeocãrã niwã. Tojo nicã, apeyema Õꞌacʉ̃ narẽ añurõ weeato nírã, waꞌicʉrãrẽ wẽjẽ, ʉ̃jʉ̃amorõpeocãrã niwã. Beꞌro nipeꞌtirã masã baꞌa, sĩꞌrĩ, queꞌa, ejanujãcãrã niwã. Tuꞌajanʉꞌcõ, wãꞌcãnʉꞌcã, tʉꞌomasĩti, bopoyase moorã basanuꞌcũsiacãrã niwã.
Na tojo weecã ĩꞌagʉ̃, Õꞌacʉ̃ Moisére nicʉ niwĩ:
—Waꞌagʉsaꞌa. Dijaya. Mʉꞌʉ, Egiptopʉ miiwijaꞌcãrã ñaꞌabutiarã dojorã weema.
Na maata waro yʉꞌʉ weedutiꞌquere duꞌucãꞌma. Niꞌcʉ̃ wecʉ wĩꞌmagʉ̃ queosere uru meꞌrã ʉ̃jʉ̃asipio wĩorẽama. Cʉ̃rẽ eꞌcatipeorã, ejaqueꞌama. Tojo nicã, waꞌicʉrãrẽ wẽjẽ, cʉ̃rẽ ʉ̃jʉ̃amorõpeoama. Aꞌtiro ni ucũama: “Israe curuacjãrã, ãꞌrĩ marĩ ẽjõpeogʉ nimi. Cʉ̃ta Egipto diꞌtapʉre marĩrẽ sʉꞌori miiwijawĩ”, niama, nicʉ niwĩ Õꞌacʉ̃.
Õꞌacʉ̃ apeye Moisére ninemocʉ niwĩ:
—Yʉꞌʉ sõjã masãrẽ na nisetisere añurõ masĩꞌi. Yʉꞌʉre yʉꞌrʉnʉꞌcãsepijarã nima.
Na meꞌrã uayʉꞌrʉmajãꞌa. Tojo weegʉ narẽ buꞌiri daꞌre bajuriopeꞌogʉti. Yʉꞌʉ tojo weecã, ne cãꞌmotaꞌaticãꞌña. Mʉꞌʉ pãrãmerã nituriarã meꞌrã peꞌema pãjãrã masãputicã weegʉti.
Õꞌacʉ̃ tojo nimicã, Moisé peꞌe cʉ̃ wiogʉ Õꞌacʉ̃rẽ aꞌte ucũse meꞌrã nijĩsijosĩꞌrĩcʉ niwĩ:
—Wiogʉ, ¿deꞌro weegʉ mʉꞌʉ, mʉꞌʉ yarã masã meꞌrã tocãꞌrõ uati? Mʉꞌʉ tutuayʉꞌrʉse meꞌrã narẽ Egiptopʉre miiwijawʉ.
Mʉꞌʉ narẽ buꞌiri daꞌrecãma, Egiptocjãrã aꞌtiro ni wãcũrãsama: “Õꞌacʉ̃ narẽ ʉ̃rʉ̃pagʉpʉ wẽjẽ, aꞌti diꞌtapʉ nirãrẽ bajuriogʉti nígʉ̃, miiwijapĩ”, nibosama. Uaticãꞌña majã. Mʉꞌʉ yarã masãrẽ ñaꞌarõ weesĩꞌrĩsere tocãꞌrõta duꞌuya.
Mʉꞌʉrẽ daꞌracoꞌterã Abrahãrẽ, Isaare, Jacore níꞌquere wãcũña. Mʉꞌʉ basuta mʉꞌʉ wãme meꞌrã narẽ aꞌtiro nicũpã: “Mʉsã pãrãmerã nituriarãrẽ ñocõa weronojõ pãjãrã masãputicã weegʉti. Tojo nicã, aꞌti diꞌta mʉsãrẽ oꞌogʉti níꞌque diꞌtare mʉsã pãrãmerã nituriarãrẽ oꞌogʉsaꞌa. Na ye diꞌta ninuꞌcũcãꞌrõsaꞌa”, nicũpã.
Moisé tojo nicã tʉꞌogʉ, Õꞌacʉ̃ cʉ̃ yarã masãrẽ “Buꞌiri daꞌregʉti” nimiꞌquere duꞌucʉ niwĩ.
Beꞌro Moisé ʉ̃rʉ̃gʉ̃pʉ níꞌcʉ Õꞌacʉ̃ dutise pʉa pãꞌrẽpʉ ojanoꞌque pjĩrĩrẽ miidijaticʉ niwĩ.
Õꞌacʉ̃ta te pjĩrĩrẽ weecʉ niwĩ. Cʉ̃ basuta topʉ níꞌquere ñacũ, ojaõꞌocʉ niwĩ.
Josué masã na caricũsere tʉꞌogʉ, Moisére aꞌtiro nicʉ niwĩ:
—Masã aꞌmewẽjẽrã caricũrõ weronojõ bʉsʉrocoro marĩ cãrĩse uꞌturi waꞌteropʉre, nicʉ niwĩ.
Moisé peꞌe cʉ̃rẽ aꞌtiro yʉꞌticʉ niwĩ:
—Na aꞌmewẽjẽ wapataꞌaca beꞌro caricũ eꞌcatise mejẽta nírõcoro. Tojo nicã aꞌmewẽjẽ bajuriorã bʉjawetirã basase mejẽta nírõcoro. Mejẽcã basase tʉꞌogʉcoro, nicʉ niwĩ.
Moisé na nirõpʉ etagʉ, wecʉ wĩꞌmagʉ̃ na uru meꞌrã wĩorẽꞌcʉre ĩꞌagʉ̃, na noꞌo ʉaro basanuꞌcũcusiasere ĩꞌagʉ̃, uayʉꞌrʉacʉ niwĩ. Tojo weegʉ cʉ̃ cʉose pjĩrĩrẽ tigʉ ʉ̃rʉ̃gʉ̃ dʉꞌpocã́pʉ doquemʉtõcũucʉ niwĩ.
Te beꞌro wecʉ wĩꞌmagʉ̃ queose wĩorẽꞌcʉre mii, pecameꞌepʉ doquetĩacʉ niwĩ. Beꞌro cʉ̃rẽ añuse marãrĩ doquemʉtõcʉ niwĩ. Te marãrĩrẽ aco buꞌipʉ wẽestepoꞌocʉ niwĩ. Tojo weetoja, Israe curuacjãrãrẽ te acore sĩꞌrĩcã weecʉ niwĩ.
Moisé Aarṍrẽ aꞌtiro nicʉ niwĩ:
—¿Ãꞌrã masã deꞌro weemiati mʉꞌʉrẽ? Mʉꞌʉ narẽ ñaꞌabutiaro weecã weeapã.
Aarṍ peꞌe cʉ̃rẽ yʉꞌticʉ niwĩ:
—Yʉꞌʉ acabiji, yʉꞌʉ meꞌrã uatigʉta. Mʉꞌʉ masĩmiba. Ãꞌrã masã ñaꞌarõ weesere weepoyʉꞌrʉama.
Na yʉꞌʉre aꞌtiro niama: “Niꞌcʉ̃ ʉ̃sã ẽjõpeoacjʉ queose marĩrẽ sʉꞌori miacjʉre weebosaya. Sõꞌonícʉ Moisé marĩrẽ Egiptopʉre sʉꞌori miiwijatiꞌcʉre deꞌro waꞌaro waꞌapã. Masĩtisaꞌa”, niama.
Na tojo nicã, narẽ yʉꞌtiapʉ: “Noꞌo oꞌmeperi yosase uru meꞌrã weeꞌquere cʉorãnojõ tuweemii miitia”, niapʉ. Na yʉꞌʉre miiti, tere oꞌoama. Yʉꞌʉ tere pecameꞌepʉ doquetĩapʉ. Wãcũña marĩrõ ãꞌrĩ wecʉ wĩꞌmagʉ̃ queose wijamajãmi, nicʉ niwĩ Aarṍ.
Moisé na noꞌo ʉaro weesere ĩꞌacʉ niwĩ. Tere ĩꞌamigʉ̃, Aarṍ peꞌe narẽ “Tojo weeticãꞌña”, niticʉ niwĩ. Tojo weerã na ñaꞌarõ weesere ĩꞌarã, narẽ ĩꞌatuꞌtirã bujicãꞌcãrã niwã.
Tojo weecã ĩꞌagʉ̃, Moisé na suꞌti caseri meꞌrã weeꞌque wiꞌseri waꞌtero sãjãa, ejanʉꞌcãcʉ niwĩ. Narẽ aꞌtiro nicʉ niwĩ:
—“Õꞌacʉ̃ yarã niꞌi” nirãnojõ yʉꞌʉ tiro aꞌtia, nicʉ niwĩ.
Na tojo weecã ĩꞌagʉ̃, Moisé narẽ nicʉ niwĩ:
—Õꞌacʉ̃, Israe curuacjãrã wiogʉ, aꞌtiro nimi: “Mʉsãnʉcʉ̃ diꞌpjĩrĩrẽ dʉꞌteõꞌoña. Beꞌro mʉsã wiꞌseri nirõpʉ tojaaya. Tojaa, wiꞌserinʉcʉ̃ mʉsã acabijirãrẽ, mʉsã maꞌmisʉmʉarẽ, mʉsã meꞌrãcjãrãrẽ, mʉsã ya wiꞌi pʉꞌto nirãrẽ wẽjẽcãꞌña”, ni werecʉ niwĩ Moisé.
Leví ya curuacjãrã Moisé tojo weedutiꞌquere queoro weecãrã niwã. Ti nʉmʉrẽ iꞌtiati mil ʉmʉa wẽrĩcãrã niwã.
Beꞌro Moisé narẽ nicʉ niwĩ:
—Masã Õꞌacʉ̃rẽ yʉꞌrʉnʉꞌcãcã, mʉsã cʉ̃ dutiro wéérã, mʉsã põꞌrãrẽ, mʉsã acabijirãrẽ, mʉsã maꞌmisʉmʉapʉreta na ñaꞌarõ weeꞌquere ĩꞌarã, wẽjẽcãꞌmotaꞌapʉ. Tojo weegʉ niꞌcãcã Õꞌacʉ̃ mʉsãrẽ cʉ̃ dutisere daꞌradutigʉ cũuami. Aꞌtiro wee mʉsãrẽ añurõ waꞌacã weeami, nicʉ niwĩ.
Ape nʉmʉ peꞌere Moisé masãrẽ aꞌtiro nicʉ niwĩ:
—Mʉsã Õꞌacʉ̃ dutisere yʉꞌrʉnʉꞌcãrã, ñaꞌabutiaro weecãrã niapʉ. Niꞌcãrõacãrẽ Õꞌacʉ̃ tiropʉ mʉjãgʉ̃ti. Apetero weegʉ mʉsã yere cʉ̃rẽ sẽrĩbosacã, mʉsãrẽ acobojobosami, nicʉ niwĩ.
Cʉ̃ tojo níca beꞌro apaturi Moisé Õꞌacʉ̃ tiropʉ mʉjãa, cʉ̃rẽ nicʉ niwĩ:
—Diacjʉ̃ta masã wecʉ wĩꞌmagʉ̃ uru meꞌrã queose wĩorẽꞌcʉre eꞌcatipeotjĩarã, ñaꞌabutiaro weecãrã niama.
Niꞌcãrõacãrẽ mʉꞌʉrẽ ʉpʉtʉ sẽrĩꞌi. Narẽ acobojoya. Acobojotigʉ pũrĩcã, mʉꞌʉ ya pũrĩ catirã wãme ojaõꞌonoꞌca pũrĩpʉ yʉꞌʉ wãmerẽ coecãꞌña, nicʉ niwĩ Moisé.
Õꞌacʉ̃ peꞌe cʉ̃rẽ yʉꞌticʉ niwĩ:
—Yʉꞌʉ dutisere yʉꞌrʉnʉꞌcãꞌcãrã diaꞌcʉ̃rẽ ya pũrĩpʉ ojaõꞌonoꞌcãrã wãmerẽ coegʉti.
Niꞌcãrõacãrẽ majã waꞌaya. Masãrẽ yʉꞌʉ mʉꞌʉrẽ “Oꞌogʉti” níca diꞌtapʉ sʉꞌori miaña. Yʉꞌʉre werecoꞌtegʉ mʉꞌʉrẽ sʉꞌori ĩꞌo miagʉ̃sami. Tojo weemicã, yʉꞌʉ buꞌiri daꞌreri nʉmʉ ejacã, na ñaꞌarõ weeꞌque wapare narẽ buꞌiri daꞌregʉti, nicʉ niwĩ Õꞌacʉ̃.
Beꞌro Õꞌacʉ̃ masãrẽ buꞌiri daꞌregʉ, duti ñaꞌabutiase oꞌócʉ niwĩ. Aarṍ wecʉ wĩꞌmagʉ̃ queose yeeꞌcʉre eꞌcatipeoꞌque buꞌiri tojo weecʉ niwĩ.
Õꞌacʉ̃ masãrẽ buꞌiri daꞌréca beꞌro Moisére aꞌtiro nicʉ niwĩ:
—Aꞌtore wijayá. Masã mʉꞌʉ Egiptopʉ miiwijaꞌcãrã meꞌrã waꞌagʉsaꞌa. Yʉꞌʉ Abrahãrẽ, Isaare, Jacore “Oꞌogʉti” níca diꞌtapʉ waꞌaya. Ti diꞌtare na pãrãmerãrẽ “Oꞌogʉti” nitojawʉ.
Yʉꞌʉre werecoꞌtegʉre mʉsã dʉporo oꞌógʉti. Yʉꞌʉ ti diꞌtapʉ nirã́ cananeo masã, amorreo masã, hitita masã, ferezeo masã, heveo masã, jebuseo masãrẽ cõꞌawĩrõgʉ̃ti.
Cabra õpẽcõ, mumiaco pajiro aco oꞌmabʉroro weronojõ nirĩ diꞌtapʉre waꞌarã weeꞌe. Yʉꞌʉ peꞌe mʉsã meꞌrã waꞌasome. Mʉsã yʉꞌrʉnʉꞌcãsepijarã niꞌi. Yʉꞌʉ waꞌagʉ pũrĩcã mʉsã ñaꞌarõ weecã, buꞌiri daꞌre bajuriodijobosaꞌa, nicʉ niwĩ Õꞌacʉ̃.
Masã te bʉjawetise quetire tʉꞌorã, dʉjasewãꞌarã weronojõ pũrõ bʉjaweticãrã niwã. Na ne niꞌcʉ̃pʉta bʉsa, oꞌmeperi yosaticãrã niwã.
Õꞌacʉ̃ Moisére aꞌtiro wereyutojacʉ niwĩ:
—Israe curuacjãrãrẽ aꞌtiro ni wereya: “Mʉsã yʉꞌrʉnʉꞌcãsepijarã niꞌi. Mʉsã waꞌteropʉre mʉsã meꞌrã yʉꞌʉ cãꞌrõ baꞌpatiquejogʉ, mʉsãrẽ buꞌiri daꞌre bajuriobosaꞌa. Tojo weerã mʉsã suꞌti añusere, mʉsã bʉsasere, tojo nicã yosasere tuweemiicãꞌña. Mʉsã tere tuweemiica beꞌro yʉꞌʉ mʉsãrẽ weeatjere wãcũgʉ̃saꞌa”, ni wereya, nicʉ niwĩ Õꞌacʉ̃.
Tojo weerã Israe curuacjãrã Horeb wãmeticjʉ ʉ̃rʉ̃gʉ̃pʉ wijáca beꞌro bʉsanemoti, oꞌmeperi yosanemoticãrã niwã.
Moisé Õꞌacʉ̃ suꞌti caseri meꞌrã wééca wiꞌiacãrẽ mia, masã na nirṍ yoacureropʉ cũucʉ niwĩ. Ti wiꞌiacãrẽ “Õꞌacʉ̃ meꞌrã bocaejari wiꞌi niꞌi”, nicʉ niwĩ. Noꞌo niꞌcʉ̃ Õꞌacʉ̃rẽ cʉ̃ weeatjere sẽrĩtiñaꞌsĩꞌrĩgʉ̃nojõ topʉ waꞌacʉ niwĩ. Ti wiꞌiacã na masã nirṍ yʉꞌrʉro nicaro niwʉ̃.
Moisé ti wiꞌiacãpʉ waꞌacã ĩꞌarã, masã nipeꞌtirã na ye wiꞌseri sope pʉꞌtopʉ nuꞌcũcãrã niwã. Téé ti wiꞌipʉ sãjãcãpʉ cʉ̃rẽ ĩꞌasirutuduꞌucãrã niwã.
Moisé ti wiꞌipʉ sãjãcãta, oꞌmepõꞌrã dijati, ti wiꞌi sãjãrĩ sopepʉ ejanʉꞌcãcaro niwʉ̃. Õꞌacʉ̃ Moisé meꞌrã ucũrĩ cura tojo tojanʉꞌcãcaro niwʉ̃.
Masã oꞌmepõꞌrã ti wiꞌi sopepʉ ejanʉꞌcãcã ĩꞌarã, nipeꞌtirã na ye wiꞌseri sope pʉꞌto paamuꞌrĩqueꞌacãrã niwã. Õꞌacʉ̃rẽ eꞌcatipeorã, tojo weecãrã niwã.
Õꞌacʉ̃ Moisé meꞌrã aꞌmerĩ ĩꞌapõtẽo, niꞌcʉ̃, cʉ̃ meꞌrãcjʉ̃rẽ ucũgʉ̃ weronojõ ucũcãrã niwã. Na ucṹca beꞌro Moisé masã tiropʉre dajatojaacʉ niwĩ. Cʉ̃rẽ weetamucoꞌtegʉ maꞌmʉ Josué, Nun macʉ̃ peꞌe pũrĩcã ti wiꞌiacã poꞌpeapʉ toja, ninuꞌcũcãꞌcʉ niwĩ.
Moisé Õꞌacʉ̃rẽ aꞌtiro nicʉ niwĩ:
—Mʉꞌʉ yʉꞌʉre “Ãꞌrã masãrẽ sʉꞌori miaña”, niapʉ. Tojo nimigʉ̃, yʉꞌʉ meꞌrã waꞌacjʉre weretiapʉ. Tojo nicã “Mʉꞌʉrẽ añurõ masĩꞌi. Mʉꞌʉ weesere ĩꞌagʉ̃, eꞌcatiꞌi”, niapʉ.
Moisé tojo nicã tʉꞌogʉ, Õꞌacʉ̃ cʉ̃rẽ nicʉ niwĩ:
—Yʉꞌʉ basuta mʉsãrẽ baꞌpatigʉti. Baꞌpati, mʉꞌʉrẽ soose oꞌogʉti, nicʉ niwĩ.
Moisé peꞌe cʉ̃rẽ yʉꞌticʉ niwĩ:
—Mʉꞌʉ basu ʉ̃sãrẽ sʉꞌori waꞌatigʉ pũrĩcã, ʉ̃sãrẽ aꞌtore wijacã weeticãꞌña.
Mʉꞌʉ ʉ̃sã meꞌrã baꞌpatiwãꞌcãticãma, apeye diꞌtacjãrã masã “Õꞌacʉ̃ Moisé meꞌrã, Israe curuacjãrã meꞌrã eꞌcatimi”, ni masĩsome. Ʉ̃sã meꞌrã waꞌacã pũrĩcãrẽ, “Õꞌacʉ̃ Moisé, Israe curuacjãrã meꞌrã diaꞌcʉ̃ nimi”, ni masĩrãsama, nicʉ niwĩ Moisé.
Õꞌacʉ̃ Moisére apaturi ucũapocʉ niwĩ:
—Mʉꞌʉrẽ añurõ masĩꞌi. Mʉꞌʉ meꞌrã eꞌcatiꞌi. Tojo weegʉ mʉꞌʉ sẽrĩꞌcaronojõta weegʉsaꞌa, nicʉ niwĩ Õꞌacʉ̃.
Cʉ̃ tojo nicã tʉꞌogʉ, Moisé aꞌtiro ni sẽrĩnemocʉ niwĩ:
—Mʉꞌʉ asistesere yʉꞌʉre ĩꞌoña.
Õꞌacʉ̃ cʉ̃rẽ yʉꞌticʉ niwĩ:
—Nipeꞌtise yʉꞌʉ asistesere mʉꞌʉ dʉporo yʉꞌrʉacã weegʉti. Tojo yʉꞌrʉacã, nipeꞌtise yʉꞌʉ añubutiase nisere ĩꞌagʉ̃saꞌa. Tojo nicã mʉꞌʉ ĩꞌorõpʉ yʉꞌʉ wãmerẽ weregʉti. Noꞌo yʉꞌʉ pajañaꞌsĩꞌrĩgʉ̃rẽ pajañaꞌgʉ̃ti.
Tojo nimicã, ya diapoama ne ĩꞌasome. Ne niꞌcʉ̃ yʉꞌʉre ĩꞌáca beꞌro catisome majã.
Õꞌacʉ̃ apeye quẽꞌrãrẽ nicʉ niwĩ:
—Aꞌto yʉꞌʉ tiro ʉ̃tãgãpʉ nuꞌcũña.
22-23 Yʉꞌʉ asistese meꞌrã yʉꞌrʉagʉ, niꞌcã cope tigapʉ nirĩ copepʉ mʉꞌʉrẽ cũugʉ̃ti. Yʉꞌʉre ĩꞌarĩ nígʉ̃, ya omocã meꞌrã mʉꞌʉ ya diapoare cãꞌmotaꞌagʉti. Téé yʉꞌʉ yʉꞌrʉagʉpʉ cãꞌmotaꞌatʉogʉti. Yʉꞌʉ sẽꞌema waroma ĩꞌagʉ̃saꞌa, ĩꞌagʉ̃ peꞌe. Yʉꞌʉ diapoa peꞌema, ne ĩꞌanoꞌña marĩrõsaꞌa, nicʉ niwĩ Õꞌacʉ̃.
Õꞌacʉ̃ Moisére cʉ̃ asistesere ĩꞌóca beꞌro cʉ̃rẽ nicʉ niwĩ:
—Pʉa pjĩ ʉ̃tã pjĩrĩ mʉꞌʉ doquemʉtõꞌque pjĩrĩ weronojõta daꞌreya. Ne waro ojaꞌquereta ojagʉti tja.
Ñamiacã ñamicurero ʉ̃rʉ̃gʉ̃ Sinaípʉ mʉjãgʉ̃tigʉ̃ apoyuya. Tigʉ dʉposãrĩpʉ waꞌa, yʉꞌʉ tiro ejaya.
Ne apĩ mʉꞌʉ meꞌrã mʉjãticãꞌto. Ne tigʉpʉre ãpẽrã masã marĩato. Tojo nicã oveja, wecʉa tigʉ põtẽorõpʉre baꞌanuꞌcũticãꞌto.
Cʉ̃ níꞌcaronojõta Moisé todʉporo ʉ̃tã pjĩrĩ níꞌque weronojõ daꞌrecʉ niwĩ. Ape nʉmʉ peꞌe ñamicurero wãꞌcã, Õꞌacʉ̃ cʉ̃ dutiꞌcaronojõta ʉ̃rʉ̃gʉ̃ Sinaípʉ te pjĩrĩrẽ miimʉjãcʉ niwĩ.
To cʉ̃ mʉjãejacã, Õꞌacʉ̃ oꞌmecurua meꞌrã dijati, Moisé tiropʉ ejacʉ niwĩ. Cʉ̃ wãmerẽ weregʉ, “Wiogʉ niꞌi”, nicʉ niwĩ.
Moisé dʉporo yʉꞌrʉagʉ, aꞌtiro nicʉ niwĩ:
—Yʉꞌʉ Õꞌacʉ̃, mʉsã wiogʉ niꞌi. Masãrẽ pajañaꞌgʉ̃, añurõ weesetigʉ niꞌi. Uáyegʉ mejẽta niꞌi. Masãrẽ yʉꞌʉ maꞌiyʉꞌrʉsere ĩꞌoꞌo. Yʉꞌʉ “Weegʉti” níꞌquere queoro weeꞌe.
Peje curari beꞌrocjãrã quẽꞌrãrẽ maꞌinuꞌcũcʉ̃saꞌa. Masã ñaꞌarõ weesere, yʉꞌʉre yʉꞌrʉnʉꞌcãsere acobojoꞌo. Yʉꞌʉ tojo weemicã, ñaꞌarõ weegʉ́a ne buꞌiri daꞌrenoꞌña marĩgʉ̃ tojatisami. Buꞌiri daꞌrenoꞌsami. Pacʉsʉmʉa ñaꞌarõ weeꞌque wapa na põꞌrãpʉre, na pãrãmerãpʉre, na pãrãmerã nituriarãpʉre, tojota buꞌiri daꞌre yapatinoꞌrãsama, nicʉ niwĩ.
Cʉ̃ tojo nicã tʉꞌogʉ, Moisé maata nucũcãpʉ paamuꞌrĩqueꞌa, Õꞌacʉ̃rẽ eꞌcatipeocʉ niwĩ.
Cʉ̃rẽ eꞌcatipeogʉ, aꞌtiro ni sẽrĩcʉ niwĩ:
—Wiogʉ, diacjʉ̃ta yʉꞌʉ weesere tʉꞌsagʉ, ʉ̃sãrẽ baꞌpatiya. Ãꞌrã masã yʉꞌrʉnʉꞌcãsepijarã nima. Tojo nimicã, ʉ̃sã ñaꞌasere, ʉ̃sã ñaꞌarõ weesere acobojoya. Ʉ̃sãrẽ mʉꞌʉ yarã masã tojacã weeya, ni sẽrĩcʉ niwĩ.
Õꞌacʉ̃ Moisé sẽrĩꞌquere tʉꞌóca beꞌro aꞌtiro nicʉ niwĩ:
“Añurõ tʉꞌoya. Niꞌcãrõacãrẽ yʉꞌʉ nipeꞌtirã mʉsã Israe curuacjãrã meꞌrã ‘Aꞌtiro weegʉti’ ni apoꞌquere cũugʉ̃ti. Nipeꞌtirã masã ĩꞌorõpʉ añubutiasere weeĩꞌogʉ̃saꞌa. Te todʉporopʉ ne ape diꞌtapʉ aꞌti turipʉre weeĩꞌonoꞌña marĩꞌquere ĩꞌogʉ̃ti. Noꞌo nipeꞌtirã mʉsã waꞌtero nirã́ yʉꞌʉ mʉsã wiogʉ mʉsãrẽ añubutiaro weeatjere ĩꞌarãsama.
”Mʉsã sãjãti diꞌtacjãrã meꞌrã ne aꞌmerĩ ‘Tojo weerã́’, ni apoticãꞌña. Mʉsã tojo weecã pũrĩcãrẽ, mʉsãrẽ na ẽjõpeose queose yeeꞌquere sirutucã weerãsama.
Tojo weronojõ oꞌorã, aꞌtiro peꞌe weeya. Na waꞌicʉrãrẽ ʉ̃jʉ̃amorõpeosere paamʉtõcãꞌña. Apeye ʉ̃tãpaga na miinʉꞌcõꞌque na ẽjõpeosere mʉtõpeꞌocãꞌña. Tojo nicã Aserá wãmetigo na ẽjõpeose yeeꞌque yucʉ meꞌrã weeꞌque tuturire dʉtecõꞌacãꞌña.
”Ne apĩ Õꞌacʉ̃ nitigʉre ẽjõpeoticãꞌña. Ãpẽrãrẽ ẽjõpeosirutucã ne ʉaweꞌe. Yʉꞌʉ diaꞌcʉ̃rẽ ẽjõpeocã ʉaꞌa.
”Ti diꞌtapʉ nirã́ meꞌrã ne aꞌmerĩ ‘Tojo weerã́’, ni apoticãꞌña. Na ãpẽrãnojõ Õꞌacʉ̃ nitirãrẽ eꞌcatipeorã, waꞌicʉrãrẽ wẽjẽ ʉ̃jʉ̃amorõpeorã, mʉsãrẽ pijibosama. Mʉsã quẽꞌrã na wẽjẽ ʉ̃jʉ̃amorõpeoꞌquere na meꞌrã baꞌatamubosaꞌa.
Apetero weerã na põꞌrã numiarẽ mʉsã põꞌrã ʉmʉarẽ numisobosama. Numisoo, na põꞌrã numia Õꞌacʉ̃ nitirãrẽ ẽjõpeorã, mʉsã põꞌrã ʉmʉarẽ mejãrõta narẽ ẽjõpeocã weebosama.
”Mʉsã ne cãꞌrõ Õꞌacʉ̃ nitirãrẽ cõme meꞌrã ʉ̃jʉ̃asipio wĩorẽꞌquere ẽjõpeoticãꞌña”, nicʉ niwĩ Õꞌacʉ̃.
*****
Õꞌacʉ̃ Moisére cʉ̃ dutise wéréca beꞌro cʉ̃rẽ nicʉ niwĩ: “Yʉꞌʉ ucũsere ojaya. Te yʉꞌʉ mʉꞌʉ meꞌrã, Israe curuacjãrã meꞌrã apoꞌque niꞌi”, nicʉ niwĩ.
Moisé topʉre Õꞌacʉ̃ meꞌrã cuarenta ʉmʉcori, cuarenta ñamirĩ  tojacʉ niwĩ. Ne baꞌaro marĩrõ, sĩꞌrĩrõ marĩrõ nicʉ niwĩ. Topʉ “Õꞌacʉ̃ masã meꞌrã tojo weegʉti” ni apoꞌquere te ʉ̃tãpjĩrĩpʉ ojaõꞌocʉ niwĩ. Tetá diez Õꞌacʉ̃ dutise cũuꞌque nicaro niwʉ̃.
Beꞌro Moisé ʉ̃rʉ̃gʉ̃ Sinaípʉ níꞌcʉ pʉa pjĩ te dutise ojaꞌque pjĩrĩrẽ miidijaticʉ niwĩ. Tigʉ ʉ̃rʉ̃gʉ̃pʉ níꞌcʉ dijatagʉ, cʉ̃ diapoa asistesere masĩticʉ niwĩ. Cʉ̃, Õꞌacʉ̃ meꞌrã ucṹca beꞌro niyucã, tojo asistecaro niwʉ̃.
Aarṍ, tojo nicã nipeꞌtirã Israe curuacjãrã cʉ̃ diapoa asistecã ĩꞌarã, cʉ̃rẽ ui nicãrã niwã. Tojo weerã cʉ̃ pʉꞌtoacãpʉ waꞌaticãrã niwã.
Na tojo weecã ĩꞌagʉ̃, Moisé peꞌe narẽ pijineocʉ niwĩ. Tojo weerã Aarṍ, nipeꞌtirã wiorã cʉ̃ tiropʉ dajacãrã niwã. Na dajacã ĩꞌagʉ̃, na meꞌrã ucũcʉ niwĩ.
Beꞌro nipeꞌtirãpʉta Israe curuacjãrã etabʉrocãrã niwã. Na etacã, Moisé Õꞌacʉ̃ ʉ̃rʉ̃gʉ̃ Sinaípʉ dutise oꞌoꞌquereta narẽ werecʉ niwĩ.
Na meꞌrã ucũpeꞌoca beꞌro cʉ̃ diapoapʉre niꞌcã suꞌti casero ʉsemerĩrĩ casero meꞌrã moꞌacʉ niwĩ.
Moisé Õꞌacʉ̃ meꞌrã bocaejari wiꞌipʉ cʉ̃ meꞌrã ucũgʉ̃ sãjãgʉ̃, ti caserore tuweemʉjãcʉ niwĩ. Cʉ̃ wijatagʉ, Õꞌacʉ̃ dutisere Israe curuacjãrãrẽ wereturiamʉjãcʉ niwĩ.
Cʉ̃ ti wiꞌire wijatacã, Israe curuacjãrã Moisé diapoa asistecã ĩꞌacãrã niwã. Tojo weegʉ ti casero meꞌrã diapoare moꞌamʉjãcʉ niwĩ tja. Õꞌacʉ̃ meꞌrã ucũgʉ̃ sãjãgʉ̃, ti caserore tuweemʉjãcʉ niwĩ.
*****
Moisé masãrẽ Õꞌacʉ̃ dutisere wéréca beꞌro Õꞌacʉ̃ cʉ̃rẽ aꞌtiro nicʉ niwĩ:
“Nimʉꞌtãrĩ mujĩpũ, ninʉꞌcãrĩ nʉmʉ nicã, ya wiꞌi, waꞌicʉrã caseri meꞌrã wééca wiꞌire aponʉꞌcõña.
Ti wiꞌipʉ yʉꞌʉ ‘Masã meꞌrã añurõ weegʉti’ níꞌquere cʉori acarore cũuña. Ti acaro poꞌpeapʉ yʉꞌʉ diez dutise ojaꞌque pjĩrĩ sãñasaꞌa. Ti acaro dʉporo ʉsebʉtiri caserore yoo cãꞌmotaꞌaya.
Mesare, sĩꞌocjʉ quẽꞌrãrẽ topʉ cũuña. Ti mesapʉre docepaga pã́rẽ añurõ apopeoya.  Tigʉ sĩꞌocjʉpʉre sĩꞌosepagare sĩꞌonʉꞌcõña.
Ʉꞌmʉtise ʉ̃jʉ̃amorõpeoro uru meꞌrã weeꞌcaro ‘Masã meꞌrã añurõ weegʉti’ níꞌque cʉori acaro põtẽorõpʉ peoya. Ti wiꞌi, ya wiꞌi ne sãjãnʉꞌcãrõrẽ niꞌcã casero ʉsebʉtiri caserore yooya.
Tuꞌajanʉꞌcõ, ti wiꞌi ne sãjãrõ waꞌicʉrãrẽ ʉ̃jʉ̃amorõpeorore cũuña.
To beꞌro bapa pajiri pare ya wiꞌi, tojo nicã waꞌicʉrãrẽ ʉ̃jʉ̃amorõpeoro, aꞌte pʉaro waꞌtero, deco ti pare dʉpoya. Ti pare aco piomuꞌmuoña.
Yʉꞌʉ mʉꞌʉrẽ dutiꞌcaronojõta, ti wiꞌi sumutore apoya. Tuꞌajanʉꞌcõ, suꞌtiro casero ʉsebʉtiri caserore topʉ sãjãrõ cãꞌmotaꞌatjore yooya.
”Beꞌro aꞌtiro weeya. Ye waro tojato nígʉ̃, ʉꞌse to waꞌrewʉasenojõrẽ ti wiꞌire waꞌreya. Nipeꞌtise ti wiꞌipʉ nisere waꞌrepeꞌocãꞌña. Tojo weecã, topʉ nise nipeꞌtise ye tojarosaꞌa. Ne ñaꞌase marĩrõ tojarosaꞌa.
Tojo nicã, te ʉꞌsereta tja waꞌicʉrãrẽ ʉ̃jʉ̃amorõpeoro buꞌipʉ waꞌreya. Topʉ deꞌro nisere waꞌrepeꞌocãꞌña. Mʉꞌʉ tojo weegʉ tore añurõ, ñaꞌase marĩrõ waro tojacã weegʉsaꞌa.
Beꞌro te ʉꞌse meꞌrã bapa pajiri papʉre waꞌreya. Tojo nicã, to pesaro dʉꞌpocãrẽ waꞌregʉsaꞌa. Tere waꞌregʉ, ye waro tojacã weegʉsaꞌa.
”Beꞌro Aarṍrẽ, cʉ̃ põꞌrã ʉmʉarẽ ya wiꞌi sope pʉꞌtopʉ miaña. Topʉ narẽ ʉꞌoya.
Tuꞌajanʉꞌcõ, cʉ̃ põꞌrãrẽ miiti, narẽ suꞌti yoase paca suꞌaꞌquere sãaña.
Na pacʉ Aarṍrẽ weeꞌcaronojõ napʉre ʉꞌsere piopeoya. Mʉꞌʉ tojo weecã, na quẽꞌrã yarã paꞌia, yé cjasere daꞌrarã nirãsama. Mʉꞌʉ narẽ aꞌtiro ʉꞌse piopeose meꞌrã na pãrãmerã nituriarã paꞌia nisere ninuꞌcũcãꞌrãsama. Ne peꞌtisome”, nicʉ niwĩ Õꞌacʉ̃.
Õꞌacʉ̃ dutíꞌcaronojõta Moisé nipeꞌtisere weepeꞌocʉ niwĩ.
Tojo weerã na niꞌcã cʉ̃ꞌma Egiptopʉre wijáca beꞌro nimʉꞌtãrĩ mujĩpũ, ninʉꞌcãrĩ nʉmʉrẽ Õꞌacʉ̃ wiꞌire aponʉꞌcõcãrã niwã.
*****
Moisé Õꞌacʉ̃ wiꞌire aponʉꞌcõca beꞌro, oꞌmecurua ti wiꞌire tuubiꞌacaro niwʉ̃. Õꞌacʉ̃ cʉ̃ asistese ti wiꞌipʉre niyʉꞌrʉacaro niwʉ̃.
Tojo weegʉ Moisé ne sãjãamasĩticʉ niwĩ.
Oꞌmecurua ti wiꞌi buꞌipʉ níꞌque mʉjã́áca beꞌro Israe curuacjãrã na ye wiꞌserire pã́ámii, aperopʉ waꞌamʉjãcãrã niwã.
Oꞌmecurua mʉjãaticãma, na ye wiꞌserire ne pã́ámiiticãrã niwã. Téé oꞌmecurua mʉjãacãpʉ coꞌtemʉjãcãrã niwã.
Israe curuacjãrã noꞌo na waꞌaro nipeꞌtirã ĩꞌorõpʉ Õꞌacʉ̃ ya oꞌmecurua, ʉmʉcore ti wiꞌi buꞌipʉ nimʉjãcaro niwʉ̃. Ñami peꞌema ti curua poꞌpeapʉ pecameꞌe ʉ̃jʉ̃rĩ põꞌrã nicaro niwʉ̃.
Beꞌro Moisé, Õꞌacʉ̃ dutisere daꞌracoꞌteꞌcʉ wẽ́rĩ́ca beꞌro, Õꞌacʉ̃ Josuére ucũcʉ niwĩ. Josué peꞌe Nun wãmetigʉ macʉ̃, tojo nicã Moisére weetamucoꞌteꞌcʉ nicʉ niwĩ. Õꞌacʉ̃ cʉ̃rẽ aꞌtiro ni ucũcʉ niwĩ:
“Moisé yʉꞌʉ dutisere weeꞌcʉ wẽrĩa waꞌami. Niꞌcãrõacãma mʉꞌʉ peꞌe nipeꞌtirã Israe curuacjãrãrẽ dia Jordã́rẽ sʉꞌori pẽꞌagʉ̃saꞌa majã. Yʉꞌʉ mʉsãrẽ oꞌoatji diꞌtapʉ waꞌarãsaꞌa.
Yʉꞌʉ Moisére ‘Aꞌtiro weegʉti’ níꞌcaronojõta mʉsãrẽ weegʉsaꞌa. Yʉꞌʉ nipeꞌtiro mʉsã diꞌta sijatjo ejatuaro oꞌogʉti.
Diꞌta aꞌtocãꞌrõ yoaro oꞌogʉti. Yucʉ marĩrõpʉ, téé Líbano diꞌtapʉ nitʉorosaꞌa. Eꞌsaro peꞌe maa yoari maa Éufrates, nipeꞌtiro hitita masã ye diꞌta meꞌrã ninʉꞌcã, téé pajiri maa Mediterráneo nirõpʉ nitʉorosaꞌa.
Ne ãpẽrã mʉsã meꞌrã aꞌmewẽjẽrã põtẽosome. Moisé meꞌrã níꞌcaronojõta mejãrõta nigʉ̃saꞌa mʉꞌʉ meꞌrã quẽꞌrãrẽ tja. Ne mʉꞌʉrẽ cõꞌasome.
Tojo weegʉ wãcũtutuaya, uiro marĩrõ nisetiya. Na ñecʉ̃sʉmʉarẽ ‘Aꞌti diꞌtare oꞌogʉti’, niwʉ̃. Mʉꞌʉ narẽ sʉꞌori mia, na meꞌrã aꞌti diꞌtare miiwapa etigʉsaꞌa.
Tojo weegʉ yʉꞌʉ níꞌcaronojõ wãcũtutuanuꞌcũcãꞌña. Tojo nicã nipeꞌtise Moisé mʉsãrẽ dutise cũuꞌquere weepeꞌocãꞌña. Tojo weegʉ nipeꞌtise mʉꞌʉ weesetise añurõ waꞌarosaꞌa.
Yʉꞌʉ dutise cũuꞌquere masãrẽ buꞌenuꞌcũcãꞌña. Ñamirĩnʉcʉ̃, ʉmʉcori quẽꞌrãrẽ wãcũnʉrʉ̃nuꞌcũcãꞌña. Tere weecã, nipeꞌtise mʉꞌʉ weesetise queoro waꞌarosaꞌa.
Yʉꞌʉ mʉꞌʉrẽ aꞌtiro dutiapʉ. Ne mʉꞌʉrẽ mejẽcã waꞌacã uiticãꞌña. Wãcũtutua nisetiya. Yʉꞌʉ Õꞌacʉ̃, mʉꞌʉ wiogʉ, mʉꞌʉ meꞌrã ninuꞌcũcʉ̃saꞌa. Mʉꞌʉ noꞌo waꞌaro mʉꞌʉ meꞌrã waꞌagʉsaꞌa”, nicʉ niwĩ Õꞌacʉ̃.
Beꞌro majã Josué Israe curuacjãrã wiorãrẽ aꞌtiro weeduticʉ niwĩ:
“Nipeꞌtiro masã cãrĩse uꞌturipʉ waꞌa weetjĩarã, narẽ ‘Baꞌase mʉsã miatjere apoyuya’, nirã waꞌaya. Marĩ iꞌtia nʉmʉ beꞌro dia Jordã́rẽ pẽꞌarãsaꞌa. Õꞌacʉ̃ oꞌoatji diꞌtare ñeꞌerã waꞌarãsaꞌa”, ni werecʉ niwĩ narẽ.
Rubén ya curuacjãrã, Gad ya curuacjãrã, tojo nicã deco meꞌrã Manasés ya curuacjãrã peꞌere Josué aꞌtiro ni ucũcʉ niwĩ:
—Wãcũña Moisé, Õꞌacʉ̃ ʉaro weecoꞌtegʉ, mʉsãrẽ dutiꞌquere: Õꞌacʉ̃ mʉsãrẽ “Sooato” nígʉ̃, aꞌti diꞌta, mʉsã nirĩ diꞌtare oꞌocʉ niwĩ.
Mʉsã nʉmosãnumiarẽ, mʉsã põꞌrãrẽ, mʉsã yarã ecarãrẽ aꞌto dia Jordã́ mujĩpũ mʉjãtiro peꞌe cũucãꞌña yujupʉ. Moisé mʉsãrẽ oꞌóca diꞌta niꞌi. Mʉsã nipeꞌtirã ʉmʉa pũrĩcã aꞌmewẽjẽtutuarã nirãnojõ mʉsã wãmo meꞌrã pẽꞌarãsaꞌa. Mʉsã acawererãrẽ aꞌmewẽjẽtamurã, na dʉporo ʉꞌmʉtãña.
Téé Õꞌacʉ̃ mʉsãrẽ soose oꞌoꞌcaronojõta na quẽꞌrãrẽ oꞌocãpʉ, mʉsã narẽ aꞌmewẽjẽtamuduꞌurãsaꞌa. Narẽ Õꞌacʉ̃ oꞌoatji diꞌtare ñeꞌéca beꞌropʉ, aꞌmewẽjẽtamutʉorãsaꞌa. Tojo weetuꞌajaca beꞌropʉ mʉsã ye diꞌta dia aꞌti pãꞌrẽ peꞌe dajatojatirãsaꞌa. Moisé mʉsãrẽ cũuꞌque diꞌtare miiwapa, sãjãqueꞌarãsaꞌa majã, nicʉ niwĩ.
Cʉ̃ tojo nicã tʉꞌorã, na peꞌe aꞌtiro ni yʉꞌticãrã niwã:
—Nipeꞌtise mʉꞌʉ dutisere weerãti. Noꞌo mʉꞌʉ waꞌadutiro waꞌarãti.
Ʉ̃sã Moisé dutiꞌquere queoro yʉꞌtiꞌcaronojõta mʉꞌʉ quẽꞌrãrẽ yʉꞌtirãti. Ʉ̃sã aꞌte diaꞌcʉ̃rẽ ʉaꞌa. Õꞌacʉ̃ Moisé meꞌrã niwĩ. Mejãrõta cʉ̃ meꞌrã níꞌcaronojõta mʉꞌʉ meꞌrã quẽꞌrãrẽ nicã ʉasãꞌa.
Noꞌo mʉꞌʉrẽ yʉꞌrʉnʉꞌcãgʉ̃nojõ, mʉꞌʉ dutiro weetigʉnojõ wẽjẽnoꞌgʉ̃sami. Mʉꞌʉ peꞌe wãcũtutua, nisetiya, nicãrã niwã Josuére.
Jericócjʉ̃ wiogʉ “Niꞌcãcã ñami Israe curuacjãrã marĩ ya diꞌtare ĩꞌaduꞌtirã aꞌtiapãrã” nisere tʉꞌobocacãꞌcʉ niwĩ.
Tojo weegʉ cʉ̃ yarã surarare co ya wiꞌipʉ oꞌócʉ niwĩ. Ti wiꞌipʉ waꞌa weetjĩarã, core aꞌtiro nicãrã niwã: “Na ʉmʉa mʉꞌʉ ya wiꞌipʉ nirãrẽ cõꞌawĩrõña. Na ĩꞌaduꞌtiri masã nima”, nicãrã niwã.
Rahab peꞌe narẽ nʉotojaco niwõ. Na sẽrĩtiñaꞌcã, wiogʉ oꞌóꞌcãrãrẽ aꞌtiro yʉꞌtico niwõ:
—Diacjʉ̃ta niꞌi. Mʉsã nírõnojõta aꞌti wiꞌita nimiama. Na “Tocjãrã nima” nisere masĩtiasʉ.
Mujĩpũ sãjãrĩ cura, aꞌti macã cja sopere biꞌatji dʉporoacã waꞌama. Diapeꞌe waꞌarã waꞌapã. Quero waꞌabaqueꞌoya. Apetero weerã narẽ ẽmʉejábosaꞌa, nico niwõ.
Co ya wiꞌi buꞌi opa sira nirõpʉ ñocãpũrĩ põꞌrã sĩꞌoꞌque weronojõ nise docapʉ narẽ nʉocũuco niwõ.
Co tojo nicã tʉorã, surara maata ti wiꞌipʉ wijaa, dia Jordã́ tiropʉ ĩꞌaduꞌtiri masãrẽ aꞌmarã waꞌamicãrã niwã. Na waꞌáca beꞌro maata ti macã cja sopere biꞌanoꞌcaro niwʉ̃.
Israe curuacjãrã cãrĩse dʉporo Rahab narẽ nʉoꞌcaropʉ mʉjãa, narẽ nico niwõ:
—Yʉꞌʉ masĩꞌi. Õꞌacʉ̃ mʉsã Israe curuacjãrãrẽ aꞌti diꞌtare oꞌotojacʉ niwĩ. Cʉ̃ aꞌti diꞌtacjãrãrẽ mʉsãrẽ uicã weecʉ niwĩ. Tojo weerã ʉ̃sã nipeꞌtirã uibutiasaꞌa.
Ʉ̃sã tʉꞌowʉ Õꞌacʉ̃ mʉsãrẽ Egiptopʉ níꞌcãrãrẽ miiwijaꞌquere. Maa sõꞌarĩ maarẽ acore mʉsãrẽ pẽꞌato nígʉ̃, dʉcawaanʉꞌcõ, boposãjãcã weecʉ niwĩ. Tojo nicã, pʉarã amorreo masã wiorã maa Jordã́ aꞌti pãꞌrẽ peꞌe nirã́ Og, tojo nicã Sehṍrẽ wẽjẽpeꞌocãrã niwʉ̃.
Tojo weerã ʉ̃sã pũrõ uise meꞌrã mʉsãrẽ ĩꞌaꞌa. Õꞌacʉ̃, mʉsã wiogʉ nipeꞌtiro ʉꞌmʉsepʉ, aꞌti nucũcãpʉre wiogʉ nimi.
Tojo weego mʉsãrẽ sẽrĩꞌi. Õꞌacʉ̃ wãme meꞌrã “Mʉꞌʉ acawererãrẽ añurõ weerãti”, niña. Yʉꞌʉ mʉsãrẽ añurõ weetamuꞌcaronojõta weeya. “Diacjʉ̃ta tojo weerãti” nírã,
yʉꞌʉ pacʉsʉmʉarẽ, yʉꞌʉ maꞌmisʉmʉarẽ, yʉꞌʉ acawererã numiarẽ yʉꞌrʉweticã weeya, nico niwõ.
Na core aꞌtiro ni yʉꞌticãrã niwã:
—Mʉꞌʉ nírõnojõta weerãti. Weeticãma, Õꞌacʉ̃ ʉ̃sãrẽ wẽjẽato. Mʉꞌʉ peꞌe marĩ niꞌcãrõacã ucũsere ne ãpẽrãrẽ wereticãꞌña. Tojo nicã, Õꞌacʉ̃ aꞌti diꞌtare oꞌocãpʉta, ʉ̃sã mʉꞌʉrẽ añurõ wiopesase meꞌrã, añurõ pajañaꞌa, weetamurãsaꞌa, nicãrã niwã.
Rahab ya wiꞌi, ti macã yeecãꞌmotaꞌaca tʉꞌrʉpʉ wãꞌñacaro niwʉ̃. Tojo weego narẽ ventana sopepʉ pũnʉꞌmo da meꞌrã duꞌudijoco niwõ.
Tojo weetoja, narẽ nico niwõ:
—Mʉsãrẽ aꞌmarĩ masã bocari nírã, ʉ̃rʉ̃gʉ̃pʉ waꞌaya. Noꞌo iꞌtia nʉmʉnojõ tojayá. Téé mʉsãrẽ aꞌmarĩ masã macãpʉ dajatojatica beꞌropʉ mʉsã acawererã tiro tojááya, nico niwõ.
Co tojo nicã tʉꞌorã, aꞌtiro ni yʉꞌticãrã niwã:
—Mʉꞌʉ ʉ̃sãrẽ “Yʉꞌʉre tojo weeapa” níꞌcaronojõta weerãsaꞌa.
Ʉ̃sã aꞌti diꞌtare sãjã́ácãrẽ, sõꞌarĩ da pũnʉꞌmo da mʉꞌʉ ʉ̃sãrẽ duꞌudijoca dare ventana sopepʉ yoodijoya tja. Mʉꞌʉ ya wiꞌipʉ mʉꞌʉ pacʉ, mʉꞌʉ paco, mʉꞌʉ maꞌmisʉmʉa, nipeꞌtirã mʉꞌʉ acawererãrẽ neocũuña.
Noꞌo niꞌcʉ̃ cʉ̃ ʉaro wijaamaꞌagʉ̃nojõ cʉ̃ basu cʉ̃rẽ wẽjẽsere buꞌiritigʉsami. Ʉ̃sã buꞌiri moorãsaꞌa. Niꞌcʉ̃ ʉ̃sãnojõ mʉꞌʉ ya wiꞌipʉ nirãrẽ mejẽcã weecã pũrĩcãrẽ, ʉ̃sãta buꞌiritirãsaꞌa.
Mʉꞌʉ ãpẽrãrẽ werecãma, marĩ ucũꞌque wapamarĩrõsaꞌa, nicãrã niwã Rahare.
—Jaʉ. Mʉsã nírõnojõta tojota weegosaꞌa, ni yʉꞌtico niwõ.
Beꞌro tojo nitojanʉꞌcõ, waꞌa waꞌacãrã niwã. Na waꞌáca beꞌro co na weedutiꞌcaronojõta weeco niwõ. Pũnʉꞌmo da, sõꞌarĩ dare ventana sopepʉ dʉꞌteõꞌodijoco niwõ.
Beꞌro na pʉarã Israe curuacjãrã ĩꞌaduꞌtiri masã ʉ̃rʉ̃gʉ̃pʉ duꞌticãrã niwã. Topʉre iꞌtia nʉmʉ tojacãrã niwã. Narẽ aꞌmarã, surara peꞌe nipeꞌtiropʉ aꞌmacũmí, ne bocaticãrã niwã. Tojo weerã Jericópʉ dajatojaa waꞌacãrã niwã.
Beꞌro ĩꞌaduꞌtiri masã ʉ̃rʉ̃pagʉpʉ níꞌcãrã dijaa, maarẽ pẽꞌaa, téé Josué tiropʉ dajacãrã niwã tja. Topʉ daja, cʉ̃rẽ nipeꞌtise narẽ waꞌaꞌquere werecãrã niwã.
Aꞌtiro ni werecãrã niwã: “Õꞌacʉ̃ marĩrẽ ‘Nipeꞌtise ti diꞌtare oꞌogʉti’, nitojami. Na masã ti diꞌtapʉ nirã́ marĩrẽ pũrõ uibutiarã weeama”, ni quetiwerecãrã niwã.
Ape nʉmʉ peꞌe, boꞌrequeꞌari cura Josué nipeꞌtirã Israe curuacjãrã meꞌrã Sitim wãmetiropʉ níꞌcãrã dia Jordã́pʉ buꞌatacãrã niwã. Na diare pẽꞌati dʉporo ti maa sumutopʉ tojaqueꞌacãrã niwã.
aꞌtiro duticãrã niwã: “Mʉsã paꞌia, Leví ya curuacjãrã Õꞌacʉ̃ ‘Masã meꞌrã añurõ weegʉti’ níꞌquere cʉori acarore na miacã ĩꞌarã, na siro sirutuya.
Tojo weerã mʉsã waꞌarore masĩrãsaꞌa. Mʉsã ne niꞌcʉ̃ aꞌti maꞌapʉre waꞌañaꞌtisaꞌa. Ti acarore yoacurero, niꞌcã kilómetronojõ sirutuya. Pʉꞌtoacã tuꞌaticãꞌña”, ni werecãrã niwã.
Tere na wéréca beꞌro Josué aꞌtiro nicʉ niwĩ tja: “Ñamiacã Õꞌacʉ̃ cʉ̃ tutuasere ĩꞌarãsaꞌa. Tojo weerã mʉsã Õꞌacʉ̃ ĩꞌorõpʉ ñaꞌase marĩrã niato nírã, mʉsã ye suꞌtire coe, tojo nicã mʉsã ya upʉre uꞌacoecãꞌña”, nicʉ niwĩ Josué.
Paꞌia peꞌema aꞌtiro nicʉ niwĩ: “Mʉsã paꞌia Õꞌacʉ̃ ‘Masã meꞌrã añurõ weegʉti’ níꞌquere cʉori acarore wʉa, masã nipeꞌtirã dʉporo maarẽ ʉꞌmʉtãpẽꞌarãsaꞌa.”
Tojo weerã cʉ̃ dutiꞌcaronojõta ti acarore wʉa, masã dʉporo ʉꞌmʉtãcãrã niwã.
Beꞌro Õꞌacʉ̃ Josuére aꞌtiro nicʉ niwĩ: “Niꞌcãcã meꞌrã nipeꞌtirã Israe curuacjãrãrẽ mʉꞌʉrẽ ãpẽrã yʉꞌrʉoro añurõ ĩꞌacã weenʉꞌcãgʉ̃ti. Tojo weerã Moisé meꞌrã níꞌcaronojõta yʉꞌʉ mʉꞌʉ meꞌrã nisere masĩrãsama.
Paꞌia yʉꞌʉ ‘Masã meꞌrã añurõ weegʉti’ cʉori acarore miarãrẽ aꞌtiro ni wereya: ‘Mʉsã dia Jordã́ sumutore etarã, ti maapʉre ñumuwija, tojanʉꞌcãña’ ”, nicʉ niwĩ Õꞌacʉ̃.
Beꞌro Josué masãrẽ pijio, nicʉ niwĩ: “Tʉꞌorã aꞌtia marĩrẽ Õꞌacʉ̃ nisere.
Aꞌtiro weemasĩrãsaꞌa ‘Õꞌacʉ̃ catigʉ marĩ meꞌrã ninuꞌcũmi’ nisere. Tojo nicã aꞌti diꞌtacjãrã cananeo masã, hitita masã, heveo masã, ferezeo masã, gergeseo masã, amorreo masã, jebuseo masãrẽ cõꞌapeꞌowãꞌcãgʉ̃sami.
Ĩꞌaña. Õꞌacʉ̃, nipeꞌtise diꞌta wiogʉ ya acarore mʉsã dʉporo dia Jordã́rẽ pẽꞌamʉꞌtãrõsaꞌa.
Tojo weerã mʉsã Israe curuacjãrã doce curari nirã́, te curarinʉcʉ̃ niꞌcʉ̃rẽ beseya.
Aꞌtiro waꞌarosaꞌa. Na paꞌia Õꞌacʉ̃ nipeꞌtise diꞌta wiogʉ ya acarore miarã, na diapʉ ñumuwijacã, te aco dʉcawatia waꞌarosaꞌa. Te aco nimiꞌque oꞌmabʉrosome. Pʉaperipʉta opa ditara weronojõ nicãꞌrõsaꞌa”, ni werecʉ niwĩ.
Tojo weerã Israe curuacjãrã dia Jordã́rẽ pẽꞌarã, na cãrĩꞌque uꞌturire wijacãrã niwã. Paꞌia Õꞌacʉ̃ “Masã meꞌrã añurõ weegʉti” níꞌquere cʉori acarore na dʉporo miamʉꞌtãcãrã niwã.
Titare masã otese dʉcatiri cura dia Jordã́ pajiro puꞌeeja, mirĩa waꞌacaro niwʉ̃. Tojo nimicã, paꞌia ti acarore miarã, Jordã́pʉ na dʉꞌpocãrĩ ti maarẽ ʉꞌtacũucãta,
te aco buꞌipʉ bʉrʉtiꞌque tojanʉꞌcãcaro niwʉ̃. Yoaropʉ niꞌcã macã Adã́ wãmetiri macãpʉ opa ditara biꞌa cãꞌmotaꞌaꞌro weronojõ waꞌacaro niwʉ̃. Adã́ Saretán wãmetiro pʉꞌtopʉ tojacaro niwʉ̃. Aco tosiropʉ tojaꞌque peꞌe Oꞌmabʉrotiri ditarapʉ wetibʉrʉdijacaro niwʉ̃. Tojo waꞌacã, na Israe curuacjãrã Jericó põtẽorõ pẽꞌacãrã niwã majã.
Na pẽꞌarĩ cura paꞌia Õꞌacʉ̃ ya acarore cʉorã peꞌe dia deco boporopʉ nʉꞌcãejacãꞌcãrã niwã. Téé nipeꞌtirã Israe curuacjãrã pẽꞌapeꞌtica beꞌropʉ pẽꞌacãrã niwã. Nipeꞌtirã Israe curuacjãrã boporopʉ pẽꞌacãrã niwã.
Nipeꞌtirã dia Jordã́rẽ pẽꞌatáca beꞌro Õꞌacʉ̃ Josuére nicʉ niwĩ:
“Israe curuacjãrãrẽ te doce curarinʉcʉ̃ niꞌcʉ̃rẽ beseya.
Narẽ waꞌaduti weetjĩagʉ̃, paꞌia dia deco na nuꞌcũrõ tiropʉ docepaga ʉ̃tãpagare miicũudutiya. Mʉsã niꞌcãcã ñami cãrĩatjopʉ tepagare cũuña.”
Tojo weegʉ Josué doce ʉmʉarẽ cʉ̃ beseꞌcãrãrẽ pijio,
narẽ nicʉ niwĩ: “Mʉsã Jordã́ decopʉ, Õꞌacʉ̃ mʉsã wiogʉ ya acaro tiropʉ waꞌa, mʉsãnʉcʉ̃ ʉ̃tãpaga niꞌcãrẽpaga wʉarã waꞌaya. Tojo weerã mʉsã docepaga cʉorãsaꞌa.
Te tojo weesere mʉsã põꞌrã masãbajuarãpʉ, ‘Aꞌtepaga ¿deꞌro nisĩꞌrĩrõ weeti?’ nicã, mʉsã aꞌtiro ni yʉꞌtirãsaꞌa:
‘Ʉ̃sã Õꞌacʉ̃ ya acarore dia Jordã́rẽ miipẽꞌacã, ne aco marĩrĩ maa waꞌawʉ. Aꞌtepaga Israe curuacjãrã doce curari ti maa Jordã́rẽ pẽꞌawʉ̃’, nisĩꞌrĩrõ weeꞌe, ni wereapa mʉsã põꞌrãrẽ”, nicʉ niwĩ.
Tojo weerã na Josué cʉ̃ weedutiꞌquere queoro weecãrã niwã. Na ʉ̃tãpaga docepaga Jordã́ decopʉ níꞌquepagare miiwʉacãrã niwã. Israe curuacjãrã te curarinʉcʉ̃ niꞌcʉ̃ niꞌcãrẽpaga miacãrã niwã. Õꞌacʉ̃ Josuére níꞌcaronojõta na cãrĩrõpʉ tepagare mia, cũucãrã niwã.
Apeyere tja Josué ti maa decopʉ paꞌia na Õꞌacʉ̃ ya acarore wʉanuꞌcũꞌcaropʉre apeyepaga docepaga cũucʉ niwĩ. Tepaga topʉ nidecotiꞌi yujupʉ.
Téé nipeꞌtise Õꞌacʉ̃ Josuére dutiꞌquere weepeꞌóca beꞌro, paꞌia ti maa decopʉ ti acarore wʉanuꞌcũcãrã niwã yujupʉ. Moisé Josuére weedutiꞌcaronojõta queoro weecãrã niwã. Masã peꞌe sojaro meꞌrã ti maarẽ pẽꞌacãrã niwã.
Nipeꞌtirã masã na pẽꞌaejanʉꞌcãca beꞌro paꞌia Õꞌacʉ̃ “Masã meꞌrã tojo weegʉti” níꞌquere cʉori acaro meꞌrã pẽꞌa, masã dʉporo nʉꞌcãejacãrã niwã.
Ʉmʉa Rubén ya curuacjãrã, Gad ya curuacjãrã, tojo nicã deco meꞌrã Manasés ya curuacjãrã na wãmo meꞌrã ãpẽrã Israe curuacjãrã dʉporo pẽꞌamʉꞌtãcãrã niwã. Tojo weerã Moisé cʉ̃ dutiꞌcaronojõta weecãrã niwã.
Pãjãrã cuarenta mil aꞌmewẽjẽrĩ masã añurõ wãmotirã nʉꞌcãejabʉrocãrã niwã. Jericó opa paꞌtiro nirõpʉ waꞌa, aꞌmewẽjẽrãtirã apoyucãrã niwã. Ti acaro topʉ niyucã, Õꞌacʉ̃ na meꞌrã nicʉ niwĩ.
Tuꞌajanʉꞌcõ, Õꞌacʉ̃ Josuére aꞌtiro nicʉ niwĩ:
“Paꞌia, Õꞌacʉ̃ masã meꞌrã ‘Tojo weegʉti’ níꞌquere cʉori acarore cʉorãrẽ ti maa Jordã́pʉ nirãrẽ majãtidutiya.”
Tere tʉꞌogʉ, Josué paꞌiare “Majãtia”, nicʉ niwĩ.
Na cʉ̃ dutironojõta paꞌia Õꞌacʉ̃ ya acarore miimajãcãrã niwã. Nipeꞌtirã masã, paꞌia ti acaro meꞌrã pẽꞌáca beꞌro ti maa ne waropʉ níꞌcaronojõta oꞌmabʉrocaro niwʉ̃ tja.
Ʉꞌmʉtãrĩ mujĩpũrẽ, diez nʉmʉrĩ nirĩ nʉmʉrẽ, Israe curuacjãrã Jordã́pʉ níꞌcãrã majãa, Gilgal wãmetiropʉ cãrĩrã waꞌacãrã niwã. Gilgal, Jericó macã mujĩpũ mʉjãtiro peꞌe nicaro niwʉ̃.
Gilgapʉ Josué ʉ̃tãpagare docepaga Jordã́pʉ miiꞌquepagare cũucʉ niwĩ.
Josué Israe curuacjãrãrẽ aꞌtiro nicʉ niwĩ: “Beꞌropʉ mʉsã pãrãmerã nituriarã na pacʉsʉmʉarẽ ‘¿Aꞌtepaga deꞌro nisĩꞌrĩrõ weeti?’ nicã,
narẽ wereya: ‘Israe curuacjãrã dia Jordã́rẽ pẽꞌarã, aco dʉcawaanʉꞌcõ, bopori maꞌapʉ pẽꞌawã’, nisĩꞌrĩrõ weeꞌe.
Õꞌacʉ̃ marĩ wiogʉ dia Jordã́rẽ maꞌa bopori maꞌa weewĩ. Téé ʉ̃sã pẽꞌapeꞌtíca beꞌropʉ tojo weeduꞌuwĩ. Õꞌacʉ̃ marĩ wiogʉ dʉporopʉ Maa sõꞌarĩ maarẽ weeꞌcaronojõta weewĩ. Ʉ̃sã ti maarẽ pẽꞌapeꞌtíca beꞌropʉ tojo bopori maꞌa weewĩ.
Nipeꞌtirocjãrã Õꞌacʉ̃ cʉ̃ tutuasere masĩato nígʉ̃, tojo nicã mʉsã Õꞌacʉ̃ marĩ wiogʉre wiopesase meꞌrã wãcũnuꞌcũcãꞌto nígʉ̃, tojo weewĩ”, ni wereya, nicʉ niwĩ Josué.
Aꞌtiro wee Õꞌacʉ̃ dia Jordã́rẽ Israe curuacjãrãrẽ pẽꞌato nígʉ̃, boposãjãcã weecʉ niwĩ. Tere tʉꞌorã, nipeꞌtirã amorreo masã wiorã dia Jordã́ mujĩpũ sãjãrõ peꞌe nirã́ pũrõ ui, ʉcʉacãrã niwã. Tojo nicã, mejãrõta cananeo masã wiorã dia Mediterráneo sumutopʉ nirã́ uicãrã niwã. Tojo weerã “Na meꞌrã aꞌmewẽjẽrõʉaꞌa” ni, ne wãcũticãrã niwã.
Titare Õꞌacʉ̃ Josuére aꞌtiro nicʉ niwĩ: “Mʉsã ʉ̃tãperi meꞌrã yejese pjĩrĩrẽ daꞌreya. Tuꞌajanʉꞌcõ, mʉsã todʉporopʉ weeꞌcaronojõta weeya tja. Mʉsã Israe curuacjãrã ʉmʉarẽ õꞌrẽcjʉ yapa caserore yejecõꞌaña”, nicʉ niwĩ.
Tere tʉꞌogʉ, Josué cʉ̃ yejecõꞌatje pjĩrĩrẽ daꞌrecʉ niwĩ. Te meꞌrã Israe curuacjãrã ʉmʉarẽ Aralot wãmetiro opa buꞌpa nirõpʉ na õꞌrẽcjʉ yapa caserore yejecõꞌacʉ niwĩ.
Nipeꞌtirã ʉmʉa Egiptopʉ wijaꞌcãrã, surara sãjãrĩ cʉ̃ꞌmanojõ cʉorã yucʉ marĩrõpʉ wẽrĩpeꞌtia waꞌacãrã niwã.
Na nipeꞌtirãpʉta na õꞌrẽcjʉ yapa caserore yejecõꞌanoꞌcãrã nicãrã niwã. Egiptopʉ wijaꞌcãrã pũrĩcã yucʉ marĩrõpʉ bajuaꞌcãrã yejecõꞌanoꞌña marĩcãrã niwã.
Õꞌacʉ̃ na ñecʉ̃sʉmʉarẽ “Mʉsã pãrãmerã nituriarãpʉre añuse diꞌtare oꞌogʉti”, nicʉ niwĩ. Te diꞌta añuse diꞌta nujãtuꞌque, apeye otese pĩꞌrĩse diꞌta nirõsaꞌa. Tojo nimicã, ʉmʉa surara sãjãrĩ cʉ̃ꞌmanojõ cʉorã Egiptopʉ wijaꞌcãrã peꞌe Õꞌacʉ̃ dutisere queoro weeticãrã niwã. Na tojo ñaꞌarõ weese buꞌiri Õꞌacʉ̃ “Diacjʉ̃ta na te diꞌtare ĩꞌasome”, ni ucũcʉ niwĩ. Tojo weerã na yucʉ marĩrõpʉ cuarenta cʉ̃ꞌmarĩ sijabaqueꞌaticãrã niwã. Téé na ʉmʉa wẽrĩpeꞌticãpʉ topʉre sijaduꞌucãrã niwã.
Na wẽrĩꞌcãrã põꞌrãrẽ Õꞌacʉ̃ narẽ põꞌrãti, dʉcayuꞌcãrãrẽ õꞌrẽcjʉ yapa caserore Josué yejecõꞌacʉ niwĩ. Na sijari curare yejecõꞌanoꞌña marĩcãrã niwã.
Na nipeꞌtirã yejecõꞌanoꞌca beꞌro na wiꞌseriacãpʉ te cãmirẽ sijorã, nicãꞌcãrã niwã.
Beꞌro Õꞌacʉ̃ Josuére aꞌtiro nicʉ niwĩ: “Niꞌcãcã meꞌrã Egiptocjãrã dutise doca mʉsã bopoyoro níꞌquere wijataꞌacã weeꞌe.” Cʉ̃ tojo wééca beꞌro niyucã, to Gilgal wãmetisaꞌa.  Aꞌtiro nicãpʉ quẽꞌrãrẽ mejãrõta wãmetisaꞌa.
Israe curuacjãrã Gilgapʉ queꞌajácãrã niwã. Nimʉꞌtãrĩ mujĩpũ pʉa semana beꞌro opa paꞌtiro nirṍ Jericó põtẽorõpʉ mujĩpũ sãjãrĩ cura Õꞌacʉ̃ yʉꞌrʉari bosenʉmʉrẽ bosebaꞌacãrã niwã.
Ape nʉmʉ peꞌe Canaá diꞌta cjase cebada ʉ̃tẽꞌque, tojo nicã pã́ bʉcʉase marĩrõ baꞌacãrã niwã.
Ti nʉmʉ meꞌrã Õꞌacʉ̃ narẽ manárẽtocãꞌrõta bʉrʉcã weetʉocʉ niwĩ. Ti cʉ̃ꞌmarẽ ti diꞌta cjasere baꞌacãrã niwã majã.
Niꞌcã nʉmʉ Josué Jericó pʉꞌto nígʉ̃, cʉ̃ diacjʉ̃ niꞌcʉ̃ masʉ̃ diꞌpjĩ ñosẽrĩ pjĩ meꞌrã sĩ́oejanʉꞌcãcã ĩꞌacʉ niwĩ. Josué cʉ̃ tiro waꞌa, sẽrĩtiñaꞌcʉ niwĩ:
—¿Mʉꞌʉ ʉ̃sã meꞌrãcjʉ̃ niti? ¿Niwetine? ¿Ʉ̃sãrẽ ĩꞌatuꞌtirã meꞌrãcjʉ̃ niti? nicʉ niwĩ.
Cʉ̃ yʉꞌticʉ niwĩ:
—Ne niweꞌe. Yʉꞌʉ Õꞌacʉ̃ yarã surara wiogʉ mʉsã tiropʉ aꞌtiapʉ, nicʉ niwĩ.
Cʉ̃ tojo nicã tʉꞌogʉ, Josué ẽjõpeose meꞌrã nucũcãpʉ paamuꞌrĩqueꞌacʉ niwĩ.
—Wiogʉ, yʉꞌʉ, mʉꞌʉrẽ daꞌracoꞌtegʉ, ¿deꞌro weecã ʉasari? ni sẽrĩtiñaꞌcʉ niwĩ.
Õꞌacʉ̃ yarã surara wiogʉ cʉ̃rẽ yʉꞌticʉ niwĩ:
Cʉ̃ tojo nicã tʉꞌogʉ, Josué cʉ̃ dutiꞌcaronojõta cʉ̃ sapature tuweecũucʉ niwĩ.
Jericócjãrã Israe curuacjãrãrẽ pũrõ uicãrã niwã. Israe curuacjãrã sãjãrĩ nírã, ti macã cjase soperire añurõ biꞌapeꞌocãꞌcãrã niwã.  Tojo weerã ti macãrẽ ne niꞌcʉ̃ sãjãti, ne wijaticãrã niwã.
Na tojo weemicã, Õꞌacʉ̃ Josuére aꞌtiro ni werecʉ niwĩ: “Yʉꞌʉ mʉꞌʉrẽ Jericóre, tocjʉ̃ wiogʉre, tojo nicã tocjãrã surarare wiatojapʉ.
Tojo weerã mʉsã Israe curuacjãrã surara ʉmʉa wãmotirã aꞌtiro weerãsaꞌa. Mʉsã seis nʉmʉrĩ ti macãrẽ sʉtʉarãsaꞌa. Niꞌcã nʉmʉrẽ niꞌcãrẽtirita sʉtʉaya.
Ya acaro dʉporo siete paꞌia ʉꞌmʉtãrãsama. Nanʉcʉ̃ oveja ʉmʉa na putise capesaꞌrire cʉorãsama. Seis nʉmʉrĩ peꞌtíca beꞌro ape nʉmʉ peꞌe ti macãrẽ sietetiri sʉtʉarãsaꞌa majã. Mʉsã sʉtʉari cura paꞌia oveja ʉmʉa capesaꞌrire putirãsama.
Na ʉpʉtʉ puticã tʉꞌorã, mʉsã caricũrõ põtẽorõ caricũña. Mʉsã tojo caricũcã, ti macã cjase ʉ̃tã tʉꞌrʉri seꞌtedija peꞌtia waꞌarosaꞌa. Tojo waꞌari cura mʉsã maata ti macãpʉ sãjã́árãsaꞌa.”
Tojo wee Josué paꞌiare pijio, aꞌtiro ni werecʉ niwĩ: “Mʉsã Õꞌacʉ̃ ya acarore miiwãꞌcãña. Siete paꞌia ti acaro dʉporo oveja ʉmʉa capesaꞌri na putiatje meꞌrã waꞌayuato”, nicʉ niwĩ.
Surara peꞌere aꞌtiro nicʉ niwĩ: “Waꞌaya. Ti macãrẽ beꞌtoanʉꞌcãña. Surara wãmotirã Õꞌacʉ̃ ya acaro dʉporo waꞌamʉꞌtãto”, nicʉ niwĩ.
Nipeꞌtirã Josué dutiꞌcaronojõta weecãrã niwã. Tojo weerã siete paꞌia ti acaro dʉporo capesaꞌrire putimʉꞌtãwãꞌcãcãrã niwã.
Aꞌmewẽjẽrĩ masã surara peꞌe paꞌia dʉporo ʉꞌmʉtãcãrã niwã. Ãpẽrã surara ti acaro siro peꞌe sirutucãrã niwã. Duꞌucũro marĩrõ paꞌia oveja capesaꞌrire putiwãꞌcãcãrã niwã.
Surara peꞌere Josué “Diꞌtamarĩrõ waꞌaya. Yʉꞌʉ caricũduticãpʉ, mʉsã tutuaro põtẽorõ caricũrãsaꞌa”, nicʉ niwĩ.
Josué paꞌiare ti acaro meꞌrã macãrẽ niꞌcãti sʉtʉabaqueꞌaduticʉ niwĩ. Tojo weetojanʉꞌcõ, na cãrĩꞌcaropʉta daja, naꞌitõꞌo, cãrĩcãrã niwã.
Ape nʉmʉ ñamiñaꞌcũrõ Josué wãꞌcã, cʉ̃ dutiꞌcaronojõta paꞌiare, surarare mejãrõta duticʉ niwĩ tja. Tojo weerã paꞌia Õꞌacʉ̃ ya acarore miiwãꞌcãcãrã niwã.
Na siete paꞌia ti acaro dʉporo sooro marĩrõ waꞌa, na putisere putisʉtʉacãrã niwã. Aꞌmewẽjẽrĩ masã surara peꞌe na dʉporo waꞌacãrã niwã. Ãpẽrã surara ti acaro siro peꞌe sirutucãrã niwã. Na sʉtʉari cura paꞌia ne putiduꞌuticãrã niwã.
Tojo weerã nimʉꞌtãrĩ nʉmʉ beꞌro cja nʉmʉrẽ apaturi ti macãrẽ sʉtʉanemocãrã niwã. Tojo sʉtʉatojanʉꞌcõ, dajacãrã niwã na cãrĩꞌcaropʉre tja. Seis nʉmʉrĩ mejãrõta weecãrã niwã.
Beꞌro ape nʉmʉ siete nʉmʉrĩ nirĩ nʉmʉrẽ, ñamiñaꞌcũrõ wãꞌcã, na weeꞌcaronojõta ti macã Jericóre sʉtʉacãrã niwã tja. Ti nʉmʉrẽ majã sietetiri sʉtʉacãrã niwã.
Na sʉtʉatʉocã, paꞌia pũrõ puticã tʉꞌogʉ, Josué masãrẽ nicʉ niwĩ: “Pũrõ caricũña. Õꞌacʉ̃ marĩrẽ aꞌti macãrẽ oꞌotojami.
Õꞌacʉ̃ cʉ̃ dutiꞌcaronojõta ti macã nipeꞌtise to nise meꞌrã cõꞌanoꞌrõsaꞌa. Rahab, ʉmʉa meꞌrã aꞌmetãrãwapataꞌari masõ, tojo nicã co ya wiꞌipʉ nirã́ diaꞌcʉ̃rẽ yʉꞌrʉonoꞌrõsaꞌa. Cóta marĩ ĩꞌaduꞌtirã oꞌoꞌcãrãrẽ nʉoco niwõ.
Mʉsã Õꞌacʉ̃ cʉ̃ cõꞌadutiꞌque to nisere ne miaticãꞌña. Mʉsã tojo weecãma, mʉsã ye buꞌiri Õꞌacʉ̃ Israe curuacjãrãrẽ ñaꞌabutiaro waꞌacã weebosami.
Nipeꞌtise ti macã cjase uru, plata, bronce, cõme meꞌrã weeꞌquea Õꞌacʉ̃ ye diaꞌcʉ̃ niꞌi. Õꞌacʉ̃ ya wiꞌi cjase nʉrõrõpʉ miicũunoꞌrõsaꞌa”, nicʉ niwĩ.
Paꞌia capesaꞌri meꞌrã puticãrã niwã. Tojo bʉsʉcã tʉꞌorã, masã niꞌcãrõ meꞌrã ʉpʉtʉ caricũcãrã niwã. Na tojo caricũcã, ti macã ʉ̃tã tʉꞌrʉ, na yee cãꞌmotaꞌamiꞌque seꞌtemadija waꞌacaro niwʉ̃. Tojo waꞌacã ĩꞌarã, surara ti macãrẽ diacjʉ̃ta omasãjã, miiwapa waꞌacãrã niwã.
Beꞌro ti macãcjãrã ʉmʉarẽ, numiarẽ, maꞌmapjiare, bʉcʉrãrẽ, na yarã ecarã meꞌrãta wẽjẽcõꞌacãꞌcãrã niwã. Nipeꞌtirãrẽ wẽjẽpeꞌocãrã niwã.
Josué pʉarã ʉmʉa todʉporo ti macãrẽ ĩꞌaduꞌtiꞌcãrãrẽ nicʉ niwĩ: “Mʉsã ʉmʉa meꞌrã aꞌmetãrãwapataꞌari masõ ya wiꞌipʉ waꞌa, core, co acawererãrẽ, na ye nipeꞌtise meꞌrã miiwĩrõrã waꞌaya. Mʉsã core ‘Tojo weerãti’ níꞌcaronojõta weeya”, nicʉ niwĩ.
Cʉ̃ tojo nisere tʉꞌo, ĩꞌaduꞌtiri masã Rahare, co pacʉsʉmʉarẽ, co acawererãrẽ miirã waꞌacãrã niwã. Narẽ Israe curuacjãrã nirṍ yʉꞌrʉropʉ cũucãrã niwã.
Beꞌro narẽ miiwĩrṍca beꞌro ti macã Jericóre ʉ̃jʉ̃acõꞌacãꞌcãrã niwã. Plata, uru, bronce, cõme meꞌrã weeꞌque peꞌere Õacʉ̃ wiꞌi cjasere nʉrõrõpʉ cũucãrã niwã.
Josué Rahab, co acawererã diaꞌcʉ̃rẽ wẽjẽticʉ niwĩ. Cóta Jericóre ĩꞌaduꞌtiri masã Josué oꞌóꞌcãrãrẽ nʉoco niwõ. Co narẽ weetamuꞌque meꞌrã yʉꞌrʉwetico niwõ. Tojo weerã Rahab, co acawererã Israe curuacjãrã meꞌrã nisetidecotima yujupʉ.
Beꞌro Josué “Ne apaturi aꞌti macãrẽ weeapoticãꞌto” nígʉ̃, aꞌtiro nicʉ niwĩ: “Noꞌo niꞌcʉ̃ aꞌti macãrẽ weeaposĩꞌrĩgʉ̃nojõrẽ Õꞌacʉ̃ cʉ̃rẽ ñaꞌarõ waꞌacã weegʉsami. Cʉ̃ maꞌma macã weenʉꞌcãrĩ cura cʉ̃ macʉ̃ masã maꞌmi wẽrĩgʉ̃sami. Ti macã yeeꞌque tʉꞌrʉri cjase soperire õꞌorĩ cura cʉ̃ macʉ̃ dʉꞌsagʉ peꞌe wẽrĩgʉ̃sami tja”, nicʉ niwĩ.
Õꞌacʉ̃ Josuére weetamunuꞌcũcʉ niwĩ. Tojo weerã ti diꞌtacjãrã cʉ̃ añurõ weesetisere masĩpeꞌtia waꞌacãrã niwã.
Israe curuacjãrã waꞌteropʉre niꞌcʉ̃ Acã́ wãmetigʉ Jericó cjasere Õꞌacʉ̃ cʉ̃ miadutitiꞌquere miacʉ niwĩ. Cʉ̃ Judá ya curuacjʉ̃, Carmi macʉ̃, Zabdi pãrãmi, Zera pãrãmi nituriagʉ nicʉ niwĩ. Cʉ̃ Õꞌacʉ̃ cõꞌadutiꞌquere miiꞌque buꞌiri nipeꞌtirã Israe curuacjãrã meꞌrã Õꞌacʉ̃ pũrõ uacʉ niwĩ.
Dajarã, Josuére werecãrã niwã: “Haipʉre pejetirãcã ʉmʉa niama. Tojo weerã nipeꞌtirã surara ti macãcjãrã meꞌrã aꞌmewẽjẽrã waꞌaticãꞌto. Pʉati mil, o iꞌtiati mil surara ticʉrãta waꞌacã añurõsaꞌa. Na meꞌrã ti macãcjãrãrẽ docaqueꞌacã weerãsama. Tojo weegʉ nipeꞌtirã surarare oꞌóticãꞌña”, nicãrã niwã.
Tojo weerã iꞌtiati mil surara diaꞌcʉ̃ aꞌmewẽjẽrã waꞌacãrã niwã. Haicjãrã peꞌe narẽ docaqueꞌacã weecãrã niwã. Tojo nicã, narẽ ui, duꞌtiwãꞌcãcã weecãrã niwã.
Israe curuacjãrãrẽ omasirutu wẽjẽcãrã niwã. Treinta y seis surara wẽjẽnoꞌcãrã niwã. Macã sãjãrĩ sope pʉꞌto, téé diꞌta seꞌteꞌcaro nitʉoropʉ narẽ sirutu wẽjẽcãꞌcãrã niwã. Tojo weerã Israe curuacjãrã bʉjaweti, ui wãcũtutuaticãrã niwã.
Josué, cʉ̃ bʉjawetisere ĩꞌogʉ̃, cʉ̃ sãñase suꞌtire wejetʉ̃ꞌrẽcʉ niwĩ. Téé naꞌiqueꞌari curapʉ, Õꞌacʉ̃ ya acaro tiropʉ paamuꞌrĩqueꞌacʉ niwĩ. Bʉcʉrã quẽꞌrã mejãrõta weecãrã niwã. Tojo nicã na dʉpopapʉre diꞌtare ṍrẽ́peocãrã niwã.
Tojo wee Josué Õꞌacʉ̃rẽ nicʉ niwĩ:
—Õꞌacʉ̃, ¿deꞌro weegʉ mʉꞌʉ ʉ̃sãrẽ dia Jordã́rẽ miipẽꞌrõrĩ? Mʉꞌʉ amorreo masã ʉ̃sãrẽ wẽjẽcõꞌato nígʉ̃, ¿tojo weerine? Ʉ̃sã ti maa ape pãꞌrẽpʉ tojacã añuyʉꞌrʉabopã.
Wiogʉ, Israe curuacjãrã surara ʉ̃sãrẽ ĩꞌatuꞌtirãrẽ uirã, omamʉꞌtãma. Na tojo weecã ĩꞌagʉ̃, yʉꞌʉ ¿deꞌro ni werebosari narẽ?
Cananeo masã, ãpẽrã aꞌti diꞌtacjãrã ʉ̃sãrẽ tojo waꞌaꞌquere tʉꞌopeꞌticãꞌrãsama. Ʉ̃sã nipeꞌtirãrẽ wẽjẽrãsama. Ne niꞌcʉ̃ ʉ̃sã waꞌteropʉre tojasome. To pũrĩcãrẽ Õꞌacʉ̃, nipeꞌtirã aꞌti diꞌtacjãrã mʉꞌʉrẽ ñaꞌarõ wãcũrãsama, tojo nicã mʉꞌʉ wãmerẽ, nicʉ niwĩ Josué Õꞌacʉ̃rẽ.
Cʉ̃ tojo nisere tʉꞌogʉ, Õꞌacʉ̃ Josuére yʉꞌticʉ niwĩ:
—Wãꞌcãnʉꞌcãña. ¿Deꞌro weegʉ mʉꞌʉ nucũcãpʉ paamuꞌrĩqueꞌati?
Israe curuacjãrã yʉꞌʉ dutisere yʉꞌrʉnʉꞌcãma. Yʉꞌʉ mʉsãrẽ “Weeticãꞌña” níꞌquere queoro weetiama. Yʉꞌʉ Jericó cjasere, yʉꞌʉ miidutitiꞌquere miama. “Ñaꞌa niꞌi”, ni masĩmirã, yajama. Tere miitoja, na ye apeyenojõ waꞌteropʉ nʉoama.
Tojo weerã Israe curuacjãrã na tojo weeꞌque wapa narẽ ĩꞌatuꞌtirãrẽ põtẽosome. Narẽ põtẽonʉꞌcã, aꞌmewẽjẽrõnojõ oꞌorã, mejõ peꞌe narẽ uiwãꞌcãrãsama. Na basu buꞌiri daꞌrenoꞌrãsama. Mʉsã yʉꞌʉ “Miaticãꞌña” níꞌquere maata cõꞌaticãma, ne mʉsã meꞌrã ninemosome majã.
Masãrẽ neocũu, narẽ weregʉ waꞌaya: “Õꞌacʉ̃ mʉsãrẽ aꞌtiro niami: ‘Mʉsã Israe curuacjãrã, yʉꞌʉ mʉsãrẽ “Miaticãꞌña” níꞌque mʉsã waꞌteropʉ niꞌi. Mʉsã tere cõꞌapeꞌoticãma, ne mʉsã meꞌrã aꞌmewẽjẽrãrẽ docaqueꞌacã weesome. Ñamiacãrẽ yʉꞌʉ ĩꞌorõpʉ nuꞌcũrãsaꞌa. Tojo weerã yʉꞌʉ ĩꞌorõpʉ ñaꞌase marĩrã niato nírã, mʉsã ye suꞌtire coe, mʉsã ya upʉre uꞌacoecãꞌña. Apoyuꞌcãrãpʉ nitojaya.
Yʉꞌʉ ĩꞌorõpʉ nipeꞌtirã mʉsã ye curarinʉcʉ̃ bajuyoropʉ ejanʉꞌcãña. Yʉꞌʉ beseri cura nipeꞌtise nisirutuse curarire besewéénoꞌrõsaꞌa. Nisiruturi curua yʉꞌʉ beséca curua niꞌcʉ̃ põꞌrã nise curari besewéénoꞌrõsaꞌa. Niꞌcʉ̃ põꞌrã yʉꞌʉ beséca curua na ʉmʉarẽ besenoꞌrõsaꞌa.
Yʉꞌʉ “Miaticãꞌña” níꞌquere cʉogʉ cʉ̃ acawererã meꞌrã, tojo nicã cʉ̃ cʉose nipeꞌtise meꞌrã ʉ̃jʉ̃acõꞌanoꞌgʉ̃sami. Cʉ̃ Israe curuacjãrãrẽ bopoyoro weeꞌque buꞌiri, tojo nicã yʉꞌʉ “Aꞌtiro weeya” níꞌquere yʉꞌrʉnʉꞌcãꞌque buꞌiri ʉ̃jʉ̃acõꞌanoꞌgʉ̃sami’ ”, nicʉ niwĩ Õꞌacʉ̃ Josuére.
Ape nʉmʉ ñamiñaꞌcũrõ Josué masãrẽ te curarinʉcʉ̃ wijatiduticʉ niwĩ. Tojo weeri curare Õꞌacʉ̃ Judá ya curuacjãrãrẽ ĩꞌocʉ niwĩ.
Beꞌro Josué ti curuacjãrãrẽ nisirutuse curarire wijatiduticʉ niwĩ. Õꞌacʉ̃ Zera ya curuare ĩꞌocʉ niwĩ. Ti curua waꞌterore Zabdi acawererãrẽ besecʉ niwĩ.
Zabdi acawererã ʉmʉarẽ ĩꞌobʉrocã, Acã́ wãmetigʉ besenoꞌcʉ niwĩ. Acã́ Carmi macʉ̃, Zabdi pãrãmi, Zera pãrãmi nituriagʉ, Judá ya curuacjʉ̃ nicʉ niwĩ.
Tojo weegʉ Josué cʉ̃rẽ nicʉ niwĩ:
—Mʉꞌʉ yʉꞌʉ macʉ̃ weronojõ nigʉ̃́ niꞌi. Õꞌacʉ̃, Israe curuacjãrã wiogʉre eꞌcatipeoya. Mʉꞌʉ weeꞌquere diacjʉ̃ wereya, nicʉ niwĩ.
Acã́ cʉ̃rẽ yʉꞌticʉ niwĩ:
—Diacjʉ̃ta mʉꞌʉrẽ wereꞌe. Israe curuacjãrã wiogʉ Õꞌacʉ̃rẽ yʉꞌrʉnʉꞌcãwʉ̃. Aꞌtiro weewʉ.
Jericó cjase marĩ miiꞌque waꞌteropʉ niꞌcãrõ suꞌtiro añubutiaro Babiloniacjãrã wééca suꞌtirore ĩꞌawʉ̃. Tojo nicã plata cujiri doscientos cujiri, niꞌcãgʉ̃ uru meꞌrã weeꞌcʉre, niꞌcã kilo deco nʉcʉ̃cjʉre ʉaripeja, miicãꞌwʉ̃. Ya wiꞌi suꞌti caseri meꞌrã wééca wiꞌi poꞌpeapʉ yaacãꞌwʉ̃. Niyeru apeye docapʉ niꞌi, nicʉ niwĩ.
Cʉ̃ tojo nicã tʉꞌogʉ, Josué ãpẽrãrẽ Acã́ ya wiꞌipʉ waꞌaduticʉ niwĩ. Cʉ̃ ya wiꞌipʉ Acã́ mííca suꞌtirore, niyerure, urugʉre bocacãrã niwã.
Tere míí, Josuére, tojo nicã Israe curuacjãrãrẽ wiacãrã niwã. Õꞌacʉ̃ “Masã meꞌrã añurõ weegʉti” níꞌquere cʉori acaro põtẽorõpʉ cũucãrã niwã.
Beꞌro Josué, Israe curuacjãrã meꞌrã Acã́, Zera macʉ̃rẽ, niyeru cʉ̃ yajaꞌquere, suꞌtirore, urure, cʉ̃ põꞌrã ʉmʉarẽ, numiarẽ, cʉ̃ yarã ecarã wecʉare, burroare, ovejare, tojo nicã cʉ̃ ya wiꞌi suꞌti caseri meꞌrã wééca wiꞌire, nipeꞌtise cʉ̃ cʉosere na cãrĩrõ yʉꞌrʉro Acor wãmetiro paꞌtiropʉ miacãrã niwã.
Josué cʉ̃rẽ nicʉ niwĩ:
—¿Deꞌro weegʉ mʉꞌʉ marĩrẽ aꞌte bopoyoro buꞌiri daꞌreatjere weeati? Niꞌcãrõacã Õꞌacʉ̃ mʉꞌʉrẽ buꞌiri daꞌregʉsami, nicʉ niwĩ.
Tojo nitoja, nipeꞌtirã Israe curuacjãrã ʉ̃tãperi meꞌrã cʉ̃rẽ, cʉ̃ yarã ecarãrẽ doquewẽjẽcãrã niwã. Beꞌro narẽ ʉ̃jʉ̃acõꞌacãrã niwã.
Tojo wééca beꞌro Õꞌacʉ̃ Josuére aꞌtiro nicʉ niwĩ: “Ne uiticãꞌña. Wãcũtutuaya. Mʉꞌʉ yarã surara nipeꞌtirãrẽ neocũu, Haicjãrã meꞌrã aꞌmewẽjẽrã waꞌaya tja. Yʉꞌʉ Haicjãrã wiogʉre, tojo nicã ti macãcjãrãrẽ mʉsãrẽ wapataꞌacã weetamugʉ̃ti. Cʉ̃ ya macã, na ya diꞌta nimiꞌcaro mʉsã ye tojarosaꞌa.
Mʉꞌʉ Jericócjʉ̃ wiogʉre, ti macãcjãrãrẽ weeꞌcaronojõta Haicjãrãrẽ, na wiogʉ quẽꞌrãrẽ weegʉsaꞌa tja. Niꞌcãrõacãma na cʉose, na yarã ecarã mʉsã yarã tojarã́sama. Mʉsã aꞌtiro weeya. Macã sẽꞌema peꞌe niꞌcã curua mʉꞌʉ yarã surarare waꞌadutiya”, nicʉ niwĩ.
Tojo weegʉ Josué treinta mil surara añurõ aꞌmewẽjẽmasĩrãnojõrẽ ñamipʉre Haipʉre oꞌógʉ,
aꞌtiro nicʉ niwĩ: “Mʉsã añurõ tʉꞌoya. Macã sẽꞌema peꞌe waꞌa, bajutiropʉ niña. Na meꞌrã aꞌmewẽjẽajã, tʉꞌomasĩ coꞌteya.
Ãpẽrã surara yʉꞌʉ meꞌrã bajuyoro peꞌe piꞌarãsama. Haicjãrã ʉ̃sãrẽ ĩꞌarã, ʉ̃sãrẽ wẽjẽrãtirã macãpʉ níꞌcãrã wijatirãsama. Na tojo weecã, ʉ̃sã todʉporopʉ weeꞌcaronojõta ui omarãsaꞌa.
Na peꞌe macãpʉ wija, ʉ̃sãrẽ siruturãsama. ‘Todʉporo weeꞌcaronojõ marĩrẽ uiwãꞌcãrã weema’, nirãsama.
Na tojo weecã ĩꞌarã, mʉsã macã sẽꞌema peꞌe níꞌcãrã macãpʉ sãjãaña. Sãjãa, ti macãcjãrã nipeꞌtirãrẽ wẽjẽpeꞌocãꞌña. Õꞌacʉ̃ mʉsã wiogʉ ti macãrẽ mʉsã ya macã tojacã weegʉsami.
Beꞌro Õꞌacʉ̃ dutiꞌcaronojõta ti macãrẽ ʉ̃jʉ̃acãꞌña. Yʉꞌʉ mʉsãrẽ dutitojaꞌa”, nicʉ niwĩ Josué.
Tojo níca beꞌro Josué narẽ Betel, Hai waꞌteropʉ waꞌa, tojaduticʉ niwĩ. Hai mujĩpũ sãjãrõ peꞌe tojacaro niwʉ̃. Josué peꞌe cʉ̃ yarã masã meꞌrã ti ñamirẽ mejãrõpʉta yʉꞌrʉocʉ niwĩ.
Ape nʉmʉ ñamiñaꞌcũrõ cʉ̃ masãrẽ ĩꞌawãꞌcãcʉ niwĩ. Beꞌro Israe curuacjãrã wiorã meꞌrã sʉꞌori Haipʉ aꞌmewẽjẽgʉ̃ waꞌacʉ niwĩ.
Nipeꞌtirã surara cʉ̃ meꞌrã nirã́ ti macã põtẽorõpʉ etacãrã niwã. Eta, ti macã yʉꞌrʉropʉ tojaqueꞌacãrã niwã. To na nirṍ meꞌrã opa paꞌtiro nidijacaro niwʉ̃.
Josué niꞌcãmocʉsetiri mil surarare Betel, Hai waꞌteropʉ mujĩpũ sãjãrõ peꞌe nʉocũucʉ niwĩ.
Aꞌtiro wee surarare pʉa curua dʉcawaacãrã niwã. Niꞌcã curua ti macã mujĩpũ sãjãrõ peꞌe tojacãrã niwã. Ape curua ti macã yʉꞌrʉro peꞌe tojacãrã niwã. Ti ñamita Josué opa paꞌtiro nidijaro decopʉ tojacʉ niwĩ.
Haicjʉ̃ wiogʉ tojo waꞌacã ĩꞌagʉ̃, sojaro meꞌrã cʉ̃ yarã surara meꞌrã ti macãpʉ níꞌcãrã wija, dia Jordã́ cja paꞌtiropʉ Israe curuacjãrã meꞌrã aꞌmewẽjẽgʉ̃ waꞌacʉ niwĩ. “Ape curua Israe curuacjãrã ti macã sẽꞌema peꞌe duꞌtiapã” ni, masĩticʉ niwĩ.
Josué, cʉ̃ surara meꞌrã duꞌtirã weronojõ weesoocãrã niwã. Tojo weerã yucʉ marĩrõ nirĩ maꞌa peꞌe uiwãꞌcãcãrã niwã.
Tojo weerã nipeꞌtirã surara Haicjãrã na wiorã dutisere tʉꞌorã, Josuére siruturã, na ya macãrẽ wijawãꞌcãcãrã niwã.
Nipeꞌtirã ʉmʉa Haicjãrã, tojo nicã Betecjãrã Israe curuacjãrãrẽ siruturã, waꞌapeꞌtia waꞌacãrã niwã. Tojo weero ti macã coꞌtero marĩrõ tojacaro niwʉ̃.
Beꞌro Õꞌacʉ̃ Josuére nicʉ niwĩ: “Mʉꞌʉ ñosẽrĩ pjĩ meꞌrã ti macãrẽ sĩ́opuaya. Ti macãrẽ mʉꞌʉ ya macã tojacã weegʉti.”
Tojo weegʉ surarare Josué ti pjĩ meꞌrã sĩ́opuatjĩagʉ̃, “Aꞌmewẽjẽrã waꞌaya”, nicʉ niwĩ.
Cʉ̃ tojo nicãta, surara na bajutiropʉ níꞌcãrã sojaro meꞌrã wijacãrã niwã. Ti macãpʉ omasãjã, pecameꞌe sĩꞌayoobaqueꞌocãrã niwã.
Haicjãrã surara majãmiñatõrõrã, na ya macãrẽ oꞌme mʉjãacã ĩꞌacãrã niwã. Israe curuacjãrã uiwãꞌcãmiꞌcãrã majãmitojati, na meꞌrã aꞌmewẽjẽrã aꞌticãrã niwã. Tojo weero ne aperopʉ narẽ duꞌtita basioticaro niwʉ̃.
Josué, nipeꞌtirã Israe curuacjãrã ti macã sẽꞌemapʉ duꞌtiꞌcãrã ti macãrẽ ʉ̃jʉ̃acõꞌacã ĩꞌarã, majãmitojaa, Haicjãrã meꞌrã aꞌmewẽjẽrã aꞌticãrã niwã.
Beꞌro ti macãrẽ sãjãaꞌcãrã wijaa, Haicjãrãrẽ cãꞌmotaꞌaqueꞌacãrã niwã. Tojo weerã na Haicjãrã Israe curuacjãrã pʉa curua decopʉ tojacãrã niwã. Israe curuacjãrã na nipeꞌtirãrẽ wẽjẽpeꞌocãꞌcãrã niwã.
Haicjãrã wiogʉ diaꞌcʉ̃rẽ wẽjẽticãrã niwã. Cʉ̃rẽ ñeꞌe, Josué tiropʉ miacãrã niwã.
Israe curuacjãrã na sirutuꞌcãrãrẽ wẽjẽpeꞌoca beꞌro na Haipʉ daja, dʉꞌsaꞌcãrãrẽ wẽjẽpeꞌocãꞌcãrã niwã tja.
Ti nʉmʉrẽ doce mil masã Haicjãrã ʉmʉa, numia wẽrĩcãrã niwã.
Josué peꞌe cʉ̃ ñosẽrĩ pjĩrẽ sĩ́opuanuꞌcũcʉ niwĩ. Téé na nipeꞌtirã Haicjãrãrẽ wẽjẽpeꞌoca beꞌropʉ duꞌudijocʉ niwĩ.
Beꞌro Õꞌacʉ̃ Josuére weedutiꞌcaronojõta Israe curuacjãrã ti macã cjase apeyenojõ, tojo nicã na yarã ecarã meꞌrã tojacãrã niwã.
Josué Haire ʉ̃jʉ̃acõꞌacã, te ʉ̃jʉ̃amoꞌaꞌque, tojo nicã ti macã cjase ʉ̃tãperiacã diaꞌcʉ̃ tojacaro niwʉ̃. Niꞌcãrõacãpʉ quẽꞌrãrẽ tojota bajudecotisaꞌa yujupʉ.
Te beꞌro Josué ʉ̃rʉ̃gʉ̃ Ebal wãmeticjʉpʉ Israe curuacjãrã wiogʉ Õꞌacʉ̃rẽ ẽjõpeorãtirã, waꞌicʉrãrẽ ʉ̃jʉ̃amorõpeorore niꞌcã mesã ʉ̃tã meꞌrã seeneocũucʉ niwĩ.
Cʉ̃ Moisé, Õꞌacʉ̃ dutisere weecoꞌtegʉ, Israe curuacjãrãrẽ dutiꞌcaronojõta daꞌreduticʉ niwĩ. Moisé cʉ̃ dutise cũuca turi ojaꞌcaronojõta ʉ̃tãpaga pááte, bopenoꞌña marĩsepaga meꞌrã tojo weecãrã niwã. Tojo weerã topʉ Israe curuacjãrã Õꞌacʉ̃rẽ ẽjõpeorã, waꞌicʉrãrẽ wẽjẽ ʉ̃jʉ̃amorõpeocãrã niwã.
Topʉ Israe curuacjãrã ĩꞌorõpʉ tepagapʉta tja Josué Õꞌacʉ̃ Moisére dutise cũuꞌquere ojaõꞌocʉ niwĩ.
Nipeꞌtirã masã Israe curuacjãrã, Israe curuacjãrã nitirã na meꞌrã sijarã, nipeꞌtirã bʉcʉrã, narẽ sʉꞌori nirĩ masã, tojo nicã beseri masã Õꞌacʉ̃ ya acaro tiro pʉaperi nʉꞌcãejacãrã niwã. Paꞌia Leví ya curuacjãrã ti acarore wʉawãꞌcãrã masã pãjãrã diacjʉ̃ peꞌe ejanʉꞌcãcãrã niwã. Õꞌacʉ̃ narẽ “Añurõ waꞌato” nisere tʉꞌorãtirã, ʉ̃rʉ̃gʉ̃ Gerizim wãmeticjʉ dʉꞌpocãpʉ deco meꞌrã masã nʉꞌcãejacãrã niwã. Ãpẽrã peꞌe ʉ̃rʉ̃gʉ̃ Ebal wãmeticjʉ dʉꞌpocãpʉ nʉꞌcãejacãrã niwã. Moisé ne waro dutinʉꞌcãꞌcaronojõta weecãrã niwã.
Beꞌro Josué nipeꞌtise Moisé cʉ̃ dutiꞌquenʉcʉ̃ buꞌeñocʉ niwĩ. “Añurõ waꞌarosaꞌa” níꞌquere, tojo nicã “Ñaꞌarõ waꞌarosaꞌa” níꞌquere buꞌecʉ niwĩ.
Ne niꞌcã uuro Moisé dutiꞌquere Josué buꞌeticã weeticʉ niwĩ. Nipeꞌtirã Israe curuacjãrã topʉ nerẽrãrẽ buꞌeñopeꞌocãꞌcʉ niwĩ. Dʉꞌaro marĩrõ numiarẽ, wĩꞌmarãrẽ, tojo nicã Israe curuacjãrã nitirã na meꞌrã nirã́ quẽꞌrãrẽ buꞌecʉ niwĩ.
Nipeꞌtirã wiorã dia Jordã́ mujĩpũ sãjãrõpʉ nirã́ Israe curuacjãrã na aꞌmewẽjẽ, wapataꞌaꞌquere tʉꞌocãrã niwã. Na hitita masã, amorreo masã, cananeo masã, ferezeo masã, heveo masã, tojo nicã jebuseo masã nicãrã niwã. Ʉ̃rʉ̃pagʉpʉ nirã́, opa buꞌpa nirõpʉ nirã́, maa pajiri maa Mediterráneo sumutopʉ nirã́ téé Líbanopʉ nirã́ nicãrã niwã.
Tojo weerã na Josué, Israe curuacjãrã meꞌrã aꞌmewẽjẽrã aꞌtirã, niꞌcãrõ meꞌrã nerẽcãrã niwã.
Tojo weemicã, heveo masã Gabaṍpʉ nirã́ peꞌe, Josué Jericó, tojo nicã Haipʉ weeꞌquere masĩcãrã niwã.
Tojo weerã Israe curuacjãrãrẽ aꞌtiro weesoocãrã niwã. Maꞌapʉ waꞌarã, na burro buꞌipʉ ajuri mejã, tojo nicã vino poseyeꞌque ajuri mejãmejã, tʉ̃ꞌrʉ̃ꞌque mejã, sereõꞌoꞌquere miacãrã niwã.
Tojo nicã suꞌti mejã, sapatu caseri tʉ̃ꞌrʉ̃ꞌque, sereõꞌoꞌquere sãñacãrã niwã. Maꞌapʉ waꞌarã, pã́ boposãaꞌque, butiwijaꞌquere miacãrã niwã.
Na Josué nirṍ Gilgapʉ ejarã, cʉ̃rẽ, tojo nicã Israe curuacjãrãrẽ aꞌtiro nicãrã niwã:
—Yoarocjãrãpʉ aꞌtiꞌi. Tojo weerã mʉsã ʉ̃sã meꞌrã “Aꞌtiro weerãti”, ni apoya, nicãrã niwã.
Israe curuacjãrã heveo masãrẽ yʉꞌticãrã niwã:
—Apetero weerã mʉsã ʉ̃sã pʉꞌtoacãcjãrã nisaꞌa. Tojo nicãma, mʉsã meꞌrã “Aꞌtiro weerãti”, nímasĩtisaꞌa.
Na peꞌe Josuére nicãrã niwã:
—Ʉ̃sã mʉsãrẽ daꞌracoꞌterã nirãsaꞌa.
Josué peꞌe narẽ sẽrĩtiñaꞌcʉ niwĩ:
—¿Noanojõ niti mʉsã? ¿Noꞌocjãrãpʉ aꞌtiati? nicʉ niwĩ.
—Ʉ̃sã yoarocjãrãpʉ aꞌtiꞌi. Ʉ̃sã mʉsã wiogʉ Õꞌacʉ̃ tutuasere tʉꞌoapʉ. Nipeꞌtise cʉ̃ Egiptopʉ weeꞌquere,
tojo nicã pʉarã amorreo masã wiorãrẽ maa Jordã́ si pãꞌrẽ peꞌe níꞌcãrãrẽ cʉ̃ weeꞌquere tʉꞌoapʉ. Na Sehón, Hesbón wiogʉ, tojo nicã Og, Basán wiogʉ nicãrã niwã. Og Astaropʉ macãticʉ niwĩ.
Tojo weerã ʉ̃sã wiorã, ʉ̃sã ya diꞌtacjãrã ʉ̃sãrẽ aꞌtopʉ aꞌtidutiama. “Mʉsã maꞌapʉ baꞌatjere mia, Israe curuacjãrã tiropʉ waꞌaya”, ni oꞌoáma. “Mʉsãrẽ daꞌracoꞌterã nirãsaꞌa. Tojo weerã ‘Aꞌtiro weerãti’ ni apoya”, ni dutioꞌoáma ʉ̃sãrẽ.
Ʉ̃sã mʉsã tiropʉ aꞌticã, aꞌte pã́ asibususepaga niwʉ̃. Niꞌcãrõacãma boposãaꞌque, butiwijaꞌque mejã niꞌi majã.
Tojo nicã aꞌte vino poseyeꞌque ajuri maꞌma ajuri níniꞌwʉ̃ yujupʉ. Niꞌcãrõacãma tʉ̃ꞌrʉ̃ꞌque niꞌi. Maꞌa yoaro meꞌrã tojo waꞌawʉ ʉ̃sã ye suꞌti, sapatu caseri quẽꞌrã, nicãrã niwã.
Tere tʉꞌorã, Israe curuacjãrã, Õꞌacʉ̃rẽ sẽrĩtiñaꞌtimirã, Gabaṍcjãrã pã́ na cʉosere baꞌañaꞌcãrã niwã.
Tojo weegʉ Josué narẽ “Mʉsãrẽ coꞌte, wẽjẽsome”, ni apocʉ niwĩ. Ãpẽrã Israe curuacjãrã wiorã “Õꞌacʉ̃ wãme meꞌrã tojota weerãti”, nicãrã niwã.
Iꞌtia nʉmʉ na apóca beꞌro Israe curuacjãrã “Ãꞌrã marĩ tiropʉ etaꞌcãrã marĩ nirṍ pʉꞌtocjãrã niapãrã” nisere masĩcãrã niwã.
Tojo weerã na Gabaṍcjãrã masãrẽ aꞌmarã waꞌacãrã niwã. Iꞌtia nʉmʉ beꞌro na ye macãrĩpʉre ejacãrã niwã. Te macãrĩ Gabaṍ, Cafira, Beerot, tojo nicã Quiriat-jearim nicaro niwʉ̃.
Te macãrĩ pʉꞌtopʉ nimirã, tocjãrãrẽ wẽjẽticãrã niwã. Na wiorã Õꞌacʉ̃, Israe curuacjãrã wiogʉ wãme meꞌrã “Narẽ wẽjẽsome” ni apoꞌcãrã niyurã, narẽ wẽjẽmasĩticãrã niwã.
Wiorã peꞌe narẽ yʉꞌticãrã niwã:
—Ʉ̃sã Õꞌacʉ̃, Israe curuacjãrã wiogʉ wãme meꞌrã, “Narẽ wẽjẽsome”, ni apotojapʉ. Tojo weerã niꞌcãrõacãma narẽ ne mejẽcã weemasĩtisaꞌa.
Na catinuꞌcũrãsama. Marĩ Õꞌacʉ̃ meꞌrã “Tojo weerãti” níꞌquere weeticãma, Õꞌacʉ̃ marĩ meꞌrã uagʉsami, nicãrã niwã.
Tojo weerã wiorã narẽ wẽjẽdutiticãrã niwã. Mejõ Israe curuacjãrãrẽ peca paawaꞌacoꞌterã, tojo nicã aco waacoꞌterã nicãrã niwã majã. Aꞌte meꞌrã na “Aꞌtiro weerãti” níꞌquere queoro weecãrã niwã.
Beꞌro Josué Gabaṍcjãrãrẽ pijio, narẽ sẽrĩtiñaꞌcʉ niwĩ:
—¿Deꞌro weerã mʉsã ʉ̃sã pʉꞌto nimirã, yoaropʉ aꞌtiapʉ, nisooati?
Aꞌte meꞌrã mʉsã Õꞌacʉ̃ ñaꞌarõ waꞌarosaꞌa níꞌque wapa tojarã́saꞌa. Tojo weerã mʉsã Õꞌacʉ̃ wiꞌi cjasenojõrẽ peca paawaꞌacoꞌterã, aco waacoꞌterã ninuꞌcũrãsaꞌa.
Gabaṍcjãrã Josuére yʉꞌticãrã niwã:
—Õꞌacʉ̃ mʉꞌʉ wiogʉ Moisére “Aꞌti diꞌtare oꞌogʉti, tojo nicã aꞌto nirãrẽ cõꞌagʉ̃ti” níꞌquere tʉꞌowʉ. Tojo weerã “Na marĩrẽ wẽjẽbosama” ni uirã, tojo weeapʉ.
Ʉ̃sã mʉꞌʉ yarã niꞌi. Mʉꞌʉ noꞌo ʉ̃sãrẽ weesĩꞌrĩrõnojõ weeya, nicãrã niwã.
Tojo weegʉ Josué Israe curuacjãrãrẽ “Ãꞌrã Gabaṍcjãrãrẽ wẽjẽticãꞌña”, nicʉ niwĩ.
Tojo nimigʉ̃, ti nʉmʉta Gabaṍcjãrãrẽ Israe curuacjãrãrẽ peca paawaꞌacoꞌterã, aco waacoꞌterã tojacã weecʉ niwĩ. Tojo nicã, Õꞌacʉ̃ wiꞌi na ñubuepeoro cjasere Õꞌacʉ̃ cʉ̃ besenoꞌatjopʉ quẽꞌrãrẽ tojota weeduticʉ niwĩ. Aꞌtocateropʉre Gabaṍ masã te daꞌrasere cʉodecotisama yujupʉ.
Wiogʉ Jerusalẽ́cjʉ̃ Adonisedec wãmetigʉ Israe curuacjãrã Haicjãrãrẽ docaqueꞌacã weeꞌquere tʉꞌocʉ niwĩ. Cʉ̃ “Jericóre, ti macã wiogʉre weeꞌcaronojõta Haicjãrãrẽ, na wiogʉre weeapʉ” nisere tʉꞌocʉ niwĩ. Tojo nicã Gabaṍcjãrã Israe curuacjãrã meꞌrã na ucũ aꞌmerĩ apoꞌquere tʉꞌocʉ niwĩ.
Tere tʉꞌogʉ, pũrõ uicʉ niwĩ. Gabaṍ, wiorã nirĩ macã, Hai nemorõ pajiri macã nicaro niwʉ̃. Na Gabaṍcjãrã ʉmʉa aꞌmewẽjẽtutuarã nicãrã niwã.
Tojo weegʉ Adonisedec baꞌparitise macãrĩcjãrã wiorãrẽ queti oꞌócʉ niwĩ. Na Hoham Hebrṍcjʉ̃, Piream Jarmucjʉ̃, Jafía Laquicjʉ̃, tojo nicã Debir Eglṍcjʉ̃ nicãrã niwã.
Narẽ aꞌtiro níoꞌocʉ niwĩ: “Gabaṍcjãrã Josué, tojo nicã Israe curuacjãrã meꞌrã apocãrã niama. Tojo weerã mʉsã, mʉsã yarã surara meꞌrã yʉꞌʉre Gabaṍcjãrã meꞌrã aꞌmewẽjẽcã weetamurã aꞌtia”, nicʉ niwĩ.
Tojo weerã na niꞌcãmocʉrã amorreo masã wiorã nerẽ, na yarã surara meꞌrã Gabaṍcjãrã meꞌrã aꞌmewẽjẽrã waꞌacãrã niwã. Na wiorã Jerusalẽ́cjʉ̃, Hebrṍcjʉ̃, Jarmucjʉ̃, Laquicjʉ̃, tojo nicã Eglṍcjʉ̃ nicãrã niwã.
Na tojo weecã ĩꞌarã, Gabaṍcjãrã Josué Gilgapʉ nigʉ̃rẽ queti oꞌócãrã niwã: “Ʉ̃sãrẽ, mʉsãrẽ daꞌracoꞌterãrẽ cõꞌawãꞌcãticãꞌña. Quero, ʉ̃sãrẽ weetamurã aꞌtia. Ʉ̃sãrẽ yʉꞌrʉorã aꞌtia. Nipeꞌtirã wiorã amorreo masã ʉ̃rʉ̃pagʉcjãrã ʉ̃sã meꞌrã aꞌmewẽjẽrãtirã nerẽcãrã niama”, ni queti oꞌócãrã niwã.
Tere tʉꞌogʉ, Josué nipeꞌtirã cʉ̃ yarã surara tutuarã meꞌrã Gilgapʉ wijaa, Gabaṍpʉ waꞌacãrã niwã.
Õꞌacʉ̃ cʉ̃rẽ aꞌtiro nicʉ niwĩ: “Narẽ uiticãꞌña. Yʉꞌʉ mʉsãrẽ aꞌmewẽjẽbosa, wapataꞌacã weegʉti. Ne niꞌcʉ̃ na meꞌrã nigʉ̃́ mʉꞌʉrẽ põtẽomasĩtisami”, nicʉ niwĩ.
Ñamipʉ Josué Gilgapʉ wija, waꞌaboꞌrea, amorreo masã ne masĩtiri cura na meꞌrã aꞌmewẽjẽnʉꞌcãcʉ niwĩ.
Õꞌacʉ̃ Israe curuacjãrãrẽ narẽ ʉcʉacã weecʉ niwĩ. Tojo weegʉ Josué Gabaṍpʉre pãjãrã amorreo masãrẽ wẽjẽcʉ niwĩ. Narẽ Bet-horón wãmetiri maꞌapʉ sirutu, téé yoaro apeye macãrĩpʉ Azeca, Maceda wãmetise macãrĩpʉ wẽjẽsirutuwãꞌcãcʉ niwĩ.
Apeyema tja na Bet-horón buꞌari maꞌapʉ uiwãꞌcãrĩ cura Õꞌacʉ̃ aꞌtiro weecʉ niwĩ. Acoro pejaro weronojõ narẽ yʉsʉase aco peri bʉꞌaꞌque peri paca bʉrʉcã weecʉ niwĩ. Cʉ̃ tojo weeꞌque meꞌrã pãjãrã amorreo masã wẽrĩcãrã niwã. Israe curuacjãrã surara narẽ wẽjẽꞌcaro nemorõ pãjãrã wẽrĩcãrã niwã.
Õꞌacʉ̃ Israe curuacjãrã amorreo masãrẽ docaqueꞌacã wééca nʉmʉrẽ Josué Õꞌacʉ̃rẽ masã ĩꞌorõpʉ nicʉ niwĩ:
“Mujĩpũ, Gabaṍ buꞌipʉ tojanʉꞌcãña.
Mujĩpũ ñamicjʉ̃ peꞌe, Ajalón cja paꞌtiro buꞌipʉ tojanʉꞌcãña”.
Cʉ̃ tojo nicã, mujĩpũ ʉmʉcocjʉ̃, ñamicjʉ̃ téé narẽ ĩꞌatuꞌtirãrẽ wẽjẽcõꞌáca beꞌropʉ tojanʉꞌcãtʉocãrã niwã.
Aꞌtere Justo wãmetiri turipʉ ojanoꞌwʉ̃. Tojo weegʉ mujĩpũ ʉmʉcocjʉ̃ ʉꞌmʉse decopʉ tojanʉꞌcãcʉ niwĩ. Niꞌcã nʉmʉ ejatuaro ne sãjãticʉ niwĩ.
Todʉporopʉ ti nʉmʉ weronojõ Õꞌacʉ̃ masʉ̃rẽ cʉ̃ tojo sẽrĩsere yʉꞌtíca nʉmʉ weronojõ waꞌaticaro niwʉ̃. Beꞌropʉ quẽꞌrãrẽ tojo waꞌaticaro niwʉ̃. Ti nʉmʉrẽta Õꞌacʉ̃ cʉ̃ tutuaro meꞌrã Israe curuacjãrãrẽ aꞌmewẽjẽtamucʉ niwĩ.
Na niꞌcãmocʉse macãrĩcjãrã wiorã, ʉ̃tã tutipʉ Maceda nirĩ tutipʉ duꞌticãrã niwã.
Beꞌro ãpẽrã na niꞌcãmocʉrã wiorã Macedapʉ nirĩ tutipʉ duꞌtiꞌcãrãrẽ boca, Josuére werecãrã niwã.
Josué tere tʉꞌogʉ, aꞌtiro dutíoꞌocʉ niwĩ: “Ti tuti sãjãrĩ sopere ʉ̃tãpaga paca meꞌrã tũrũwãꞌcã, tuubiꞌaya. Tojo nicã, ti tutire masãrẽ coꞌtedutiya.
Mʉsã peꞌe aꞌtore ne tojatícãꞌña. Mʉsãrẽ ĩꞌatuꞌtirãrẽ sirutuya. Narẽ na ya macãpʉ dajacã weeticãꞌña. Õꞌacʉ̃ marĩ wiogʉ narẽ docaqueꞌacã weetojami”, nicʉ niwĩ.
Tojo weerã Josué, Israe curuacjãrã pãjãrã amorreo masãrẽ wẽjẽcãrã niwã. Pejetirã na wẽjẽdʉꞌaꞌcãrã na ye macãrĩpʉ dajacãrã niwã.
Nipeꞌtirã Israe curuacjãrã surara peꞌe narẽ sirutuꞌcãrã Josué cʉ̃ nirṍ Macedapʉ cãmi marĩrã dajapeꞌticãrã niwã. Topʉ nise macãrĩcjãrã ne cãꞌrõacã Israe curuacjãrãrẽ ñaꞌarõ ucũticãrã niwã.
Beꞌro Josué aꞌtiro nicʉ niwĩ: “Ʉ̃tã tuti ne sãjãarõpʉ pão weetjĩarã, na niꞌcãmocʉrã wiorãrẽ miiwĩrõ, yʉꞌʉ tiropʉ miitia”, nicʉ niwĩ.
Tojo weerã niꞌcãmocʉrã wiorã Jerusalẽ́cjʉ̃, Hebrṍcjʉ̃, Jarmucjʉ̃, Laquicjʉ̃, tojo nicã Eglṍcjʉ̃rẽ miiwĩrõcãrã niwã.
Na wiorãrẽ Josué tiropʉ miiejáca beꞌro nipeꞌtirã Israe curuacjãrã ʉmʉarẽ pijiocʉ niwĩ. Surara wiorã cʉ̃ meꞌrã aꞌmewẽjẽtamuꞌcãrãrẽ aꞌtiro duticʉ niwĩ: “Mʉsã ãꞌrã wiorã wãmʉtare ʉꞌtacũurã aꞌtia.” Cʉ̃ tojo nicã tʉꞌorã, cʉ̃ dutironojõta weecãrã niwã.
Beꞌro Josué surara wiorãrẽ nicʉ niwĩ: “Wãcũtutuaya. Uiro marĩrõ nisetiya. Mʉsã narẽ weeꞌcaronojõta Õꞌacʉ̃ weegʉsami nipeꞌtirã mʉsãrẽ ĩꞌatuꞌtirãrẽ”, nicʉ niwĩ.
Cʉ̃ tojo nitoja, wiorãrẽ wẽjẽcʉ nimi. Beꞌro cʉ̃ yarã surarare na upʉre yucʉpagʉ niꞌcãmocʉsepagʉpʉ dʉꞌteyooduticʉ niwĩ. Topʉ yosanaꞌitõꞌocãrã niwã.
Beꞌro naꞌiqueꞌari cura narẽ miidijoduti, na duꞌtíca tutipʉ cõꞌaduticʉ niwĩ. Ti tuti sãjãrõrẽ ʉ̃tã pacasepaga meꞌrã biꞌacãrã niwã. Tepaga topʉ nidecotiꞌi yujupʉ.
Narẽ wẽjẽ́ca nʉmʉrẽta Josué Maceda wiogʉ, nipeꞌtirã ti macãpʉ nirãrẽ wẽjẽpeꞌocãꞌcʉ niwĩ. Ne niꞌcʉ̃ tocjʉ̃rẽ caticã weeticʉ niwĩ. Cʉ̃ Jericócjʉ̃ wiogʉre weeꞌcaronojõta Maceda wiogʉ quẽꞌrãrẽ weecʉ niwĩ.
Maceda macãpʉ níꞌcãrã Josué, tojo nicã nipeꞌtirã Israe curuacjãrã Libna wãmetiri macãpʉ waꞌacãrã niwã. Topʉ waꞌa, aꞌmewẽjẽrã waꞌacãrã niwã.
Õꞌacʉ̃ Israe curuacjãrãrẽ ti macãcjʉ̃ wiogʉre, cʉ̃ yarã masãrẽ na dutise doca cũucʉ niwĩ. Tocjãrã nipeꞌtirã masãrẽ Josué, cʉ̃ yarã surara meꞌrã wẽjẽcõꞌapeꞌocãꞌcʉ niwĩ. Ne niꞌcʉ̃ yʉꞌrʉwetiticʉ niwĩ. Libna macãcjʉ̃ wiogʉ Jericócjʉ̃ wiogʉre waꞌaꞌcaronojõta waꞌacaro niwʉ̃.
*****
Tojo weetjĩagʉ̃, Josué nipeꞌtiro ti diꞌtare ñeꞌepeꞌocãꞌcʉ niwĩ. Tere ñeꞌegʉ̃, ʉ̃rʉ̃pagʉ peje, Neguev yucʉ marĩbocureropʉ, tojo nicã opa paꞌtirojo nirṍ, opa buꞌpa nirõpʉ ñeꞌecʉ niwĩ. Topʉ nirã́ nipeꞌtirã wiorãrẽ docaqueꞌacã weecʉ niwĩ. Ne niꞌcʉ̃ wiogʉ catigʉ tojatícʉ niwĩ. Nipeꞌtirã masã wẽjẽnoꞌcãrã niwã. Aꞌtere Õꞌacʉ̃, Israe curuacjãrã wiogʉ, cʉ̃ weedutiꞌcaronojõta weecʉ niwĩ.
Titare Josué nipeꞌtirãrẽ nipeꞌtiropʉ docaqueꞌacã weecʉ niwĩ. Cades-barnea wãmetiro meꞌrã nʉꞌcã, téé Gazapʉ yapaticʉ niwĩ. Apero quẽꞌrãrẽ Gosén wãmetiro meꞌrã nʉꞌcã, téé Gabaṍpʉ yapaticʉ niwĩ.
Õꞌacʉ̃ Israe curuacjãrã wiogʉ cʉ̃ yarã masãrẽ maꞌígʉ̃, aꞌmewẽjẽbosacʉ niwĩ. Tojo weeyucã, Josué cʉ̃ aꞌmewẽjẽse meꞌrãta na nipeꞌtirã wiorã pãjãrãrẽ, tojo nicã te diꞌtare miiwapacã weecʉ niwĩ.
Beꞌro Josué cʉ̃ yarã surara meꞌrã Gilgal na níꞌcaropʉ dajatojaacʉ niwĩ.
“Tojo waꞌaporo” nise quetire tʉꞌogʉ, Jabín Hasor macã wiogʉ aꞌtiro weecʉ niwĩ. Jobab wãmetigʉ Madón macã wiogʉre, tojo nicã Simrón, Acsaf macãrĩcjãrã wiorãrẽ pijiocʉ niwĩ.
Apeyema wiorã ʉ̃rʉ̃pagʉ nortepʉ nirãrẽ pijiocʉ niwĩ. Tojo nicã, ditara Cineret  siropʉ nirãrẽ pijiocʉ niwĩ. Ãpẽrãma opa paꞌtiro nídijaro nirã́ Dor mujĩpũ sãjãrõcjãrãrẽ pijiocʉ niwĩ.
Ãpẽrã mujĩpũ mʉjãtiro peꞌecjãrã cananeo masãrẽ, mujĩpũ sãjãrõ peꞌecjãrã cananeo masãrẽ, amorreo masãrẽ, hitita masãrẽ, ferezeo masãrẽ, jebuseo ʉ̃rʉ̃pagʉpʉ nirĩ masãrẽ, heveo masã ʉ̃rʉ̃gʉ̃ Hermón wãmeticjʉ nídijaro Mizpapʉ nirãrẽ pijiocʉ niwĩ.
Tojo weerã na wiorã na yarã surara meꞌrã aꞌmewẽjẽrã waꞌacãrã niwã. Na yarã cabayua pãjãrãrẽ, na aꞌmewẽjẽse cabayua wejesepawʉ meꞌrã waꞌacãrã niwã. Na pãjãrã waro nitjĩarã, nucũpori maa sumuto cjase weronojõ nicãrã niwã.
Beꞌro na Israe curuacjãrã meꞌrã aꞌmewẽjẽrã waꞌarãtirã, “Aꞌtiro weerã” ni, aꞌmerĩ apocãrã niwã. Tuꞌajanʉꞌcõ, niꞌcã curuajota aco nirṍ Merom tiropʉ queꞌaejacãrã niwã.
Na tojo weecã ĩꞌagʉ̃, Õꞌacʉ̃ peꞌe Josuére “Narẽ ne uiticãꞌña. Ñamiacã aꞌti orata na pãjãrãrẽ mʉsã wẽjẽpeꞌocã weegʉti. Mʉsã peꞌe na yarã cabayua dʉꞌpocãrĩ ʉꞌtacũuse wadarire dʉtesureapa. Tojo nicã na tũrũsepawʉ aꞌmewẽjẽsepawʉ cabayua na wejesere ʉ̃jʉ̃apa”, nicʉ niwĩ.
Tojo wee Josué, cʉ̃ yarã surara meꞌrã waꞌa weetjĩagʉ̃, narẽ ĩꞌatuꞌtirã masĩnoꞌña marĩrõ, aco nirṍ Merõpʉ na meꞌrã aꞌmewẽjẽnʉꞌcãcʉ niwĩ.
Õacʉ̃ peꞌe Israe curuacjãrãrẽ narẽ miiwapa waꞌacã weecʉ niwĩ. Na narẽ téé Sidṍ macãjopʉ, tojo nicã Misrefot-maim, apero opa paꞌtiro Mizpa mujĩpũ mʉjãtiropʉ narẽ sirututʉocãrã niwã. Ne niꞌcʉ̃ catiticʉ niwĩ.
Õꞌacʉ̃ cʉ̃ dutiꞌcaronojõta Josué queoro weecʉ niwĩ. Tere wéégʉ, cʉ̃rẽ ĩꞌatuꞌtirã yarã cabayuare na dʉꞌpocãrĩ ʉꞌtacũuse wadarire dʉtecʉ niwĩ. Tojo nicã na tũrũsepawʉ aꞌmewẽjẽsepawʉre ʉ̃jʉ̃acʉ niwĩ.
Israe curuacjãrã nipeꞌtirã ti macãpʉ nirãrẽ wẽjẽpeꞌocãrã niwã. Ti macã Hasore mʉtõdijopeꞌo, ʉ̃jʉ̃acõꞌacãrã niwã.
Josué topʉ nise macãrĩ nipeꞌtise macãrĩrẽ na wiorã meꞌrãpʉta miiwapacʉ niwĩ. Wiorãrẽ diꞌpjĩjo meꞌrã wẽjẽcõꞌapeꞌocʉ niwĩ. Nipeꞌtirãrẽ, nipeꞌtisere mʉtõdijopeꞌocʉ niwĩ. Cʉ̃ tojo weese meꞌrã Josué Moisé, Õꞌacʉ̃ dutisere weecoꞌtegʉ, cʉ̃ dutiꞌquere queoro weemeꞌrĩcãꞌcʉ niwĩ.
Israe curuacjãrã opa buꞌpapʉ nise macãrĩma ʉ̃jʉ̃aticãrã niwã. Hasor diaꞌcʉ̃rẽ ʉ̃jʉ̃acãrã niwã.
Te macãrĩpʉ nirãrẽ diꞌpjĩjo meꞌrã wẽjẽcõꞌacãrã niwã. Ne niꞌcʉ̃ catigʉ tojatícʉ niwĩ. Te macãrĩ cjase, na yarã ecarã, na ye apeyenojõ nimiꞌque Israe curuacjãrãrẽ tojacaro niwʉ̃.
Õꞌacʉ̃ Moisére dutiꞌcaronojõta Moisé peꞌe quẽꞌrã Josuére dutituriacʉ niwĩ. Ãꞌrĩ Josué pũrĩcã Õꞌacʉ̃ cʉ̃ Moisére dutiꞌque weeturiagʉ, te cʉ̃ dutise cũuꞌquere ne cãꞌrõ weꞌoticʉ niwĩ. Nipeꞌtisere añurõpʉ weedutipeꞌocʉ niwĩ.
Josué aꞌticʉse diꞌtare miiwapacʉ niwĩ. Nipeꞌtiro ʉ̃rʉ̃pagʉ nirõrẽ miiwapacʉ niwĩ. Nipeꞌtiro Neguere, tojo nicã nipeꞌtiro Gosẽ́rẽ, nipeꞌtiro opa paꞌtiro nirõrẽ, nipeꞌtiro Arabáre, tojo nicã Israe nipeꞌtiro ʉ̃rʉ̃pagʉ tiropʉ to opa paꞌtiro nirõrẽ ñeꞌepeꞌocʉ niwĩ.
*****
Todʉporopʉ Õꞌacʉ̃ Moisére dutíꞌcaronojõta Josué nipeꞌtiro Canaá diꞌtapʉ peje macãrĩrẽ miiwapacʉ niwĩ. Tuꞌajanʉꞌcõ, Josué ti diꞌtare Israe curaricjãrãrẽ dʉcawaacʉ niwĩ. Nanʉcʉ̃ na ye diꞌta tojato nígʉ̃, tojo weecʉ niwĩ. Beꞌro ti diꞌtapʉre ne aꞌmewẽjẽse marĩcaro niwʉ̃ majã.
Moisé catícatero Israe curuacjãrã pʉarã wiorã dia Jordã́ mujĩpũ mʉjãtiro peꞌecjãrãrẽ docaqueꞌacã weetojacãrã niwã. Na ye diꞌta nimiꞌquere miiwapacãrã niwã. Te diꞌta dia Arnón wãmetiri maa meꞌrã nʉꞌcã, tojo nicã nipeꞌtiro dia Jordã́ sumuto nirĩ paꞌtiro, téé ʉ̃rʉ̃gʉ̃ Hermón wãmeticjʉpʉ nitʉocaro niwʉ̃.
Niꞌcʉ̃ wiogʉ Sehón amorreo masã wiogʉ nicʉ niwĩ. Cʉ̃ Hesbón wãmetiri macãpʉ niseticʉ niwĩ. Cʉ̃ dutiro Aroer wãmetiri macã meꞌrã nʉꞌcã, téé dia Arnón sumuto nicaro niwʉ̃. Tojo nicã, ti paꞌtiro deco meꞌrã nʉꞌcã, dia Jaboc meꞌrãpʉ nitʉocaro niwʉ̃. Dia Jaboc ape diꞌta amonita masã ya diꞌta sãjãrõpʉ nicaro niwʉ̃. Tojo nicã Galaad diꞌta deconojõ cʉ̃ dutiri diꞌta nicaro niwʉ̃.
Apeyema tja mujĩpũ mʉjãtiro dia Jordã́ paꞌtirore duticʉ niwĩ. Cineret  wãmetiri ditara meꞌrã dutinʉꞌcã, téé oꞌmabʉrotiri ditara meꞌrãpʉ duti yapatitʉocʉ niwĩ. Toó Bet-jesimot mujĩpũ sãjãrõ peꞌe toja, sur peꞌe téé Pisga wãmeticjʉ ʉ̃rʉ̃gʉ̃ dʉꞌpocã́pʉ dutitʉocʉ niwĩ.
Apĩ peꞌe Og wãmetigʉ Basán wãmetiro dutigʉ nicʉ niwĩ. Cʉ̃ refaíta masʉ̃  pejetirã dʉꞌsagʉ meꞌrãcjʉ̃ ninoꞌgʉ̃ nicʉ niwĩ. Cʉ̃ Astarot, tojo nicã Edrei wãmetise macãrĩpʉ niseticʉ niwĩ.
Og téé nortepʉ Hermón wãmeticjʉ ʉ̃rʉ̃gʉ̃pʉ dutitʉocʉ niwĩ. Cʉ̃ Salca macãrẽ, nipeꞌtiro Basán wãmetirore duticʉ niwĩ. Téé ape diꞌta na taꞌaꞌcaro Gesur wãmetirore, tojo nicã Maaca wãmetirore, apero Galaad diꞌta decopʉ Sehón, Hesbón macã wiogʉ cʉ̃ dutiropʉre dutitʉocʉ niwĩ.
Moisé, tojo nicã Israe curuacjãrã ãꞌrã wiorã pʉarãrẽ aꞌmewẽjẽ docaqueꞌacã weecãrã niwã. Beꞌro Moisé te diꞌtare Rubén ya curuacjãrãrẽ, Gad ya curuacjãrãrẽ, tojo nicã Manasés ya curuacjãrã deco meꞌrã nirãrẽ na ye niatje diꞌtare dʉcawaacʉ niwĩ.
Aꞌticʉrã wiorãrẽ Josué Israe curuacjãrã meꞌrã dia Jordã́ mujĩpũ sãjãrõ peꞌecjãrã, to Baal-gad Líbano wãmetiri paꞌtiropʉ Halac wãmeticjʉ ʉ̃rʉ̃gʉ̃pʉ, tigʉ Seipʉ ʉꞌmʉatuꞌajanʉꞌcõsaꞌa. Josué ãꞌrã wiorã ye diꞌta nimiꞌquere aꞌmewẽjẽ, wapataꞌa, Israe curuacjãrãrẽ te curarinʉcʉ̃rẽ te diꞌtare dʉcawaacʉ niwĩ. Te diꞌta na ye waro tojanuꞌcũcãꞌcaro niwʉ̃.
Ʉ̃rʉ̃pagʉ pijaro peꞌe, opapa nirṍ peꞌema, tojo nicã Jordã́ paꞌtiro peꞌema, opa tʉꞌrʉri nídijase coꞌari, yucʉ marĩrõ, masã marĩrõ Neguev cjase ãꞌrã masã ye diꞌta nicaro nimiwʉ̃: Hitita masã, amorreo masã, cananeo masã, ferezeo masã, heveo masã, tojo nicã jebuseo masã ye diꞌta nicaro nimiwʉ̃.
Wiorã aꞌmewẽjẽrã docaqueꞌaꞌcãrã aꞌticʉrã nicãrã niwã: Jericó wiogʉ, apĩ Hai, Betel macã pʉꞌto wiogʉ,
apĩ Jerusalẽ́ wiogʉ, apĩ Hebrṍ wiogʉ,
apĩ Jarmut wiogʉ, apĩ Laquis wiogʉ,
apĩ Eglón wiogʉ, apĩ Gezer wiogʉ,
apĩ Debir wiogʉ, apĩ Geder wiogʉ,
apĩ Horma wiogʉ, apĩ Arad wiogʉ,
apĩ Libna wiogʉ, apĩ Adulam wiogʉ,
apĩ Maceda wiogʉ, apĩ Betel wiogʉ,
apĩ Tapúa wiogʉ, apĩ Hefer wiogʉ,
apĩ Afec wiogʉ, apĩ Sarón wiogʉ,
apĩ Madón wiogʉ, apĩ Hazor wiogʉ,
apĩ Simron-merón wiogʉ, apĩ Acsaf wiogʉ,
apĩ Taanac wiogʉ, apĩ Meguido wiogʉ,
apĩ Dor wiogʉ, Dor majãrõcjʉ̃, apĩ Goim wiogʉ, Gilgal wãmetiri macãcjʉ̃,
apĩ Tirsa wiogʉ nicãrã niwã. Na wiorã nipeꞌtirã nírã treinta y uno nicãrã niwã.
Josué bʉcʉ waro ẽjã́cã, Õꞌacʉ̃ cʉ̃rẽ aꞌtiro nicʉ niwĩ: “Mʉꞌʉ bʉcʉ waro niꞌi. Aꞌti diꞌtare mʉsã ñeꞌeatje peje dʉꞌsaꞌa yujupʉ.
*****
Israe curuacjãrã na ĩꞌorõpʉta sidonio masãrẽ cõꞌawĩrõgʉ̃ti. Tojo nicã, nipeꞌtirã masã to ʉ̃rʉ̃gʉ̃pʉ nirãrẽ Líbano meꞌrã nʉꞌcã, téé Misrefot-maipʉ cõꞌawĩrõgʉ̃ti. Mʉꞌʉ peꞌe te diꞌta na waꞌaweꞌoꞌquere Israe curuacjãrãrẽ miiwapa, dʉcawaaya. Yʉꞌʉ mʉꞌʉrẽ dutiꞌcaronojõta weeya.
Tojo weegʉ nueve curari, tojo nicã Manasés ya curuacjãrã deco meꞌrã nirãrẽ nipeꞌtise diꞌtare dʉcawaaweꞌoya”, nicʉ niwĩ Õꞌacʉ̃.
Moisé Rubén ya curuacjãrãrẽ, Gad ya curuacjãrãrẽ, tojo nicã Manasés ya curuacjãrã deco meꞌrã nirãrẽ na niatji diꞌtare oꞌotojacʉ niwĩ. Te diꞌta dia Jordã́ mujĩpũ mʉjãtiro peꞌe nicaro niwʉ̃.
*****
Moisé Leví ya curuacjãrã peꞌema diꞌtare oꞌoticʉ niwĩ. Mejõ Õꞌacʉ̃ Moisére níꞌcaronojõta “Leví ya curuacjãrã ye niatje masã yʉꞌʉre ñubuepeorã, waꞌicʉrãrẽ wẽjẽ ʉ̃jʉ̃amorõpeose cjase nirõsaꞌa”, nicʉ niwĩ.
*****
Te diꞌtata Canaá diꞌta cjase nicaro niwʉ̃. Paꞌi Eleazar, Josué, Nun macʉ̃, tojo nicã nipeꞌtise curaricjãrã wiorã te diꞌtare dʉcawaacãrã niwã. Na Israe curuacjãrãrẽ dʉcawááca beꞌro na ye diꞌta tojacaro niwʉ̃.
Õꞌacʉ̃ Moisére diꞌtare dʉcawaadutiꞌcaronojõta níbocase meꞌrã te nueve curaricjãrãrẽ, ape deco meꞌrã nirĩ curua quẽꞌrãrẽ te diꞌtare dʉcawaacãrã niwã.
3-4 Moisé te diꞌtare mujĩpũ mʉjãtiro dia Jordã́pʉ na pʉa curuacjãrã Rubén, Gad, tojo nicã Manasés deco meꞌrã nirĩ curuacjãrãrẽ oꞌotojacʉ nimiwĩ. Tojo wééca beꞌro nimicã, José yarã peꞌe pʉa curuapʉ dʉcawaticãrã niwã. Na Manasés ya curua, tojo nicã Efraĩ́ ya curua nicãrã niwã. Paꞌia Leví ya curua peꞌema diꞌtare oꞌoticãrã niwã. Mejõ macãrĩrẽ, cãꞌrõ diꞌta nisenojõacãrẽ waꞌicʉrã na tá baꞌanuꞌcũatjo nirṍ ejatuaro oꞌocãrã niwã.
Õꞌacʉ̃ Moisére dutiꞌcaronojõta Israe curuacjãrã Canaá diꞌtare dʉcawaacãrã niwã.
Judá ya curuacjãrã ʉmʉa Gilgapʉ Josué meꞌrã ucũrã waꞌacãrã niwã. Caleb, cenezeo masʉ̃, Jefone macʉ̃, Josuére aꞌtiro nicʉ niwĩ: “Cades-barneapʉ Õꞌacʉ̃ Moisére níꞌquere wãcũña. Cʉ̃ marĩ pʉarã ye cjasere niwĩ.
Moisé yʉꞌʉ ti macãpʉ níꞌcʉre Canaá diꞌtare ĩꞌacusiagʉ oꞌócaterore cuarenta cʉ̃ꞌmarĩ cʉowʉ. Ĩꞌadajagʉ, yaꞌyioro marĩrõ diacjʉ̃ nise meꞌrã yʉꞌʉ ĩꞌaꞌquere cʉ̃rẽ werewʉ.
Yʉꞌʉ meꞌrã waꞌaꞌcãrã peꞌe masãrẽ uisãwã. Yʉꞌʉ pũrĩcã nipeꞌtise yʉꞌʉ wãcũ, ẽjõpeose meꞌrã Õꞌacʉ̃ ʉaro weewʉ.
Tojo weegʉ Moisé Õꞌacʉ̃ tʉꞌoropʉ yʉꞌʉre aꞌtiro niwĩ: ‘Mʉꞌʉ Õꞌacʉ̃ dutiro queoro weenuꞌcũwʉ̃. Tojo weegʉ Canaá diꞌtapʉ mʉꞌʉ ʉꞌtacũusijaꞌcaro ejatuaro mʉꞌʉ ye nirõsaꞌa. Tojo nicã mʉꞌʉ pãrãmerã nituriarã ye diꞌta nirõsaꞌa’, niwĩ.
Õꞌacʉ̃ Moisére tojo níꞌque cuarenta y cinco cʉ̃ꞌmarĩ yʉꞌrʉtojawʉ. Israe curuacjãrã marĩ yucʉ marĩrõpʉ sijácaterore tojo niwĩ. Cʉ̃ níꞌcaronojõta te cʉ̃ꞌmarĩrẽ yʉꞌʉre catise oꞌowĩ. Niꞌcãrõacã ochenta y cinco cʉ̃ꞌmarĩ cʉoꞌo.
Tojo nimigʉ̃, Moisé yʉꞌʉre aꞌti diꞌtare ĩꞌaduꞌtidutigʉ oꞌócatero weronojõ tutua niꞌi yujupʉ. Titare yʉꞌʉ aꞌmewẽjẽtutuaꞌcaro weronojõ mejãrõta tʉꞌoñaꞌa.
Tojo weegʉ niꞌcãrõacã opa buꞌpapijaro nirõrẽ, Õꞌacʉ̃ yʉꞌʉre oꞌogʉti níꞌque diꞌtare oꞌoya. Tita meꞌrã tocjãrã ye cjasere mʉꞌʉ tʉꞌowʉ. Masã pacarã Anac pãrãmerã nituriarã topʉ niwã. Tojo nicã, na ye macãrĩ pacase macãrĩ, añurõ biꞌa cãꞌmotaꞌaꞌque macãrĩ niwʉ̃. Tojo nimicã, Õꞌacʉ̃ cʉ̃ weetamurõ meꞌrã, cʉ̃ níꞌcaronojõ narẽ na ye macãrĩrẽ nʉrʉ̃wĩrõgʉ̃ti”, nicʉ niwĩ.
Tojo weegʉ, Josué Caleb, Jefone macʉ̃rẽ “Añurõ waꞌato” ni, Õꞌacʉ̃rẽ sẽrĩbosacʉ niwĩ. Beꞌro Hebrṍ macãrẽ cʉ̃rẽ, cʉ̃ pãrãmerã nituriarãrẽ oꞌocʉ niwĩ.
Ti nʉmʉ meꞌrã ti macã Hebrṍ Caleb, cʉ̃ pãrãmerã ya macã, aꞌtiro nicã quẽꞌrãrẽ nidecotiꞌi yujupʉ. Cʉ̃ Õꞌacʉ̃ Israe curuacjãrã wiogʉ dutisere queoro weemeꞌrĩꞌcʉ niyucã, tojo niwʉ̃.
Dʉporo cjase wãme Hebrṍ Quiriat-arba wãmeticaro nimiwʉ̃. Arba ãpẽrã Anac pajigʉjo pãrãmerã nituriarã yʉꞌrʉoro niyʉꞌrʉnʉꞌcãcʉ niwĩ.
Aꞌte beꞌrore ti diꞌtapʉre ne aꞌmewẽjẽse marĩcaro niwʉ̃ majã.
Níbocase meꞌrã Judá ya diꞌta sur nibʉrʉaropʉ bocaꞌque Edom diꞌta nitʉoropʉ, téé yucʉ marĩrõ, masã marĩrõ Zin wãmetiropʉ nitʉocaro niwʉ̃.
*****
Õꞌacʉ̃ cʉ̃ “Tojo weeya” níꞌcaronojõta Josué Caleb, Jefone macʉ̃rẽ niꞌcã diꞌta Judá ya curuacjãrãrẽ opa buꞌpapijaro níꞌcarore oꞌocʉ niwĩ. Cʉ̃ oꞌoꞌque diꞌta Quiriat-arba nicaro niwʉ̃. Beꞌro ti macãrẽ Hebrṍ pisucãrã niwã. Ti macã Anac pajigʉ, ʉꞌmʉagʉ̃jo pãrãmerã nituriarã niyʉꞌrʉnʉꞌcãrĩ macã nicaro niwʉ̃.
Hebrṍ macãpʉ níꞌcãrãrẽ Caleb iꞌtiarã Anac pãrãmerã nituriarãrẽ aperopʉ cõꞌaõꞌocʉ niwĩ. Na aꞌticʉrã nicãrã niwã: Sesai, Ahimán, tojo nicã Talmai nicãrã niwã.
Caleb aꞌtiro nicʉ niwĩ: “Noꞌo niꞌcʉ̃ ʉmʉ Quiriat-sefer macãrẽ aꞌmewẽjẽ miiwapagʉre yʉꞌʉ macõ Acsare numisogʉti”, nicʉ niwĩ.
Tere cʉ̃ tojo nicã tʉꞌogʉ, Otoniel, Cenaz macʉ̃, Caleb acabiji macʉ̃ Quiriat-sefer macãrẽ aꞌmewẽjẽ, miiwapa waꞌacʉ niwĩ. Tuꞌajanʉꞌcõ, Caleb cʉ̃ macõ Acsare Otonierẽ numisocʉ niwĩ.
Co cʉ̃ tiropʉ etacã, Otoniel core “Diꞌta marĩ oteatjere sẽrĩña”, nicʉ niwĩ. Co peꞌe “Jaʉ”, ni yʉꞌtico niwõ. Acsa burro buꞌipʉ pesaꞌco dijacã, co pacʉ Caleb core sẽrĩtiñaꞌcʉ niwĩ:
—Macõ, ¿ñeꞌenojõrẽ mʉꞌʉ ʉati?
—Pacʉ, mʉꞌʉ yʉꞌʉre weetamuña. Neguev yucʉ marĩrõpʉ yʉꞌʉre diꞌta oꞌotojapʉ. Niꞌcãrõacãma majã aco wijase peri nise diꞌtare oꞌoya, nico niwõ.
Tojo weetjĩagʉ̃, Caleb cʉ̃ macõrẽ ʉꞌmʉase buꞌpapʉre, tojo nicã buꞌaro aco wijase diꞌta nirõpʉre oꞌocʉ niwĩ.
*****
Judá ya curuacjãrã nituriarã peꞌe Jerusalẽ́pʉ nirã́ jebuseo masãrẽ cõꞌawĩrõmasĩticãrã niwã. Tojo weerã na niꞌcãrõacãpʉ quẽꞌrãrẽ Judá pãrãmerã nituriarã meꞌrã nidecotisama yujupʉ.
*****
José pãrãmerã nituriarã Manasés ya curuacjãrã, tojo nicã Efraĩ́ ya curuacjãrã narẽ oꞌoꞌque diꞌtare ñeꞌecãrã niwã.
*****
Efraĩ́ ya curuacjãrã peꞌe Gezer macãpʉ nirã́ cananeo masãrẽ cõꞌawĩrõticãrã niwã. Tojo weemirã, narẽ ʉpʉtʉ waro tutuaro daꞌrase dutipecãrã niwã. Niꞌcãrõacã quẽꞌrãrẽ na tiropʉta nidecotima yujupʉ.
*****
José pãrãmerã nituriarã Manasés ya curuacjãrã, tojo nicã Efraĩ́ ya curuacjãrã Josuére aꞌtiro nicãrã niwã:
—¿Deꞌro weegʉ ʉ̃sãrẽ ʉ̃sã ye niatjere niꞌcã diꞌtacãta oꞌoati? Ʉ̃sãrẽ ejatuatʉꞌsaweꞌe. Õꞌacʉ̃ ʉ̃sãrẽ añurõ wéégʉ, pãjãrã masãputicã weeami, nicãrã niwã.
Na tojo nicã tʉꞌogʉ, Josué narẽ yʉꞌticʉ niwĩ:
—Mʉsã pãjãrã niꞌi nírã, mʉsãrẽ oꞌóca diꞌta Efraĩ́, buꞌpapijaro nirṍ ejatuaticã, ferezeo masã, tojo nicã refaíta masã ya diꞌta yucʉpagʉ pejepagʉ nirõpʉ waꞌaya. Waꞌa, tere paa, ote, topʉ nisetiya, nicʉ niwĩ.
Na cʉ̃rẽ yʉꞌticãrã niwã:
—Diacjʉ̃ta niꞌi. Aꞌte buꞌpapijaro nirṍ ʉ̃sãrẽ ejatuatisaꞌa. Mejõ cananeo masã opa paꞌtiro nirõpʉ nirã́ peꞌe pejepawʉ cabayua wejesepawʉ cõme meꞌrã weeꞌquepawʉre cʉoma. Bet-seã́pʉ nirã́, to sumuto nise nirã́, tojo nicã Jezreel opa paꞌtiro nirã́ quẽꞌrã mejãrõta cʉoma, nicãrã niwã.
Na tojo nicã tʉꞌogʉ, Josué José pãrãmerã nituriarã Efraĩ́, Manasés ya curuacjãrãrẽ nicʉ niwĩ:
—Diacjʉ̃ta mʉsã pãjãrã, tutuarã niꞌi. Tojo weerã niꞌcã diꞌta diaꞌcʉ̃ cʉomasĩtisaꞌa.
Opa buꞌpapijaro, yucʉpagʉ peje nirṍ quẽꞌrã mʉsã ye nirõsaꞌa. Mʉsã tepagʉre paacõꞌa, noꞌocãꞌrõ mʉsã paacõꞌarõ põtẽorõ te mʉsã ye diꞌta nirõsaꞌa. Sõjã cananeo masã, cõme meꞌrã weeꞌquepawʉre cʉomicã, na tutuamicã, narẽ nʉrʉ̃stewĩrõmasĩrãsaꞌa, nicʉ niwĩ Josué.
Israe curuacjãrã ti diꞌtacjãrãrẽ docaqueꞌacã wééca beꞌrore nipeꞌtirã Silo macãpʉ nerẽcãrã niwã. Topʉta Õꞌacʉ̃ wiꞌi, waꞌicʉrã caseri meꞌrã wééca wiꞌire apo, nerẽwʉacãrã niwã. Ti wiꞌi Õꞌacʉ̃rẽ na ẽjõpeo, ucũrĩ wiꞌi nicaro niwʉ̃.
Titare siete curari na diꞌta oꞌo, dʉcawaasere ñeꞌeticãrã niwã yujupʉ.
Tojo weegʉ Josué Israe curuacjãrãrẽ nicʉ niwĩ: “¿Noꞌocãꞌrõ yoacã te diꞌtare mʉsã ñeꞌerãtirã coꞌterãsari? Te diꞌta Õꞌacʉ̃ mʉsã ñecʉ̃sʉmʉa ẽjõpeogʉ mʉsãrẽ oꞌoꞌque niꞌi.
Te curarinʉcʉ̃ iꞌtiarã ʉmʉa bese, oꞌóya. Yʉꞌʉ narẽ na ye diꞌta ‘To nitʉoꞌo’, ni ĩꞌabesedutigʉ, oꞌógʉtigʉ weeꞌe. Na ĩꞌáca beꞌro ‘Tocãꞌrõ ʉ̃sã ye diꞌta nitʉopʉ’, ni ojarãsama. Tuꞌajanʉꞌcõ, dajatojatirã,
siete diꞌta dʉcawaanʉꞌcõato. Judá ya curuacjãrã ye diꞌta sur peꞌe tojarosaꞌa. José ya curuacjãrã nituriarã ye diꞌta peꞌe norte peꞌe tojarosaꞌa.
Mʉsã siete diꞌtare dʉcawááca beꞌro yʉꞌʉre te ojaꞌquere miitia. Beꞌro yʉꞌʉ marĩ wiogʉ Õꞌacʉ̃ ĩꞌorõpʉ bese, níbocase meꞌrã mʉsãrẽ ‘Topʉ tojarã́saꞌa’, ni cũugʉ̃saꞌa.
‘Leví ya curuacjãrã pũrĩcã ne cãꞌrõ diꞌta ñeꞌesome’ nisere masĩtojasama. Te ñeꞌerõnojõ oꞌorã, náma Õꞌacʉ̃ ye cjasere daꞌratje nirõsaꞌa. Tojo nicã Gad, Rubén, deco meꞌrã nirã́ Manasés ya curuacjãrã pũrĩcã na ye diꞌta niatjere ñeꞌetojacãrã niwã. Na ye diꞌta Jordã́ mujĩpũ mʉjãtiro ape pãꞌrẽ peꞌe niꞌi. Moisé Õꞌacʉ̃ ʉaro weecoꞌtegʉ te diꞌtare narẽ oꞌotojacʉ niwĩ”, nicʉ niwĩ.
Tojo weerã na ʉmʉa Josué cʉ̃ weedutiꞌcaronojõta queoro weecãrã niwã. Na Silopʉ dajarã, ti diꞌtare na “To niapʉ” ni, na oja apoꞌquere miidajacãrã niwã. Macãrĩnʉcʉ̃rẽ “To niapʉ”, nicãrã niwã. Te na dʉcawaaꞌquere siete curari cjasere na ojaꞌquere miidajacãrã niwã.
Topʉre Josué Õꞌacʉ̃ ĩꞌorõpʉre “¿Noarẽ te diꞌta tojarosari?” ni, níbocase meꞌrã dʉcawaacʉ niwĩ. Tojo weegʉ Israe curuacjãrãrẽ na diꞌta niatjere nanʉcʉ̃ oꞌo, dʉcawaanʉꞌcõcʉ niwĩ.
Dʉcawaanʉꞌcõ, Benjamí ya curuacjãrã na nise curarinʉcʉ̃rẽ oꞌonʉꞌcãcʉ niwĩ. Õꞌacʉ̃ “Aꞌti diꞌta narẽ oꞌoya”, ni ĩꞌóca beꞌro na niatje diꞌtare oꞌocʉ niwĩ. Te diꞌta Judá ya curuacjãrã waꞌtero, tojo nicã José ya curuacjãrã waꞌtero tojacaro niwʉ̃.
*****
Benjamí ya curuacjãrã beꞌrore Simeó ya curuacjãrã na niatje diꞌtare oꞌocʉ niwĩ. Te curarinʉcʉ̃ oꞌonoꞌcãrã niwã. Te diꞌta Judá ya diꞌta waꞌteropʉ tojacaro niwʉ̃.
*****
Na pʉa curuacjãrã beꞌrore Zabulṍ ya curuacjãrã, na niatje diꞌtare oꞌocʉ niwĩ. Ti diꞌta téé Sarid wãmetiri macãpʉ nitʉocaro niwʉ̃.
*****
Na iꞌtia curua beꞌrore Isacar ya curuacjãrãrẽ, na niatje diꞌtare oꞌocʉ niwĩ.
*****
Te baꞌparitise curaricjãrã beꞌrore Aser ya curuacjãrãrẽ, na niatje diꞌtare oꞌocʉ niwĩ.
*****
Niꞌcãmocʉse curaricjãrã beꞌrore Neftalí ya curuacjãrãrẽ, na niatje diꞌtare oꞌocʉ niwĩ.
*****
Seis curaricjãrã beꞌrore Dan ya curuacjãrãrẽ, na niatje diꞌtare oꞌocʉ niwĩ.
*****
49-50 Beꞌro te diꞌtare etíca beꞌro, Israe curuacjãrã Õꞌacʉ̃ dutiꞌcaronojõta Josuére cʉ̃ niatji macãrẽ oꞌocãrã niwã. Ti macã cʉ̃ sẽrĩ́ca macã Timnat-sera, Efraĩ́ ya diꞌta opa buꞌpapijaropʉ nicaro niwʉ̃. Topʉ ti macãrẽ apaturi apo, niseticʉ niwĩ.
Aꞌtiro wee paꞌi Eleazar, Josué, tojo nicã nipeꞌtise curaricjãrã wiorã te diꞌtare dʉcawaanʉꞌcõcãrã niwã. Silopʉ Õꞌacʉ̃ wiꞌi, suꞌti caseri meꞌrã wééca wiꞌi sope pʉꞌtopʉ “Õꞌacʉ̃, ¿noanojõrẽ ti diꞌta tojarosari?” níbocaca beꞌropʉ eticãrã niwã. Tojo weero na etiꞌque queoro dʉcawaanʉꞌcõnoꞌcaro niwʉ̃.
Õꞌacʉ̃ Josuére aꞌtiro nicʉ niwĩ:
“Mʉꞌʉ Israe curuacjãrãrẽ mʉsã duꞌti nisetiatje macãrĩrẽ besedutiya. Yʉꞌʉ Moisére weedutiꞌcaronojõta weeya.
Tojo weeyucã, noꞌo wãcũña marĩrõ apĩrẽ wẽjẽgʉ̃nojõ te macãrĩpʉ duꞌtiwãꞌcãmasĩsami. Tojo weegʉ wẽjẽnoꞌcʉ acaweregʉ waro cʉ̃rẽ wẽjẽaꞌmerĩ nígʉ̃, topʉ duꞌti, nicãꞌmasĩsami.
Tojo wee masʉ̃ te macãrĩpʉ duꞌtiagʉnojõ ne sãjãrĩ sopepʉ etagʉ, tocjãrã bʉcʉrãrẽ ‘Tojo weeasʉ’, ni weregʉsami. Tojo wééca beꞌro bʉcʉrã ‘Aꞌto tojayá’, nirãsama. Tojo nicã, cʉ̃ nisetiatji wiꞌire cũurãsama.
Wẽjẽꞌcʉre wẽjẽaꞌmerĩ masʉ̃ cʉ̃rẽ ti macãpʉ sirutucãma, na bʉcʉrã cʉ̃rẽ nʉo cʉorãsama. Cʉ̃ uase, wãcũña marĩrõ ‘Tojo weeapʉ’ ni wéréca beꞌro niyucã, tojo waꞌarosaꞌa.
Na weresãnoꞌcʉ ti macãpʉ duꞌti, nicãꞌbosami téé nipeꞌtirã ti macãcjãrã masã nerẽ beséca beꞌro yʉꞌrʉwetigʉsami. Tojo nicã paꞌia wiogʉ cʉ̃ wẽrĩcãpʉ topʉ nitʉogʉsami. Aꞌtiro waꞌáca beꞌro cʉ̃, cʉ̃ ya wiꞌipʉ, cʉ̃ ya macã, cʉ̃ uiwijaca macãpʉ dajagʉsami tja”, nicʉ niwĩ.
Õꞌacʉ̃ Josuére tojo nicã tʉꞌorã, na duꞌti niatje macãrĩ Galileapʉ nirĩ macã Quedes wãmetiri macãrẽ besecãrã niwã. Ti macã Neftalí ye diꞌta ʉ̃rʉ̃pagʉ pijaropʉ tojacaro niwʉ̃. Ape macã Siquem Efraĩ́ ye diꞌta ʉ̃rʉ̃pagʉ pijaropʉ tojacaro niwʉ̃. Nitʉori macãpʉa majã Quiriat-arba nicaro niwʉ̃. Ti macãrẽta tja na Hebrṍ pisusama. Judá ye diꞌta ʉ̃rʉ̃pagʉ pijaropʉ tojacaro niwʉ̃.
Mujĩpũ mʉjãtiro dia Jordã́ siaquiji peꞌema iꞌtia macã na duꞌti niatje macãrĩrẽ besecãrã niwã. Nimʉꞌtãrĩ macã Beser nicaro niwʉ̃. Ti macã Rubén ye diꞌta opa buꞌpa, yucʉ marĩrõpʉ tojacaro niwʉ̃. Ape macã Ramot, Galaad na ninoꞌrõpʉ, Gad ye diꞌtapʉ tojacaro niwʉ̃. Nitʉori macãpʉa Golán nicaro niwʉ̃. Basán na ninoꞌrõpʉ Manasés ya curuacjãrã nirõpʉ tojacaro niwʉ̃.
Tojo weerã nipeꞌtirã Israe curuacjãrã, tojo nicã apesecjãrã na meꞌrã nirã́ noꞌo wãcũña marĩrõ wẽjẽgʉ̃nojõ te macãrĩpʉ duꞌtita basiocaro niwʉ̃. Na te macãrĩcjãrã pãjãrã nerẽ beseatji dʉporo tojo weeta basiocaro niwʉ̃. Tojo weeticãma, cʉ̃rẽ wẽjẽaꞌmebosama nírã, tojo weenoꞌcaro niwʉ̃.
1-2 Leví ya curuacjãrã wiorã Silopʉ paꞌia wiogʉ Eleazar, Josué, ãpẽrã Israe curuacjãrã wiorã meꞌrã ucũrã waꞌacãrã niwã. Silo Canaá diꞌtapʉ nicaro niwʉ̃. Topʉ Leví ya curuacjãrã wiorã narẽ aꞌtiro nicãrã niwã: “Õꞌacʉ̃ Moisé meꞌrã ʉ̃sãrẽ ʉ̃sã niatje macãrĩrẽ oꞌoduticʉ niwĩ. Tojo nicã, diꞌta te macãrĩ sumutopʉ ʉ̃sã waꞌicʉrãrẽ eca nisetiatjere oꞌoduticʉ niwĩ”, nicãrã niwã.
Tojo nicã tʉꞌorã, Õꞌacʉ̃ cʉ̃ dutiꞌcaronojõta Israe curuacjãrã na ye diꞌta cʉoꞌquere Leví ya curuacjãrãrẽ queoro oꞌocãrã niwã. Tere oꞌorã, macãrĩ, tojo nicã cãpũpʉ na waꞌicʉrãrẽ eca nisetiatjere oꞌocãrã niwã.
Tojo weerã Israe curuacjãrã ye diꞌtapʉre Leví ya curuacjãrã cuarenta y ocho macãrĩ, tojo nicã na cãpũpʉ waꞌicʉrãrẽ eca nisetiajere ñeꞌecãrã niwã.
Te macãrĩ nipeꞌtisepʉreta tja sumutopʉ waꞌicʉrã na eca nisetiatje diꞌta nibajaqueꞌacaro niwʉ̃.
Õꞌacʉ̃ nipeꞌtise na ñecʉ̃sʉmʉarẽ “Aꞌtiro oꞌogʉti” níꞌque diꞌtare queoro oꞌocʉ niwĩ. Tojo weerã na te diꞌtare ñeꞌe, topʉ niseticãrã niwã.
Tere wéégʉ, nipeꞌtise Õꞌacʉ̃ cʉ̃ “Weegʉti” níꞌquere queorota weecʉ niwĩ. Nipeꞌtiro ti diꞌtapʉ narẽ soose oꞌocʉ niwĩ. Õꞌacʉ̃ weetamurõ meꞌrã Israe curuacjãrã narẽ ĩꞌatuꞌtirãrẽ docaqueꞌacã weecʉ niwĩ. Tojo weerã Israe curuacjãrãrẽ ne mejẽcã weemasĩticãrã niwã.
Õꞌacʉ̃ nipeꞌtise cʉ̃ “Weegʉti” níꞌquere queorota weecʉ niwĩ. Ne niꞌcãrõ weedʉꞌa weeticʉ niwĩ; weepeꞌocãꞌcʉ niwĩ.
Beꞌro ti diꞌtare etipeꞌotoja, Josué Rubén ya curuacjãrãrẽ, Gad ya curuacjãrãrẽ, tojo nicã Manasés ya curuacjãrã deco meꞌrã nirãrẽ piji, narẽ
nicʉ niwĩ: “Mʉsã nipeꞌtise Moisé, Õꞌacʉ̃ dutisere daꞌracoꞌtegʉ cʉ̃ dutiꞌquere queoro weeapʉ. Tojo nicã nipeꞌtise yʉꞌʉ mʉsãrẽ weedutiꞌquere weeapʉ.
Ne niꞌcãti mʉsã acawererã Israe curuacjãrãrẽ cõꞌawãꞌcã weetiapʉ. Narẽ weetamunuꞌcũcãꞌpʉ. Niꞌcãrõacã quẽꞌrãrẽ na meꞌrã ninuꞌcũꞌu yujupʉ. Tojo nicã nipeꞌtise Õꞌacʉ̃, mʉsã wiogʉ cʉ̃ dutisere añurõ weepeꞌoapʉ.
Niꞌcãrõacãma Õꞌacʉ̃ cʉ̃ ‘Tojo weegʉti’ níꞌquere queoro weeami. Tojo weegʉ mʉsã acawererãrẽ soocã weeami. Tojo weerã mʉsã ye diꞌta Moisé, Õꞌacʉ̃ dutisere daꞌracoꞌtegʉ, mʉsãrẽ oꞌoꞌque diꞌta, Jordã́ ape pãꞌrẽpʉ nisepʉ dajatojaaya majã.
Aꞌte diaꞌcʉ̃ mʉsã weecã ʉasaꞌa. Moisé cʉ̃ dutiꞌquere queoro weeya. Õꞌacʉ̃ marĩ wiogʉre maꞌi nisetiya. Cʉ̃rẽ sirutu, cʉ̃ dutisere queoro weeya. Nipeꞌtise mʉsã ẽjõpeose meꞌrã, mʉsã wãcũse meꞌrã cʉ̃ ʉaro weenuꞌcũcãꞌña”, nicʉ niwĩ Josué.
Narẽ werepeꞌotoja, “Õꞌacʉ̃ mʉsãrẽ añurõ weeato” ni, “Mʉsã ye wiꞌseripʉ dajatojaaya”, nicʉ niwĩ.
*****
Cʉ̃ tojo níca beꞌro Rubén ya curuacjãrã, Gad ya curuacjãrã, Manasés ya curuacjãrã deco meꞌrã nirã́ ãpẽrã Israe curuacjãrã Silopʉ nirã́, Canaá diꞌtapʉre aꞌmerĩ duꞌu, dʉcawati, na ya diꞌta Galaad, dia Jordã́ apese pãꞌrẽpʉ pẽꞌapeꞌtia waꞌacãrã niwã. Dʉporopʉ te diꞌta Õꞌacʉ̃ Moisé meꞌrã “Mʉsãrẽ oꞌogʉti” níꞌque diꞌta nicaro niwʉ̃.
*****
Peje cʉ̃ꞌmarĩ Õꞌacʉ̃ Israe curuacjãrãrẽ narẽ ĩꞌatuꞌtirã meꞌrã aꞌmewẽjẽ, soo nisetica beꞌro yʉꞌrʉcaro niwʉ̃. Titare Josué bʉcʉ ẽjãgʉ̃,
nipeꞌtirã Israe curuacjãrã bʉcʉrãrẽ, wiorãrẽ, beseri masãrẽ pijionʉꞌcõ, narẽ werecasatʉocʉ niwĩ. Aꞌtiro nicʉ niwĩ:
“Yʉꞌʉ bʉcʉ waro ẽjãꞌa.
Mʉsã nipeꞌtise Õꞌacʉ̃ aꞌti diꞌtacjãrã mʉsãrẽ ĩꞌatuꞌtirã weeꞌquere ĩꞌapã. Cʉ̃ta mʉsã ye niatjere aꞌmewẽjẽtamuwĩ.
Yʉꞌʉ mʉsã nipeꞌtirãrẽ to diꞌta níbocase meꞌrã nipeꞌtise curarire Õꞌacʉ̃ ĩꞌorõpʉ dʉcawaawʉ. Yʉꞌʉ mʉsã te diꞌtare aꞌmewẽjẽ wapataꞌaꞌquere dʉcawaawʉ. Tojo nicã apeye diꞌta aꞌmewẽjẽ wapataꞌanoꞌña marĩꞌque quẽꞌrãrẽ dʉcawaawʉ. Mujĩpũ mʉjãtiro dia Jordã́ meꞌrã nʉꞌcã, téé mujĩpũ sãjãrõ maajo Mediterráneo meꞌrãpʉ dʉcawaatʉowʉ.
Õꞌacʉ̃ masã te diꞌtapʉ nirãrẽ cõꞌawĩrõgʉ̃sami. Mʉsã peꞌe te diꞌtare miiwaparãsaꞌa. Õꞌacʉ̃ mʉsã wiogʉ cʉ̃ ‘Tojo weegʉti’ níꞌcaronojõta weegʉsami.
”Tojo weerã wãcũtutuaya. Nipeꞌtise Moisé ojaꞌquere, cʉ̃ dutise cũuꞌquere queoro weemeꞌrĩcãꞌña.
Mʉsã ãpẽrã masã, cõꞌawĩrõnoꞌña marĩrã aꞌti diꞌtapʉ dʉꞌsarã meꞌrã ne aꞌmesʉꞌaticãꞌña. Na ẽjõpeorãrẽ Õꞌacʉ̃ nitirãrẽ ne cãꞌrõacã ẽjõpeo, ejaqueꞌaticãꞌña. Na wãmerẽ pisu, wãmepeoticãꞌña.
Õꞌacʉ̃ niꞌcʉ̃rẽta cʉ̃ ʉaro wee, ẽjõpeonuꞌcũcãꞌña. Mʉsã niꞌcãrõacã weronojõta tojota añurõ weeyapaticãꞌña.
Õꞌacʉ̃ peje curaricjãrãrẽ na tutuamicã, mʉsã ĩꞌorõpʉ cõꞌawĩrõwĩ. Aꞌtocateropʉ quẽꞌrãrẽ ne niꞌcã curua mʉsãrẽ aꞌmewẽjẽpõtẽoweꞌe.
Õꞌacʉ̃ cʉ̃ níꞌcaronojõta mʉsãrẽ aꞌmewẽjẽtamuwĩ. Tojo weegʉ cʉ̃ weetamuse meꞌrã mʉsã meꞌrãcjʉ̃ niꞌcʉ̃ mil masãrẽ nʉrʉ̃stemasĩsami.
Tojo weerã mʉsã tʉꞌomasĩña. Õꞌacʉ̃ mʉsã wiogʉre queoro maꞌinuꞌcũcãꞌña.
Mʉsã Õꞌacʉ̃ dutisere yʉꞌrʉnʉꞌcã, na mʉsã waꞌteropʉ dʉꞌsarã meꞌrã aꞌmesʉꞌa, nʉmoticã pũrĩcãrẽ,
Õꞌacʉ̃ marĩ wiogʉ narẽ cõꞌanemosome majã. Na dʉꞌsarã mʉsãrẽ ñaꞌarõ waꞌacã weerãsama. Aꞌti diꞌta añurĩ diꞌta Õꞌacʉ̃ marĩrẽ oꞌóca diꞌtare ẽꞌmagʉ̃sami. Aꞌti diꞌtapʉre ninemosome majã.
”Masã nipeꞌtirã wẽrĩwʉaronojõ cãꞌrõacã beꞌro yʉꞌʉ wẽrĩgʉ̃saꞌa. Mʉsã ẽjõpeose meꞌrã, mʉsã wãcũse meꞌrã Õꞌacʉ̃ cʉ̃ queoro weeꞌquere añurõ masĩꞌi. Ne niꞌcãrõ Õꞌacʉ̃ marĩ wiogʉ cʉ̃ ‘Añurõ weegʉti’ níꞌquere weeticã weetiwĩ. Nipeꞌtisere weepeꞌocãꞌwĩ.
Mʉsã Õꞌacʉ̃ marĩ wiogʉ meꞌrã apoꞌquere yʉꞌrʉnʉꞌcãcã, ãpẽrãnojõrẽ ejaqueꞌa ẽjõpeocã, Õꞌacʉ̃ mʉsã meꞌrã uagʉsami. Aꞌti diꞌta añurĩ diꞌta marĩrẽ oꞌóca diꞌtapʉ ninemosome majã”, nicʉ niwĩ Josué.
Beꞌro Josué Siquẽpʉ nipeꞌtise curari Israe curuacjãrãrẽ neocʉ niwĩ. Bʉcʉrãrẽ, wiorãrẽ, beseri masãrẽ, masãrẽ sʉꞌori nirãrẽ pijineocʉ niwĩ. Na Õꞌacʉ̃ ĩꞌorõpʉ nerẽcãrã niwã.
Tuꞌajanʉꞌcõ, Josué narẽ nicʉ niwĩ:
—Õꞌacʉ̃ marĩ Israe curuacjãrã wiogʉ aꞌtiro nimi: “Dʉporopʉre mʉsã ñecʉ̃sʉmʉa Taré, tojo nicã cʉ̃ põꞌrã Abrahã, Nacor dia Éufrates wãmetiri maa yʉꞌrʉropʉ nisetiwã. Topʉ nírã, ãpẽrãnojõrẽ ẽjõpeosetiwã.
Mʉsã ñecʉ̃ Abrahã ti maa yʉꞌrʉropʉ níꞌcʉre, mia weetjĩagʉ̃, nipeꞌtiro aꞌto Canaá diꞌtapʉ sʉꞌori sijawʉ. Cʉ̃rẽ pãjãrã masãputicã weewʉ. Cʉ̃ ne waro põꞌrãtigʉre Isaare oꞌowʉ.
Cʉ̃ Isaare tja cʉ̃ põꞌrã pʉarã Jacob, Esaúre oꞌowʉ. Esaúre diꞌta opa buꞌpapijaro Seir wãmetiri diꞌtare cũuwʉ̃. Jacob peꞌe cʉ̃ põꞌrã meꞌrã Egiptopʉ buꞌawã.
”Beꞌro Moisére, Aarṍrẽ to Egiptopʉta oꞌówʉ. Yʉꞌʉ tutuaro meꞌrã weeꞌquere tocjãrã Egiptocjãrãrẽ ñaꞌarõ waꞌacã weewʉ. Tuꞌajanʉꞌcõ, mʉsãrẽ topʉ níꞌcãrãrẽ miiwijawʉ.
Mʉsã ñecʉ̃sʉmʉa Egiptopʉ wijacã, Egiptocjãrã na yarã cabayua meꞌrã, na cabayua wejesepawʉ meꞌrã narẽ wẽjẽsĩꞌrĩrã sirutuwã. Téé Maa sõꞌarĩ maa tiropʉ sirututʉowã.
Mʉsã ñecʉ̃sʉmʉa yʉꞌʉ weetamusere ʉarã, yʉꞌʉre sẽrĩwã. Na tojo weecã, yʉꞌʉ Egiptocjãrãrẽ cãꞌmotaꞌadutigʉ, Israe curuacjãrã, Egiptocjãrã decopʉ naꞌitĩꞌasere cũuwʉ̃. Tojo weerã Egiptocjãrã narẽ ĩꞌabocatiwã. Tojo nicã, Egiptocjãrã maarẽ pẽꞌarĩ curare, narẽ mirĩcã weewʉ. Mʉsã basu yʉꞌʉ Egiptocjãrãrẽ weeꞌquere ĩꞌamiwʉ̃ba.
”Mʉsã Egiptopʉ wijáca beꞌro peje cʉ̃ꞌmarĩ yucʉ marĩrõpʉre nicãꞌwʉ̃.
Beꞌro mʉsãrẽ amorreo masã ya diꞌta, dia Jordã́ mujĩpũ mʉjãtiropʉ miipẽꞌatiwʉ. Topʉ mʉsã meꞌrã aꞌmewẽjẽmiwã. Yʉꞌʉ peꞌe mʉsãrẽ narẽ docaqueꞌacã weewʉ. Tojo weerã na ye diꞌta nimiꞌquere mʉsã miiwapawʉ.
Beꞌro Balac, Zipor, moabita masã wiogʉ macʉ̃, mʉsã meꞌrã aꞌmewẽjẽsĩꞌrĩmiwĩ. Balac apĩ Balaã, Beor macʉ̃rẽ mʉsãrẽ dojadutigʉ pijidutiwĩ.
Yʉꞌʉ peꞌe Balaã mʉsãrẽ dojasĩꞌrĩcã, cãꞌmotaꞌawʉ. Mʉsãrẽ dojaronojõ oꞌogʉ, ‘Narẽ añurõ waꞌato’ ni, yʉꞌʉre sẽrĩwĩ. Tojo wee mʉsãrẽ yʉꞌrʉweticã weewʉ.
”Beꞌro mʉsã dia Jordã́rẽ pẽꞌawʉ̃. Pẽꞌaa, Jericópʉ etawʉ. Ti macãcjãrã mʉsã meꞌrã aꞌmewẽjẽmiwã. Tojo nicã, ãpẽrã ti diꞌtacjãrã amorreo, ferezeo, cananeo, hitita, gergeseo, heveo, jebuseo masã mejãrõta mʉsã meꞌrã aꞌmewẽjẽwã. Yʉꞌʉ mʉsãrẽ nipeꞌtirãrẽ docaqueꞌacã weewʉ.
Sõjã amorreo masã wiorã pʉarãrẽ mʉsã diꞌpjĩrĩ, bʉacatjẽ meꞌrã docaqueꞌacã weetiwʉ. Yʉꞌʉ peꞌe narẽ uise daꞌrewʉ. Tojo weerã mʉsã na tiropʉ etati dʉporo uiwãꞌcãtojawã.
Mʉsã diꞌtare daꞌratimicã, ãpẽrã na daꞌraꞌque diꞌtapʉre mʉsãrẽ oꞌowʉ. Tojo nicã macãrĩ mʉsã daꞌreꞌque mejẽtare oꞌowʉ. Mʉsã te macãrĩpʉ niseti, ʉꞌse weseri, tojo nicã olivo weseri mʉsã otetiꞌque dʉcare baꞌaꞌa”, ni werecʉ niwĩ Õꞌacʉ̃.
Beꞌro Josué aꞌtiro ninemocʉ niwĩ:
—Tere wãcũrã, wiopesase meꞌrã, diacjʉ̃ nise meꞌrã, Õꞌacʉ̃rẽ ẽjõpeo, cʉ̃ dutiro weeya. Õꞌacʉ̃ nitirãrẽ marĩ ñecʉ̃sʉmʉa dia Éufrates yʉꞌrʉropʉ, tojo nicã Egiptopʉ ẽjõpeoꞌcãrãrẽ ẽjõpeoduꞌu, cõꞌacãꞌña. Õꞌacʉ̃ diaꞌcʉ̃rẽ ẽjõpeoya.
Mʉsã Õꞌacʉ̃rẽ ẽjõpeo sirututʉꞌsatirã pũrĩcã, mʉsã basu ẽjõpeoajãrẽ beseya. Marĩ ñecʉ̃sʉmʉa Éufrates yʉꞌrʉropʉ ẽjõpeoꞌcãrãrẽ, o amorreo masã, aꞌti diꞌtapʉ nirã́ na ẽjõpeorãrẽ ẽjõpeosĩꞌrĩrã, narẽ beseya. Yʉꞌʉ pũrĩcã, ya wiꞌicjãrã quẽꞌrã Õꞌacʉ̃rẽ ẽjõpeo, cʉ̃ dutiro weerãsaꞌa, nicʉ niwĩ Josué.
Cʉ̃ tojo nicã tʉꞌorã, masã aꞌtiro ni yʉꞌticãrã niwã:
—Ʉ̃sã Õꞌacʉ̃rẽ ẽjõpeoduꞌusome. Ãpẽrã Õꞌacʉ̃ nitirã peꞌema ne ẽjõpeosirutusome.
Marĩ wiogʉ Õꞌacʉ̃ cʉ̃ta marĩrẽ, marĩ ñecʉ̃sʉmʉa Egiptopʉ ñaꞌarõ yʉꞌrʉꞌcãrãrẽ miiwijawĩ. Cʉ̃ta tja cʉ̃ tutuaro meꞌrã añuse cʉ̃ tutuasere weeĩꞌowĩ. Nipeꞌtiro ʉ̃sã maꞌapʉ aꞌtiꞌquere, peje macãrĩcjãrã waꞌteropʉ yʉꞌrʉꞌquere mejẽcã waꞌari nígʉ̃, coꞌtewĩ.
Cʉ̃ marĩ waꞌacã, nipeꞌtise macãrĩcjãrãrẽ cõꞌawĩrõcãꞌwĩ. Amorreo masã, aꞌti diꞌtacjãrãpʉreta tojo weewĩ. Ʉ̃sã quẽꞌrã mʉꞌʉ weronojõta Õꞌacʉ̃rẽ ẽjõpeo, cʉ̃ dutiro weerãsaꞌa. Cʉ̃ta marĩ wiogʉ nimi, nicãrã niwã.
Na tojo nicã tʉꞌogʉ, Josué aꞌtiro nicʉ niwĩ:
—Mʉsã Õꞌacʉ̃rẽ añurõ ẽjõpeo, sirutupõtẽosome. Cʉ̃ añugʉ̃ waro, ñaꞌase moogʉ̃ nimi. Cʉ̃ diaꞌcʉ̃rẽ marĩ ẽjõpeocã ʉami. Ãpẽrãnojõrẽ ẽjõpeocã, doesami. Mʉsã cʉ̃rẽ yʉꞌrʉnʉꞌcãcã, mʉsã ñaꞌarõ weesere nʉꞌcãsome.
Mʉsã Õꞌacʉ̃rẽ ẽjõpeoduꞌu, ãpẽrãrẽ ẽjõpeocã, cʉ̃ta mʉsãrẽ ñaꞌarõ waꞌacã weegʉsami. Mʉsãrẽ añurõ wééꞌcʉ nimigʉ̃, mʉsãrẽ cõꞌapeꞌogʉsami, nicʉ niwĩ Josué.
Masã Josuére aꞌtiro ni yʉꞌticãrã niwã:
—Mʉꞌʉ tojo nírõnojõ waꞌasome. Ʉ̃sã Õꞌacʉ̃rẽ ẽjõpeo, cʉ̃ dutiro weerãti, nicãrã niwã.
Na tojo nisere tʉꞌogʉ, Josué nicʉ niwĩ:
Masã “Tojota niapʉ”, nicãrã niwã.
Josué narẽ aꞌtiro ninemocʉ niwĩ:
—To pũrĩcãrẽ ãpẽrãnojõ mʉsã ẽjõpeo yeeꞌquere mʉsã waꞌteropʉ cʉosere cõꞌapeꞌocãꞌña. Õꞌacʉ̃ marĩ Israe curuacjãrã wiogʉre nipeꞌtise mʉsã añuse wãcũse meꞌrã ẽjõpeoya.
Masã Josuére aꞌtiro yʉꞌticãrã niwã tja:
—Ʉ̃sã Õꞌacʉ̃ marĩ wiogʉre ẽjõpeo, siruturãti. Cʉ̃ dutiro weerãti, nicãrã niwã.
Ti nʉmʉta topʉ Siquẽpʉ Josué masã meꞌrã “Aꞌtiro weegʉti”, ni apocʉ niwĩ. Narẽ na weesetiatjere, narẽ dutiatjere cũucʉ niwĩ.
Tere Õꞌacʉ̃ dutise cʉori turipʉ ojaõꞌocʉ niwĩ. Tere ojatoja, niꞌcãgã ʉ̃tãgã pajicjare mii, yucʉgʉ encina wãmeticjʉ dʉꞌpocã Õꞌacʉ̃ “Masã meꞌrã tojo weegʉti” níꞌquere cʉori acaro tiropʉ nʉꞌcõcʉ niwĩ.
Nipeꞌtirã masãrẽ aꞌtiro nicʉ niwĩ:
—Aꞌtiga ʉ̃tãgã nipeꞌtise Õꞌacʉ̃ marĩrẽ ucũꞌquere tʉꞌopeꞌoꞌcaro weronojõ aꞌtopʉ tojaꞌa. Tojo weerã mʉsã Õꞌacʉ̃ dutisere yʉꞌrʉnʉꞌcã, mʉsã queoro weetisere ĩꞌonoꞌrõsaꞌa, nicʉ niwĩ.
Tojo nitoja, Josué masãrẽ, na ye diꞌtapʉ nanʉcʉ̃rẽ dajatojaaduticʉ niwĩ.
Cãꞌrõacã beꞌro Josué, Nun macʉ̃, Õꞌacʉ̃ dutisere daꞌracoꞌtegʉ, ciento diez cʉ̃ꞌmarĩ cʉogʉ, wẽrĩa waꞌacʉ niwĩ.
Cʉ̃ ya diꞌta Timnat-sera wãmetiri macãpʉ cʉ̃rẽ yaacãrã niwã. Ti macã buꞌpapijaro Efraĩ́, ʉ̃rʉ̃gʉ̃ Gaas wãmeticjʉ yʉꞌrʉropʉ nicaro niwʉ̃.
Josué catiri curare, Israe curuacjãrã Õꞌacʉ̃rẽ ẽjõpeo, cʉ̃ dutiro weecãrã niwã. Cʉ̃ wẽ́rĩ́ca beꞌro bʉcʉrã nipeꞌtise Õꞌacʉ̃ Israe curuacjãrãrẽ añurõ weeꞌquere masĩrã catiro põtẽorõ tojota Õꞌacʉ̃rẽ ẽjõpeo, cʉ̃ dutiro añurõ weesirutucãrã niwã.
José mijĩ cʉ̃ õꞌarĩ nimiꞌquere Siquẽpʉ yaacãrã niwã. Te õꞌarĩ Egiptopʉ Israe curuacjãrã na miitiꞌque nicaro niwʉ̃. Diꞌta José pacʉ mijĩ Jacob cʉ̃ duuꞌque diꞌta nicaro niwʉ̃. Ti diꞌta cien cujiri plata wãmetise cujiri Hamor põꞌrã ʉmʉarẽ duucʉ niwĩ. Hamor, Siquem pacʉ nicʉ niwĩ. Beꞌro ti diꞌta José pãrãmerã nituriarã ya diꞌta tojaturiacaro niwʉ̃.
Beꞌro paꞌi Eleazar, Aarṍ macʉ̃ wẽrĩa waꞌacʉ niwĩ. Cʉ̃ wẽrĩcã, cʉ̃ macʉ̃ Finees ya diꞌtapʉ yaacãrã niwã. To Efraĩ́ ya diꞌta opa buꞌpapijaropʉ nicaro niwʉ̃.
Josué wẽ́rĩ́ca beꞌro Israe curuacjãrã Õꞌacʉ̃rẽ aꞌtiro ni sẽrĩtiñaꞌcãrã niwã:
—¿Ʉ̃sã waꞌtero nirã́ Israe curuacjãrã dinojõ curuacjãrã cananeo masã meꞌrã aꞌmewẽjẽrã waꞌamʉꞌtãrãsari?
Õꞌacʉ̃ narẽ aꞌtiro ni yʉꞌticʉ niwĩ:
—Judá ya curuacjãrã waꞌamʉꞌtãrãsama. Yʉꞌʉ aꞌti diꞌtare narẽ oꞌotojapʉ, nicʉ niwĩ.
Cʉ̃ tojo nicã tʉꞌorã, Judá ya curuacjãrã ʉmʉa na maꞌmisʉmʉa Simeó ya curuacjãrãrẽ pijineocãrã niwã. Narẽ aꞌtiro nicãrã niwã: “Teꞌa, ʉ̃sã ya diꞌta niatjopʉ waꞌarã. Cananeo masãrẽ aꞌmewẽjẽtamurã aꞌtia. Beꞌro ʉ̃sã quẽꞌrã mʉsã ya diꞌta niatjore mʉsã meꞌrã aꞌmewẽjẽtamurã waꞌarãsaꞌa”, nicãrã niwã. Na tojo nicã tʉꞌorã, Simeó ya curuacjãrã, “Jaʉ, cananeo masãrẽ mʉsã meꞌrã aꞌmewẽjẽtamurã waꞌarãsaꞌa”, nicãrã niwã.
Tojo weerã Judá ya curuacjãrã na acawererã Simeó ya curuacjãrã meꞌrã cananeo masãrẽ, tojo nicã ferezeo masã meꞌrã aꞌmewẽjẽ, na ye diꞌta nimiꞌquere ẽꞌmacãrã niwã. Õꞌacʉ̃ cʉ̃ tutuaro meꞌrã tojo weecãrã niwã. Bezepʉre diez mil ʉmʉarẽ wẽjẽcãrã niwã.
*****
Õꞌacʉ̃ Judá ya curuacjãrã meꞌrã nicʉ niwĩ. Tojo weerã na diꞌta opa buꞌpapijaro nirãrẽ cõꞌawĩrõ, ẽꞌmacãrã niwã. Tojo weemirã, opa paꞌtiro nirã́ peꞌere cõꞌawĩrõmasĩticãrã niwã. Na cabayua wejesepawʉ cõme meꞌrã weeꞌquepawʉ cʉocã ĩꞌarã, tojo weemasĩticãrã niwã.
Moisé Calere níꞌcaronojõta Hebrṍ wãmetirore oꞌocãrã niwã. Cale iꞌtiarã Anac põꞌrãrẽ cõꞌawĩrõcãꞌcʉ niwĩ.
Benjamí ya curuacjãrã peꞌe jebuseo masã, Jerusalẽ́pʉ nirãrẽ cõꞌawĩrõmasĩticãrã niwã. Tojo weerã jebuseo masã, tojo nicã Benjamí ya curuacjãrã aꞌtocaterore niꞌcãrõ meꞌrã topʉ nidecotima yujupʉ.
José pãrãmerã nituriarã Betecjãrã meꞌrã aꞌmewẽjẽrãtirã, majãcãrã niwã. Na tojo weecã, Õꞌacʉ̃ narẽ weetamucʉ niwĩ.
Na ĩꞌaduꞌtiri masãrẽ Betepʉre oꞌócãrã niwã. Todʉporopʉ ti macã Luz wãmeticaro niwʉ̃.
Na ĩꞌaduꞌtiri masã ti macãcjʉ̃ niꞌcʉ̃ wijaticã ĩꞌarã, cʉ̃rẽ nicãrã niwã: “¿Ʉ̃sã macãrẽ noꞌo peꞌe sãjãcã añubosari? Ĩꞌoña. Mʉꞌʉ tojo ĩꞌocã, mʉꞌʉrẽ añurõ coꞌterãti”, nicãrã niwã.
Tojo weegʉ cʉ̃ macã sãjãrõrẽ ĩꞌocʉ niwĩ. Beꞌro ti macãrẽ sãjãa, nipeꞌtirã topʉ nirãrẽ wẽjẽpeꞌocãꞌcãrã niwã. Ti macã sãjãrõrẽ ĩꞌoꞌcʉma, tojo nicã cʉ̃ acawererãrẽ wẽjẽticãrã niwã.
*****
Õꞌacʉ̃ cʉ̃ basuta nimigʉ̃, cʉ̃rẽ werecoꞌtegʉ weronojõ upʉsãjãnʉꞌcã  Gilgapʉ níꞌcʉ majãa, Boquĩpʉ ejacʉ niwĩ. Israe curuacjãrãrẽ aꞌtiro nicʉ niwĩ: “Yʉꞌʉ mʉsãrẽ Egiptopʉ níꞌcãrãrẽ miiwijawʉ. Aꞌti diꞌta, mʉsã ñecʉ̃sʉmʉarẽ oꞌogʉti níꞌque diꞌtapʉ miitiwʉ. Yʉꞌʉ narẽ aꞌtiro niwʉ̃: ‘Yʉꞌʉ mʉsã meꞌrã “Aꞌtiro weegʉti” níꞌquere weeduꞌusome.
Mʉsã quẽꞌrã aꞌti diꞌtacjãrã meꞌrã apo nisetisome. Na ẽjõpeose mesãrĩrẽ ʉ̃tã meꞌrã seeneocũuꞌque mesãrĩrẽ paastedijorãsaꞌa,’ nimiwʉ̃. Mʉsã peꞌe yʉꞌʉ tojo níꞌquere weetiwʉ. ¿Deꞌro weerã mʉsã tojo weetiri?
Tojo weegʉ niꞌcãrõacãrẽ mʉsãrẽ wereꞌe. Yʉꞌʉ aꞌti diꞌtacjãrãrẽ cõꞌawĩrõnemosome. Na mʉsãrẽ cariborãsama. Tojo nicã, na ẽjõpeose meꞌrã mʉsãrẽ ñaꞌarõ waꞌacã weerãsama”, nicʉ niwĩ Õꞌacʉ̃.
Õꞌacʉ̃ cʉ̃ basuta nimigʉ̃, cʉ̃rẽ werecoꞌtegʉ weronojõ upʉsãjãnʉꞌcã narẽ tojo ni ucṹca beꞌro, Israe curuacjãrã nipeꞌtirã ʉpʉtʉ uti, caricũcãrã niwã.
Tojo weerã to na utirore Boquim  wãme õꞌocãrã niwã. Tojo wee waꞌicʉrãrẽ wẽjẽ, Õꞌacʉ̃rẽ ʉ̃jʉ̃amorõpeocãrã niwã.
*****
Josué cʉ̃ nícaterocjãrãpʉ wẽrĩpeꞌtia waꞌacãrã niwã. Na beꞌrocjãrã Õꞌacʉ̃rẽ, tojo nicã cʉ̃ Israe curuacjãrãrẽ añurõ weeꞌquere masĩticãrã niwã.
Na noꞌo nirã́ Baal wãmetirã queosere ẽjõpeocãrã niwã. Õꞌacʉ̃ ĩꞌorõpʉre na tojo weese ñaꞌa nicaro niwʉ̃.
Na ñecʉ̃sʉmʉa Egiptopʉ níꞌcãrãrẽ wĩorẽꞌcʉ peꞌema ẽjõpeoduꞌucãrã niwã. Na ye macãrĩ pʉꞌtocjãrã ẽjõpeorãnojõrẽ sirutu, ẽjõpeosirutucãrã niwã. Na tojo weecã ĩꞌagʉ̃, Õꞌacʉ̃ pũrõ uacʉ niwĩ.
Cʉ̃rẽ ẽjõpeoduꞌu, ãpẽrãnojõ Baal queose, tojo nicã Astarté queose yeeꞌquere ẽjõpeocãrã niwã.
Tojo wee Õꞌacʉ̃ na meꞌrã uagʉ, yajari masã na oteꞌquere, na ye nimiꞌquere yajapeꞌocã weecʉ niwĩ. Tojo nicã, narẽ ĩꞌatuꞌtirã na tiro nirãrẽ na meꞌrã aꞌmewẽjẽ, põtẽoticã weecʉ niwĩ.
Cʉ̃ narẽ níꞌcaronojõ nipeꞌtisetiri na aꞌmewẽjẽsetirinʉcʉ̃ Õꞌacʉ̃ narẽ ñaꞌarõ waꞌacã weecʉ niwĩ. Tojo weerã na pũrõ piꞌeticãrã niwã.
Na tojo piꞌeticã ĩꞌagʉ̃, Õꞌacʉ̃ narẽ sʉꞌori nisetiri masãrẽ cũunʉꞌcãcʉ niwĩ. Na meꞌrã Israe curuacjãrãrẽ ñaꞌarõ wee yajarãrẽ yʉꞌrʉweticã weecʉ niwĩ.
Cʉ̃ tojo weemicã, sʉꞌori nisetiri masãrẽ tʉꞌoticãrã niwã. Ãpẽrãnojõ Õꞌacʉ̃ nitirã peꞌere ẽjõpeoseticãrã niwã. Na ñecʉ̃sʉmʉa peꞌe Õꞌacʉ̃ dutisere añurõ weecãrã niwã. Na, na weronojõ weeticãrã niwã. Maata Õꞌacʉ̃rẽ ẽjõpeoduꞌucãꞌcãrã niwã.
Israe curuacjãrãrẽ ĩꞌatuꞌtirã narẽ ñaꞌarõ wee, pũrõ piꞌeticã weecãrã niwã. Na uti caricũsere tʉꞌogʉ, Õꞌacʉ̃ narẽ pajañaꞌcʉ niwĩ. Tojo weegʉ masãrẽ sʉꞌori nisetiacjʉre cṹúgʉ̃, cʉ̃rẽ weetamucʉ niwĩ. Cʉ̃ catiro ejatuaro masãrẽ narẽ ĩꞌatuꞌtirãrẽ yʉꞌrʉweticã weecʉ niwĩ.
Sʉꞌori nisetiri masʉ̃ wẽ́rĩ́ca beꞌro masã apaturi ñaꞌarõ weedojacãrã niwã. Na pacʉsʉmʉa yʉꞌrʉoro ñaꞌarõ weeseti, ãpẽrãnojõ Õꞌacʉ̃ nitirãnojõrẽ ẽjõpeoseticãrã niwã. Na ñaꞌarõ weesetisere ne duꞌuti, na wãcũsere dʉcayusĩꞌrĩticãrã niwã.
Na tojo weecã ĩꞌagʉ̃, Õꞌacʉ̃ Israe curuacjãrã meꞌrã pũrõ uacʉ niwĩ. Aꞌtiro nicʉ niwĩ: “Ãꞌrã na ñecʉ̃sʉmʉa meꞌrã yʉꞌʉ ‘Aꞌtiro weeya’ níꞌquere yʉꞌrʉnʉꞌcãma. Yʉꞌʉ dutisere ne tʉꞌosĩꞌrĩtima.
Tojo weegʉ Josué cʉ̃ wẽrĩse dʉporo masã cõꞌawĩrõtiꞌcãrãrẽ cõꞌawĩrõsome.
Na ñecʉ̃sʉmʉa yʉꞌʉre ẽjõpeoꞌcaronojõta ẽjõpeorãsari nígʉ̃, apeye macãrĩcjãrãrẽ cõꞌasome yujupʉ”, nicʉ niwĩ.
Tojo weegʉ Õꞌacʉ̃ maata Josuére te macãrĩcjãrãrẽ nʉrʉ̃peꞌocã weeticʉ niwĩ. Narẽ totá tojacã weecʉ niwĩ.
Israe curuacjãrã Canaá diꞌtacjãrã meꞌrã aꞌmewẽjẽcaterore pãjãrã Israe curuacjãrã pãrãmerã bajuaticãrã niwã yujupʉ. Na yʉꞌʉre ẽjõpeorãsari nígʉ̃, ãpẽrã ti diꞌtacjãrãrẽ Õꞌacʉ̃ cõꞌawĩrõticʉ niwĩ.
Maꞌmapjia aꞌmewẽjẽmasĩtirãrẽ aꞌmewẽjẽmasĩato nígʉ̃, Canaácjãrãrẽ topʉ tojacã weecʉ niwĩ.
Ãꞌrã topʉre tojacãrã niwã: Niꞌcãmocʉrã filisteo masã wiorã, nipeꞌtirã cananeo masã, sidonio masã, heveo masã ʉ̃rʉ̃pagʉ Líbano diꞌtapʉ nirã́ Canaápʉ tojacãrã niwã. Heveo masã ʉ̃rʉ̃gʉ̃ Baal-hermón wãmeticjʉ meꞌrã téé Hamat sãjãrõpʉ meꞌrã niseticãrã niwã.
Õꞌacʉ̃ “¿Israe curuacjãrã na ñecʉ̃sʉmʉarẽ Moisé meꞌrã yʉꞌʉ dutise cũuꞌquere yʉꞌtirãsari?” nígʉ̃, Canaácjãrãrẽ ti diꞌtapʉ tojacã weecʉ niwĩ.
Israe curuacjãrã ãꞌrã masã waꞌteropʉ macãrĩticãrã niwã. Cananeo masã, hitita masã, amorreo masã, ferezeo masã, heveo masã, jebuseo masã tiropʉ niseticãrã niwã.
Israe curuacjãrã põꞌrã sõꞌoníꞌque macãrĩcjãrã põꞌrã meꞌrã pʉ́aperi numiso, niseticãrã niwã. Tojo weerã tocjãrã ẽjõpeorã, Õꞌacʉ̃ nitirãnojõrẽ ẽjõpeo niseticãrã niwã.
Israe curuacjãrã Õꞌacʉ̃rẽ wãcũti, Baal, tojo nicã Astarté wãmetirã na queose yeeꞌquere ẽjõpeocãrã niwã. Tojo weerã Õꞌacʉ̃ ĩꞌorõpʉre ñaꞌarõ weecãrã niwã.
Na tojo weecã ĩꞌagʉ̃, Õꞌacʉ̃ na meꞌrã ua, Cusán-risataim, Mesopotamia diꞌta wiogʉre wiacʉ niwĩ. Ocho cʉ̃ꞌmarĩ Cusán-risataim dutiro docapʉ nicãrã niwã.
Espíritu Santu Otoniepʉre sãjãa, Israe curuacjãrãrẽ sʉꞌori nisetiri masʉ̃ sãjãcʉ niwĩ. Cʉ̃ Cusán-risataim yarã masã meꞌrã aꞌmewẽjẽgʉ̃ waꞌacʉ niwĩ. Õꞌacʉ̃ Otoniere Cusán-risataĩrẽ wapataꞌacã weecʉ niwĩ.
Beꞌro cuarenta cʉ̃ꞌmarĩ ti diꞌtapʉre aꞌmewẽjẽse marĩcaro niwʉ̃. Téé Otoniel, Cenaz macʉ̃ cʉ̃ wẽrĩcãpʉ soose nicaro niwʉ̃.
Otoniel wẽ́rĩ́ca beꞌro Israe curuacjãrã apaturi Õꞌacʉ̃ ĩꞌorõpʉ ñaꞌarõ weeseticãrã niwã. Tojo weegʉ Õꞌacʉ̃ Moab diꞌta wiogʉ Eglṍ wãmetigʉre Israe curuacjãrã nemorõ tutuagʉ waꞌacã weecʉ niwĩ.
Cʉ̃ Eglṍ amonita masãrẽ, tojo nicã amaleca masãrẽ aꞌmewẽjẽtamudutigʉ sẽrĩcʉ niwĩ. Tojo weerã na Israe curuacjãrã meꞌrã aꞌmewẽjẽ, Jericó opa ñorĩ nirĩ macãrẽ wapataꞌacãrã niwã.
Dieciocho cʉ̃ꞌmarĩ Israe curuacjãrã Eglṍ dutiro doca nicãrã niwã.
Ticʉse cʉ̃ꞌmarĩ beꞌro Israe curuacjãrã Õꞌacʉ̃rẽ cʉ̃ weetamusere ʉpʉtʉ sẽrĩcãrã niwã tja. Na tojo weecã, Õꞌacʉ̃ narẽ yʉꞌrʉoacjʉ cũpecamocã meꞌrã aꞌmewẽjẽgʉ̃rẽ Aod wãmetigʉre oꞌócʉ niwĩ. Cʉ̃ Gera macʉ̃, Benjamí ya curuacjʉ̃ nicʉ niwĩ. Niꞌcã nʉmʉ Israe curuacjãrã cʉ̃rẽ na wapaseese meꞌrã Eglṍpʉ oꞌócãrã niwã.
Aod diꞌpjĩ pʉ́aperi osoyojaca pjĩ, niꞌcã metro deco yoari pjĩrẽ daꞌrecʉ niwĩ. Ti pjĩrẽ cʉ̃ yaro suꞌtiro doca, diacjʉ̃ca ʉsó peꞌe dʉꞌteõꞌocʉ niwĩ.
Beꞌro Israe curuacjãrãrẽ wapaseesere Eglṍrẽ wiagʉ waꞌacʉ niwĩ. Eglṍ diꞌibʉjʉgʉ nicʉ niwĩ.
Te na wapaseeꞌquere Eglṍrẽ wiáca beꞌro cʉ̃ meꞌrã baꞌpatiꞌcãrã meꞌrã majãmitojaacʉ niwĩ.
Gilgal tiro ti macãcjãrã ẽjõpeorã yeeꞌque pʉꞌtopʉ eja, Aod majãmitojaati, Eglṍ tiropʉre aꞌtiticʉ niwĩ tja. Cʉ̃rẽ aꞌtiro nicʉ niwĩ:
—Wiogʉ, ãpẽrã tʉꞌotiro, mʉꞌʉrẽ quetire weregʉ aꞌtiapʉ.
Cʉ̃ tojo nicã tʉꞌogʉ, wiogʉ cʉ̃ docacjãrãrẽ, tojo nicã cʉ̃rẽ daꞌracoꞌterãrẽ “Ucũtirãta wijaaya”, nicʉ niwĩ.
Na wijááca beꞌro Aod Eglṍ cʉ̃ ya wiꞌi buꞌi opa sira nirṍ tiꞌaya marĩrĩ tucũpʉ dujigʉ pʉꞌto eja, cʉ̃rẽ nicʉ niwĩ:
—Queti yʉꞌʉ mʉꞌʉrẽ miitise Õꞌacʉ̃ mʉꞌʉrẽ weredutise niꞌi.
Tere tʉꞌogʉ, wiogʉ dujiri cũmurõpʉ níꞌcʉ wãꞌcãnʉꞌcãcʉ niwĩ.
Aod diꞌpjĩ diacjʉ̃ca ʉsópʉ dʉꞌteõꞌoca pjĩrẽ cũpecamocã meꞌrã wejewĩrõ, wiogʉre paagapʉ ñosẽwẽjẽcʉ niwĩ.
*****
Beꞌro Aod ti tucũ sopere sawi meꞌrã biꞌa, ventana sopepʉ wijaacʉ niwĩ.
*****
Beꞌropʉ wiogʉre daꞌracoꞌterã yoacã ĩꞌacũmí, cʉ̃ bajuticã ĩꞌarã, wãcũqueꞌti, “¿Deꞌro waꞌapari marĩ wiogʉre?” nírã, sawire mii, sopere pãocãrã niwã. Ti tucũpʉ sãjãa, na wiogʉre Aod wẽjẽcũꞌcʉre bocaejacãrã niwã.
Na wiogʉre coꞌteri cura Aod peꞌe duꞌtiwãꞌcã waꞌacʉ niwĩ. Tocjãrã ẽjõpeose ʉ̃tã meꞌrã yeeꞌque Gilgal cjasere yʉꞌrʉa, Seirat wãmetiropʉ duꞌtia waꞌacʉ niwĩ.
Cʉ̃ Israe curuacjãrã ya diꞌtapʉre eja, Efraĩ́ curuacjãrã diꞌta opa buꞌpapijaropʉ surarare pijineogʉ̃, coronetare puticʉ niwĩ. Beꞌro Israe curuacjãrã opa buꞌpapijaropʉ níꞌcãrã cʉ̃ meꞌrã sirutubuꞌacãrã niwã.
28-29 Aod narẽ aꞌtiro nicʉ niwĩ: “Teꞌa, yʉꞌʉre sirutuya. Õꞌacʉ̃ marĩrẽ ĩꞌatuꞌtirã moabita masãrẽ docaqueꞌacã weegʉsami”, nicʉ niwĩ.
Tojo weerã cʉ̃rẽ sirutubuꞌa, dia Jordã́ ʉ̃ꞌcʉ̃atiropʉ Moab diꞌta waꞌarore cãꞌmotaꞌanʉꞌcãejacãrã niwã. Tojo weerã ne niꞌcʉ̃ yʉꞌrʉpẽꞌacã weeticãrã niwã. Titare diez mil moabita masã surara tutuarãrẽ wẽjẽpeꞌocãꞌcãrã niwã.
To beꞌro ochenta cʉ̃ꞌmarĩ ti diꞌtapʉre aꞌmewẽjẽse marĩcaro niwʉ̃. Soose nicaro niwʉ̃.
Aod beꞌro Samgar wãmetigʉ, Anat macʉ̃, Israe curuacjãrãrẽ sʉꞌori nisetiri masʉ̃ sãjãcʉ niwĩ. Cʉ̃ yucʉgʉ osoyojacjʉ, wecʉa nʉrʉ̃cjʉ meꞌrã seiscientos filisteo masãrẽ ñosẽwẽjẽcʉ niwĩ. Cʉ̃ quẽꞌrã Israe curuacjãrãrẽ yʉꞌrʉocʉ niwĩ.
Aod wẽ́rĩ́ca beꞌro Õꞌacʉ̃ ĩꞌorõpʉre Israe curuacjãrã apaturi ñaꞌarõ weeseticãrã niwã.
Tojo weegʉ Õꞌacʉ̃ narẽ Jabín, cananeo masã wiogʉ dutise doca tojacã weecʉ niwĩ. Jabín Hasor wãmetiri macãpʉ masãrẽ sʉꞌori dutigʉ nicʉ niwĩ. Cʉ̃ yarã surara wiogʉ Sísara wãmetigʉ nicʉ niwĩ. Cʉ̃ Haroset-goĩpʉ macãticʉ niwĩ.
Jabín novecientos cabayua wejesepawʉ, cõme meꞌrã weeꞌquepawʉre cʉocʉ niwĩ. Veinte cʉ̃ꞌmarĩ Israe curuacjãrãrẽ ñaꞌabutiaro dutipecʉ niwĩ. Tojo weerã Israe curuacjãrã Õꞌacʉ̃rẽ cʉ̃ weetamusere ʉpʉtʉ sẽrĩcãrã niwã.
Co, masãrẽ besego, niꞌcã ño docapʉ dujisetico niwõ. Tiño “Débora ya ño” wãmeticaro niwʉ̃. Ʉ̃rʉ̃pagʉ Efraĩ́ wãmetiri diꞌta, Ramá, Betel decopʉ tojacaro niwʉ̃. Israe curuacjãrã na aꞌpepũrĩsere apodutirã, co tiropʉ waꞌacãrã niwã.
Niꞌcã nʉmʉ Débora Barac wãmetigʉre pijidutico niwõ. Cʉ̃ Abinoam macʉ̃, Quedes wãmetiri macãcjʉ̃ nicʉ niwĩ. Quedes Neftalí ya curua nirĩ macã nicaro niwʉ̃. Cʉ̃rẽ aꞌtiro nico niwõ:
—Õꞌacʉ̃, Israe curuacjãrã wiogʉ, mʉꞌʉrẽ aꞌtiro dutimi: “Ʉ̃rʉ̃gʉ̃ Tabopʉ waꞌaya. Topʉ mʉꞌʉ meꞌrã diez mil ʉmʉa Neftalí, tojo nicã Zabulṍ ye curaricjãrãrẽ miaña.
Sísara, Jabín yarã surara wiogʉ, cʉ̃ yepawʉ, cʉ̃ yarã surara meꞌrã mʉꞌʉ meꞌrã aꞌmewẽjẽato nígʉ̃, dia Cisṍpʉ waꞌacã weegʉti. Topʉ cʉ̃rẽ docaqueꞌacã weegʉti”, mʉꞌʉrẽ aꞌtiro ni weredutiami Õꞌacʉ̃, nico niwõ.
Barac Déborare aꞌtiro yʉꞌticʉ niwĩ:
—Mʉꞌʉ yʉꞌʉre baꞌpaticã, waꞌagʉti. Mʉꞌʉ waꞌaticãma, waꞌasome, nicʉ niwĩ.
—Añurõsaꞌa; mʉꞌʉ meꞌrã waꞌagoti, nico niwõ Débora. “Mejõ mʉꞌʉ tojo níꞌque buꞌiri, masã ‘Mʉꞌʉ meꞌrã Õꞌacʉ̃ Sísarare docaqueꞌacã weeapʉ’ nisome. Numio meꞌrã pũrĩcã Õꞌacʉ̃ Sísarare docaqueꞌacã weeapʉ” nirãsama, nico niwõ.
To beꞌro Débora Barac meꞌrã Quedespʉ waꞌaco niwõ.
Topʉ Barac Zabulṍ, Neftalí ya curuacjãrã ʉmʉarẽ pijineocʉ niwĩ. Diez mil surara cʉ̃ meꞌrã aꞌmewẽjẽtamurã waꞌacãrã niwã. Débora quẽꞌrã cʉ̃rẽ baꞌpatico niwõ.
Cedes pʉꞌtopʉ, yucʉgʉ pajicjʉ encina wãmeticjʉ Zaanaípʉ nicaro niwʉ̃. Topʉ Heber, quenita masʉ̃ cʉ̃ ya wiꞌi suꞌti caseri meꞌrã wééca wiꞌi nicaro niwʉ̃. Cʉ̃ ãpẽrã quenita masã meꞌrã níꞌcʉ wijawãꞌcãcʉ niwĩ. Na quenita masã Hobab, Moisé mañecʉ̃ pãrãmerã nituriarã nicãrã niwã.
Sísara peꞌe “Barac ʉ̃rʉ̃gʉ̃ Tabor wãmeticjʉre mʉjãpʉ” nicã tʉꞌogʉ,
cʉ̃ novecientos tũrũsepawʉ, cõme meꞌrã weeꞌquepawʉre, tojo nicã nipeꞌtirã surarare neocũucʉ niwĩ. Neo, Haroset-goĩpʉ níꞌcãrã wija, Cisón wãmetiri maapʉ waꞌacãrã niwã.
Cʉ̃ tojo weecã ĩꞌagõ, Débora Barare aꞌtiro ni wereco niwõ:
—Waꞌaya. Niꞌcãcã Õꞌacʉ̃ marĩ wiogʉ mʉꞌʉrẽ Sísarare wiagʉsami. Marĩ wiogʉ mʉsã dʉporo ʉꞌmʉtãtojacʉ niami, nico niwõ. Co tojo nicã, Barac cʉ̃ yarã surara diez mil ʉmʉa ʉ̃rʉ̃gʉ̃ Tabopʉ níꞌcãrã Sísara yarã surara meꞌrã aꞌmewẽjẽrã waꞌarã dijaacãrã niwã.
Barac yarã surara Sísara yarã meꞌrã aꞌmewẽjẽrã dijááticã, Õꞌacʉ̃ Sísara yarã surarare ʉcʉacã weecʉ niwĩ. Sísara peꞌe cʉ̃ yawʉ tũrũpjʉ cõme meꞌrã wéécawʉpʉ sãñaꞌcʉ dijaa, omaduꞌtia waꞌacʉ niwĩ.
Cʉ̃ tojo weeri cura Barac yarã surarare, na yepawʉre téé Haroset-goim wãmetiropʉ narẽ wẽjẽsirutucʉ niwĩ. Nipeꞌtirã Sísara yarã surara wẽrĩpeꞌtia waꞌacãrã niwã. Ne niꞌcʉ̃ yʉꞌrʉwetiticʉ niwĩ.
Sísara peꞌe Jael, Heber ceneo masʉ̃ nʉmo ya wiꞌi, suꞌti caseri meꞌrã wééca wiꞌipʉ duꞌticʉ niwĩ. Heber, cʉ̃ acawererã, Sísara wiogʉ Jabín, Hasor macã wiogʉ meꞌrã añurõ aꞌmesʉꞌacʉ niwĩ. Tojo weegʉ Sísara ti wiꞌipʉ ejacʉ niwĩ.
Cʉ̃ etacã ĩꞌagõ, Jael cʉ̃rẽ nico niwõ:
—Sãjãtia, yʉꞌʉ wiogʉ. Ne uiticãꞌña.
Co tojo nicã, Sísara ti wiꞌipʉ sãjãacʉ niwĩ. Sãjãa, cʉ̃ ejaqueꞌacã, omacãjĩrõ meꞌrã cʉ̃rẽ omaco niwõ.
—Acowʉosaꞌa. Yʉꞌʉre aco cãꞌrõacã tĩaña, nicʉ niwĩ.
Tojo weego cabra õpẽcõrẽ cabra casero meꞌrã poseyéca ajurore pão, cʉ̃rẽ tĩaco niwõ. Tĩatoja, cʉ̃rẽ omaco niwõ tja.
Sísara core aꞌtiro weeduticʉ niwĩ:
—Sopepʉ nuꞌcũña. Ãpẽrã yʉꞌrʉarã, mʉꞌʉ tiro “¿Ãpẽrã marĩti?” ni sẽrĩtiñaꞌcã, “Marĩma” niña, nicʉ niwĩ.
Sísara, ʉpʉtʉ ñujũꞌcʉ niyugʉ, cãrĩyʉꞌrʉacʉ niwĩ. Cʉ̃ tojo weecã ĩꞌagõ, Jael, Heber nʉmo bʉsʉro marĩrõ ti wiꞌi cjase niꞌcãgʉ̃ yucʉgʉ ti wiꞌire tʉ̃apuanʉꞌcõꞌcʉre míí, cʉ̃ diapoare diꞌtapʉ paabiꞌpe wẽjẽco niwõ. Tojo wee wẽrĩa waꞌacʉ niwĩ.
Beꞌro Barac Sísarare aꞌmagʉ̃ etacã, Jael co ya wiꞌipʉ níꞌco wijaa, cʉ̃rẽ põtẽrĩgõ waꞌaco niwõ.
—Sãjãtia. Mʉꞌʉ aꞌmagʉ̃rẽ ĩꞌogõti, nico niwõ.
Co tojo nicã, Barac ti wiꞌire sãjãacʉ niwĩ. Ti wiꞌipʉ Sísara wẽrĩꞌcʉpʉ cũñacʉ niwĩ. Ti wiꞌire tʉ̃apuanʉꞌcõꞌcʉ meꞌrã cʉ̃ diapoare paabiꞌpeyʉꞌrʉtẽrĩnoꞌcʉre ĩꞌacʉ niwĩ.
Ti nʉmʉrẽta Õꞌacʉ̃ Jabín, cananeo masã wiogʉre docaqueꞌacã weecʉ niwĩ.
Ti nʉmʉrẽta Débora, tojo nicã Barac, Abinoam macʉ̃ Sísara, cʉ̃ yarã surarare docaqueꞌacã weeꞌquere basapeocãrã niwã.
*****
Õꞌacʉ̃rẽ basapeorã, aꞌtiro ni basacãrã niwã:
“Õꞌacʉ̃, nipeꞌtirã mʉꞌʉrẽ ĩꞌatuꞌtirã Sísara weronojõ wẽrĩpeꞌtia waꞌato.
Mʉꞌʉrẽ mairã peꞌe tutuarã ninuꞌcũcãꞌto.
Mujĩpũ ʉmʉcocjʉ̃ asistero weronojõ niato”, ni basacãrã niwã.
Beꞌro ti diꞌtapʉre Israe curuacjãrã nirõpʉre cuarenta cʉ̃ꞌmarĩ aꞌmewẽjẽse marĩcaro niwʉ̃.
Beꞌropʉ tja Israe curuacjãrã apaturi Õꞌacʉ̃ ĩꞌorõpʉ ñaꞌarõ weecãrã niwã. Tojo weegʉ Õꞌacʉ̃ narẽ siete cʉ̃ꞌmarĩ madianita masã dutise doca tojacã weecʉ niwĩ.
Siapeꞌe meꞌrã madianita masã narẽ ñaꞌarõ daꞌradutipecãrã niwã. Tojo weerã Israe curuacjãrã narẽ uirã, ʉ̃rʉ̃pagʉpʉ, ʉ̃tã tutiripʉ duꞌtise na nisetise uꞌturire weecãrã niwã.
3-4 Na otese pĩꞌrĩsetirinʉcʉ̃, madianita masã, amaleca masã, ãpẽrã mujĩpũ mʉjãtiro peꞌecjãrã Israe curuacjãrã nirõpʉ sãjãa, topʉ ejaqueꞌacãrã niwã. Nipeꞌtiro na oteꞌquere noꞌo ʉaro duꞌaste cõꞌacãꞌcãrã niwã. Téé Gaza tiropʉ tojo weetʉocãrã niwã. Israe curuacjãrã na baꞌaboꞌquere, tojo nicã na yarã ecarã ovejare, wecʉare, burroare, ne apeyenojõ dʉꞌaticãrã niwã.
Ti diꞌta cjasere dojorẽrã aꞌtirã, na yarã cameyoa pãjãrã meꞌrã, na ye wiꞌseri suꞌti meꞌrã weeꞌque wiꞌseri peje meꞌrã aꞌticãrã niwã. Mʉꞌmʉrĩwiꞌia pãjãrã otesere baꞌapeꞌorã aꞌtirã weronojõ aꞌticãrã niwã. Na pãjãrã niyucã, baꞌpaqueota basioticaro niwʉ̃.
Madianita masã tojo weecã, Israe curuacjãrã ʉpʉtʉ piꞌeticãrã niwã. Tojo weerã Õꞌacʉ̃rẽ cʉ̃ weetamusere ʉpʉtʉ sẽrĩcãrã niwã.
Israe curuacjãrã Õꞌacʉ̃rẽ “Madianita masãrẽ yʉꞌrʉweticã weeya”, ni sẽrĩcã,
Õꞌacʉ̃ narẽ niꞌcʉ̃ cʉ̃ yere weremʉꞌtãrĩ masʉ̃rẽ oꞌócʉ niwĩ. Narẽ aꞌtiro nicʉ niwĩ: “Õꞌacʉ̃ Israe curuacjãrã wiogʉ mʉsãrẽ aꞌtiro niami: ‘Yʉꞌʉ mʉsã Egiptopʉ níꞌcãrãrẽ miiwijawʉ. Topʉre mʉsã narẽ daꞌracoꞌterã nimiwʉ̃.
Mʉsã Egiptocjãrã dutise doca níꞌcãrãrẽ yʉꞌrʉweticã weewʉ. Tojo nicã nipeꞌtirã mʉsãrẽ ñaꞌarõ weeꞌcãrãrẽ tojo weewʉ. Na ye diꞌta nimiꞌquere cõꞌaõꞌo, mʉsãrẽ oꞌowʉ.
Mʉsãrẽ aꞌtiro nimiwʉ̃: “Yʉꞌʉ Õꞌacʉ̃, mʉsã wiogʉ niꞌi. Mʉsã amorreo masã ya diꞌtapʉ niꞌi. Na ẽjõpeorãrẽ ne ẽjõpeoticãꞌña,” nimiwʉ̃. Yʉꞌʉ tojo nimicã, mʉsã peꞌe yʉꞌʉ tojo dutisere ne yʉꞌtitiwʉ’ ”, ni werecʉ niwĩ Õꞌacʉ̃ yere weremʉꞌtãrĩ masʉ̃.
Beꞌro Õꞌacʉ̃ cʉ̃ basuta nimigʉ̃, cʉ̃rẽ werecoꞌtegʉ weronojõ upʉsãjãnʉꞌcã  aꞌti, Ofra nirõpʉ yucʉ pajicjʉ docapʉ dujicʉ niwĩ. Tigʉ Joás wãmetigʉ yagʉ nicaro niwʉ̃. Joás Abiézer wãmetiri curuacjʉ̃ nicʉ niwĩ. Topʉ cʉ̃ macʉ̃ Gedeṍ trigore doque, sʉꞌaweegʉ weecʉ niwĩ. Madianita masã ĩꞌaticãꞌto nígʉ̃, na vino wéérã ʉꞌsepaga ʉꞌtatĩarõpʉ tere sʉꞌaweegʉ weecʉ niwĩ.
Õꞌacʉ̃ cʉ̃ basuta nimigʉ̃, cʉ̃rẽ werecoꞌtegʉ weronojõ upʉsãjãnʉꞌcã Gedeṍrẽ bajua, aꞌtiro nicʉ niwĩ:
—Gedeṍ, Õꞌacʉ̃ mʉꞌʉ meꞌrã nimi. Mʉꞌʉ aꞌmewẽjẽtutuagʉ niꞌi.
Gedeṍ cʉ̃rẽ yʉꞌticʉ niwĩ:
—Õꞌacʉ̃ ʉ̃sã meꞌrã nimicã, ¿deꞌro weero aꞌte ñaꞌase ʉ̃sãrẽ tojo waꞌati? Ʉ̃sã ñecʉ̃sʉmʉa Õꞌacʉ̃ tutuaro meꞌrã cʉ̃ weeꞌquere werecãrã niwã. Na “Õꞌacʉ̃ ʉ̃sã Egiptopʉ níꞌcãrãrẽ miiwijawĩ”, nicãrã niwã. Ʉ̃sã peꞌe cʉ̃ tutuasere ĩꞌaweꞌe. Õꞌacʉ̃ ʉ̃sãrẽ cõꞌawãꞌcãwĩ. Ʉ̃sãrẽ madianita masã dutise doca nicã weewĩ, nicʉ niwĩ Gedeṍ.
Õꞌacʉ̃ cʉ̃rẽ majãmiĩꞌa, aꞌtiro nicʉ niwĩ:
—Mʉꞌʉ tutuase meꞌrã Israe curuacjãrãrẽ madianita masã dutise doca nirãrẽ yʉꞌrʉogʉ waꞌaya. Yʉꞌʉta mʉꞌʉrẽ waꞌadutigʉ weeꞌe, nicʉ niwĩ.
Gedeṍ cʉ̃rẽ yʉꞌticʉ niwĩ:
—Wiogʉ, ¿deꞌro wee yʉꞌʉ Israe curuacjãrãrẽ yʉꞌrʉogʉsari? Ya curua Manasés pãrãmerã nituriase curari yapatiri curuacjãrã nima. Yʉꞌʉ quẽꞌrã niꞌcʉ̃ põꞌrã dʉꞌsagʉpʉ niꞌi.
Õꞌacʉ̃ cʉ̃rẽ yʉꞌticʉ niwĩ:
—Yʉꞌʉ mʉꞌʉ meꞌrã nigʉ̃ti. Mʉꞌʉ nipeꞌtirã madianita masãrẽ niꞌcʉ̃ masʉ̃rẽ wẽjẽ́gʉ̃ weronojõ weegʉsaꞌa.
Cʉ̃ tojo nicã tʉꞌogʉ, Gedeṍ nicʉ niwĩ:
—Yʉꞌʉre niꞌcãrõacã eꞌcatise meꞌrã ĩꞌagʉ̃, “Diacjʉ̃ta yʉꞌʉ Õꞌacʉ̃ niꞌi” nígʉ̃a, mʉꞌʉ tutuase meꞌrã apeyenojõ weeĩꞌoña.
Õꞌacʉ̃ cʉ̃rẽ “Jaʉ, mʉꞌʉrẽ yucuegʉti”, nicʉ niwĩ.
Cʉ̃ tojo nicã, Gedeṍ waꞌa, niꞌcʉ̃ cabracãrẽ wẽjẽ, doꞌa, tojo nicã pã́ bʉcʉase meꞌrã morẽtiꞌquere apocʉ niwĩ. Tuꞌajanʉꞌcõ, diꞌirore piꞌipʉ miisãa, tecore sʉtʉwʉpʉ piosãacʉ niwĩ. Te nipeꞌtisere cʉ̃ yucʉ doca dujigʉre mia, oꞌocʉ niwĩ.
Õꞌacʉ̃ basuta nimigʉ̃, cʉ̃rẽ werecoꞌtegʉ weronojõ upʉsãjãnʉꞌcã, cʉ̃rẽ nicʉ niwĩ:
—Diꞌiro, pã́ bʉcʉase morẽtiꞌquere ʉ̃tãgã buꞌipʉ cũuña. Tecore piostepeoya, nicʉ niwĩ. Cʉ̃ dutironojõta Gedeṍ weecʉ niwĩ.
Õꞌacʉ̃ cʉ̃ basuta nimigʉ̃, cʉ̃rẽ werecoꞌtegʉ weronojõ upʉsãjãnʉꞌcã cʉ̃ tuacjʉ yapa meꞌrã sĩ́oo, diꞌirore, tojo nicã pã́rẽ ñapeocʉ niwĩ. Tojo weecãta, pecameꞌe ʉ̃tãgãpʉ ʉ̃jʉ̃ñeꞌemajã waꞌacaro niwʉ̃. Ti meꞌe diꞌirore, pã́rẽ ʉ̃jʉ̃apeꞌocãꞌcaro niwʉ̃. Tojo weetoja, Õꞌacʉ̃rẽ werecoꞌtegʉ bajudutia waꞌacʉ niwĩ.
Tojo waꞌacã ĩꞌagʉ̃, Gedeṍ Õꞌacʉ̃ cʉ̃ basuta nimigʉ̃, cʉ̃rẽ werecoꞌtegʉ weronojõ upʉsãjãnʉꞌcãsere masĩcʉ niwĩ. Beꞌro ʉcʉa, caricũcʉ niwĩ:
—¡Acoe, yʉꞌʉ wiogʉ! Mʉꞌʉ basuta nimigʉ̃, mʉꞌʉrẽ werecoꞌtegʉ weronojõ upʉsãjãnʉꞌcãꞌcʉre bajuyoropʉ ĩꞌaꞌa, nicʉ niwĩ.
Õꞌacʉ̃ cʉ̃rẽ yʉꞌticʉ niwĩ:
—Ne uiticãꞌña. Mʉꞌʉ wẽrĩsome. Wãcũqueꞌtiro marĩrõ niña, nicʉ niwĩ.
Beꞌro Gedeṍ topʉ Õꞌacʉ̃rẽ ẽjõpeogʉ waꞌicʉrãrẽ ʉ̃jʉ̃amorõpeorore niꞌcã mesã ʉ̃tã meꞌrã seeneocũucʉ niwĩ. Ti mesãrẽ “Õꞌacʉ̃ wãcũqueꞌtiro marĩrõ, añurõ tʉꞌoñaꞌse oꞌogʉ nimi”, ni wãmepeocʉ niwĩ. Aꞌti mesã Ofra, Abiézer ya curuacjãrã ya macãpʉ nidecotisaꞌa yujupʉ.
Ti ñamita Õꞌacʉ̃ Gedeṍrẽ aꞌtiro nicʉ niwĩ:
—Niꞌcʉ̃ wecʉ ʉmʉ mʉꞌʉ pacʉ yarã waꞌteropʉ nigʉ̃́, siete cʉ̃ꞌma cʉogʉre ñeꞌegʉ̃ waꞌaya. Baare waꞌicʉrãrẽ ʉ̃jʉ̃amorõpeoro, mʉꞌʉ pacʉ yarore paamʉtõdijogʉ waꞌaya. Tojo nicã, to pʉꞌto nirĩ tuturo Astarté queose nirĩ tuturore paacõꞌaña.
Tere cõꞌatoja, Õꞌacʉ̃ mʉꞌʉ wiogʉre niꞌcãrõ waꞌicʉrãrẽ ʉ̃jʉ̃amorõpeoatjore niꞌcã mesã ʉ̃tã meꞌrã seeneocũuña tja. Mʉsã duꞌtiro nirĩ buꞌa dʉposãrĩpʉ seeneocũuña. Tuꞌajanʉꞌcõ, wecʉre wẽjẽ, topʉ peca, mʉsã paacõꞌaca tuturo meꞌrã Õꞌacʉ̃rẽ ʉ̃jʉ̃amorõpeoya, nicʉ niwĩ.
Beꞌro Gedeṍ diez ʉmʉa, cʉ̃rẽ daꞌracoꞌterã meꞌrã Õꞌacʉ̃ cʉ̃rẽ weedutiꞌcaronojõta weecʉ niwĩ. Cʉ̃ acawererãrẽ, ti macãcjãrãrẽ uiyugʉ, ʉmʉco ʉ̃jʉ̃amorõpeosĩꞌrĩticʉ niwĩ. Tojo weegʉ ñamipʉ ʉ̃jʉ̃amorõpeocʉ niwĩ.
Ape nʉmʉ boꞌreacã ti macãcjãrã wãꞌcã, Baare ẽjõpeorore paamʉtõdijoꞌcarore, tojo nicã Astarté ẽjõpeori tuturo paacõꞌaca tuturore ĩꞌacãrã niwã. Apeyema tja, apero, maꞌma ʉ̃jʉ̃amorõpeoropʉ wecʉ ʉ̃jʉ̃aꞌcʉre ĩꞌacãrã niwã.
Na aꞌmerĩ sẽrĩtiñaꞌcãrã niwã: “¿Noanojõ tojo weeapari?” nicãrã niwã.
Na aꞌmerĩ sẽrĩtiñaꞌca beꞌro tʉꞌomasĩcãrã niwã: “Gedeṍ, Joás macʉ̃ tojo weeapĩ”, nicãrã niwã.
Beꞌro ti macãcjãrã ʉmʉa Joáre aꞌtiro nicãrã niwã:
—Mʉꞌʉ macʉ̃rẽ ʉ̃sãrẽ oꞌoya. Cʉ̃ Baare waꞌicʉrãrẽ ʉ̃jʉ̃amorõpeorore, tojo nicã to pʉꞌto nirĩ tuturo Astartére ẽjõpeori tuturore paacõꞌacʉ niami. Tojo weese wapa wẽjẽnoꞌgʉ̃sami, nicãrã niwã.
Joás, Gedeṍ pacʉ peꞌe narẽ yʉꞌticʉ niwĩ:
—¿Mʉsã Baare aꞌmewẽjẽbosarãsari? ¿Cʉ̃rẽ yʉꞌrʉorãsari? Noꞌo cʉ̃rẽ aꞌmewẽjẽbosagʉ boꞌreati dʉporo wẽrĩato. “Diacjʉ̃ta Baal wiogʉ waro nimi” nígʉ̃, cʉ̃ basu aꞌmewẽjẽato. Na paamʉtõdijoꞌcaro cʉ̃ yarota nicaro niapʉ, nicʉ niwĩ.
Ti nʉmʉ meꞌrã masã Gedeṍrẽ “Jerubaal” pisunʉꞌcãcãrã niwã. Gedeṍta Baare ẽjõpeorore paamʉtõdijocʉ niwĩ. Tojo weerã “Baal basu aꞌmewẽjẽato” nírã, tojo nicãrã niwã.
To beꞌro nipeꞌtirã madianita masã, amaleca masã, tojo nicã ãpẽrã mujĩpũ mʉjãtiro peꞌecjãrã nerẽ, dia Jordã́rẽ pẽꞌacãrã niwã. Añurĩ pa Jezreel wãmetiropʉ ejaqueꞌa, cãrĩcãrã niwã.
Na tojo weecã, Espíritu Santu Gedeṍpʉre sãjãacʉ niwĩ. Sãjãa, Gedeṍ Abiézer ya curuacjãrãrẽ cʉ̃rẽ sirutudutigʉ, oveja capesaꞌrore puticʉ niwĩ.
Ãpẽrã queti wererãrẽ nipeꞌtiro Manasés ya curuacjãrãrẽ nerẽdutigʉ oꞌócʉ niwĩ. Tojo nicã Aser ya curuacjãrã, Zabulṍ ya curuacjãrã, Neftalí ya curuacjãrã cʉ̃ meꞌrã aꞌmewẽjẽtamurã waꞌajãrẽ pijiduticʉ niwĩ. Tojo weerã nipeꞌtirã cʉ̃ meꞌrã nerẽcãrã niwã.
Gedeṍ Õꞌacʉ̃rẽ aꞌtiro nicʉ niwĩ: “Mʉꞌʉ yʉꞌʉ meꞌrã Israe curuacjãrãrẽ yʉꞌrʉogʉsaꞌa níꞌcaronojõta diacjʉ̃ wéégʉ, aꞌtiro weeĩꞌobosaya.
Oveja casero añurõ poaritiri casero trigo suꞌtiweeropʉ diꞌtapʉ cũugʉ̃ti. Boꞌreacã ñocõa ʉꞌseco ti caseropʉ diaꞌcʉ̃ nicã ĩꞌagʉ̃, mʉꞌʉ yʉꞌʉre níꞌcaronojõta yʉꞌʉ meꞌrã Israe curuacjãrãrẽ yʉꞌrʉosere masĩgʉ̃saꞌa”, nicʉ niwĩ.
Tojota waꞌacaro niwʉ̃. Ape nʉmʉ Gedeṍ wãꞌcã, poari añurõ púúca caserore bocacʉ niwĩ. Ti caserore bipecã, niꞌcã pa muꞌmurõ aco wijacaro niwʉ̃.
Beꞌro Gedeṍ Õꞌacʉ̃rẽ nicʉ niwĩ tja: “Yʉꞌʉ meꞌrã uaticãꞌña. Niꞌcãti mʉꞌʉ weeĩꞌosere sẽrĩnemogʉ̃ti. Niꞌcãrõacãma boꞌreacã diꞌtapʉ diaꞌcʉ̃ ñocõa ʉꞌseco niato. Oveja poari peꞌe añurõ bopori casero niato”, nicʉ niwĩ.
Ape nʉmʉ boꞌreacã Gedeṍ, na Jerubaal pisunoꞌgʉ̃, nipeꞌtirã ʉmʉa cʉ̃ meꞌrã nirã́ wãꞌcã, aco wijari pe Harod wãmetiri pepʉ waꞌacãrã niwã. Madianita masã to yʉꞌrʉro eꞌsari pa ʉ̃rʉ̃gʉ̃ More wãmeticjʉ pʉꞌtopʉ nerẽcãrã niwã.
Õꞌacʉ̃ Gedeṍrẽ aꞌtiro nicʉ niwĩ: “Mʉꞌʉ meꞌrã nirã́ pãjãrã nima. Na pãjãrã meꞌrã yʉꞌʉ madianita masãrẽ docaqueꞌacã weecã, na ‘Ʉ̃sã tutuase meꞌrã yʉꞌrʉwʉ’, nibosama.
Tojo weegʉ narẽ aꞌtiro niña: ‘Noꞌo ui narãsãrãnojõrẽ, mʉsã ye wiꞌseripʉ dajatojaaya’, niña”, nicʉ niwĩ Õꞌacʉ̃.
Cʉ̃ tojo nicã, veintidos mil ʉmʉa na ye wiꞌseripʉ dajatojaacãrã niwã. Diez mil ʉmʉa dʉꞌsacãrã niwã.
Õꞌacʉ̃ ninemocʉ niwĩ: “Na pãjãrã nima yujupʉ. Tojo weegʉ acore sĩꞌrĩdutigʉ, narẽ aco wijari pepʉ miibuꞌaya. Topʉ yʉꞌʉ beseñaꞌgʉ̃ti. ‘Ãꞌrĩ mʉꞌʉ meꞌrã waꞌagʉsami’ ninoꞌgʉ̃ waꞌagʉsami. Apĩ ‘Ãꞌrĩ waꞌatisami’ ninoꞌgʉ̃ waꞌasome”, nicʉ niwĩ.
Tojo weegʉ Gedeṍ narẽ acore sĩꞌrĩdutigʉ, ti pepʉ pijibuꞌacʉ niwĩ. Õꞌacʉ̃ cʉ̃rẽ aꞌtiro nicʉ niwĩ: “Aꞌtiro dʉcawaaya narẽ. Na omocãrĩ meꞌrã aco waamíí, diayia weronojõ neꞌrẽ, sĩꞌrĩrãrẽ mejẽcã cũuña. Ãpẽrã ejaqueꞌa, muꞌrĩpaꞌa sĩꞌrĩrãrẽ mejẽcã cũuña”, nicʉ niwĩ.
Omocã meꞌrã diayia weronojõ neꞌrẽ, sĩꞌrĩrã trescientos nicãrã niwã. Ãpẽrã dʉꞌsarã peꞌe ejaqueꞌa, muꞌrĩpaꞌa sĩꞌrĩcãrã niwã.
Na tojo weecã, Õꞌacʉ̃ Gedeṍrẽ nicʉ niwĩ: “Ãꞌrã trescientos ʉmʉa meꞌrã mʉsãrẽ yʉꞌrʉogʉsaꞌa. Na meꞌrã madianita masãrẽ docaqueꞌacã weegʉti. Ãpẽrã peꞌe na ye wiꞌseripʉ tojaarãsama”, nicʉ niwĩ.
Tojo weegʉ Gedeṍ narẽ suꞌti caseri meꞌrã weeꞌque wiꞌseripʉ dajatojaaduticʉ niwĩ. Trescientos ʉmʉa cʉ̃ meꞌrã tojacãrã niwã. Ãpẽrã na waꞌase dʉporo na baꞌaboꞌquere, na ye sʉtʉparʉ, na putise oveja ʉmʉa capesaꞌrire cũucãrã niwã. Madianita masã na cãrĩrõ Gedeṍ buꞌaropʉ opa paꞌtiro pajiri papʉ nicãrã niwã.
Ti ñamita Õꞌacʉ̃ Gedeṍrẽ aꞌtiro nicʉ niwĩ: “Wãꞌcãnʉꞌcãña. Madianita masã meꞌrã aꞌmewẽjẽgʉ̃ buꞌaya. Narẽ mʉꞌʉrẽ wiagʉtigʉ weeꞌe.
Mʉꞌʉ uigʉ, mʉꞌʉrẽ daꞌracoꞌtegʉ Fura meꞌrã na nirõpʉ buꞌaya.
Topʉ na ucũsere tʉꞌogʉ waꞌaya. Tojo wééca beꞌro wãcũtutuase meꞌrã aꞌmewẽjẽgʉ̃saꞌa”, nicʉ niwĩ.
Tojo weegʉ Gedeṍ cʉ̃rẽ daꞌracoꞌtegʉ Fura meꞌrã madianita masã nerẽrõ sumutopʉ buꞌa waꞌacãrã niwã.
Madianita masã, amaleca masã, ãpẽrã mujĩpũ mʉjãtiro peꞌecjãrã pajiri papʉ mʉꞌmʉrĩwiꞌia pãjãrã weronojõ nerẽcãrã niwã. Na yarã cameyoa maa pajiri maa sumutopʉ nucũpori weronojõ pãjãrã waro nicãrã niwã.
Gedeṍ buꞌa etacã, niꞌcʉ̃ madianita masʉ̃ cʉ̃ quẽꞌesere apĩ cʉ̃ meꞌrãcjʉ̃rẽ weregʉ weecʉ niwĩ. Aꞌtiro nicʉ niwĩ:
—Aꞌtiro quẽꞌeasʉ. Niꞌcãgã pã́ cebada meꞌrã wéécaga marĩ nirõpʉ tũrũmaacãtiasʉ. Tiga niꞌcã wiꞌi suꞌti caseri meꞌrã wééca wiꞌipʉ doquewãarõta, ti wiꞌire doquestemajã waꞌapʉ, nicʉ niwĩ.
Cʉ̃ tojo werecã tʉꞌogʉ, cʉ̃ meꞌrãcjʉ̃ aꞌtiro ni yʉꞌticʉ niwĩ:
—Mʉꞌʉ tojo quẽꞌese Gedeṍ, Joás macʉ̃, Israe curuacjʉ̃, cʉ̃ ya diꞌpjĩ, aꞌmewẽjẽrĩ pjĩ nisĩꞌrĩrõ weeꞌe. Õꞌacʉ̃ marĩ madianita masã, nipeꞌtirã aꞌtopʉ nerẽrãrẽ, tojo nicã nipeꞌtise marĩ cʉosere Gedeṍrẽ wiagʉsami, nicʉ niwĩ.
Gedeṍ cʉ̃ quẽꞌesere tʉꞌogʉ, ejaqueꞌa, Õꞌacʉ̃rẽ ẽjõpeocʉ niwĩ. Beꞌro Israe curuacjãrã nerẽrõpʉ daja, narẽ aꞌtiro nicʉ niwĩ:
—Wãꞌcãnʉꞌcãña. Õꞌacʉ̃ sõjã madianita masã surarare marĩrẽ wiagʉsami, nicʉ niwĩ.
Cʉ̃ tojo níca beꞌro cʉ̃ yarã trescientos ʉmʉarẽ iꞌtia curua dʉcawaacʉ niwĩ. Nanʉcʉ̃rẽ putiatje capesaꞌrire oꞌo, tojo nicã sʉtʉparʉ ope pecameꞌe na sĩꞌaꞌque posetiseparʉre oꞌocʉ niwĩ.
Beꞌro narẽ aꞌtiro nicʉ niwĩ:
—Yʉꞌʉre ĩꞌaña. Na nerẽrõ ape pãꞌrẽpʉ yʉꞌʉ etacã, yʉꞌʉ weronojõta weeya.
Yʉꞌʉ, nipeꞌtirã yʉꞌʉ meꞌrã nirã́ ʉ̃sã capesaꞌrire puticã, mʉsã sumutopʉ nuꞌcũrã niꞌcãrõnojõ putibʉroya. Putitoja, “Õꞌacʉ̃rẽ, tojo nicã Gedeṍrẽ aꞌmewẽjẽbosarã”, ni caricũña, nicʉ niwĩ.
Ñami deco nicã, madianita masã surara coꞌterã dʉcayúca beꞌro Gedeṍ cien surara cʉ̃ meꞌrã nirã́ madianita masã surara nerẽrõ ape pãꞌrẽpʉ etacãrã niwã. Topʉ eta, na ye putise capesaꞌrire puti, sʉtʉparʉ na cʉoseparʉre bopecãrã niwã.
Na iꞌtia curua niꞌcãrõ meꞌrã puticãrã niwã. Tojo nicã na ye sʉtʉparʉre bopecãrã niwã. Cũpecamocã meꞌrã na sĩꞌaꞌquere sĩomorõ, diacjʉ̃camocã meꞌrã capesaꞌrire cʉocãrã niwã. Niꞌcãrõ meꞌrã “Õꞌacʉ̃rẽ, Gedeṍrẽ aꞌmewẽjẽbosarã”, ni caricũcãrã niwã.
Israe curuacjãrã madianita masã surara nerẽrõpʉ tojo nuꞌcũbeꞌtoacãrã niwã. Madianita masã narẽ uirã, noꞌo ʉaro caricũ, duꞌtiwãꞌcãcãrã niwã.
Trescientos capesaꞌri bʉsʉcã, Õꞌacʉ̃ na madianita masãrẽ na basu aꞌmerĩ aꞌmewẽjẽcã weecʉ niwĩ. Na surara yʉꞌrʉ̃wetiꞌcãrã yoaropʉ Bet-sita wãmetiri macã, Zerera waꞌari maꞌapʉ, téé Abel-mehola nitʉoro Tabat wãmetiri macã pʉꞌtopʉ omaduꞌticãrã niwã.
Tojo waꞌáca beꞌro Israe curuacjãrã Neftalí, Aser, nipeꞌtirã Manasés ya curuacjãrãrẽ pijicãrã niwã. Tojo weerã na quẽꞌrã madianita masã surarare sirutucãrã niwã.
Apeyema tja madianita masã surara wiorã Oreb, Zeeb wãmetirãrẽ ñeꞌecãrã niwã. Orere niꞌcãgã ʉ̃tãgãpʉ wẽjẽcãrã niwã. Tiga aꞌtocaterore “Oreb yaga” wãmetisaꞌa. Zeere cʉ̃ ʉꞌse biperopʉ wẽjẽcãrã niwã. Ãpẽrã madianita masã surarare sirutúca beꞌro Oreb, Zeeb na dʉpopare Gedeṍrẽ, dia Jordã́ ape pãꞌrẽpʉ nigʉ̃́ tiropʉ oꞌorã waꞌarã miacãrã niwã.
*****
Beꞌro Israe curuacjãrã Gedeṍrẽ aꞌtiro nicãrã niwã:
—Mʉꞌʉ ʉ̃sãrẽ madianita masã doca níꞌcãrãrẽ yʉꞌrʉowʉ. Tojo weegʉ ʉ̃sã wiogʉ sãjãña. Mʉꞌʉ põꞌrã, mʉꞌʉ pãrãmerã mʉꞌʉ beꞌro dutisirutuato, nicãrã nimiwã.
Gedeṍ peꞌe narẽ yʉꞌticʉ niwĩ:
—Niweꞌe. Yʉꞌʉ, tojo nicã yʉꞌʉ macʉ̃ mʉsã wiogʉ nisome. Õꞌacʉ̃ peꞌe mʉsã wiogʉ nigʉ̃sami, nicʉ niwĩ.
Narẽ aꞌtiro ninemocʉ niwĩ:
—Aꞌtiro peꞌe sẽrĩꞌi. Mʉsãnʉcʉ̃ mʉsã madianita masãrẽ ẽꞌmaꞌquere omopica tuusãase beꞌtorire oꞌoya, nicʉ niwĩ. Titare ismaelita masã  yucʉ marĩrõcjãrã na omopica tuusãase beꞌtorire uru meꞌrã weecãrã niwã.
Na “Jaʉ, mʉꞌʉrẽ eꞌcatise meꞌrã oꞌorãti”, nicãrã niwã. Tojo níca beꞌro niꞌcã suꞌticasero nucũcãpʉ sẽeocũu, na suraranʉcʉ̃ omopica tuusãase beꞌtori na bocaꞌquere ti casero buꞌipʉ peocãrã niwã.
*****
Te uru meꞌrã Gedeṍ niꞌcãrõ camisa, omocãrĩ marĩrõ weecʉ niwĩ. To camisare cʉ̃ ya macã Ofrapʉ cũucʉ niwĩ. Beꞌro nipeꞌtirã Israe curuacjãrã Õꞌacʉ̃rẽ ẽjõpeoronojõ oꞌorã, to camisa peꞌere ẽjõpeocãrã niwã. Tojo weerã Gedeṍ, tojo nicã cʉ̃ acawererã ñaꞌarõ yapaticãrã niwã.
Tojo weese meꞌrã Israe curuacjãrã madianita masãrẽ docaqueꞌacã weecãrã niwã. Na ne apaturi tutuarã waꞌanemoticãrã niwã majã. Tojo weerã Gedeṍ catiri curare cuarenta cʉ̃ꞌmarĩ Israe curuacjãrã soose meꞌrã nicãrã niwã.
Madianita masãrẽ docaqueꞌacã wééca beꞌro Gedeṍ, “Jerubaal” na ninoꞌgʉ̃, cʉ̃ ya macãpʉ nisetigʉ waꞌacʉ niwĩ.
Cʉ̃ pãjãrã nʉmosãnumia cʉoyugʉ, setenta ʉmʉa põꞌrãticʉ niwĩ.
Apego Siquẽcjõ, cʉ̃ cʉoꞌco, cʉ̃ nʉmo nitigo meꞌrã, niꞌcʉ̃ põꞌrãticʉ niwĩ. Cʉ̃rẽ Abimelec wãme õꞌocʉ niwĩ.
Gedeṍ bʉcʉ ẽjãyʉꞌrʉgʉ, wẽrĩcʉ niwĩ. Cʉ̃ pacʉ Joáre yááca tutipʉ cʉ̃rẽ sĩosõrõcũuocãrã niwã. Ti tuti Ofra, Abiézer ya curua ya macãpʉ nicaro niwʉ̃.
Gedeṍ wẽ́rĩ́ca beꞌro maata Israe curuacjãrã apaturi Õꞌacʉ̃rẽ ẽjõpeoduꞌu, Baal peꞌere ẽjõpeocãrã niwã tja. Niꞌcʉ̃ Baal-berit wãmetigʉre ẽjõpeocãrã niwã.
Õꞌacʉ̃ nipeꞌtirã Israe curuacjãrãrẽ ĩꞌatuꞌtiꞌcãrãrẽ docaqueꞌacã weecʉ niwĩ. Tojo weemicã, Õꞌacʉ̃ na wiogʉ níꞌcʉre acoboja waꞌacãrã niwã.
Tojo nicã, Gedeṍ, Jerubaal na ninoꞌgʉ̃, Israe curuacjãrãrẽ peje añuse weemicã, na peꞌe cʉ̃ acawererãrẽ añurõ pajañaꞌticãrã niwã.
Gedeṍ  wẽ́rĩ́ca beꞌro Abimelec Siquẽpʉ cʉ̃ paco acawererãrẽ ĩꞌagʉ̃ waꞌacʉ niwĩ. Narẽ, nipeꞌtirã cʉ̃ paco ya curuacjãrãrẽ aꞌtiro nicʉ niwĩ:
—Mʉsã aꞌti macã Siquẽcjãrãrẽ sẽrĩtiñaꞌña:
¿Dise peꞌere mʉsã nemorõ ʉasari? ¿Setenta ʉmʉa Jerubaal põꞌrã ʉmʉa mʉsãrẽ duticã ʉasari? ¿O, niꞌcʉ̃ta mʉsãrẽ wiogʉ duticã ʉasari? Wãcũña. Yʉꞌʉ peꞌe mʉsã acaweregʉ waro niꞌi, nicʉ niwĩ Abimelec.
Cʉ̃ paco acawererã Siquẽcjãrãrẽ Abimelec ye cjasere ucũbosacãrã niwã. Na tojo nicã tʉꞌorã, Siquẽcjãrã Abimelere “Marĩ acaweregʉ nimi. Tojo weerã cʉ̃rẽ siruturãsaꞌa”, nicãrã niwã.
Cʉ̃rẽ setenta niyeru cujiri plata meꞌrã weeꞌque cujirire Baal-berire ẽjõpeori wiꞌi cjasere oꞌocãrã niwã. Te niyeru meꞌrã ʉmʉa ñaꞌarãrẽ wapaye, sirutuduticʉ niwĩ.
Beꞌro cʉ̃ pacʉ ya wiꞌi Ofrapʉ waꞌacʉ niwĩ. Topʉ niꞌcãgã ʉ̃tãgã buꞌipʉ cʉ̃ acawererã setenta Gedeṍ põꞌrãrẽ wẽjẽcãꞌcʉ niwĩ. Gedeṍrẽta Jerubaal pisucãrã niwã. Jotam, dʉꞌsagʉpʉ diaꞌcʉ̃, ãpẽrã ĩꞌatiropʉ duꞌti, yʉꞌrʉcʉ niwĩ.
Beꞌro nipeꞌtirã Siquẽcjãrã, tojo nicã Bet-milocjãrã yucʉ pajicjʉ encina wãmeticjʉ pʉꞌto, ʉ̃tã meꞌrã wééca tuturo na ẽjõpeori tuturo pʉꞌto nerẽcãrã niwã. Topʉ Abimelere wiogʉ sõrõcãrã niwã.
Na tojo weecã tʉꞌogʉ, Jotam ʉ̃rʉ̃gʉ̃ Gerizim buꞌipʉ mʉjãa, tocjãrãrẽ ʉpʉtʉ caricũcʉ niwĩ:
“Mʉsã Siquẽcjãrã, Õꞌacʉ̃ mʉsãrẽ tʉꞌocã ʉarã, yʉꞌʉre tʉꞌoya.
*****
Yʉꞌʉ pacʉ cʉ̃ catiri ʉmʉcore maꞌitimigʉ̃, mʉsãrẽ aꞌmewẽjẽbosawĩ. Madianita masã doca nirãrẽ yʉꞌrʉogʉ, tojo weecʉ niwĩ.
Mʉsã peꞌe niꞌcãcã yʉꞌʉ pacʉ acawererã, cʉ̃ põꞌrã setentare niꞌcãgã ʉ̃tãgã buꞌipʉ narẽ wẽjẽ, yʉꞌrʉnʉꞌcãcãrã niapʉ. Apeyema tja mʉsã Abimelec, yʉꞌʉ pacʉre daꞌracoꞌtego macʉ̃rẽ Siquẽrẽ wiogʉ sõrõcãrã niapʉ. Cʉ̃ mʉsã acaweregʉ niyucã, tojo weecãrã niapʉ.
Mʉsã niꞌcãcã Gedeṍ, cʉ̃ acawererãrẽ queoro, diacjʉ̃ nise meꞌrã wéérã, Abimelec meꞌrã eꞌcatiya. Cʉ̃ quẽꞌrã mʉsã meꞌrã eꞌcatiato.
Mʉsã queoro weeticã pũrĩcãrẽ, pecameꞌe Abimelepʉre wijaa, mʉsã Siquẽcjãrã, tojo nicã Bet-milocjãrãrẽ ʉ̃jʉ̃apeꞌocãꞌto. Mejãrõta pecameꞌe mʉsãpʉre wijaa, Abimelere ʉ̃jʉ̃acõꞌacãꞌto”, nicʉ niwĩ Jotam.
Tojo nitoja, Jotam Beer wãmetiropʉ duꞌtia waꞌacʉ niwĩ. Cʉ̃ maꞌmi Abimelere uigʉ, topʉ niseticʉ niwĩ.
Abimelec Israe curuacjãrãrẽ iꞌtia cʉ̃ꞌma duticʉ niwĩ.
Beꞌro Õꞌacʉ̃ Abimelere, Siquẽcjãrã meꞌrã na basu aꞌmetuꞌticã weecʉ niwĩ. Tojo weerã Siquẽcjãrã Abimelere yʉꞌrʉnʉꞌcãcãrã niwã.
Õꞌacʉ̃ Abimelec Gedeṍ põꞌrã ʉmʉa setentare wẽjẽꞌque wapa tojo weecʉ niwĩ. Tojo nicã Siquẽcjãrã Abimelec cʉ̃ maꞌmisʉmʉarẽ wẽjẽtamuꞌque wapa na quẽꞌrãrẽ buꞌiri daꞌrecʉ niwĩ.
*****
Beꞌropʉre Abimelec Siquẽpʉ ti macãcjãrã meꞌrã aꞌmewẽjẽ, wapataꞌacʉ niwĩ. Tocjãrãrẽ wẽjẽpeꞌocʉ niwĩ. Beꞌro ti macã cjasere cõꞌapeꞌocãꞌcʉ niwĩ. Tojo wééca beꞌro topʉre ne apeyenojõ pĩꞌrĩnemoticãꞌto nígʉ̃, moarẽ doquestecũucʉ niwĩ.
Ãpẽrã Migdal-Siquẽcjãrã ti macã ʉꞌmʉarĩ wiꞌi, na meꞌrã aꞌmewẽjẽrã aꞌtirãrẽ coꞌtedujiati wiꞌipʉ nicãrã niwã. Abimelec Siquẽcjãrãrẽ wẽjẽcã tʉꞌorã, na ẽjõpeogʉ El-berit ẽjõpeori wiꞌipʉ duꞌtisãjãacãrã niwã. Ti wiꞌi ʉ̃tã tʉꞌrʉ yeecãꞌmotaꞌaca wiꞌi nicaro niwʉ̃.
47-48 Abimelec na topʉ nerẽcã tʉꞌogʉ, cʉ̃, cʉ̃ yarã masã meꞌrã ʉ̃rʉ̃gʉ̃ Salmón wãmeticjʉpʉ waꞌacʉ niwĩ. Cõmea meꞌrã yucʉdʉpʉrire dʉte, wʉacʉ niwĩ. Cʉ̃ yarã masãrẽ “Quero, yʉꞌʉ weronojõ weeya”, nicʉ niwĩ.
Nipeꞌtirã yucʉdʉpʉrire dʉte, Siquẽcjãrã na duꞌtiri wiꞌipʉ Abimelere sirutucãrã niwã. Topʉ nipeꞌtise dʉpʉrire seecũu, pecameꞌe wĩjãcãrã niwã. Nipeꞌtirã ti wiꞌipʉre nirã́ mil ʉmʉa, numia ʉ̃jʉ̃peꞌtia waꞌacãrã niwã.
Tojo wééca beꞌro Abimelec Tebes wãmetiri macãpʉ waꞌa, tocjãrã meꞌrã aꞌmewẽjẽ, narẽ docaqueꞌacã weecʉ niwĩ.
Ti macã poꞌpeapʉ ʉꞌmʉarĩ wiꞌi, surara na coꞌtedujiri wiꞌi nicaro niwʉ̃. Ti wiꞌipʉ nipeꞌtirã ʉmʉa, numia duꞌtisãjãacãrã niwã. Ti wiꞌi sopere biꞌa, ti wiꞌi buꞌipʉ mʉjãcãrã niwã.
Abimelec ti wiꞌi sopepʉ eja, tore tuupãꞌrẽ, ʉ̃jʉ̃agʉ̃tigʉ weecʉ niwĩ.
Cʉ̃ tojo weegʉti nirĩ cura niꞌcõ numio ti wiꞌi buꞌipʉ nigṍ co trigo tuumʉtõcjare cʉ̃ dʉpoapʉ doquepeoco niwõ. Co tojo weecã, cʉ̃ dʉpoa peꞌtoro bata waꞌacaro niwʉ̃.
Maata cʉ̃ wãmorẽ miacoꞌtegʉre piji, cʉ̃rẽ nicʉ niwĩ: “Mʉꞌʉ ya pjĩ miiwĩrõ, yʉꞌʉre ñosẽwẽjẽcãꞌña. ‘Numio cʉ̃rẽ wẽjẽcãꞌmo’ nicã ʉatigʉ, ‘Tojo weeya’ ”, nicʉ niwĩ. Tojo weegʉ cʉ̃rẽ daꞌracoꞌtegʉ cʉ̃rẽ ñosẽwẽjẽcʉ niwĩ. Tojo wee Abimelec wẽrĩa waꞌacʉ niwĩ.
Cʉ̃ wẽrĩcã ĩꞌarã, Israe curuacjãrã na ye wiꞌseripʉ dajatojaacãrã niwã.
Tojo weegʉ Abimelec cʉ̃ acawererã setentare wẽjẽ́gʉ̃, cʉ̃ pacʉre ñaꞌarõ weeꞌque wapare Õꞌacʉ̃ wapaseecʉ niwĩ.
Tojo nicã Õꞌacʉ̃ Siquẽcjãrã ʉmʉarẽ na ñaꞌarõ weeꞌque wapare tojo weecʉ niwĩ. Tojo wee Jotam, Gedeṍ macʉ̃ Siquẽcjãrãrẽ “Ñaꞌarõ waꞌarosaꞌa” níꞌque narẽ queoro waꞌacaro niwʉ̃.
Abimelec wẽ́rĩ́ca beꞌro Isacar ya curuacjʉ̃ Tola wãmetigʉ, Fúa macʉ̃, Dodo pãrãmi, Israe curuacjãrãrẽ narẽ ĩꞌatuꞌtirãrẽ yʉꞌrʉocʉ niwĩ. Cʉ̃ Samir wãmetiri macã Efraĩ́ buꞌpapijaropʉ macãrĩticʉ niwĩ.
Veintitrés cʉ̃ꞌmarĩ Israe curuacjãrãrẽ duticʉ niwĩ. Beꞌro wẽrĩa waꞌa, Samipʉ yaanoꞌcʉ niwĩ.
Tola beꞌro Jair Galaad wãmetirocjʉ̃ veintidos cʉ̃ꞌmarĩ Israe curuacjãrãrẽ duticʉ niwĩ.
Cʉ̃ treinta ʉmʉa põꞌrãticʉ niwĩ. Nanʉcʉ̃ na yarã burroare pesacãrã niwã. Na treinta macãrĩ Galaare duticãrã niwã.
Jair wẽ́rĩ́ca beꞌro Camón wãmetiri macãpʉ cʉ̃rẽ yaacãrã niwã.
Israe curuacjãrã apaturi Õꞌacʉ̃ ĩꞌorõpʉ ñaꞌarõ weeseticãrã niwã. Na Baal, tojo nicã Astartére ẽjõpeocãrã niwã. Tojo nicã Siria diꞌtacjãrã na ẽjõpeorãrẽ, Sidṍcjãrã, moabita masã, amonita masã, filisteo masã na ẽjõpeorãnojõrẽ ẽjõpeocãrã niwã. Õꞌacʉ̃ peꞌere ẽjõpeoduꞌu, cʉ̃ weedutiꞌquere weeticãrã niwã.
Tojo weegʉ Õꞌacʉ̃ na meꞌrã ua, filisteo masã, amonita masã doca waꞌacã weecʉ niwĩ.
Tojo waꞌari cʉ̃ꞌma meꞌrã dieciocho cʉ̃ꞌmarĩ Israe curuacjãrãrẽ ñaꞌarõ dutipe daꞌraduticãrã niwã. Nipeꞌtirã Israe curuacjãrã dia Jordã́ mujĩpũ mʉjãtiro peꞌecjãrã Galaad diꞌtapʉ nirãrẽ tojo weecãrã niwã. Ti diꞌta amorreo masã ya diꞌta nicaro niwʉ̃.
Tojo waꞌacã, Israe curuacjãrã Õꞌacʉ̃ cʉ̃ weetamusere sẽrĩcãrã niwã: “Õꞌacʉ̃, mʉꞌʉrẽ ẽjõpeoduꞌu, Baal peꞌere ẽjõpeosiruturã, mʉꞌʉrẽ yʉꞌrʉnʉꞌcãpʉ”, nicãrã niwã.
Õꞌacʉ̃ narẽ yʉꞌticʉ niwĩ: “Dʉporopʉ Egiptocjãrã, amorreo masã, amonita masã, filisteo masã,
Sidṍcjãrã, amaleca masã, tojo nicã madianita masã mʉsãrẽ ñaꞌarõ weecã, mʉsã yʉꞌʉre weetamusere sẽrĩcã, yʉꞌʉ mʉsãrẽ yʉꞌrʉowʉ.
Yʉꞌʉ tojo weemicã, ãpẽrãnojõrẽ ẽjõpeorãtirã, yʉꞌʉre ẽjõpeoduꞌucãꞌwʉ̃. Tojo weegʉ mʉsãrẽ yʉꞌrʉonemosome majã.
Na mʉsã ẽjõpeorã, mʉsã beseꞌcãrãrẽ na weetamusere sẽrĩrã waꞌaya. Mʉsãrẽ mejẽcã waꞌacã, náta mʉsãrẽ yʉꞌrʉoato”, nicʉ niwĩ Õꞌacʉ̃.
Cʉ̃ tojo nicã tʉꞌorã, Israe curuacjãrã Õꞌacʉ̃rẽ aꞌtiro nicãrã niwã: “Ʉ̃sã mʉꞌʉrẽ yʉꞌrʉnʉꞌcãpʉ. Noꞌo mʉꞌʉ ʉ̃sãrẽ weesĩꞌrĩrõnojõ weeya. Mejõ niꞌcãrõacã waroma ʉ̃sãrẽ yʉꞌrʉoya”, nicãrã niwã.
Na tojo níca beꞌro ape diꞌtacjãrã na ẽjõpeorãnojõ na waꞌteropʉ nirãrẽ cõꞌa, Õꞌacʉ̃rẽ apaturi ẽjõpeocãrã niwã tja. Na tojo weecã ĩꞌagʉ̃, Õꞌacʉ̃ na piꞌetisere ĩꞌanemosĩꞌrĩticʉ niwĩ.
Beꞌro amonita masã Israe curuacjãrã meꞌrã aꞌmewẽjẽrãtirã, nerẽ, Galaapʉ cãrĩcãrã niwã. Israe curuacjãrã peꞌe nerẽqueꞌa, Mizpapʉ cãrĩrã waꞌacãrã niwã.
Galaacjãrã wiorã aꞌmerĩ ucũcãrã niwã: “Noꞌo amonita masãrẽ sʉꞌori ʉꞌmʉtã, aꞌmewẽjẽgʉ̃nojõ, cʉ̃́ta nipeꞌtirã Galaacjãrã wiogʉ sãjãgʉ̃sami”, nicãrã niwã.
Jefté, Galaad diꞌtacjʉ̃, aꞌmewẽjẽtutuagʉ nicʉ niwĩ. Cʉ̃ pacʉ Galaad nicʉ niwĩ. Cʉ̃ paco peꞌe ʉmʉa meꞌrã aꞌmetãrãsijari masõ nico niwõ.
Galaad nʉmo quẽꞌrã ʉmʉarẽ põꞌrãtico niwõ. Na bʉcʉarã, Jeftére na ya wiꞌipʉ nimiꞌcʉre cõꞌawĩrõcãrã niwã. Cʉ̃rẽ aꞌtiro nicãrã niwã: “Mʉꞌʉ apego macʉ̃ niꞌi. Tojo weegʉ marĩ pacʉ cʉ̃ wẽ́rĩ́ca beꞌro cũuatjere ñeꞌesome”, nicãrã niwã.
Na tojo nicã, Jefté cʉ̃ acawererãrẽ duꞌtigʉ, apero Tob wãmetiropʉ macãrĩ waꞌacʉ niwĩ. Topʉ ʉmʉa noꞌo ʉaro weemaꞌarãrẽ, na tʉꞌomasĩrõ marĩrõ weesetirãrẽ neocũucʉ niwĩ. Cʉ̃ meꞌrã baꞌpatisijacãrã niwã.
Beꞌropʉ amonita masã Israe curuacjãrã meꞌrã aꞌmewẽjẽcãrã niwã.
Na tojo weeri cura Galaad wiorã Jefté Tob wãmetiropʉ nigʉ̃rẽ pijirã waꞌacãrã niwã.
—Aꞌtia. Marĩ amonita masã meꞌrã aꞌmewẽjẽrã waꞌacã, mʉꞌʉ ʉ̃sã wiogʉ nicã ʉasaꞌa, nicãrã niwã.
Jefté narẽ nicʉ niwĩ:
—Mʉsã yʉꞌʉre ĩꞌasĩꞌrĩti, yʉꞌʉ pacʉ ya wiꞌipʉ níꞌcʉre cõꞌawĩrõcãꞌwʉ̃. ¿Deꞌro weerã niꞌcãrõacãrẽ mʉsãrẽ mejẽcã waꞌacã, yʉꞌʉ tiropʉ aꞌtiati? nicʉ niwĩ.
Galaacjãrã bʉcʉrã cʉ̃rẽ nicãrã niwã:
—Tojo weeꞌcãrã nimirã, niꞌcãrõacãrẽ mʉꞌʉrẽ aꞌmarã aꞌtiapʉ. Mʉꞌʉ ʉ̃sã meꞌrã aꞌti, amonita masã meꞌrã aꞌmewẽjẽcã ʉaꞌa. Tojo nicã, mʉꞌʉ nipeꞌtirã Galaacjãrã wiogʉ sãjãcã ʉaꞌa, nicãrã niwã.
Jefté narẽ yʉꞌticʉ niwĩ:
—Mʉsã yʉꞌʉre amonita masã meꞌrã aꞌmewẽjẽato nírã miacã, tojo nicã Õꞌacʉ̃ yʉꞌʉre narẽ docaqueꞌacã weecã, diacjʉ̃ta mʉsã wiogʉ nigʉ̃ti, nicʉ niwĩ.
Cʉ̃ tojo nicã tʉꞌorã, Galaacjãrã bʉcʉrã cʉ̃rẽ yʉꞌticãrã niwã:
—Õꞌacʉ̃ marĩ ucũsere tʉꞌogʉ weemi. Nirõta mʉꞌʉ nírõnojõta weerãti, nicãrã niwã.
Tojo weegʉ Jefté Galaacjãrã bʉcʉrã meꞌrã waꞌacʉ niwĩ. Nipeꞌtirã masã cʉ̃rẽ na wiogʉ sõrõcãrã niwã. Jefté nipeꞌtise cʉ̃ narẽ níꞌquere apaturi Mizpapʉ Õꞌacʉ̃ tʉꞌoropʉ nicʉ niwĩ tja.
Beꞌro Jefté queti wererãrẽ amonita masã wiogʉ tiro oꞌócʉ niwĩ. Cʉ̃rẽ aꞌtiro ni sẽrĩtiñaꞌduticʉ niwĩ: “¿Ñeꞌe buꞌiri mʉꞌʉ ʉ̃sã ya diꞌtapʉ sãjãti, ʉ̃sã meꞌrã aꞌmewẽjẽsĩꞌrĩti?” ni queti oꞌócʉ niwĩ.
Amonita masã wiogʉ Jefté cʉ̃ quetiweredutigʉ oꞌóꞌcãrãrẽ yʉꞌticʉ niwĩ: “Israe curuacjãrã Egiptopʉ níꞌcãrã wijarã, dia Arnón meꞌrã nʉꞌcã, téé Jaboc, Jordã́ wãmetise maarĩ waꞌtero nise diꞌtare ẽꞌmacãrã niwã. Tojo weerã aꞌmewẽjẽse marĩrõ te diꞌtare yʉꞌʉre wiaya”, nicʉ niwĩ.
Tere tʉꞌogʉ, Jefté ãpẽrã queti wererãrẽ amonita masã wiogʉre oꞌócʉ niwĩ tja.
Aꞌte quetire cʉ̃rẽ werenemoduticʉ niwĩ: “Jefté mʉꞌʉrẽ aꞌtiro ni weredutiami: ‘Israe curuacjãrã moabita masã ye diꞌta, tojo nicã amonita masã ye diꞌtare ẽꞌmaticãrã niwã.
Na Egiptopʉ níꞌcãrã wijarã, yucʉ marĩrõpʉ waꞌa, yʉꞌrʉacãrã niwã. Téé Maa sõꞌarĩ maajopʉ yʉꞌrʉpẽꞌa waꞌa, beꞌro Cadespʉ ejacãrã niwã.
” ’Beꞌro na yucʉ marĩrõpʉ yʉꞌrʉtẽrĩ, Edom, Moab diꞌta sumuto yʉꞌrʉa, Moab diꞌta mujĩpũ mʉjãtiro peꞌe eja, dia Arnón ape pãꞌrẽ peꞌe tojaqueꞌacãrã niwã. Dia Arnón meꞌrã Moab diꞌta nʉꞌcãcaro niwʉ̃. Tojo weerã Moab diꞌta peꞌere sãjãtícãrã niwã.
” ’Beꞌro tja Israe curuacjãrã queti wererãrẽ Sehón, amorreo masã wiogʉ, Hesbón wãmetiri macãcjʉ̃ tiropʉ oꞌócãrã niwã. Cʉ̃rẽ “Ʉ̃sã ya diꞌtapʉ waꞌacã, mʉꞌʉ ya diꞌtapʉ yʉꞌrʉtẽrĩwãꞌcãdutiya”, ni sẽrĩcãrã niwã.
Sehón peꞌe Israe curuacjãrã tojo nisere ẽjõpeoticʉ niwĩ. Tojo weegʉ narẽ cʉ̃ ya diꞌtapʉ yʉꞌrʉtẽrĩcã cãꞌmotaꞌacʉ niwĩ. Cʉ̃ yarã surarare neocũu, Jahas tiropʉ tojaqueꞌacã weecʉ niwĩ. Tojo wee Israe curuacjãrã meꞌrã aꞌmewẽjẽcãrã niwã.
Beꞌro Õꞌacʉ̃, Israe curuacjãrã wiogʉ, narẽ Sehṍrẽ, cʉ̃ yarãrẽ docaqueꞌacã weecʉ niwĩ. Nipeꞌtise amorreo masã ya diꞌtare na ya diꞌta tojacã weecãrã niwã.
Dia Arnón meꞌrã nʉꞌcã, téé dia Jaboc na ye diꞌta tojacaro niwʉ̃. Tojo nicã, yucʉ marĩrõ meꞌrã téé dia Jordã́pʉ nitʉocaro niwʉ̃.
¿Niꞌcãrõacãrẽ Õꞌacʉ̃ amorreo masãrẽ cõꞌawĩrõꞌque diꞌtare, Israe curuacjãrãrẽ oꞌoꞌque diꞌtare ʉ̃sãrẽ cõꞌasĩꞌrĩti?
*****
Yʉꞌʉ mʉꞌʉrẽ ñaꞌarõ weetiapʉ. Mʉꞌʉ peꞌe ʉ̃sã meꞌrã aꞌmewẽjẽgʉ̃ aꞌtigʉ, yʉꞌʉre ñaꞌarõ weegʉ weeꞌe. Õꞌacʉ̃, nipeꞌtirãrẽ besegʉ ¿noa ye diꞌta nisari? nígʉ̃, Israe curuacjãrãrẽ, amorreo masãrẽ queoro besegʉsami’ ”, nicʉ niwĩ Jefté.
Cʉ̃ tojo nimicã, amonita masã wiogʉ Jefté níꞌquere tʉꞌosĩꞌrĩticʉ niwĩ.
Beꞌro Espíritu Santu Jeftére sãjãacʉ niwĩ. Cʉ̃ tutuaro meꞌrã Jefté Galaacjãrã ya diꞌta, tojo nicã Manasés ya curuacjãrã ya diꞌtare yʉꞌrʉtẽrĩcʉ niwĩ. Amonita masã ya diꞌtare sãjãgʉ̃, Mizpa Galaad nirĩ macã meꞌrã yʉꞌrʉacʉ niwĩ.
*****
Jefté amonita masã meꞌrã aꞌmewẽjẽgʉ̃ waꞌacʉ niwĩ. Õꞌacʉ̃ Jeftére narẽ docaqueꞌacã weecʉ niwĩ.
Jefté pãjãrã cʉ̃rẽ ĩꞌatuꞌtirã meꞌrã aꞌmewẽjẽcʉ niwĩ. Veinte macãrĩcjãrãrẽ Aroer meꞌrã, téé Minit, Abel-keramimpʉ docaqueꞌacã weecʉ niwĩ. Tojo weerã Israe curuacjãrã amonita masãrẽ na doca tojacã weecãrã niwã.
*****
*****
Jefté seis cʉ̃ꞌmarĩ Israe curuacjãrã wiogʉ nicʉ niwĩ. Cʉ̃ wẽ́rĩ́ca beꞌro Galaapʉ, cʉ̃ bajuáca macãpʉ cʉ̃rẽ yaacãrã niwã.
*****
Apaturi Israe curuacjãrã Õꞌacʉ̃ ĩꞌorõpʉ ñaꞌarõ weecãrã niwã. Na tojo weecã ĩꞌagʉ̃, Õꞌacʉ̃ narẽ filisteo masãrẽ wiacʉ niwĩ. Tojo weerã cuarenta cʉ̃ꞌmarĩ na dutise doca nicãrã niwã.
Niꞌcʉ̃ ʉmʉ Manoa wãmetigʉ Dan ya curuacjʉ̃ nicʉ niwĩ. Zoracjʉ̃ nicʉ niwĩ. Manoa nʉmo põꞌrãmarĩgõ nico niwõ.
Õꞌacʉ̃ cʉ̃ basuta nimigʉ̃, cʉ̃rẽ werecoꞌtegʉ weronojõ upʉsãjãnʉꞌcã  co tiro eta, aꞌtiro nicʉ niwĩ: “Mʉꞌʉ põꞌrãmarĩgõ niꞌi. Niꞌcãrõacãrẽ nijĩpaco waꞌa, niꞌcʉ̃ põꞌrãtigosaꞌa.
Ne vino, siꞌbioꞌquere sĩꞌrĩticãꞌña. Tojo nicã Moisé baꞌadutitiꞌquenojõrẽ baꞌaticãꞌña.
Mʉꞌʉ põꞌrãtiacjʉ ne poari seenoꞌña marĩgʉ̃sami. Cʉ̃ bajuati dʉporo Õꞌacʉ̃ yagʉ, Nazareo masʉ̃  cũunoꞌyutojagʉsami. Cʉ̃ Israe curuacjãrã filisteo masãrẽ daꞌracoꞌteꞌcãrãrẽ yʉꞌrʉweticã weenʉꞌcãgʉ̃sami”, nicʉ niwĩ.
Cʉ̃ tojo níca beꞌro Manoa nʉmo marãpʉ tiropʉ waꞌa, aꞌtiro ni wereco niwõ: “Õꞌacʉ̃ oꞌóꞌcʉ yʉꞌʉ tiro etami. Õꞌacʉ̃ cʉ̃ basuta nimigʉ̃, cʉ̃rẽ werecoꞌtegʉ weronojõ upʉsãjãnʉꞌcãꞌcʉ bajuami. ‘¿Noꞌocjʉ̃ niti mʉꞌʉ?’ ni sẽrĩtiñaꞌtiasʉ. Cʉ̃ quẽꞌrã cʉ̃ wãmerẽ weretiami.
Aꞌtiro niami: ‘Mʉꞌʉ nijĩpaco waꞌa, niꞌcʉ̃ põꞌrãtigosaꞌa. Niꞌcãcã meꞌrã ne vinorẽ, siꞌbioꞌquere sĩꞌrĩticãꞌña. Moisé baꞌadutitiꞌquenojõrẽ baꞌaticãꞌña. Cʉ̃ wĩꞌmagʉ̃ ne bajuaꞌcʉ téé wẽrĩgʉ̃pʉ Õꞌacʉ̃ yagʉ nazarero masʉ̃ nigʉ̃sami,’ niami”, ni wereco niwõ.
Co tojo nicã tʉꞌogʉ, Manoa Õꞌacʉ̃rẽ aꞌtiro ni sẽrĩcʉ niwĩ: “Õꞌacʉ̃, mʉꞌʉ ʉ̃sãrẽ oꞌóꞌcʉre apaturi ʉ̃sã tiropʉ oꞌóya tja. Cʉ̃ wĩꞌmagʉ̃ bajuacjʉre deꞌro wee masõrãsari, ni weregʉ aꞌtiato”, nicʉ niwĩ.
Õꞌacʉ̃ cʉ̃ sẽrĩsere tʉꞌo, Manoa nʉmo cãpũpʉ nigõrẽ cʉ̃ basuta nimigʉ̃, cʉ̃rẽ werecoꞌtegʉ weronojõ upʉsãjãnʉꞌcã, apaturi core bajuacʉ niwĩ. Co marãpʉ Manoa peꞌe co meꞌrã marĩcʉ niwĩ.
Cʉ̃ bajuacã ĩꞌagõ, sojaro meꞌrã co marãpʉre werego waꞌaco niwõ:
—Cãrʉ̃ yʉꞌʉ ĩꞌaꞌcʉ apaturi bajuami tja, nico niwõ.
Co tojo nicã tʉꞌogʉ, Manoa wãꞌcãnʉꞌcã, cʉ̃ nʉmorẽ sirutuwãꞌcã, cʉ̃ tiropʉ ejacʉ niwĩ.
—Ʉ̃ʉ, cʉ̃ta niꞌi, nicʉ niwĩ.
Cʉ̃ tojo nicã tʉꞌogʉ, Manoa cʉ̃rẽ aꞌtiro nicʉ niwĩ:
—Mʉꞌʉ wereꞌque queoro waꞌacã, ¿ʉ̃sã deꞌro wee wĩꞌmagʉ̃rẽ masõrãsari? ¿Deꞌro weerãsari cʉ̃ meꞌrã? ni sẽrĩtiñaꞌcʉ niwĩ.
Õꞌacʉ̃ cʉ̃ basuta nimigʉ̃, cʉ̃rẽ werecoꞌtegʉ weronojõ upʉsãjãnʉꞌcã, cʉ̃rẽ aꞌtiro yʉꞌticʉ niwĩ:
—Mʉꞌʉ nʉmo nipeꞌtise yʉꞌʉ core wereꞌquere weeato.
Ne cãꞌrõ ʉꞌsedʉcaco, tojo nicã vino, siꞌbioꞌquere sĩꞌrĩticãꞌto. Te ʉꞌsepaganojõ meꞌrã weeꞌque quẽꞌrãrẽ baꞌaticãꞌto. Tojo nicã Moisé baꞌadutitiꞌquenojõrẽ baꞌaticãꞌto. Nipeꞌtise yʉꞌʉ core dutiꞌquere weeato, nicʉ niwĩ.
Beꞌro Manoa cʉ̃rẽ aꞌtiro nicʉ niwĩ:
—Mʉꞌʉ ʉ̃sã meꞌrã tojáníña yujupʉ. Mʉꞌʉ baꞌacã, niꞌcʉ̃ cabracãrẽ wẽjẽ, doꞌarãtirã weeꞌe.
Cʉ̃ peꞌe Manoarẽ yʉꞌticʉ niwĩ:
—Mʉsã yʉꞌʉre tojadutimicã, mʉsã baꞌasere baꞌasome. Mejõ peꞌe Õꞌacʉ̃rẽ cabracãrẽ wẽjẽ ʉ̃jʉ̃amorõpeoya. Manoa cʉ̃ “Õꞌacʉ̃ cʉ̃ basuta nimigʉ̃, cʉ̃rẽ werecoꞌtegʉ weronojõ upʉsãjãnʉꞌcãmi”, ni masĩticʉ niwĩ.
Beꞌro Manoa cʉ̃rẽ nicʉ niwĩ:
—¿Deꞌro wãmetiti mʉꞌʉ? Mʉꞌʉ ʉ̃sãrẽ wereꞌque queoro waꞌacã ĩꞌarã, ãpẽrã tʉꞌoropʉ mʉꞌʉrẽ “Diacjʉ̃ta wereapĩ”, nirãsaꞌa, nicʉ niwĩ.
Cʉ̃ peꞌe Manoarẽ yʉꞌticʉ niwĩ:
—¿Deꞌro weegʉ yʉꞌʉ wãmerẽ masĩsĩꞌrĩti? Yʉꞌʉ werecãma, mʉsã tʉꞌomarĩa waꞌabosaꞌa, nicʉ niwĩ.
Beꞌro Manoa cabracãrẽ wẽjẽ, tojo nicã otese dʉca perire míí, ʉ̃tã buꞌipʉ ʉ̃jʉ̃amorõpeo, Õꞌacʉ̃rẽ eꞌcatipeocʉ niwĩ. Manoa, cʉ̃ nʉmo na ĩꞌarĩ cura Õꞌacʉ̃ na ĩꞌatiꞌquenojõrẽ ĩꞌocʉ niwĩ.
Pecameꞌe oꞌme mʉjãarĩ cura Õꞌacʉ̃ cʉ̃ basuta nimigʉ̃, cʉ̃rẽ werecoꞌtegʉ weronojõ upʉsãjãnʉꞌcã, oꞌme waꞌteropʉ mʉjãa waꞌacʉ niwĩ. Tojo weecã ĩꞌarã, Manoa, cʉ̃ nʉmo diꞌtapʉ paamuꞌrĩqueꞌacãrã niwã.
Cʉ̃ narẽ apaturi bajuaticã, Manoa “Õꞌacʉ̃ cʉ̃ basuta nimigʉ̃, cʉ̃rẽ werecoꞌtegʉ weronojõ upʉsãjãnʉꞌcãpĩ”, ni masĩcʉ niwĩ.
Tojo weegʉ cʉ̃ nʉmorẽ nicʉ niwĩ:
—Marĩ Õꞌacʉ̃rẽ ĩꞌapʉ. Tojo weerã marĩ wẽrĩrãsaꞌa, nicʉ niwĩ.
Cʉ̃ nʉmo peꞌe nico niwõ:
—Õꞌacʉ̃ marĩrẽ wẽjẽsĩꞌrĩgʉ̃, aꞌte marĩ ʉ̃jʉ̃amorõpeoꞌquere, tojo nicã otese dʉca peri marĩ oꞌoꞌquere ñeꞌetibopĩ. Aꞌtere ĩꞌotibopĩ. Tojo nicã, marĩrẽ aꞌtere weretibopĩ, nico niwõ.
Beꞌro Manoa nʉmo wĩꞌmagʉ̃rẽ põꞌrãtigo, cʉ̃rẽ Sansón wãmeyeco niwõ. Wĩꞌmagʉ̃ bʉcʉacã, Õꞌacʉ̃ cʉ̃rẽ añurõ weecʉ niwĩ.
Siapeꞌe meꞌrã bʉcʉa, niꞌcã nʉmʉ Sansón Dan ya curuacjãrã ya diꞌtapʉ nirĩ cura Espíritu Santu cʉ̃pʉre sãjãnʉꞌcãcʉ niwĩ. Zora, Estaol wãmetise macãrĩ waꞌteropʉ tojo waꞌacaro niwʉ̃.
Niꞌcã nʉmʉ Sansón Timnat wãmetiri macãpʉ buꞌacʉ niwĩ. Topʉ niꞌcõ numio filisteo masõrẽ ĩꞌacʉ niwĩ.
Beꞌro wiꞌipʉ dajagʉ, cʉ̃ pacʉsʉmʉarẽ werecʉ niwĩ:
—Timnapʉ niꞌcõ filisteo masõrẽ ĩꞌapʉ. Yʉꞌʉre numisẽrĩbosarã waꞌaya, nicʉ niwĩ.
Cʉ̃ pacʉsʉmʉa cʉ̃rẽ yʉꞌticãrã niwã:
—¿Deꞌro weegʉ mʉꞌʉ sõjã filisteo masã, Õꞌacʉ̃rẽ ẽjõpeotirã waꞌteropʉre mʉꞌʉ nʉmo niacjore aꞌmati? ¿Marĩ Israe curuacjãrã waꞌteropʉre mʉꞌʉ basucãrã numia mʉꞌʉ meꞌrã omocã dʉꞌteacjo marĩti? nicãrã niwã.
Sansón peꞌe pacʉsʉmʉarẽ yʉꞌticʉ niwĩ:
Õꞌacʉ̃ filisteo masãrẽ cõꞌagʉ̃ti nígʉ̃, tojo weecʉ niwĩ. Cʉ̃ pacʉsʉmʉa “Aꞌte Õꞌacʉ̃ cʉ̃ cũuꞌque nisaꞌa”, ni masĩticãrã niwã. Titapʉre filisteo masã Israe curuacjãrãrẽ duticãrã niwã.
Beꞌro Sansón cʉ̃ pacʉsʉmʉa meꞌrã Timnapʉ buꞌacãrã niwã. Na Timnat ʉꞌse wesepʉ ejari cura, wãcũña marĩrõ yai wĩꞌmagʉ̃ Sansón tiropʉ “Jii” piꞌaticʉ niwĩ.
Espíritu Santu Sansṍpʉre sãjãa, tutuase cʉ̃rẽ oꞌocʉ niwĩ. Tojo weegʉ cʉ̃ omocãrĩ meꞌrã diaꞌcʉ̃ yaire wẽjẽgʉ̃, tʉ̃asurecãꞌcʉ niwĩ. Cabra wĩꞌmagʉ̃rẽ tʉ̃asurero weronojõ tojo weecʉ niwĩ. Tojo weemigʉ̃, cʉ̃ pacʉsʉmʉarẽ cʉ̃ weeꞌquere wereticʉ niwĩ.
Beꞌro numio tiropʉ buꞌa, co meꞌrã ucũcʉ niwĩ. Core tʉꞌsayʉꞌrʉacʉ niwĩ.
Beꞌro co meꞌrã omocã dʉꞌtegʉtigʉ buꞌagʉ, yai cʉ̃ wẽjẽꞌcʉre maꞌa ojaropʉ ĩꞌagʉ̃ waꞌacʉ niwĩ. Cʉ̃ upʉmejãrõrẽ mumia yeebiꞌaqueꞌa, na te co meꞌrã sãñacã ĩꞌacʉ niwĩ.
Tere míí, neꞌrẽbuꞌacʉ niwĩ. Cʉ̃ pacʉsʉmʉarẽ bocaejagʉ, narẽ ecacʉ niwĩ. Na quẽꞌrã tere neꞌrẽcãrã niwã. “Topʉ miapʉ” ni wereticʉ niwĩ.
Beꞌro cʉ̃ pacʉ cʉ̃ macʉ̃ nʉmo niacjore ĩꞌagʉ̃ buꞌacʉ niwĩ. Topʉ Sansón bosenʉmʉ weepeocʉ niwĩ. Na maꞌmapjia omocã dʉꞌteatji dʉporo weewʉaronojõ weecʉ niwĩ.
Filisteo masã cʉ̃ ejacã ĩꞌarã, cʉ̃rẽ baꞌpatiajãrẽ treinta ʉmʉa oꞌocãrã niwã.
Sansón narẽ nicʉ niwĩ:
—Mʉsãrẽ níbocapesere werema. Siete nʉmʉrĩ bosenʉmʉ nise nʉmʉrĩ queoro mʉsã níbocacã, yʉꞌʉ mʉsãnʉcʉ̃ niꞌcãrõ suꞌtiro lino meꞌrã wééca suꞌtiro, tojo nicã bosenʉmʉ sãñawʉase suꞌtinojõrẽ oꞌogʉti.
Mʉsã níbocatirã pũrĩcã, yʉꞌʉre treinta suꞌti lino meꞌrã weeꞌque suꞌti, tojo nicã ticʉse bosenʉmʉ sãñawʉase suꞌtinojõrẽ oꞌorãsaꞌa, nicʉ niwĩ.
Cʉ̃ tojo nicã tʉꞌorã, “Jaʉ, mʉꞌʉ níbocasere ʉ̃sãrẽ wereya”, nicãrã niwã.
Beꞌro narẽ werecʉ niwĩ:
“Baꞌayapiꞌcʉpʉre baꞌase wijasaꞌa.
Tutuagʉre iꞌpitise wijasaꞌa”, nicʉ niwĩ.
Itia nʉmʉ na níbocamasĩticãrã niwã.
Baꞌparitise waꞌari nʉmʉrẽ Sansón nʉmo niacjore aꞌtiro nicãrã niwã:
—Mʉꞌʉ marãpʉ niacjʉre te níbocasere weredutiya. Mʉꞌʉ wereticã, mʉꞌʉrẽ, mʉꞌʉ pacʉ acawererãrẽ ʉ̃jʉ̃apeꞌocãꞌrãsaꞌa. ¿Ʉ̃sã yere yajasĩꞌrĩgõ, ʉ̃sãrẽ pijiati? nicãrã niwã.
Na tojo nicã tʉꞌogo, Sansón nʉmo cʉ̃ tiropʉ waꞌa, utigota, cʉ̃rẽ nico niwõ:
—Mʉꞌʉ yʉꞌʉre ʉaweꞌe. Ne yʉꞌʉre maꞌiweꞌe. Yʉꞌʉ acawererãrẽ níbocasere sẽrĩtiñaꞌcʉ niapʉ. Yʉꞌʉ peꞌere weretiapʉ, nico niwõ.
Sansón core yʉꞌticʉ niwĩ:
—Te níbocasere yʉꞌʉ pacʉsʉmʉa marĩcãrẽ weretiapʉ. ¿Deꞌro weegʉ mʉꞌʉ peꞌema werebosari? nicʉ niwĩ.
Cʉ̃ weretiꞌque buꞌiri ti semanarẽ utipeꞌocãꞌco niwõ. Nitʉori nʉmʉrẽ tʉꞌomí, caributi, core werecʉ niwĩ. Tere tʉꞌogo, co acawererãrẽ wereturiaco niwõ.
Bosenʉmʉ nitʉori nʉmʉ mujĩpũ sãjãrĩ cura, ti macãcjãrã ʉmʉa Sansṍrẽ nicãrã niwã:
“Mumiaco nemorõ iꞌpitise apeyepʉa baꞌase marĩꞌi.
Yai yʉꞌrʉoro tutuagʉ marĩmi”, nicãrã niwã.
Na tojo nicã tʉꞌogʉ, Sansón narẽ yʉꞌticʉ niwĩ:
“Yago wecʉo meꞌrã diꞌta seꞌemorẽcũuwãꞌcãtirã, níbocasere masĩtibopã”,  nicʉ niwĩ.
Maata Espíritu Santu tutuaro meꞌrã cʉ̃pʉre sãjãacʉ niwĩ. Tojo weegʉ Sansón Ascalón wãmetiri macãpʉ buꞌacʉ niwĩ. Tocjãrã ʉmʉa treintare wẽjẽ, na suꞌti sãñaꞌquere ẽꞌmacʉ niwĩ. Tere cʉ̃ níbocasere wereꞌcãrãrẽ oꞌocʉ niwĩ. Na meꞌrã pũrõ uagʉ, cʉ̃ pacʉ ya wiꞌipʉ dajacʉ niwĩ.
Yoáca beꞌro trigo bʉcʉatuꞌajari cura Sansón cʉ̃ nʉmorẽ ĩꞌagʉ̃ waꞌagʉ, niꞌcʉ̃ cabracãrẽ miacʉ niwĩ. Topʉ ejagʉ, aꞌtiro ni wãcũcʉ niwĩ: “Yʉꞌʉ nʉmo ya tucũpʉ sãjãagʉ̃ti”, nicʉ nimiwĩ. Co pacʉ peꞌe cʉ̃rẽ sãjãadutiticʉ niwĩ.
Aꞌtiro nicʉ niwĩ:
—Yʉꞌʉ aꞌtiro wãcũwʉ̃. Yʉꞌʉ macõrẽ ne ʉatisami, nimiwʉ̃. Tojo weegʉ mʉꞌʉ meꞌrãcjʉ̃rẽ core oꞌowʉ. Co acabijo co yʉꞌrʉoro añugõ nimo. Co peꞌere miaña, nicʉ niwĩ.
Sansón cʉ̃rẽ yʉꞌticʉ niwĩ:
—Niꞌcãrõacã pũrĩcãrẽ filisteo masãrẽ ñaꞌarõ wéégʉ, buꞌiri moogʉ̃saꞌa.
Tojo weegʉ cʉ̃ trescientos zorra, diayia weronojõ bajurãrẽ ñeꞌe, pʉarẽrã na ye pĩcõrĩrẽ dʉꞌtecũucʉ niwĩ. Te cʉ̃ dʉꞌteꞌcaropʉ ope tĩarĩ õꞌocʉ niwĩ.
Te tĩarĩrẽ sĩꞌayoo, filisteo masã na otese cʉoropʉ zorrare duꞌuoꞌocʉ niwĩ. Nipeꞌtise trigo na tʉ̃ꞌrẽcũuꞌque mesãrĩ, ʉꞌse weseri, olivo weseri ʉ̃jʉ̃ñeꞌepeꞌtia waꞌacaro niwʉ̃.
Filisteo masã tere ĩꞌarã, “¿Noa tojo weeapari?” ni, aꞌmerĩ sẽrĩtiñaꞌcãrã niwã. “Sansón, Timnacjʉ̃ buji tojo weecʉ niami. Cʉ̃ nʉmorẽ cʉ̃ meꞌrãcjʉ̃rẽ oꞌoꞌque buꞌiri tojo weecʉ niami”, ni werenoꞌcãrã niwã. Tere tʉꞌorã, filisteo masã core, co pacʉre ʉ̃jʉ̃acõꞌacãrã niwã.
Beꞌro Sansón narẽ nicʉ niwĩ:
—Mʉsã tojo weeꞌque wapa yʉꞌʉ mʉsã meꞌrã tojo aꞌpepũrĩnuꞌcũgʉ̃saꞌa. Téé mʉsãrẽ aꞌméca beꞌropʉ añugʉ̃saꞌa, nicʉ niwĩ.
Ʉpʉtʉ uatjĩagʉ̃, na meꞌrã aꞌmewẽjẽ, pãjãrãrẽ wẽjẽcʉ niwĩ. Tojo weetuꞌajanʉꞌcõ, ʉ̃tãgã Etam wãmeticja nirĩ tutipʉ buꞌa, topʉ niseticʉ niwĩ.
Beꞌro filisteo masã Judá diꞌtapʉ majãa, topʉ nerẽcãrã niwã. Téé Lehi pʉꞌtopʉ tuustenʉꞌcãcãrã niwã.
Judácjãrã narẽ sẽrĩtiñaꞌcãrã niwã:
—¿Deꞌro weerã ʉ̃sã meꞌrã aꞌmewẽjẽrã aꞌtiati?
Na yʉꞌticãrã niwã:
—Ʉ̃sã Sansṍrẽ ñeꞌerã aꞌtirã weeapʉ. Ʉ̃sãrẽ cʉ̃ ñaꞌarõ weeꞌcaronojõta cʉ̃rẽ aꞌmerãti, nicãrã niwã.
Tere tʉꞌorã, iꞌtiati mil ʉmʉa Judácjãrã ʉ̃tãgã Etam wãmeticja nirĩ tutipʉ buꞌacãrã niwã. Sansṍrẽ aꞌtiro nicãrã niwã:
—¿Mʉꞌʉ masĩweti? Filisteo masã marĩrẽ dutirã, marĩ nemorõ tutuarã nima. ¿Deꞌro weegʉ ʉ̃sãrẽ tojo weeati?
Narẽ yʉꞌticʉ niwĩ:
—Na yʉꞌʉre weeꞌcaronojõta yʉꞌʉ quẽꞌrã mejãrõta weeapʉ.
Cʉ̃ tojo nicã tʉꞌorã, cʉ̃rẽ aꞌtiro nicãrã niwã:
—Filisteo masãrẽ wiarãtirã, mʉꞌʉrẽ dʉꞌterã aꞌtirã weeapʉ.
Sansón narẽ yʉꞌticʉ niwĩ:
—Õꞌacʉ̃ wãme meꞌrã wãmepeo, “Mʉꞌʉrẽ wẽjẽsome”, niña, nicʉ niwĩ.
Cʉ̃ tojo nicã tʉꞌorã, “Jaʉ”, nicãrã niwã. “Mejõ mʉꞌʉrẽ dʉꞌte, filisteo masãrẽ wiarãti. Mʉꞌʉrẽ wẽjẽsome”, nicãrã niwã. Tojo weerã pʉa da pũnʉꞌmo dari, maꞌma dari meꞌrã cʉ̃rẽ dʉꞌtecãrã niwã. Dʉꞌte, cʉ̃rẽ ʉ̃tã tutipʉ níꞌcʉre miiwijaacãrã niwã.
Cʉ̃ Lehipʉ ejari curare filisteo masã cʉ̃rẽ ĩꞌarã, pũrõ eꞌcatise meꞌrã caricũwãꞌcãticãrã niwã. Na tojo weecã, Espíritu Santu tutuaro meꞌrã cʉ̃pʉre sãjãacʉ niwĩ. Cʉ̃pʉre sãjãcã, cʉ̃rẽ dʉꞌteꞌque dari lino ʉ̃jʉ̃ꞌque caꞌbise dari weronojõ waꞌacaro niwʉ̃. Tojo weero te dari surustedijacaro niwʉ̃.
Beꞌro burro ʉséca õꞌa, bopoticureri õꞌarẽ boca, ti õꞌa meꞌrã mil ʉmʉarẽ wẽjẽcʉ niwĩ.
Beꞌro Sansón nicʉ niwĩ:
“Burro ʉséca õꞌa meꞌrã wẽjẽ, narẽ pʉa mesã seeneocũuapʉ.
Cʉ̃ tojo níca beꞌro ti õꞌarẽ cõꞌacãꞌcʉ niwĩ. Cʉ̃ aꞌmewẽjẽꞌcarore Ramat-lehi  wãmeyecãrã niwã.
Cʉ̃ aꞌmewẽjẽca beꞌro pũrõ acowʉocʉ niwĩ. Tojo weegʉ Õꞌacʉ̃rẽ ʉpʉtʉ sẽrĩcʉ niwĩ: “Yʉꞌʉ mʉꞌʉrẽ daꞌracoꞌtegʉ niꞌi. Mʉꞌʉ yʉꞌʉre filisteo masã meꞌrã aꞌmewẽjẽcã, narẽ docaqueꞌacã weeapʉ. ¿Niꞌcãrõacãma acowʉose meꞌrã wẽrĩgʉ̃sari? ¿Tojo nicã ãꞌrã mʉꞌʉrẽ ẽjõpeotirã tiropʉ wẽrĩgʉ̃sari?” nicʉ niwĩ.
Cʉ̃ tojo nicã tʉꞌogʉ, Õꞌacʉ̃ niꞌcã cope aco wijacã weecʉ niwĩ. Ti pe wijasepʉre Sansón aco sĩꞌrĩcʉ niwĩ. Sĩꞌrĩtoja, mejãrõta tutuagʉ waꞌacʉ niwĩ tja. Tojo weero aco wijari pe En-hacore wãmeyenoꞌcaro niwʉ̃. Topʉ Lehipʉ aco wijari pe nidecotiꞌi yujupʉ.
Filisteo masã na duticaterore Sansón veinte cʉ̃ꞌmarĩ Israe curuacjãrãrẽ sʉꞌori niseticʉ niwĩ.
Niꞌcã nʉmʉ Sansón Gaza wãmetiri macãpʉ waꞌacʉ niwĩ. Topʉ ejagʉ, niꞌcõ numio ʉmʉarẽ aꞌmetãrãwapataꞌari masõrẽ ĩꞌacʉ niwĩ. Beꞌro co ya wiꞌipʉ co meꞌrã cãrĩgʉ̃ sãjãacʉ niwĩ.
Gazacjãrã “Sansón ti macãpʉ niapʉ” nicã tʉꞌocãrã niwã. Tojo weerã ti macã sãjãrĩ sope pʉꞌto cãꞌmotaꞌanʉꞌcãeja, coꞌteboꞌreacãrã niwã. “Boꞌreacã cʉ̃rẽ wẽjẽrãti” nírã, ti ñamirẽ ne cʉ̃rẽ cariboticãrã niwã.
Sansón peꞌe ñami deco wãꞌcã, ti macã cja sopere te botari meꞌrãta duꞌuamí, tere wʉa, ʉ̃rʉ̃gʉ̃ Hebrṍ wãmetiri macã põtẽorõ nicjʉ buꞌipʉ miacʉ niwĩ.
Beꞌropʉ cʉ̃ niꞌcõ numio Dalila wãmetigore ʉacʉ niwĩ. Co eꞌsari pa ʉ̃rʉ̃pagʉ deco nirĩ pa Sorec wãmetiri paꞌtirocjõ nico niwõ.
Tere masĩrã, filisteo masã wiorã co tiropʉ waꞌacãrã niwã. Core aꞌtiro nicãrã niwã:
—Sansṍrẽ “¿Deꞌro wee tocãꞌrõ tutuati?” nígõ, weesoose meꞌrã cʉ̃rẽ weredutiya. Tojo wee ʉ̃sã cʉ̃rẽ dʉꞌte, tutuaticã weemasĩrãsaꞌa. Mʉꞌʉ tojo weecã, ʉ̃sãnʉcʉ̃ mʉꞌʉrẽ niyeru pajiro oꞌorãti, nicãrã niwã.
Tojo weego Dalila Sansṍrẽ aꞌtiro nico niwõ:
—Wereya yʉꞌʉre. ¿Deꞌro weegʉ mʉꞌʉ tocãꞌrõ tutuase cʉoti? Mʉꞌʉ tutuase moogʉ̃ waꞌacã, ¿ñeꞌe meꞌrã mʉꞌʉrẽ dʉꞌtebosari? ni sẽrĩtiñaꞌco niwõ.
Sansón core yʉꞌticʉ niwĩ:
—Siete dari bʉacatjẽ nise dari, bopotise dari meꞌrã yʉꞌʉre dʉꞌtecã, yʉꞌʉ tutuase peꞌtirosaꞌa. Mejõ nigʉ̃́ weronojõ tojagʉsaꞌa, nicʉ niwĩ.
Cʉ̃ tojo nicã tʉꞌorã, filisteo masã wiorã siete dari bopotise darire core miiticãrã niwã. Te dari meꞌrã Dalila Sansṍrẽ dʉꞌteco niwõ.
Filisteo masã wiorã ti tucũ bajutiropʉ nicãrã niwã. Sansṍrẽ dʉꞌtetoja, cʉ̃rẽ aꞌtiro caricũco niwõ:
—¡Sansón, filisteo masã mʉꞌʉrẽ ñeꞌerã aꞌtitojama! nico niwõ.
Co tojo nicã tʉꞌogʉ, Sansón te darire yuta dare ʉ̃jʉ̃asurero weronojõ surecãꞌcʉ niwĩ. Tojo weerã filisteo masã deꞌro wee cʉ̃ tutuati nisere masĩticãrã niwã.
Tojo waꞌacã, Dalila Sansṍrẽ aꞌtiro nico niwõ:
—Yʉꞌʉre bujicãꞌpã. Tojo nicã, yʉꞌʉre nisooapʉ. Wereya. ¿Ñeꞌenojõ da meꞌrã mʉꞌʉrẽ dʉꞌtebosari, mʉꞌʉ sureticã? nico niwõ.
Sansón core yʉꞌticʉ niwĩ:
—Pũnʉꞌmo dari maꞌma dari, dʉꞌtenoꞌña marĩse dari meꞌrã yʉꞌʉre añurõ dʉꞌtecã, mejõ nigʉ̃ weronojõ tutuatigʉ tojagʉsaꞌa, nicʉ niwĩ.
Cʉ̃ tojo nicã tʉꞌogo, Dalila maꞌma darire mii, cʉ̃rẽ dʉꞌteco niwõ. Dʉꞌtetoja, cʉ̃rẽ caricũco niwõ:
—¡Sansón, filisteo masã mʉꞌʉrẽ ñeꞌerã aꞌtitojama!
Filisteo masã ti tucũ bajutiropʉ nicoꞌtecãrã niwã. Co tojo nicã tʉꞌogʉ, Sansón yuta darire weronojõ te darire wejesurecʉ niwĩ.
Beꞌro Dalila Sansṍrẽ aꞌtiro nico niwõ:
—Mʉꞌʉ yʉꞌʉre bujicãꞌa, nisoodecotiꞌi yujupʉ. ¿Deꞌro weecã mʉꞌʉ tutuatigʉ tojagʉsari? Wereya, nico niwõ.
Cʉ̃ yʉꞌticʉ niwĩ:
—Suꞌti suꞌawʉaropʉ yuta paasuꞌaro weronojõ ye poarire seepaꞌtaꞌque siete darire paasuꞌatjĩagõ, dʉꞌtecũuña. Mʉꞌʉ tojo weecã, yʉꞌʉ tutuatigʉ, mejõ nigʉ̃ weronojõ tojagʉsaꞌa, nicʉ niwĩ.
Beꞌro apaturi Sansṍrẽ caricũco niwõ:
—¡Sansón, filisteo masã mʉꞌʉrẽ ñeꞌerã aꞌtitojama! nico niwõ. Cʉ̃ cãrĩꞌcʉ nimigʉ̃, wãꞌcã, cʉ̃rẽ seepaꞌtaꞌque dari dʉꞌtecũuꞌque tuturire wejeduꞌacʉ niwĩ.
Cʉ̃ tojo weecã, co nico niwõ:
—Mʉꞌʉ yʉꞌʉre ẽjõpeotigʉ, ¿deꞌro weegʉ “Mʉꞌʉrẽ maꞌiꞌi”, nimiti? Iꞌtiati yʉꞌʉre bujicãꞌgʉ̃ weeapʉ. Aꞌtiro wee tutuaꞌa nisere ne wereweꞌe, nico niwõ.
Peje nʉmʉrĩ cʉ̃rẽ tojo cariboco niwõ.
Tojo weegʉ caributicũmí, core queoro werepeꞌocãꞌcʉ niwĩ:
—Yʉꞌʉ bajuase dʉporo “Õꞌacʉ̃ yagʉ nazareo cũunoꞌyutojagʉsami” ninoꞌcʉ niꞌi. Nazareo nitjĩagʉ̃, ye poari ne niꞌcãti seenoꞌña marĩꞌi. Ye poarire seecõꞌacãma, yʉꞌʉ tutuase peꞌtirosaꞌa. Mejõ nigʉ̃́ weronojõ tutuatigʉ tojagʉsaꞌa, nicʉ niwĩ.
Dalila “Queoro werepeꞌocãꞌmi” ni masĩgõ, filisteo masã wiorãrẽ queti oꞌóco niwõ. Tere tʉꞌorã, filisteo masã wiorã na “Mʉꞌʉrẽ oꞌorãti” níꞌque niyeru meꞌrã co ya wiꞌipʉ ejacãrã niwã.
Sansón cʉ̃ nʉmo ya ʉsó buꞌipʉ dʉpoa peo, cãrĩyʉꞌrʉacʉ niwĩ. Cʉ̃ cãrĩyʉꞌrʉcã ĩꞌagõ, niꞌcʉ̃rẽ cʉ̃ poarire siete seepaꞌtaꞌque darire seedutigo pijico niwõ.
Cʉ̃ seetojaca beꞌro caricũco niwõ:
—¡Sansón, filisteo masã mʉꞌʉrẽ ñeꞌerã aꞌtitojama! nico niwõ.
Sansón wãꞌcã, “Todʉporo weeꞌcaronojõ waꞌarosaꞌa”, ni wãcũcʉ nimiwĩ. Õꞌacʉ̃ cʉ̃rẽ wijaacã, ne masĩticʉ niwĩ.
Beꞌro filisteo masã cʉ̃rẽ ñeꞌe, cʉ̃ caperire oreweecãꞌcãrã niwã. Tojo weetoja, Gaza wãmetiri macãpʉ cʉ̃rẽ miibuꞌacãrã niwã. Cõme dari meꞌrã dʉꞌtetjĩarã, buꞌiri daꞌreri wiꞌipʉ trigore ãrʉ̃aduticãrã niwã.
Siapeꞌe meꞌrã cʉ̃ poari pĩꞌrĩwijanʉꞌcãcaro niwʉ̃ tja.
Beꞌro filisteo masã wiorã na ẽjõpeogʉ Dagṍrẽ ẽjõpeori wiꞌipʉ nerẽcãrã niwã. Na cʉ̃rẽ waꞌicʉrãrẽ wẽjẽ ʉ̃jʉ̃amorõpeorãtirã, tojo nicã bosenʉmʉ weepeorãtĩrã, tojo weecãrã niwã. Aꞌtiro basacãrã niwã:
“Marĩ ẽjõpeogʉ marĩrẽ ĩꞌatuꞌtigʉ Sansṍrẽ marĩrẽ wiacʉ niami”.
Masã ti wiꞌipʉ nirã́ quẽꞌrã na ẽjõpeogʉ Dagṍrẽ aꞌtiro ni basapeocãrã niwã:
“Marĩ ẽjõpeogʉ marĩrẽ ĩꞌatuꞌtigʉ Sansṍrẽ marĩrẽ wiacʉ niami.
Cʉ̃ marĩ ye trigo weserire ʉ̃jʉ̃aꞌcʉ, pãjãrã marĩ acawererãrẽ wẽjẽꞌcʉre wiacʉ niami.”
Na pũrõ eꞌcatitjĩarã, aꞌtiro caricũcãrã niwã: “Sansṍrẽ marĩ waꞌteropʉ miitia, cʉ̃rẽ bujicãꞌrã”, nicãrã niwã. Tojo weerã cʉ̃ buꞌiri daꞌreri wiꞌipʉ níꞌcʉre na nerẽrõpʉ miiejacãrã niwã. Na tojo weecã ĩꞌarã, masã cʉ̃rẽ bujicãꞌcãrã niwã. Ti wiꞌi na ẽjõpeogʉ Dagṍrẽ ẽjõpeori wiꞌi cjase tuuñeꞌese tuturi deco cʉ̃rẽ nuꞌcũduticãrã niwã.
Tojo wééca beꞌro Sansón maꞌmʉ cʉ̃rẽ tʉ̃awãꞌcãgʉ̃rẽ aꞌtiro nicʉ niwĩ:
—Yʉꞌʉre aꞌti wiꞌi tuuñeꞌese tuturi waꞌtero nʉꞌcõña, te tuturipʉ ñatuuwãꞌcãcã, nicʉ niwĩ.
Ti wiꞌipʉre ʉmʉa, numia muꞌmuyʉꞌrʉacãrã niwã. Nipeꞌtirã filisteo masã wiorã topʉ nicãrã niwã. Tojo nicã ti wiꞌi buꞌi opa sira nirõpʉ iꞌtiati mil masã Sansṍrẽ bujicãꞌcã ĩꞌadijocãrã niwã.
Tojo waꞌari cura Sansón Õꞌacʉ̃rẽ aꞌtiro sẽrĩcʉ niwĩ: “Yʉꞌʉre wãcũña. Niꞌcãti yʉꞌʉre tutuase oꞌonemoña tja. Ye caperire filisteo masã oreweeꞌque wapa aꞌmegʉ̃tigʉ weeꞌe”, nicʉ niwĩ.
Sansón tojo sẽrĩtoja, ti wiꞌi deco tuuñeꞌese tuturi pʉa tuturo waꞌteropʉ diacjʉ̃camocã meꞌrã niꞌcã tuturopʉ, cũpecamocã meꞌrã ape tuturopʉ ñatuunʉꞌcãejacʉ niwĩ.
Tojo weetoja, aꞌtiro caricũcʉ niwĩ: “¡Filisteo masã meꞌrã yʉꞌʉre wẽrĩcã weeya!” nicʉ niwĩ.
Beꞌro nipeꞌtise cʉ̃ tutuase meꞌrã te tuturire tuunuadijocʉ niwĩ. Cʉ̃ tojo weecã, ti wiꞌi wiorã, tojo nicã nipeꞌtirã ti wiꞌipʉ níꞌcãrã buꞌipʉ doquepejacaro niwʉ̃. Tojo weerã wẽrĩpeꞌtia waꞌacãrã niwã. Tojo wee Sansón cʉ̃ wẽrĩrĩ nʉmʉrẽ cʉ̃ catiri ʉmʉcore wẽjẽꞌcaro yʉꞌrʉoro filisteo masãrẽ wẽjẽnemocʉ niwĩ.
Beꞌro cʉ̃ acabijirã, nipeꞌtirã cʉ̃ pacʉ acawererã cʉ̃ upʉre miirã waꞌacãrã niwã. Cʉ̃ pacʉ Manoarẽ yááca tutipʉ Zora Estaol decopʉ cʉ̃rẽ yaacãrã niwã. Sansón veinte cʉ̃ꞌmarĩ Israe curuacjãrãrẽ sʉꞌori niseticʉ niwĩ.
*****
Topʉ na nirĩ cura Elimelec, Noemí marãpʉ, wẽrĩweꞌo waꞌacʉ niwĩ. Co niꞌcõta co põꞌrã pʉarã meꞌrã tojaco niwõ.
Beꞌro na pʉarãpʉta moabita masã numiarẽ nʉmoticãrã niwã. Niꞌcõ Orfa, apego Rut wãmeticãrã niwã. Topʉre diez cʉ̃ꞌmarĩ nisetica beꞌro
Mahlón, Quelión na quẽꞌrã wẽrĩa waꞌacãrã niwã. Tojo weego Noemí wapewio, põꞌrãmarĩgõ niꞌcõta tojaco niwõ.
Beꞌro Noemí Moapʉ nirĩ curare Õꞌacʉ̃ cʉ̃ yarã masã Israe curuacjãrãrẽ weetamusere tʉꞌoco niwõ. Narẽ weetamugʉ̃, na otese añurõ pĩꞌrĩ dʉcaticã weeꞌquere tʉꞌoco niwõ.
Tere tʉꞌoꞌco niyugo, “Apaturi Judá diꞌtapʉ dajatojaagoti tja”, ni wãcũco niwõ. Tojo weego co põꞌrã nʉmosãnumia níꞌcãrã meꞌrã na níꞌcaropʉ wija, Judá tiro waꞌari maꞌapʉ waꞌarã weecãrã niwã.
Maꞌapʉ waꞌago, Noemí na numiarẽ aꞌtiro nico niwõ:
—Mʉsã pacosãnumia tiropʉ dajatojaaya. Mʉsã yʉꞌʉre, yʉꞌʉ põꞌrã ʉmʉarẽ añurõ weeꞌcaronojõta Õꞌacʉ̃ mʉsãrẽ añurõ weeato.
Tojo nicã, cʉ̃ mʉsãrẽ tocjãrãrẽ apaturi marãpʉti, eꞌcati nimeꞌrĩcã weeato, nico niwõ.
Tojo nitojanʉꞌcõ, Noemí narẽ weꞌeritigo, miꞌmico niwõ. Na peꞌe ʉpʉtʉ uticãrã niwã.
Utirã, aꞌtiro nicãrã niwã:
—Niweꞌe. Ʉ̃sã quẽꞌrã mʉꞌʉ meꞌrãta mʉꞌʉ ya diꞌtapʉ dajatojaarãti, nicãrã niwã.
Noemí peꞌe narẽ ninemoco niwõ tja:
—Yʉꞌʉ põꞌrã nʉmosãnumia níꞌcãrã, mʉsã ye wiꞌseripʉ tojaarãsaꞌa. ¿Deꞌro weeajã yʉꞌʉ meꞌrã waꞌasĩꞌrĩti? Yʉꞌʉ mʉsãrẽ nʉorẽdutigo, põꞌrãtinemosome.
Waꞌarãsaꞌa. Mʉsã ye wiꞌseripʉ dajatojaaya. Yʉꞌʉ bʉcʉo niꞌi. Apaturi marãpʉtimasĩtisaꞌa. Niꞌcãcã ñami yʉꞌʉ marãpʉti, ʉmʉarẽ põꞌrãticãma,
¿na bʉcʉari curare yoacã coꞌtebosari? ¿Ãpẽrãrẽ nʉorẽtimirã, narẽ coꞌtebosari? Niweꞌe, yʉꞌʉ põꞌrã nʉmosãnumia, aꞌtenojõrẽ tojo weeticãꞌrõʉaꞌa. Õꞌacʉ̃ yʉꞌʉre ʉpʉtʉ piꞌeticã weeami. Mʉsã piꞌeticã ĩꞌagõ, nemorõ ñaꞌarõ tʉꞌoñaꞌbosaꞌa.
Tere tʉꞌorã, apaturi pũrõ uticãrã niwã. Beꞌro Orfa co mañecõrẽ weꞌeritigo, core miꞌmico niwõ. Tojo weetoja, dajatojaa waꞌaco niwõ. Rut peꞌe waꞌasĩꞌrĩtigo, co mañecõ meꞌrã tojaco niwõ.
Co tojo weecã ĩꞌagõ, Noemí core aꞌtiro nico niwõ:
—Ĩꞌaña. Mʉꞌʉ peꞌsu níꞌco co acawererã tiro, co ẽjõpeorã tiropʉ dajatojaago weemo. Co meꞌrãta mʉꞌʉ quẽꞌrã dajatojaagosaꞌa.
Rut peꞌe aꞌtiro ni yʉꞌtico niwõ:
—Yʉꞌʉre “Tojaagosaꞌa”, niticãꞌña. Yʉꞌʉre mʉꞌʉ meꞌrã waꞌadutiya. Mʉꞌʉ noꞌo waꞌaro waꞌagoti. Mʉꞌʉ noꞌo macãrĩtiro mejãrõta macãrĩtigosaꞌa. Mʉꞌʉmasã, yarã masã nirãsama. Mʉꞌʉ wiogʉ Õꞌacʉ̃ yʉꞌʉ wiogʉ nigʉ̃sami.
Noꞌo mʉꞌʉ wẽrĩ yaanoꞌrõ, yʉꞌʉ quẽꞌrã wẽrĩgõti. Topʉta yʉꞌʉ quẽꞌrãrẽ yaarãsama. Yʉꞌʉ “Tojo weegoti” níꞌquere weeticãma, Õꞌacʉ̃ yʉꞌʉre buꞌiri daꞌreato. Wẽ́rĩ́gõpʉ mʉꞌʉrẽ cõꞌagõti, nico niwõ Rut.
Co tojo baꞌpati yapatisĩꞌrĩcã ĩꞌagõ, Noemí core “Yʉꞌʉ meꞌrã waꞌaticãꞌña” ninemotico niwõ majã.
Tojo weerã na pʉarãpʉta waꞌa, téé Belẽpʉ etacãrã niwã. Belẽpʉ sãjãcã, nipeꞌtirã ti macãcjãrã numia ĩꞌamarĩa, aꞌmerĩ sẽrĩtiñaꞌcãrã niwã:
—¿Sico Noemí mejẽta nitiba? nicãrã niwã.
Co peꞌe: “Yʉꞌʉre Noemí
Aꞌti macãrẽ wijago, peje cʉomiwʉ̃. Niꞌcãrõacãma ne apeyenojõacã moogõ Õꞌacʉ̃ yʉꞌʉre miitojátiami. Õꞌacʉ̃ tutuayʉꞌrʉnʉꞌcãgʉ̃ ‘Buꞌiri cʉomo’ nígʉ̃, yʉꞌʉre piꞌeticã weeami. Tojo weerã yʉꞌʉre Noemí pisuticãꞌña”, nico niwõ.
Aꞌtiro wee Noemí Moapʉ níꞌco co macʉ̃ nʉmo níꞌco Rut, moabita masõ meꞌrã dajaco niwõ. Na Belẽpʉ etácaterore masã na oteꞌque cebadare tʉ̃ꞌrẽnʉꞌcãrĩ cura nicaro niwʉ̃.
Noemí co marãpʉ Elimelec níꞌcʉ mijĩ Booz wãmetigʉre acaweregʉtico niwõ. Cʉ̃ peje cʉogʉ, añugʉ̃ ninoꞌgʉ̃wioro nicʉ niwĩ.
Niꞌcã nʉmʉ Rut Noemírẽ aꞌtiro nico niwõ:
Co mañecõ peꞌe: “Jaʉ, yʉꞌʉ macʉ̃ nʉmo níꞌco, waꞌagosaꞌa”, ni yʉꞌtico niwõ.
Tojo weego Rut na dʉteropʉ waꞌa, cebada dʉterã beꞌro te põꞌrãrĩrẽ seesirutugo waꞌaco niwõ. Core añurõ waꞌacaro niwʉ̃. To oteꞌcaro Booz, Elimelec ya curuacjʉ̃ yaro nicaro niwʉ̃.
Co tojo daꞌrari cura Booz, Belẽpʉ níꞌcʉ ejacʉ niwĩ. Cebada daꞌrarãrẽ añuduticʉ niwĩ:
—Õꞌacʉ̃ mʉsã meꞌrã niato, nicʉ niwĩ.
Na peꞌe quẽꞌrã “Õꞌacʉ̃ mʉꞌʉrẽ añurõ weeato”, ni yʉꞌticãrã niwã.
Beꞌro Booz, Rure ĩꞌagʉ̃, cʉ̃ yarã daꞌrarã wiogʉre sẽrĩtiñaꞌcʉ niwĩ:
—¿Sico nuꞌmio noa acawerego niti? nicʉ niwĩ.
Daꞌrari masã wiogʉ cʉ̃rẽ yʉꞌticʉ niwĩ:
—Co moabita masõ nimo. Ti diꞌtapʉ níꞌco Noemí meꞌrã aꞌtico niamo, nicʉ niwĩ.
Co yʉꞌʉre, “¿Yʉꞌʉ cebada dʉterã beꞌro na dʉtestedijosere seesirutucã añusari?” ni sẽrĩamo. Co boꞌreacã aꞌtiꞌco daꞌranaꞌiamo. Niꞌcãrõacãpʉta soori uꞌtupʉ cãꞌrõ soogo aꞌtiamo, ni yʉꞌticʉ niwĩ.
Tere tʉꞌogʉ, Booz Rure aꞌtiro nicʉ niwĩ:
—Acawerego, yʉꞌʉ ucũsere añurõ tʉꞌoya. Ãpẽrã na oteꞌque nirõpʉ otese dʉca põꞌrãrĩrẽ seego waꞌaticãꞌña. Yʉꞌʉre daꞌracoꞌterã numia meꞌrã tojayá.
Noꞌo dʉterã na daꞌrarore ĩꞌagõ, numiarẽ sirutuya. Yʉꞌʉre daꞌracoꞌterã ʉmʉarẽ mʉꞌʉrẽ “Cariboticãꞌña”, nitojapʉ. Mʉꞌʉ acowʉogo, te sĩꞌrĩsepaa dujise tiro waꞌa, na aco waaꞌquere sĩꞌrĩña, nicʉ niwĩ.
Tere tʉꞌogo, Rut co ẽjõpeosere ĩꞌogõ, paamuꞌrĩqueꞌaco niwõ. Beꞌro Boore sẽrĩtiñaꞌco niwõ:
—¿Deꞌro weegʉ yʉꞌʉ aperocjõ nimicã, yʉꞌʉre tocãꞌrõ añurõ weeti?
Core yʉꞌticʉ niwĩ:
—Mʉꞌʉ marãpʉ wẽ́rĩ́ca beꞌro mʉꞌʉ mañecõrẽ añurõ weesetisere tʉꞌopeꞌocãꞌpʉ. Tojo nicã mʉꞌʉ pacʉsʉmʉarẽ, mʉꞌʉ ya diꞌtare duꞌucũu, aꞌto mʉꞌʉ todʉporo masĩtiꞌcãrã tiropʉ, macãrĩ aꞌtico niapʉ.
Õꞌacʉ̃ mʉꞌʉ tojo weeꞌquere wapayeato. Mʉꞌʉ Õꞌacʉ̃, Israe curuacjãrã ẽjõpeogʉ cʉ̃ coꞌtesere aꞌmagõ aꞌtiapã. Cʉ̃ta mʉꞌʉrẽ añurõ weeato, nicʉ niwĩ.
Cʉ̃rẽ yʉꞌtico niwõ:
—Mʉꞌʉ yʉꞌʉre añurõ weeapʉ. Mʉꞌʉ ucũse yʉꞌʉre wãcũtutuacã weeꞌe. Mʉꞌʉrẽ daꞌracoꞌterã numia weronojõ nitimicã, yʉꞌʉre añurõ maꞌise meꞌrã ucũꞌu.
Baꞌaritero ejacã, Booz Rure pijicʉ niwĩ: “Aꞌto aꞌtia. Pã́rẽ cãꞌrõ míí, na yosobaꞌasere yosobaꞌaya.”
Rut daꞌrari masã tiropʉ ejanujãco niwõ. Booz core cebada peri pʉ̃ꞌoꞌque perire baꞌadutigʉ oꞌocʉ niwĩ. Co tere baꞌa, co baꞌasĩꞌrĩrõ põtẽorõ baꞌaco niwõ. Baꞌase core oꞌoꞌque dʉꞌsacãꞌcaro niwʉ̃.
Beꞌro co apaturi cebada perire seego waꞌáca beꞌro Booz cʉ̃rẽ daꞌracoꞌteri masãrẽ aꞌtiro duticʉ niwĩ:
—Co cebada dotori waꞌteropʉ te põꞌrãrĩrẽ seecã quẽꞌrãrẽ, ne core cãꞌmotaꞌaticãꞌña.
Mejõ peꞌe apeye noꞌo mʉsã ñeꞌese dotoripʉreta core seedutirã, cũuña. Core ne tuꞌtiticãꞌña, nicʉ niwĩ.
Tojo weego Rut, Booz ya cãpũpʉ cebadare seenaꞌitõꞌoqueꞌa waꞌaco niwõ. Beꞌro co seeꞌquere suꞌtiweeco niwõ. Te veinte kilo waꞌtero nʉcʉ̃caro niwʉ̃.
Beꞌro co suꞌtiweeꞌque perire wʉa, macãpʉ dajatojaaco niwõ. Tere co mañecõrẽ ĩꞌoco niwõ. Tojo nicã, co baꞌadʉꞌaꞌquere Noemírẽ oꞌoco niwõ.
Noemí core sẽrĩtiñaꞌco niwõ:
—¿Niꞌcãcãrẽ noꞌopʉ daꞌrati? ¿Noꞌopʉ te pejere ticʉse seeati? Mʉꞌʉrẽ tojo weetamuꞌcʉre añurõ waꞌato, nico niwõ.
—Yʉꞌʉ Booz wãmetigʉ meꞌrã daꞌrapʉ, nico niwõ.
Noemí core yʉꞌtico niwõ:
—Õꞌacʉ̃ cʉ̃rẽ añurõ weeato. Õꞌacʉ̃ todʉporo wẽrĩꞌcãrãrẽ pajañaꞌcaronojõta niꞌcãrõacã catirã meꞌrã quẽꞌrãrẽ añurõ pajañaꞌa weetamunuꞌcũapĩ. Booz marĩ acaweregʉ waro nimi. Tojo weegʉ marĩrẽ añurõ coꞌtemasĩmi.
Rut peꞌe apeye werenemoco niwõ:
—Cʉ̃ yʉꞌʉre cʉ̃rẽ daꞌracoꞌterã numia meꞌrã daꞌradutiami. Téé cebadare seepeꞌocãpʉ daꞌraduꞌudutiami.
Co tojo nicã tʉꞌogo, Noemí Rure aꞌtiro yʉꞌtico niwõ:
—Cʉ̃rẽ daꞌracoꞌterã numia meꞌrã mʉꞌʉrẽ tojacã añu nitʉꞌsaꞌa. Ãpẽrã ye weseripʉ seego waꞌaticãꞌña. Ãpẽrã mʉꞌʉrẽ caribobosama, nico niwõ.
Tojo wee Rut, Boore daꞌracoꞌterã numia meꞌrã te põꞌrãrĩrẽ seego waꞌaco niwõ tja. Téé trigo põꞌrãrĩrẽ, tojo nicã cebada põꞌrãrĩrẽ tʉ̃ꞌrẽpeꞌocãpʉ daꞌratʉoco niwõ. Co topʉ daꞌrase nʉmʉrĩrẽ co mañecõ meꞌrã nisetico niwõ.
Niꞌcã nʉmʉ Noemí Rure aꞌtiro nico niwõ:
—Niꞌcʉ̃ mʉꞌʉ marãpʉ niacjʉre aꞌmabosagoti. Cʉ̃ mʉꞌʉrẽ añurõ eꞌcati niseticã weegʉsami.
Mʉꞌʉ masĩsaꞌa. Booz marĩ acaweregʉ nimi. Mʉꞌʉ cʉ̃rẽ daꞌracoꞌterã numia meꞌrã daꞌraco niapʉ. Niꞌcãcã ñami cãpũpʉ cʉ̃ trigo, cebada perire suꞌtiweegʉ waꞌagʉsami.
Mʉꞌʉ aꞌtiro weeya. Uꞌaya. Mʉꞌʉ upʉre ʉꞌmʉtise meꞌrã waꞌre, mʉꞌʉ yaro suꞌtiro añurõ niyʉꞌrʉnʉꞌcãrõrẽ sãñaña. Tuꞌajanʉꞌcõ, cʉ̃ suꞌtiweeropʉ waꞌaya. Mejõ cʉ̃ baꞌa, sĩꞌrĩ tuꞌajati dʉporo mʉꞌʉrẽ ĩꞌacã weeticãꞌña.
Cʉ̃ noꞌo cãrĩatjore añurõ ĩꞌaweꞌoya. Beꞌro cʉ̃ tiro waꞌa, cʉ̃ dʉꞌpocãrĩ omaꞌcarore pãaña.  Topʉ cũñaña. Beꞌro cʉ̃ basu mʉꞌʉ weeatjere weregʉsami, nico niwõ.
Rut core yʉꞌtico niwõ:
—Nipeꞌtise mʉꞌʉ níꞌcaronojõta weegoti, nico niwõ.
Tojo weego Rut na suꞌtiweeropʉ waꞌa, nipeꞌtise co mañecõ dutiꞌcaronojõta weeco niwõ.
Booz baꞌa, sĩꞌrĩ, añurõ eꞌcatigʉ nicʉ niwĩ. Tojo wééca beꞌro na suꞌtiwééca mesã tiro cãrĩgʉ̃ ejaqueꞌacʉ niwĩ. Beꞌro Rut diꞌtamarĩrõacã waꞌa, cʉ̃ dʉꞌpocãrĩ omáca caserore pãa, topʉ ejaqueꞌa, cũñaco niwõ.
Ñami deco ʉcʉamajã wãꞌcã, majãmiqueꞌamigʉ̃, niꞌcõ numio cʉ̃ dʉꞌpocãrĩ tiro cũñacã ĩꞌamarĩacʉ niwĩ.
Booz core “¿Noa niti mʉꞌʉ?” ni sẽrĩtiñaꞌcʉ niwĩ.
—Yʉꞌʉ Rut, mejõ nigṍ niꞌi. Mʉꞌʉ yʉꞌʉ acaweregʉ diácjʉ̃, yʉꞌʉre coꞌtegʉnojõ niꞌi. Tojo weego mʉꞌʉ yʉꞌʉre nʉmoticã ʉasaꞌa, nico niwõ.
Booz core yʉꞌticʉ niwĩ:
—Õꞌacʉ̃ mʉꞌʉrẽ añurõ weeato. Mʉꞌʉ marãpʉ mijĩ wẽ́rĩ́ca beꞌrore mʉꞌʉ mañecõrẽ añurõ weesetiapʉ. Mʉꞌʉ niꞌcãrõacã yʉꞌʉre sẽrĩse peꞌe mʉꞌʉ mañecõrẽ weese nemorõ añuꞌu. Mʉꞌʉ apĩ yʉꞌʉ nemorõ maꞌmʉrẽ aꞌmaboapã. Noꞌo peje cʉogʉnojõrẽ o pajasecʉogʉnojõrẽ aꞌmaboapã. Tojo weetiapã.
Ne uiticãꞌña. Nipeꞌtirã yá macãcjãrã mʉꞌʉ numio queoro weesetisere masĩpeꞌtitojama. Tojo weegʉ yʉꞌʉ nipeꞌtise mʉꞌʉ sẽrĩsere weegʉti.
Diacjʉ̃ta yʉꞌʉ mʉꞌʉ acaweregʉ waro, mʉꞌʉrẽ coꞌtegʉnojõ niꞌi, nígʉ̃ peꞌe. Tojo nimicã, apĩ yʉꞌʉ nemorõ mʉꞌʉ acaweregʉ waro nimi.
Aꞌti ñamirẽ aꞌtopʉta tojáníña. Ñamiacã cʉ̃ mʉꞌʉ acaweregʉ nisetisere queoro weecã, añurõsaꞌa. Cʉ̃ mʉꞌʉrẽ nʉmotigʉsami. Cʉ̃ weeticãma, Õꞌacʉ̃ tʉꞌoropʉ “Yʉꞌʉ mʉꞌʉrẽ nʉmotigʉti”, nigʉ̃ti. Niꞌcãrõacãrẽ aꞌtopʉta cãrĩboꞌretõꞌoña.
Tojo weego ti ñamirẽ Rut Booz dʉꞌpocãrĩ tiropʉ cãrĩco niwõ. Booz aꞌtiro ucũtojacʉ niwĩ: “Numio aꞌto cebada suꞌtiweeropʉ aꞌticã, ne niꞌcʉ̃ masĩticãꞌto”. Tojo weego ape nʉmʉ peꞌere ñamiñaꞌcũrõ boꞌrequeꞌati dʉporo wãꞌcãco niwõ.
Booz core aꞌtiro nicʉ niwĩ:
—Mʉꞌʉ buꞌicjãrõ suꞌtiro sãñarõrẽ tuwee, añurõ sẽeo cʉoya. Co ti caserore tojo cʉonuꞌcũrĩ cura Booz peꞌe veinte kilos cebadare ṍrẽ́sãacʉ niwĩ. Beꞌro core wʉadutigʉ miipeocʉ niwĩ. Co te meꞌrã macãpʉ piꞌaco niwõ.
Rut co mañecõ tiropʉ etacã, core aꞌtiro sẽrĩtiñaꞌco niwõ:
Rut core nipeꞌtise Booz añurõ weetamuꞌquere wereco niwõ.
Apeye quẽꞌrãrẽ werenemoco niwõ:
—Aꞌte peje cebada yʉꞌʉre oꞌoami. Yʉꞌʉre aꞌtiro niami: “Mʉꞌʉ mañecõ tiropʉre apeyenojõ moogõ dajaticãꞌña”, niami, ni wereco niwõ.
Tere tʉꞌogo, Noemí core nico niwõ:
—Coꞌteniña yujupʉ. Deꞌro waꞌaro waꞌarosaꞌa. Cʉ̃ niꞌcãcãrẽ tere apotuꞌajanʉꞌcõgʉ̃pʉ, soogʉsami, nico niwõ.
Beꞌro Booz ti macã sãjãrĩ sope pʉꞌtopʉ waꞌa, dujicʉ niwĩ. Topʉ masã nerẽwʉacãrã niwã. Cʉ̃ topʉ dujiri curare Booz Rure “Apĩ mʉsã acaweregʉ waro mʉsãrẽ coꞌteacjʉ nisami” níꞌcʉ yʉꞌrʉacʉ niwĩ.
Booz cʉ̃rẽ ĩꞌagʉ̃, “Aꞌto dujigʉ aꞌtia”, nicʉ niwĩ. Cʉ̃ tojo nicã tʉꞌogʉ, cʉ̃ tiro waꞌa, ejanujãcʉ niwĩ.
Beꞌro Booz diez bʉcʉrã wiorãrẽ, ti macãcjãrãrẽ pijio, dujiduticʉ niwĩ. Na dujíca beꞌro Booz cʉ̃ acaweregʉre aꞌtiro nicʉ niwĩ:
—Noemí Moab diꞌtapʉ níꞌco dajamo. Co marĩ acaweregʉ Elimelec mijĩ ya diꞌta níca diꞌtare duasĩꞌrĩgõ weeamo.
Tere masĩdutigʉ, mʉꞌʉrẽ wereꞌe. Mʉꞌʉ ti diꞌtare duusĩꞌrĩgʉ̃, ãꞌrã bʉcʉrã, ãpẽrã aꞌto dujirã tʉꞌoro “Duugʉti”, niña. Mʉꞌʉta Elimelec acaweregʉ waro niꞌi. Tojo weegʉ ti diꞌtare duumasĩꞌi. Mʉꞌʉ duusĩꞌrĩtigʉ, yʉꞌʉre wereya. Mʉꞌʉ ti diꞌtare duumʉꞌtãmasĩꞌi. Mʉꞌʉ beꞌrocjʉ̃ yʉꞌʉta niꞌi, nicʉ niwĩ Booz.
Tojo nicã tʉꞌogʉ, Booz acaweregʉ peꞌe: “Ti diꞌtare duugʉti”, ni yʉꞌticʉ niwĩ.
Booz cʉ̃rẽ apeyere werecasanʉꞌcõcʉ niwĩ:
—Mʉꞌʉ Noemí ya diꞌtare dúúgʉ pũrĩcã, Rut quẽꞌrãrẽ nʉmotigʉsaꞌa. Co moabita masõ wapewio nimo. Mʉꞌʉ tojo weecã, co meꞌrã mʉsã macʉ̃tigʉre, ti diꞌta wẽrĩꞌcʉ mijĩ Mahlṍrẽ wãmepeosirutunoꞌrõsaꞌa.
Tere tʉꞌogʉ, Booz acaweregʉ yʉꞌticʉ niwĩ:
—Tojo nicãma, ti diꞌtare duumasĩtisaꞌa. Beꞌropʉ yʉꞌʉ põꞌrãrẽ cũuatje to waꞌatibosaꞌa. Mʉꞌʉ duusĩꞌrĩgʉ̃, duuya. Yʉꞌʉ duumasĩtisaꞌa, nicʉ niwĩ.
Titapʉre Israe curuacjãrã tiropʉre aꞌtiro weesetise nicaro niwʉ̃. Niꞌcʉ̃ diꞌtare duagʉ o oꞌoyʉꞌrʉogʉ, diꞌta cʉogʉ cʉ̃ ya sapature tuwee, apĩ duugʉre oꞌoturiamʉjãcʉ niwĩ. Na duusere, duasere ĩꞌorã, tojo weecãrã niwã.
Na weesetiꞌcaronojõta wéégʉ, Booz acaweregʉ cʉ̃ ya sapature tuwee, Boore oꞌocʉ niwĩ. Beꞌro cʉ̃rẽ nicʉ niwĩ:
—Mʉꞌʉ peꞌe duuya.
Cʉ̃ tojo nicã tʉꞌogʉ, bʉcʉrãrẽ, ãpẽrã topʉ dujirãrẽ Booz aꞌtiro nicʉ niwĩ:
—Mʉsã tʉꞌoro niꞌcãcã yʉꞌʉ Noemírẽ co marãpʉ mijĩ Elimelec, cʉ̃ põꞌrã Quelión, Mahlón ye diꞌtare duugʉ weeꞌe.
Tojo nicã Rut moabita masõ, Mahlón mijĩ nʉmo níꞌco quẽꞌrãrẽ nʉmotigʉti. Tojo weecã, co marãpʉ wẽrĩꞌcʉ mijĩ wãme ninuꞌcũcãꞌrõsaꞌa. Cʉ̃ wãmerẽ cʉ̃ acawererã waꞌteropʉre, tojo nicã ti macãpʉre ne acobojosome. Niꞌcãcã mʉsã ʉ̃sã tojo weeꞌquere ĩꞌapʉ. Beꞌropʉre “Tojota queoro weewã”, nímasĩrãsaꞌa, nicʉ niwĩ.
Bʉcʉrã, nipeꞌtirã ãpẽrã topʉ nirã́ aꞌtiro yʉꞌticãrã niwã:
—Ʉ̃ʉ, ʉ̃sã mʉsã weeꞌquere queorota tʉꞌoapʉ. Õꞌacʉ̃ mʉꞌʉ nʉmo mʉꞌʉ ya wiꞌipʉ miisãjãacjore pãjãrã põꞌrãticã weeato. Raquel, tojo nicã Lea weronojõ niato. Marĩ Israe curuacjãrã na numia pãrãmerã nisirutudijatirã niꞌi.
Efratapʉre tocjãrãrẽ wiopesase meꞌrã ĩꞌanoꞌgʉ̃ niña. Belẽpʉre masʉ̃ bajuyoagʉ niña.
Õꞌacʉ̃ mʉꞌʉrẽ co meꞌrã pãjãrã põꞌrãticã weeato. Mʉꞌʉ põꞌrã pãjãrã waro masãputiato. Tamar, Judá na macʉ̃ Fares waꞌaꞌcaronojõ waꞌato.
Booz cʉ̃ níꞌcaronojõta, Rure cʉ̃ ya wiꞌipʉ miaa, core nʉmoticʉ niwĩ. Beꞌro co meꞌrã nicã, Õꞌacʉ̃ core nijĩpaco waꞌacã weecʉ niwĩ. Tojo wee niꞌcʉ̃ põꞌrãtico niwõ.
Tojo waꞌacã ĩꞌarã, Belẽ́cjãrã numia Noemírẽ aꞌtiro nicãrã niwã:
—Õꞌacʉ̃rẽ “Añuyʉꞌrʉami”, ni eꞌcatipeorã. Niꞌcãcã mʉꞌʉrẽ pãrãmiticã weeami. Cʉ̃rẽ mʉꞌʉrẽ coꞌtedutigʉ oꞌoami. Israe curuacjãrã cʉ̃rẽ añurõ ucũyʉꞌrʉnʉꞌcãto.
Cʉ̃ mʉꞌʉ pãrãmi mʉꞌʉrẽ wãcũtutuacã weegʉsami. Mʉꞌʉ bʉcʉo nirĩ curare mʉꞌʉrẽ coꞌtegʉsami. Mʉꞌʉ macʉ̃ nʉmo níꞌco cʉ̃rẽ põꞌrãtiamo. Co mʉꞌʉrẽ ʉpʉtʉ waro maꞌimo. Mʉꞌʉ siete põꞌrãtiboꞌcaro nemorõ wapatimo, nicãrã niwã.
Numia co ya wiꞌi pʉꞌtocjãrã aꞌtiro nicãrã niwã:
—Niꞌcãrõacãrẽ Noemí niꞌcʉ̃ wĩꞌmagʉ̃ pãrãmitimo, nicãrã niwã.
Cʉ̃rẽ Obed wãme õꞌocãrã niwã. Beꞌropʉre cʉ̃ Isaí pacʉ nicʉ niwĩ. Isaí peꞌe Davi pacʉ nicʉ niwĩ.
Aꞌticʉrã Fares pãrãmerã nisirutudijarã nicãrã niwã:
Fares Hezrón pacʉ nicʉ niwĩ.
Hezrón Ram pacʉ nicʉ niwĩ. Ram Aminadab pacʉ nicʉ niwĩ.
Aminadab Naasón pacʉ nicʉ niwĩ. Nahasón Salmón pacʉ nicʉ niwĩ.
Salmón Booz pacʉ nicʉ niwĩ. Booz Obed pacʉ nicʉ niwĩ.
Obed Isaí pacʉ nicʉ niwĩ. Isaí Davi pacʉ nicʉ niwĩ.
Aꞌte queti wiogʉ Asuero wãmetigʉ peje waro ciento veintisiete diꞌta cʉ̃ dutise cʉori cura tojo waꞌacaro niwʉ̃. Te diꞌta India wãmetiropʉ meꞌrã nʉꞌcã, téé Etiopía wãmetiropʉ nitʉocaro niwʉ̃. Cʉ̃ peꞌe Susa wãmetiri macãpʉ nibutiacʉ niwĩ. Tojo weerã surara ti macãrẽ añurõ coꞌtemʉjãcãrã niwã.
Asuero iꞌtia cʉ̃ꞌma cʉ̃ wiogʉ sãjã́ca beꞌro cʉ̃ meꞌrã daꞌrarãrẽ, cʉ̃rẽ weetamurãrẽ, nipeꞌtirã wiorãrẽ daꞌratamurãrẽ bosenʉmʉ sʉꞌori weepeocʉ niwĩ. Tojo nicã Persiacjãrã surara wiorãrẽ, Medocjãrã surara wiorãrẽ, nipeꞌtiro cʉ̃ dutise diꞌtacjãrã wiorãrẽ sʉꞌori tojo weecʉ niwĩ. Na topʉ nise nʉmʉrĩrẽ cʉ̃ wiogʉ cʉosere añubutiase nipeꞌtisere ĩꞌocʉ niwĩ narẽ. Ti bosenʉmʉ wéérã, seis mujĩpũrĩ bosenʉmʉticãrã niwã. Ti bosenʉmʉ yapare wiogʉ Asuero cʉ̃ wiogʉ nirĩ wiꞌi wijaaropʉ niꞌcã semana bosenʉmʉ sʉꞌori weenemopeocʉ niwĩ. Nipeꞌtirã Susa wãmetiri macãpʉ nirã́ wiorã, tojo nicã mejõ nirãpʉta ti bosenʉmʉrẽ pijionoꞌcãrã niwã.
Wiogʉ nʉmo Vasti peꞌe quẽꞌrã wiogʉ Asuero ya wiꞌipʉ na pijioꞌcãrã nʉmosãnumiarẽ sʉꞌori baꞌaco niwõ.
Siete nʉmʉrĩ wiogʉ bosenʉmʉ nirĩ nʉmʉ majã wiogʉ ʉꞌsedʉcaco vino sĩꞌrĩtjĩagʉ̃ eꞌcaticʉ niwĩ. Tojo weeri curare siete ʉmʉa cʉ̃rẽ daꞌratamurã cʉ̃ “Añurõ weema” ni, cʉ̃ ĩꞌarãrẽ pijicʉ niwĩ. Na Mehumán, Bizta, Harbona, Bigta, Abagta, Zetar, Carcas wãmeticãrã niwã. Narẽ aꞌtiro nicʉ niwĩ:
“Yʉꞌʉ nʉmo, wiogo Vastire yʉꞌʉ tiropʉ pijiwãꞌcãtia. Co wiogo dʉpoapʉ pesari beꞌtore pesawãꞌcãtiato”, nicʉ niwĩ. Co añugõ wiogo nisere masã, tojo nicã wiorã ĩꞌamarĩato nígʉ̃, core pijiocʉ niwĩ. Diacjʉ̃ta co añugõ nico niwõ. Co peꞌe wiogʉ sõꞌoniꞌcãrã cʉ̃ “Añurõ weerã́ nima” ni, cʉ̃ pijidutigʉ oꞌóꞌcãrã pijicã, waꞌasĩꞌrĩtico niwõ. Tojo weegʉ wiogʉ ʉpʉtʉ waro uacʉ niwĩ.
Cʉ̃ uayʉꞌrʉmajãgʉ̃, añurõ masĩrãrẽ “¿Deꞌro weegʉsari yʉꞌʉ co meꞌrã?” ni sẽrĩtiñaꞌcʉ niwĩ.
Na wiorãnojõ dutise masĩbutiarã peꞌe wiogʉre weresãcãrã niwã. “Apego numio aꞌmaña. Mʉꞌʉ tojo weecã, Vasti mejẽta wiogo nigõsamo. Apego nigõsamo. Tojo weese meꞌrã diaꞌcʉ̃ numia nipeꞌtiro mʉꞌʉ dutiri diꞌtacjãrã na marãpʉsʉmʉarẽ wiopesase meꞌrã yʉꞌtirãsama”, nicãrã niwã. Na tojo nisere wiogʉ tʉꞌsayʉꞌrʉacʉ niwĩ majã.
Tojo weegʉ cʉ̃rẽ daꞌracoꞌterãrẽ pãjãrã numia añurã numiarẽ aꞌmadutigʉ oꞌócʉ niwĩ. Narẽ bocatoja, Vastire dʉcayuacjo, maꞌma wiogo waꞌacjore besegʉtigʉ, cʉ̃ wiogʉ nirĩ wiꞌipʉ narẽ miitiduticʉ niwĩ.
Susa wãmetiri macãpʉ niꞌcʉ̃ judío masʉ̃  Mardoqueo wãmetigʉ nicʉ niwĩ. Cʉ̃ Jair macʉ̃, Simei, tojo nicã Cis pãrãmi nituriagʉ, Benjamí ya curuacjʉ̃ nicʉ niwĩ. Cʉ̃ ãpẽrã pãjãrã meꞌrã Babilonia wiogʉ Nabucodonosore Jerusalẽ́pʉ níꞌcʉ cõꞌawĩrõnoꞌcʉ niwĩ. Jeconías, Judá diꞌta wiogʉ meꞌrã cõꞌawĩrõnoꞌcʉ niwĩ. Cʉ̃ Mardoqueo, cʉ̃ pacʉ maꞌmi macõ Hadasa wãmetigore pacʉ, paco wẽ́rĩ́ca beꞌro masõcʉ niwĩ. Co apetero Ester pisunoꞌco, numio añugõ waro nico niwõ. Tojo weerã wiogʉ Asuerore daꞌracoꞌterã cʉ̃ ya wiꞌipʉ ãpẽrã numia pãjãrã meꞌrã core miacãrã niwã. Core Hegai, wiogʉ ya wiꞌire numiarẽ coꞌtegʉpʉre wiacãrã niwã.
Wiogʉre daꞌracoꞌtegʉ, numiarẽ sʉꞌori coꞌtegʉ, Hegai Estere tʉꞌsayʉꞌrʉacʉ niwĩ. Tojo weegʉ core añurõ weecʉ niwĩ. Cʉ̃ co judío masõ nisere masĩticʉ niwĩ. Mardoqueo core ne ãpẽrãrẽ tere weredutiticʉ niwĩ. Nipeꞌtise nʉmʉrĩ Mardoqueo wiogʉ ya wiꞌi numia na nirṍ põtẽorõpʉ Estere “¿Deꞌro waꞌamiti?”, ni masĩsĩꞌrĩgʉ̃, ĩꞌabajaqueꞌamʉjãcʉ niwĩ.
Niꞌcã cʉ̃ꞌma yʉꞌrʉ́ca beꞌropʉ Estere majã wiogʉ tiropʉ niꞌcã ñami cʉ̃ meꞌrã cãrĩrõ nicaro niwʉ̃. Wiogʉ ãpẽrã numia yʉꞌrʉoro Estere tʉꞌsayʉꞌrʉmajãgʉ̃, wiogo pesari beꞌtore co dʉpoapʉ peocʉ niwĩ. Tojo wee Vasti dʉcayuro core wiogo sõrõcʉ niwĩ. Beꞌro core pajiri bosenʉmʉ weepeogʉ, sʉꞌori baꞌacʉ niwĩ. Ti bosenʉmʉ nicãrẽ nipeꞌtirã cʉ̃ meꞌrã daꞌrarãrẽ, cʉ̃rẽ weetamurãrẽ pijiocʉ niwĩ. Nipeꞌtise diꞌta cʉ̃ dutiro doca nise diꞌtacjãrãrẽ “Bosenʉmʉ waꞌarotiro weeꞌe”, níoꞌocʉ niwĩ. Wiorã na weewʉaronojõta narẽ peje apeyenojõ oꞌocʉ niwĩ. Titare wiogʉ core, “Judío masõ nimo” ni, masĩticʉ niwĩ.
Niꞌcã nʉmʉ Mardoqueo wiogʉre coꞌterã pʉarã surara wiorã, Bigtán, Teres wãmetirãrẽ, na “Wiogʉre wẽjẽrã” ni aposere tʉꞌocʉ niwĩ. Tojo weegʉ cʉ̃ Estepʉre werecʉ niwĩ. Co peꞌe quẽꞌrã Mardoqueo cʉ̃ níꞌquere wiogʉpʉre wereturiaco niwõ. Wiogʉ tere tʉꞌogʉ, na tojo weesĩꞌrĩsere besecʉ niwĩ. Beseboca, “Wiogo Ester níꞌque diacjʉ̃ta niapã”, nicʉ niwĩ. Beꞌro na pʉarã surara wiorãrẽ yucʉgʉpʉ dʉꞌteyooduticʉ niwĩ. Te tojo waꞌasere, niꞌcã pũrĩ cʉ̃ wiogʉ sãjãnʉꞌcãcatero weeꞌquere ojaõꞌorĩ pũrĩpʉ ojaõꞌoduticʉ niwĩ.
Beꞌro wiogʉ niꞌcʉ̃ cʉ̃ meꞌrã daꞌragʉ, Amán wãmetigʉ meꞌrã eꞌcatiyʉꞌrʉacʉ niwĩ. Cʉ̃ Hamedata macʉ̃, Agag pãrãmi nituriagʉpʉ nicʉ niwĩ. Tojo weegʉ cʉ̃rẽ ãpẽrã daꞌrarã buꞌipʉ daꞌrase cũucʉ niwĩ. Tojo nicã, wiogʉ nipeꞌtirãrẽ Amárẽ ẽjõpeose ĩꞌorã, paamuꞌrĩqueꞌaduticʉ niwĩ. Te dutisere nipeꞌtirã wiorã cʉ̃ ya wiꞌipʉ nirã́ queoro weecãrã niwã.
Mardoqueo diaꞌcʉ̃ cʉ̃rẽ ĩꞌagʉ̃, paamuꞌrĩqueꞌaticʉ niwĩ. Amán cʉ̃rẽ wiopesase meꞌrã paamuꞌrĩqueꞌaticã ĩꞌagʉ̃, uayʉꞌrʉacʉ niwĩ. Cʉ̃ Mardoqueore “Ti curuacjʉ̃ nimi” ni, tʉꞌotojacʉ niwĩ. Tojo weegʉ “Cʉ̃ seꞌsarore buꞌiri daꞌresome”, nicʉ niwĩ. Tojo weeronojõ oꞌogʉ, “¿Deꞌro wee nipeꞌtirã judío masã Asuero cʉ̃ dutise diꞌtapʉ nirãrẽ peꞌoroʉamitito?”, ni wãcũcʉ niwĩ.
Tojo weegʉ judío masãrẽ wẽjẽatji nʉmʉrẽ beseduticʉ niwĩ. Na tojo weebocáca nʉmʉ nitʉori mujĩpũ trece nicã nicaro niwʉ̃.
Beꞌro Amán wiogʉ tiropʉ ĩꞌagʉ̃ waꞌacʉ niwĩ. Cʉ̃rẽ aꞌtiro nicʉ niwĩ:
—Nipeꞌtise mʉꞌʉ dutise diꞌtapʉre niꞌcã curuacjãrã ãpẽrã waꞌteropʉre mejẽcã weesetirã, mʉꞌʉ dutisere weetima. Tojo weegʉ narẽ wẽjẽcõꞌarõʉaꞌa, nicʉ niwĩ Amán.
Cʉ̃ tojo nicã tʉꞌogʉ, wiogʉ cʉ̃rẽ yʉꞌticʉ niwĩ:
—Mʉꞌʉ deꞌro weesĩꞌrĩrõ weeya. Niꞌcã dutiro “Narẽ tojo wee wẽjẽrãti” nisere ojaya, nicʉ niwĩ. Beꞌro Amán, judío masãrẽ ĩꞌatuꞌtiri masʉ̃rẽ cʉ̃ wiogʉ omopica tuusãarĩ beꞌtore te dutise ojaꞌquere ñacũudutigʉ oꞌocʉ niwĩ.
Tojo weegʉ Amán, wiogʉ Asuero cʉ̃ dutise macãrĩcjãrãrẽ nipeꞌtisepʉre papera ojaõꞌoduticʉ niwĩ. Ti pũrĩpʉre nipeꞌtirãpʉre “Niꞌcã nʉmʉta judío masãrẽ wẽjẽpeꞌocãꞌña. Nipeꞌtirã wĩꞌmarã, maꞌmapjia, bʉcʉrã, numiarẽ wẽjẽpeꞌocãꞌña. Na ye níꞌquere miiwapaya”, ni ojanoꞌcaro niwʉ̃. Narẽ wẽjẽatji nʉmʉ peꞌe nitʉori mujĩpũ trece nicã nicaro niwʉ̃.
Beꞌro niꞌcãrẽrã daꞌracoꞌterã Estepʉre “Mardoqueo suꞌti wãquĩsenojõrẽ sãña weetjĩagʉ̃, ʉpʉtʉ waro bʉjawetigʉ, caricũ utigʉ weeami,” ni werecãrã niwã. Tojo nicã tʉꞌogo, co niꞌcʉ̃ core daꞌracoꞌtegʉ Hatac wãmetigʉre “¿Deꞌro waꞌamiaparito?” ni sẽrĩtiñaꞌdutigo oꞌóco niwõ. Cʉ̃ waꞌa, Mardoqueore sẽrĩtiñaꞌcʉ niwĩ.
Mardoqueo Hatare, wiogʉ judío masãrẽ wẽjẽdutise cʉ̃ cũuꞌquere werecʉ niwĩ. Tojo nicã, narẽ wiogʉ wẽjẽdutise ojaꞌquere ĩꞌadutigʉ, wiogopʉre niꞌcã pũrĩ te ojaꞌquere oꞌócʉ niwĩ. “Mʉꞌʉ wiogʉpʉre marĩ acawererã judío masãrẽ ‘Wẽjẽticãꞌña’, ni sẽrĩbosaya”, ni queti oꞌócʉ niwĩ. Hatac wiogo tiropʉ eta, Mardoqueo cʉ̃ níꞌquere werepeꞌocʉ niwĩ.
Co apaturi Hatare Mardoqueo tiropʉ “Wiogʉ nirõpʉ ne niꞌcʉ̃ sãjãata basioweꞌe. Cʉ̃ pijicãpʉ diaꞌcʉ̃ sãjãata basioꞌo”, ni weredutigo oꞌóco niwõ. “Tojowaro sãjã́ácãma, cʉ̃ wẽjẽcʉ̃sami. Cʉ̃ wiogʉ cʉocjʉ uru meꞌrã daꞌreꞌcʉ meꞌrã sĩ́opuacã diaꞌcʉ̃rẽ yʉꞌrʉwetinoꞌrõsaꞌa”, nico niwõ. Niꞌcã mujĩpũ yʉꞌrʉcaro niwʉ̃, cʉ̃ core ne pijiotiro.
Beꞌro Hatac waꞌa, Mardoqueore co níꞌquere wereturiacʉ niwĩ. Mardoqueo co tojo nisere tʉꞌogʉ, core aꞌtiro ni queti oꞌócʉ niwĩ: “Mʉꞌʉ, ‘Wiogʉ ya wiꞌipʉ nise meꞌrã diaꞌcʉ̃ niꞌcõta judío masõ yʉꞌrʉgosaꞌa’, ni wãcũticãꞌña. Mʉꞌʉ niꞌcãrõacã wiogʉre sẽrĩtigo, tojowaro tʉꞌoñaꞌgõ, ãpẽrã peꞌe judío masãrẽ yʉꞌrʉorãsama. Mʉꞌʉ, mʉꞌʉ pacʉ acawererã wẽrĩpeꞌtia waꞌarãsaꞌa. Mʉꞌʉ niꞌcãrõacãrẽ aꞌtiro waꞌasenojõrẽ weetamuacjota wiogo sãjãpã,” ni wereduticʉ niwĩ. Beꞌro Hatac co tiropʉ waꞌa, Mardoqueo cʉ̃ níꞌquere core werecʉ niwĩ.
Tojo nicã tʉꞌogo, co aꞌtiro Mardoqueore yʉꞌtioꞌoco niwõ: “Mʉꞌʉ waꞌa weetjĩagʉ̃, nipeꞌtirã judío masã Susa macãpʉ nirãrẽ nerẽdutigʉ waꞌaya. Ye niatjere yʉꞌʉre beꞌtibosato. Ñami, ʉmʉco iꞌtia nʉmʉ, ne baꞌati, sĩꞌrĩticãꞌto. Yʉꞌʉ quẽꞌrã, yʉꞌʉre daꞌracoꞌterã numia meꞌrã mejãrõta weerãsaꞌa. Tuꞌajanʉꞌcõ, wiogʉ tiropʉ ĩꞌagõ waꞌagoti. Yʉꞌʉre pijitimicã waꞌago, wiorã dutisere yʉꞌrʉnʉꞌcãgõ weebosaꞌa. Yʉꞌʉre wẽjẽsĩꞌrĩrã, wẽjẽato”, nico niwõ.
Beꞌro daꞌracoꞌtegʉ Mardoqueo tiropʉ te quetire weregʉ etacʉ niwĩ. Tere tʉꞌogʉ, Mardoqueo nipeꞌtise Ester co dutiꞌcaronojõta weecʉ niwĩ.
Iꞌtia nʉmʉ na beꞌtíca beꞌro Ester wiogo sãñase suꞌtire sãña, wiogʉ nirĩ tucũ põtẽorõpʉ waꞌaco niwõ. Wiogʉ core ĩꞌagʉ̃, cʉ̃ duticjʉ uru meꞌrã daꞌreꞌcʉ meꞌrã sĩ́opuocʉ niwĩ. Cʉ̃ tojo weecã ĩꞌagõ, cʉ̃ nirĩ tucũpʉ sãjãaco niwõ.
Beꞌro wiogʉ core sẽrĩtiñaꞌcʉ niwĩ:
—¿Wiogo Ester, yʉꞌʉ mʉꞌʉrẽ deꞌro weecã ʉati? Mʉꞌʉ yʉꞌʉre deco meꞌrã yʉꞌʉ dutisere sẽrĩcã, mʉꞌʉrẽ oꞌomasĩꞌi, nicʉ niwĩ.
Co cʉ̃rẽ yʉꞌtico niwõ:
—Wiogʉ, mʉꞌʉrẽ añucã, niꞌcãcã yʉꞌʉ mʉꞌʉrẽ baꞌase doꞌadutiꞌquere Amán meꞌrã baꞌagʉ aꞌticã ʉasaꞌa, nico niwõ.
Tojo nicã tʉꞌogʉ, wiogʉ Amárẽ pijiduticʉ niwĩ. Beꞌro na pʉarãpʉta co tiropʉ baꞌarã waꞌacãrã niwã. Na baꞌadujiri cura wiogʉ Estere aꞌtiro nicʉ niwĩ:
—Mʉꞌʉ ʉasere sẽrĩña. Mʉꞌʉ deco meꞌrã yʉꞌʉ dutisere sẽrĩcã, mʉꞌʉrẽ oꞌomasĩꞌi, nicʉ niwĩ.
Ester cʉ̃rẽ yʉꞌtico niwõ:
—Aꞌte diaꞌcʉ̃rẽ mʉꞌʉrẽ sẽrĩgõti. Wiogʉ, mʉꞌʉ yʉꞌʉre maꞌígʉ̃, yʉꞌʉ sẽrĩsere oꞌosĩꞌrĩgʉ̃, aꞌtiro weeya. Ñamiacã Amán meꞌrã baꞌpatitjĩagʉ̃, yʉꞌʉ baꞌase doꞌadutisere apaturi baꞌagʉ aꞌtia. Mʉꞌʉ baꞌagʉ ejacã, yʉꞌʉ ʉasere mʉꞌʉrẽ sẽrĩgõti, ni yʉꞌtico niwõ.
Na baꞌáca beꞌro Amán cʉ̃ ya wiꞌipʉ tojáágʉ, Mardoqueore bocaejacʉ niwĩ. Mardoqueo cʉ̃ weewʉaronojõpʉma cʉ̃rẽ ĩꞌagʉ̃, ne wãꞌcãnʉꞌcãti, cʉ̃rẽ wiopesase meꞌrã ĩꞌaticʉ niwĩ. Tere ĩꞌagʉ̃, Amán uayʉꞌrʉacʉ niwĩ. Tojo uamigʉ̃, ne mejẽcã weetigʉta, cʉ̃ ya wiꞌipʉ tojaa waꞌacʉ niwĩ. Topʉ tojatagʉ, cʉ̃ nʉmorẽ, tojo nicã cʉ̃ meꞌrãcjãrãpʉre pijineocʉ niwĩ. Nipeꞌtise cʉ̃ niyeru cʉosere, cʉ̃ põꞌrã ʉmʉarẽ, cʉ̃rẽ wiogʉ añubutiase daꞌrase cũuꞌquere werecʉ niwĩ. Aꞌtiro ninemocʉ niwĩ narẽ:
—Apeyema wiogo Ester yʉꞌʉ seꞌsarore wiogʉ meꞌrã baꞌadutigo pijiamo. Tojo weego ñamiacã quẽꞌrãrẽ apaturi baꞌadutigo pijiamo. Tojo nimicã, judío masʉ̃ Mardoqueo wiogʉ ya wiꞌi sope pʉꞌto cʉ̃ dujicã, tʉꞌsatisaꞌa. Tojo weero wiogo co yʉꞌʉre baꞌadutigo pijise yʉꞌʉre ne wapamarĩꞌi, nicʉ niwĩ.
Tojo nicã tʉꞌorã, cʉ̃ nʉmo, cʉ̃ meꞌrãcjãrã cʉ̃rẽ “Aꞌtiro peꞌe weeya”, nicãrã niwã:
—Niꞌcãgʉ̃ masãrẽ na dʉꞌteyoo wẽjẽacjʉre nʉꞌcõdutiya. Tigʉre veintidós metros ʉꞌmʉacjʉ nʉꞌcõdutiya. Ñamiacã ñamiñaꞌcũrõ wiogʉre, “Mardoqueore topʉ dʉꞌteyoodutiya”, ni sẽrĩña. Tojo weegʉ mʉꞌʉ ne wãcũqueꞌtiro marĩrõ wiogʉ meꞌrã baꞌagʉ waꞌagʉsaꞌa, nicãrã niwã cʉ̃rẽ.
Na tojo nisere tʉꞌogʉ, Amán tʉꞌsayʉꞌrʉacʉ niwĩ. Tojo weegʉ na dʉꞌteyoo wẽjẽacjʉre nʉꞌcõdutigʉ oꞌócʉ niwĩ.
Ti ñamirẽ wiogʉ Asuero ne cãrĩmasĩticʉ niwĩ. Tojo weegʉ niꞌcʉ̃ cʉ̃rẽ daꞌracoꞌtegʉre na wiogʉ cʉ̃ sãjãnʉꞌcãcateropʉ “Tojo waꞌaꞌa”, ni ojaõꞌorĩ pũrĩrẽ miiwijatiduti, buꞌeñaꞌduticʉ niwĩ. Wiogʉre tere buꞌewãꞌcãgʉ̃, Mardoqueo pʉarã surara wiorã, Bigtán, Teres wãmetirã, na wiogʉre “Wẽjẽrãti” ni apoyuꞌquere cʉ̃ wereꞌquere buꞌeejacʉ niwĩ.
Tere tʉꞌogʉ, wiogʉ cʉ̃rẽ daꞌracoꞌterãrẽ “Mardoqueore yʉꞌʉre añurõ weeꞌque wapare ¿ñeꞌenojõrẽ cʉ̃rẽ oꞌori?” ni sẽrĩtiñaꞌcʉ niwĩ.
Cʉ̃rẽ daꞌracoꞌterã peꞌe “Oꞌonoꞌña marĩwʉ̃”, nicãrã niwã.
Na tojo nirĩ cura Mardoqueore na “Wẽjẽrãti” ni nʉꞌcõꞌcʉpʉ dʉꞌteyoodutigʉti nígʉ̃, Amán wiogʉre sẽrĩgʉ̃ sãjãacʉ niwĩ. Amán ne niꞌcã ʉsero ni wĩorẽtimicã, wiogʉ cʉ̃rẽ ĩꞌa, aꞌtiro sẽrĩtiñaꞌcʉ niwĩ:
—¿Mʉꞌʉ tʉꞌoñaꞌcã, yʉꞌʉre añurõ weeꞌque wapa ñeꞌenojõ yʉꞌʉ oꞌocã añubosari?
Amán peꞌe “Yʉꞌʉreta nigʉ̃ weesami; yʉꞌʉre apeyenojõ añurõ weesĩꞌrĩgʉ̃ weesami” ni wãcũgʉ̃, aꞌtiro nicʉ niwĩ:
—Yʉꞌʉ tʉꞌoñaꞌcã, cʉ̃rẽ mʉꞌʉ wiogʉ suꞌti sãñasenojõrẽ sãñagʉ̃sami. Tojo nicã, niꞌcʉ̃ mʉꞌʉ yagʉ cabayu mʉꞌʉ pesagʉnojõ buꞌipʉ mʉjãpejagʉsami. Beꞌro mʉꞌʉ meꞌrã daꞌragʉ waro Susa macã decopʉ cabayure wejee, sʉꞌori aꞌtiro caricũsijagʉsami: “Wiogʉ, masʉ̃rẽ cʉ̃ añurõ weesĩꞌrĩgʉ̃rẽ aꞌtiro añurõ weeĩꞌomi,” nicʉ niwĩ Amán.
Tere tʉꞌogʉ, wiogʉ nicʉ niwĩ:
—¡Mʉꞌʉ tojo wãcũse añuyʉꞌrʉaꞌa! Maata waꞌa weetjĩagʉ̃, nipeꞌtise mʉꞌʉ “Weegʉti” níꞌquere Mardoqueo judío masʉ̃rẽ tojo weegʉ waꞌaya, nicʉ niwĩ.
Cʉ̃ tere tuꞌajáca beꞌro Amán cʉ̃ ya wiꞌipʉ ʉpʉtʉ bʉjawetise meꞌrã bopoyagʉ tojaa waꞌacʉ niwĩ. Topʉ tojatagʉ, cʉ̃ nʉmorẽ, cʉ̃ meꞌrãcjãrãrẽ, cʉ̃rẽ waꞌaꞌquere werecʉ niwĩ. Cʉ̃ wiogʉpʉre “Mardoqueore dʉꞌteyoo wẽjẽdutiroʉaꞌa” ni, ne cãꞌrõ sẽrĩmaꞌaticʉ niwĩ.
Tere tʉꞌorã, cʉ̃ nʉmo, cʉ̃ meꞌrãcjãrã aꞌtiro nicãrã niwã:
—Cʉ̃ Mardoqueo judío masʉ̃ nicãma, mʉꞌʉ cʉ̃rẽ ne mejẽcã weemasĩsome. Cʉ̃ peꞌe mʉꞌʉrẽ mejẽcã waꞌacã weegʉsami, nicãrã niwã.
Na tojo nirĩ cura wiogʉ Asuerore daꞌracoꞌteri masã Amárẽ Ester tiropʉ apaturi baꞌadutirã pijirã etacãrã niwã.
Tojo weegʉ wiogʉ, Amán meꞌrã Ester tiropʉ baꞌarã waꞌacãrã niwã. Wiogʉ na sĩꞌrĩ, baꞌari cura wiogore “¿Mʉꞌʉ ñeꞌenojõrẽ sẽrĩsĩꞌrĩmiati? Mʉꞌʉ yʉꞌʉ dutisere deco meꞌrã sẽrĩcã, oꞌogʉti”, nicʉ niwĩ.
Co cʉ̃rẽ aꞌtiro yʉꞌtico niwõ:
—Yʉꞌʉre, yʉꞌʉ acawererã judío masãrẽ wẽjẽticãꞌña, ni sẽrĩgõti. Ʉ̃sãrẽ ĩꞌatuꞌtigʉ nipeꞌtirãrẽ wẽjẽpeꞌogʉtigʉ weemi. Ʉ̃sãrẽ ãpẽrãpʉre daꞌrawãꞌñacoꞌtedutirã duacã́ma, mʉꞌʉrẽ caribotiboapã, nico niwõ.
Tere tʉꞌogʉ, wiogʉ core sẽrĩtiñaꞌcʉ niwĩ:
—¿Noanojõ aꞌte ñaꞌase pacare weebutiabosari?
Wiogo cʉ̃rẽ yʉꞌtico niwõ:
—Aꞌto dujimi. Ãꞌrĩ Amán nimi ʉ̃sãrẽ ĩꞌatuꞌti “Wẽjẽcõꞌagʉ̃ti” nigʉ̃́, nico niwõ.
Co weresãsere tʉꞌogʉ, Amán uiyʉꞌrʉ, bʉꞌagʉ weronojõ tojacʉ niwĩ.
Wiogʉ Asuero peꞌe ʉpʉtʉ uase meꞌrã wijaaropʉ na oꞌori oteꞌcaropʉ wijaa waꞌacʉ niwĩ. Amán peꞌe “Wiogʉ yʉꞌʉre wẽjẽdutigʉsami”, ni wãcũcʉ niwĩ. Tojo weegʉ Estere “Yʉꞌʉre wẽjẽticãꞌto”, ni sẽrĩgʉ̃, co meꞌrã ti tucũpʉ tojacʉ niwĩ.
Cʉ̃ co meꞌrã ucũrĩ cura wiogʉ wijaaropʉ níꞌcʉ apaturi sãjãejacʉ niwĩ tja. Amán co tiropʉ ejaqueꞌacã ĩꞌagʉ̃, wiogʉ aꞌtiro ni caricũcʉ niwĩ:
—¿Ya wiꞌi, yʉꞌʉ ĩꞌorõpʉ wiogo warore ñaꞌarõ weesĩꞌrĩ weeti mʉꞌʉ? nicʉ niwĩ. Wiogʉ cʉ̃ ucṹca beꞌro maata cʉ̃rẽ daꞌracoꞌterã Amán diapoare moꞌacãrã niwã.  Maata cʉ̃rẽ daꞌracoꞌterã Amán cʉ̃ “Mardoqueore dʉꞌteyoo wẽjẽgʉ̃ti” ni apoyuꞌquere werecãrã niwã. Na tojo nicã tʉꞌogʉ, “Amán cʉ̃ nʉꞌcõdutiꞌcʉpʉta cʉ̃rẽ dʉteyoo, wẽjẽrã waꞌaya”, nicʉ niwĩ wiogʉ.
Tojo weerã Amárẽ cʉ̃ Mardoqueore dʉꞌteyooboꞌcʉpʉ dʉꞌteyoo wẽjẽcãꞌcãrã niwã. Te meꞌrã wiogʉ cʉ̃ ʉpʉtʉ uaꞌque peꞌtia waꞌacaro niwʉ̃.
Ti nʉmʉta Ester Mardoqueore “Cʉ̃ yʉꞌʉ maꞌmi nimi”, nico niwõ. Tojo wee wiogʉ Amán cʉ̃ daꞌrase cʉomiꞌquere Mardoqueore oꞌocʉ niwĩ. Tojo nimicã, judío masãrẽ wẽjẽdutise nicãꞌcaro niwʉ̃ yujupʉ. Tojo weego, beꞌro Ester apaturi wiogʉ tiropʉ waꞌaco niwõ. Co wiogʉ tiropʉ ejacã, cʉ̃ yagʉ tuacjʉ uru meꞌrã daꞌreꞌcʉre sĩ́opuocʉ niwĩ tja. Co wiogʉre “Amán cʉ̃ dutise cũuꞌquere weeticãꞌto. Tojo weecãma, judío masãrẽ wẽjẽpeꞌocãꞌbosama”, ni sẽrĩco niwõ.
Co tojo nicã tʉꞌogʉ, core werecʉ niwĩ:
—Te dutisere yʉꞌʉ omopica tuusãarĩ beꞌto meꞌrã yʉꞌʉ wãmerẽ ñacũunoꞌwʉ̃. Tojo weegʉ tere “Weeticãꞌña”, ni cãꞌmotata basioweꞌe, nicʉ niwĩ. Tojo nimigʉ̃, mʉꞌʉ, Mardoqueo meꞌrã apeye dutise ojaya, nicʉ niwĩ. Na cʉ̃ níꞌcaronojõta weecãrã niwã. Na ojaꞌque judío masãrẽ “Mʉsã quẽꞌrã na ‘Wẽjẽrãti’ cṹṹca nʉmʉrẽ mʉsãrẽ wẽjẽsĩꞌrĩrãnojõrẽ wẽjẽaꞌmeña” nisere ojacãrã niwã. Te dutise nipeꞌtirã na ucũse meꞌrã nipeꞌtiro wiogʉ Asuero cʉ̃ dutise diꞌtapʉre, te macãrĩpʉre oja oꞌónoꞌcaro niwʉ̃. Nipeꞌtise macãrĩpʉ te pũrĩrẽ oꞌócãrã niwã. Nitʉori mujĩpũ trece nicã wiogʉ dutise na judío masãrẽ wẽjẽatje nicaro nimiwʉ̃.
Ti nʉmʉ nicã, judío masãrẽ waparãtirã “Narẽ wẽjẽcõꞌarãti” ni, na coꞌteri nʉmʉ nicaro nimiwʉ̃. Na wãcũꞌcaronojõ ne waꞌaticaro niwʉ̃. Judío masã peꞌe narẽ wẽjẽ yʉꞌrʉoquejocãꞌcãrã niwã. Nipeꞌtiro Asuero wiogʉ cʉ̃ dutise diꞌtapʉre judío masã na nise macãrĩpʉre narẽ wẽjẽsĩꞌrĩrãnojõ meꞌrã aꞌmewẽjẽrãti nírã, nerẽcãrã niwã. Ne ãpẽrã na meꞌrã aꞌmewẽjẽsĩꞌrĩticãrã niwã. Judío masãrẽ na uise nipeꞌtiropʉ seꞌsapeꞌtia waꞌacaro niwʉ̃. Nipeꞌtirã, te diꞌta, te macãrĩcjãrã wiorã, wiorãrẽ weetamurãnojõ Mardoqueore uirã, judío masã peꞌere weetamucãrã niwã. Cʉ̃ wiogʉ ya wiꞌipʉre cʉ̃ quẽꞌrã wiogʉ niyucã, cʉ̃ “Tojo weepʉ” nise nipeꞌtiro ti diꞌta nise macãrĩpʉre seꞌsa waꞌacaro niwʉ̃. Tojo weegʉ Mardoqueo ʉmʉcorinʉcʉ̃ nemorõ tutuagʉ waꞌacʉ niwĩ.
Judío masã diꞌpjĩrĩ paca meꞌrã narẽ waparãtiꞌcãrãrẽ wẽjẽpeꞌocãrã niwã. Nipeꞌtirãpʉreta peꞌobutiacãrã niwã. Na deꞌro weesĩꞌrĩrõ narẽ weecãrã niwã. Judío masã Susa, wiogʉ nirĩ macãpʉ nirã́ narẽ waparãtiꞌcãrãrẽ quinientos waꞌtero masãrẽ wẽjẽcãrã niwã. Tojo nicã diez Amán põꞌrã níꞌcãrãrẽ wẽjẽcãrã niwã. Na cʉoꞌque peꞌema ñeꞌeticãrã niwã. Na aꞌtiro wãmeticãrã niwã: Parsandata, Dalfón, Aspata, Porata, Adalía, Aridata, Parmasta, Arisai, Aridai, Vaizata nicãrã niwã. Amán, Hamedata macʉ̃, judío masãrẽ ĩꞌatuꞌtiri masʉ̃ nicʉ niwĩ.
Na aꞌmewẽjẽca beꞌro niꞌcã nʉmʉ bosenʉmʉ cũucãrã niwã. Mardoqueo cʉ̃ ojaꞌquenojõrẽta narẽ cʉ̃ꞌmarĩnʉcʉ̃ ti mujĩpũnojõrẽta catorce, quince nicã bosenʉmʉtiduticʉ niwĩ. Tojo weese meꞌrã narẽ waparãtimiꞌcãrãrẽ yʉꞌrʉwetiꞌquere wãcũsirutucãrã niwã. Tojo weerã na te nʉmʉrĩrẽ eꞌcatise meꞌrã bosenʉmʉrĩ paca baꞌase meꞌrã weecãrã niwã. Ãpẽrãrẽ na basu aꞌmerĩ apeyenojõ oꞌocãrã niwã. Pajasecʉorã quẽꞌrãrẽ weetamurã, apeyenojõ oꞌocãrã niwã. Aꞌti bosenʉmʉ weesere cʉ̃ꞌmarĩnʉcʉ̃ judío masã tojo weesetinuꞌcũcãꞌcãrã niwã. Mardoqueo cʉ̃ ojaꞌquereta weecãrã niwã.
Ti bosenʉmʉrẽ Purim pisucãrã niwã.
Persiapʉre Mardoqueo wiogʉ mejõ nigʉ̃ mejẽta waꞌacʉ niwĩ. Wiogʉ Asuero seꞌsaro Mardoqueo nemorõ wiogʉ waro nicʉ niwĩ. Na nipeꞌtirãpʉta cʉ̃rẽ wiopesase meꞌrã ĩꞌacãrã niwã. Mardoqueo nipeꞌtirã judío masãrẽ ʉpʉtʉ weetamucʉ niwĩ.
Niꞌcã nʉmʉ Õꞌacʉ̃ Joná Amitai macʉ̃rẽ aꞌtiro nicʉ niwĩ:
“Pajiri macã Nínivepʉ waꞌa weetjĩagʉ̃, aꞌtiro weregʉ waꞌaya. Na ñaꞌarõ weesetise yʉꞌʉpʉre ejaꞌa. Tojo weegʉ yʉꞌʉ narẽ buꞌiri daꞌregʉti”, nicʉ niwĩ.
Joná peꞌe Õꞌacʉ̃rẽ yʉꞌtironojõ oꞌogʉ, Õꞌacʉ̃rẽ duꞌtigʉ, Jope nirĩ petapʉ buꞌacʉ niwĩ. Topʉ yucʉsʉ Tarsis wãmetiri macãpʉ waꞌapjʉre bocaejacʉ niwĩ. Cʉ̃ ti macãpʉ waꞌagʉti nígʉ̃, topʉ waꞌase wapare wapayecʉ niwĩ. Wapayetoja, tiwʉpʉ mʉjãsãjãcʉ niwĩ.
Cʉ̃ tojo weecã, Õꞌacʉ̃ ti maajo decopʉ ʉpʉtʉ wĩꞌrõ wẽe, bʉpo paacã weecʉ niwĩ. Tojo waꞌacã, tiwʉpʉ nirã́ “Yucʉsʉ batarotiro weeꞌe”, nicãrã niwã.
Tiwʉre daꞌracoꞌterã ʉpʉtʉ uirã, nanʉcʉ̃ na ẽjõpeorãnojõrẽ “Weetamuña”, ni sẽrĩcãrã niwã. Beꞌro tiwʉ nʉcʉ̃tipjʉ tojato nírã, na miase nʉcʉ̃sere ti maajopʉ doqueñopeꞌocãrã niwã. Joná peꞌe tojo waꞌari curare na apeyenojõ nʉrõrĩ tucũpʉ dijaa, cãrĩyʉꞌrʉqueꞌa waꞌacʉ niwĩ.
—Mʉꞌʉ wʉjabʉcʉ, ¿deꞌro weegʉ cãrĩsãñati? Wãꞌcãña. Mʉꞌʉ ẽjõpeogʉre sẽrĩña. Apetero weegʉ cʉ̃ marĩrẽ ĩꞌa, yʉꞌrʉogʉsami, nicʉ niwĩ.
Tojo waꞌari curare tiwʉpʉ daꞌrarã na basu aꞌmerĩ ucũcãrã niwã:
—¿Marĩrẽ noa ye buꞌiri tojo waꞌamitito? nírã, marĩ ẽjõpeorãrẽ besedutirã, mejõ níbocarã, nicãrã niwã. Na tojo weecã, Joná buꞌiritigʉ wijacʉ niwĩ.
Tojo waꞌacã ĩꞌarã, cʉ̃rẽ nicãrã niwã:
—Ʉ̃sãrẽ wereya. ¿Deꞌro weero marĩrẽ tojo ñaꞌarõ waꞌamitito? ¿Mʉꞌʉ ñeꞌenojõrẽ daꞌrati? ¿Noꞌopʉ níꞌcʉ aꞌtiati? ¿Di diꞌtacjʉ̃ niti? ¿Di curuacjʉ̃ o ñamʉnojõ masʉ̃ niti mʉꞌʉ? ni sẽrĩtiñaꞌcãrã niwã.
Joná narẽ yʉꞌticʉ niwĩ:
—Yʉꞌʉ hebreo masʉ̃ niꞌi. Õꞌacʉ̃ ʉꞌmʉsecjʉ̃, dia pajiri maa, diꞌtare weeꞌcʉre ẽjõpeoꞌo.
10-11 Joná tiwʉ daꞌrarãrẽ “Õꞌacʉ̃rẽ duꞌtigʉ weeꞌe”, ni werecʉ niwĩ. Cʉ̃ tojo nisere tʉꞌorã, ʉpʉtʉ uicãrã niwã. Siapeꞌe meꞌrã wĩꞌrõ ʉpʉtʉ wẽe, pãꞌcõrĩ pacase wãꞌcãcã ĩꞌarã, cʉ̃rẽ sẽrĩtiñaꞌcãrã niwã:
—¿Deꞌro weegʉ mʉꞌʉ tojo weeati? Ʉ̃sã aꞌti maajore diꞌtamarĩacã ʉarã, ¿mʉꞌʉrẽ deꞌro weerãsari? nicãrã niwã.
Cʉ̃ narẽ yʉꞌticʉ niwĩ:
—Yʉꞌʉre dia pajiri maapʉ doqueñoña. Mʉsã tojo weecã, maa diꞌtamarĩarõsaꞌa. Ye buꞌirita wĩꞌrõ wẽe, bʉpo ʉpʉtʉ paami, nicʉ niwĩ.
Cʉ̃ tojo nimicã, tiwʉre na tutuaro põtẽorõ sumutopʉ waꞌarã, wajanʉjãmicãrã niwã. Ne põtẽoticãrã niwã. Dia siapeꞌe meꞌrã nemorõ pãꞌcõrĩ wãꞌcãcaro niwʉ̃.
Tojo waꞌacã ĩꞌarã, Õꞌacʉ̃rẽ ʉpʉtʉ sẽrĩcãrã niwã: “Õꞌacʉ̃, ʉ̃sãrẽ ãꞌrĩ ye buꞌiri wẽrĩcã weeticãꞌña. Cʉ̃ buꞌiri moocãma, ʉ̃sãrẽ ‘Na buꞌiritima’, niticãꞌña. Õꞌacʉ̃, mʉꞌʉ weesĩꞌrĩrõ weeya”, nicãrã niwã.
Tojo nitoja, Jonárẽ maapʉ doqueñocãrã niwã. Na tojo wééca beꞌro pãꞌcõrĩ diꞌtamarĩa waꞌacaro niwʉ̃.
Tojo weecã ĩꞌarã, tiwʉ daꞌrarã Õꞌacʉ̃rẽ wiopesase meꞌrã tʉꞌoñaꞌcãrã niwã. Tojo weerã cʉ̃rẽ waꞌicʉre wẽjẽ, ʉ̃jʉ̃amorõpeocãrã niwã. Tojo weetoja, “Mʉꞌʉ meꞌrã aꞌtiro weerãti” ni, apocãrã niwã.
Õꞌacʉ̃ peꞌe na tojo weeri cura niꞌcʉ̃ waꞌiwʉ̃ pajigʉ Jonárẽ baꞌadutigʉ oꞌócʉ niwĩ. Joná cʉ̃ poꞌpeapʉre ʉmʉco, ñami iꞌtia nʉmʉ sãñacʉ niwĩ.
Joná cʉ̃ waꞌiwʉ̃ poꞌpeapʉ sãñágʉ̃, Õꞌacʉ̃ cʉ̃ wiogʉre aꞌtiro ni sẽrĩcʉ niwĩ:
“Õꞌacʉ̃, yʉꞌʉ ñaꞌarõ tʉꞌoñaꞌgʉ̃, mʉꞌʉrẽ ʉpʉtʉ sẽrĩapʉ.
Mʉꞌʉ yʉꞌʉ sẽrĩsere yʉꞌtiapʉ.
Yʉꞌʉ wẽrĩse pʉꞌto nígʉ̃, mʉꞌʉrẽ ʉpʉtʉ sẽrĩapʉ.
Mʉꞌʉ yʉꞌʉ sẽrĩsere tʉꞌoapʉ.
Yʉꞌʉre maa ʉ̃ꞌcʉ̃abutiaropʉ doqueñoapʉ.
Aco põꞌrãrĩ yʉꞌʉre õꞌmaqueõꞌoapʉ.
Pãꞌcõrĩ paca mʉꞌʉ oꞌóꞌque yʉꞌʉre paaqueõꞌomʉjãpʉ.
Tojo waꞌacã, mʉꞌʉ yʉꞌʉre cõꞌawãꞌcãsere tʉꞌoñaꞌpʉ.
‘Mʉꞌʉ ya wiꞌi, mʉꞌʉrẽ ẽjõpeori wiꞌi, ñaꞌase marĩrĩ wiꞌi, Jerusalẽ́ cja wiꞌire ĩꞌasome majã’, ni wãcũasʉ.
Yʉꞌʉ aco poꞌpeapʉ nígʉ̃, wẽrĩmiasʉ.
Dia pajiri maa poꞌpeapʉ niapʉ.
Ti maa cjase áburi yʉꞌʉ dʉpoapʉre suꞌriwãꞌamʉjãpʉ.
‘Ne wãꞌcãsome’, ni wãcũmiasʉ.
Õꞌacʉ̃ mʉꞌʉ peꞌe, yʉꞌʉ wiogʉ, yʉꞌʉ wẽrĩboꞌcʉre yʉꞌrʉoapʉ.
‘Yʉꞌʉ catiri ʉmʉco peꞌtirotiro weeꞌe’ nígʉ̃, mʉꞌʉrẽ wãcũapʉ.
Yʉꞌʉ sẽrĩse mʉꞌʉpʉre mʉꞌʉ ya wiꞌi, ñaꞌase marĩrĩ wiꞌipʉ ejapʉ.
Ãpẽrã masã na ẽjõpeorã yeeꞌquere ẽjõpeosiruturãnojõ, mʉꞌʉ narẽ maꞌisere masĩtisama.
Yʉꞌʉ pũrĩcã mʉꞌʉrẽ eꞌcatise oꞌogʉ, waꞌicʉrãrẽ wẽjẽ ʉ̃jʉ̃amorõpeogʉti.
Mʉꞌʉrẽ ‘Yʉꞌʉ tojo weegʉti’ níꞌquere weegʉti.
Õꞌacʉ̃, mʉꞌʉ niꞌcʉ̃ta masãrẽ yʉꞌrʉogʉ niꞌi”, nicʉ niwĩ Joná.
Cʉ̃ tojo níca beꞌro Õꞌacʉ̃ waꞌiwʉ̃pʉre sãñaꞌcʉre nucũporopʉ eꞌocũucã weecʉ niwĩ.
Beꞌro Õꞌacʉ̃ apaturi tja Jonárẽ Nínivecjãrãrẽ aꞌtiro weredutigʉ oꞌócʉ niwĩ:
“Nínivepʉ waꞌaya. Yʉꞌʉ mʉꞌʉrẽ weredutisere tocjãrãrẽ weregʉ waꞌaya”, nicʉ niwĩ.
Tojo weegʉ Joná Nínivepʉ weregʉ waꞌacʉ niwĩ. Õꞌacʉ̃ dutiꞌcaronojõta weecʉ niwĩ majã. Ti macã pajibutiari macã nicaro niwʉ̃. Ti macãrẽ nipeꞌtiropʉ yʉꞌrʉasĩꞌrĩgʉ̃, iꞌtia nʉmʉ peꞌori macã nicaro niwʉ̃.
Joná ti macãpʉ ne etari nʉmʉrẽ ʉpʉtʉ bʉsʉro ucũcusiacʉ niwĩ: “ ‘Cuarenta nʉmʉrĩ beꞌro aꞌti macã Nínive peꞌodijonoꞌrõsaꞌa’, nimi Õꞌacʉ̃”, nicʉ niwĩ.
Cʉ̃ tojo nicã tʉꞌorã, ti macãcjãrã nipeꞌtirã bʉcʉrã, wĩꞌmarã Õꞌacʉ̃ cʉ̃ tojo nisere ẽjõpeocãrã niwã. Tojo weerã “Beꞌtiroʉaꞌa” ni, na bʉjawetisere ĩꞌorã, suꞌti wãquĩsenojõrẽ sãñacãrã niwã.
Nínivecjʉ̃ wiogʉ te quetire tʉꞌogʉ, cʉ̃ wiogʉ dujiri cũmurõpʉ dujiꞌcʉ wãꞌcãnʉꞌcãcʉ niwĩ. Wãꞌcãnʉꞌcã, cʉ̃ wiogʉ suꞌti sãñaꞌquere tuweecʉ niwĩ. Tuwee, suꞌti wãquĩsenojõrẽ sãña, nucũcãpʉ ejanujãcʉ niwĩ.
Beꞌro wiogʉ, tojo nicã cʉ̃ docacjãrã wiorã dutise ojacãrã niwã. Nipeꞌtirã ti macãcjãrãrẽ tere masĩcã weecãrã niwã.
Te na ojaꞌque aꞌtiro nicaro niwʉ̃: “Ne niꞌcʉ̃ baꞌaticãꞌña. Tojo nicã, ne mʉsã yarã wecʉare, mʉsã yarã ovejare baꞌase ecati, aco na sĩꞌrĩsere tĩaticãꞌña.
Tojo weronojõ oꞌorã, nipeꞌtirã mʉsã ecarã meꞌrãta mʉsã bʉjawetisere ĩꞌorã, suꞌti wãquĩsenojõrẽ sãñaña. Mʉsã wãcũrõ põtẽorõ Õꞌacʉ̃rẽ weetamuse ʉpʉtʉ sẽrĩña. Mʉsã basu ñaꞌarõ weesetisere duꞌuya. Mʉsã cumuca weesere duꞌuya.
Apetero weegʉ Õꞌacʉ̃ marĩrẽ pajañaꞌa, cʉ̃ uasere duꞌubosami. Tojo weecã, marĩ wẽrĩsome”, ni ojacãrã niwã.
Õꞌacʉ̃ na ñaꞌarõ weesere duꞌucã ĩꞌagʉ̃, cʉ̃ buꞌiri daꞌregʉti nimiꞌquere weeticʉ niwĩ.
Õꞌacʉ̃ Nínivecjãrãrẽ buꞌiri daꞌreticã, Joná tʉꞌsati, ua waꞌacʉ niwĩ.
Tojo weegʉ Õꞌacʉ̃rẽ ñubue, aꞌtiro ni ucũcʉ niwĩ:
—Õꞌacʉ̃, yá diꞌtapʉ nícaterore “Aꞌtirota waꞌarosaꞌa”, nimiwʉ̃. Tojo weegʉ “Sojaro meꞌrã Tarsis wãmetiri macãpʉ duꞌtiagʉti”, nimiwʉ̃. Yʉꞌʉ masĩꞌi, mʉꞌʉ maꞌise cʉogʉ, masãrẽ añurõ pajañaꞌa. Ne uamʉñaweꞌe. Mʉꞌʉ pajañaꞌyʉꞌrʉatjĩagʉ̃, “Buꞌiri daꞌregʉti” níꞌcʉ nimigʉ̃, ne weeweꞌe.
Tojo weegʉ Õꞌacʉ̃, yʉꞌʉre wẽrĩcã weeya. Yʉꞌʉ wẽrĩcã, nemorõ añurõsaꞌa, nicʉ niwĩ.
Õꞌacʉ̃ cʉ̃rẽ yʉꞌticʉ niwĩ:
—¿Mʉꞌʉ aꞌtiro uacã, mʉꞌʉrẽ añu niti? nicʉ niwĩ.
Joná ti macãpʉ níꞌcʉ wija, ti macã yʉꞌrʉropʉ mujĩpũ mʉjãtiro peꞌe waꞌacʉ niwĩ. Topʉ niꞌcã wiꞌiacã bʉa, weetjĩagʉ̃, acoroadujicʉ niwĩ. “Õꞌacʉ̃ ti macãrẽ ¿deꞌro weegʉsari?” ni, coꞌtedujigʉ weecʉ niwĩ.
Cʉ̃ to dujiri cura Õꞌacʉ̃ Joná tiropʉ niꞌcã da pĩꞌrĩcã weecʉ niwĩ. Ti da cʉ̃ dʉpoare cãꞌmotaꞌadutigʉ, añurõ tʉꞌoñaꞌdutigʉ, tojo weecʉ niwĩ. Joná ti da cãꞌmotaꞌacã, ti da meꞌrã ʉpʉtʉ eꞌcaticʉ niwĩ.
Ape nʉmʉ boꞌreacã peꞌe Õꞌacʉ̃ ti dare wãquĩniꞌmarãwʉ̃rẽ baꞌacã weecʉ niwĩ. Tojo wee ti da ñaia waꞌacaro niwʉ̃.
Õꞌacʉ̃ peꞌe cʉ̃ tojo nisere tʉꞌogʉ, aꞌtiro nicʉ niwĩ:
—¿Mʉꞌʉ ti da ñaise meꞌrã aꞌtiro uacã, añu niti?
—Yʉꞌʉma añu niꞌi. Mejõ yʉꞌʉ uase yʉꞌrʉmajãsaꞌa, ni yʉꞌticʉ niwĩ Joná.
Tojo nicã tʉꞌogʉ, Õꞌacʉ̃ cʉ̃rẽ nicʉ niwĩ:
—Mʉꞌʉ ti dare otetipã. Ti dare bʉcʉacã weetipã. Ti da seꞌsaro niꞌcã ñami bʉcʉa, ape ñami ñaidija waꞌapã. Tojo weemicã, mʉꞌʉ ti dare maꞌiapã.
Yʉꞌʉ pũrĩcã tjãgʉ̃ta Nínivecjãrãrẽ pajañaꞌa. Ti macã pajiri macãrẽ ciento veinte mil yʉꞌrʉoro wĩꞌmarã buꞌiri marĩrã nima. Waꞌicʉrã quẽꞌrã pãjãrã nima. Ti macãcjãrã pãjãrãrẽ pajañaꞌrõʉaꞌa, nicʉ niwĩ Õꞌacʉ̃.
Aꞌti pũrĩ Jesucristo ñecʉ̃sʉmʉa wãme meꞌrã ojanʉꞌcãnoꞌo. Jesucristo Õꞌacʉ̃ macʉ̃ masʉ̃ bajuaꞌcʉ Abrahã judío masʉ̃ nimʉꞌtãꞌcʉ pãrãmi nituriagʉ nicʉ niwĩ. Tojo nicã dʉporocjʉ̃pʉ judío masã wiogʉ Davi pãrãmi nituriagʉ nicʉ niwĩ.
Abrahã Isaa pacʉ nicʉ niwĩ. Isaa quẽꞌrã Jacob pacʉ nicʉ niwĩ. Jacob Judá, tojo nicã cʉ̃ maꞌmisʉmʉa, cʉ̃ acabijirã pacʉ nicʉ niwĩ.
Judá Fares, Zara sʉꞌrʉaꞌcãrã pacʉ nicʉ niwĩ. Na paco Tamar wãmetico niwõ. Fares Esrom pacʉ nicʉ niwĩ. Esrom Aram pacʉ nicʉ niwĩ.
Aram Aminadab pacʉ nicʉ niwĩ. Aminadab Naasón pacʉ nicʉ niwĩ. Naasón Salmón pacʉ nicʉ niwĩ.
Salmón Booz pacʉ nicʉ niwĩ. Booz paco Rahab wãmetico niwõ. Booz Obed pacʉ nicʉ niwĩ. Cʉ̃ paco Rut wãmetico niwõ. Obed Isaí pacʉ nicʉ niwĩ.
Isaí judío masã wiogʉ Davi pacʉ nicʉ niwĩ. Davi Urías nʉmo níꞌco meꞌrã Salomórẽ põꞌrãticʉ niwĩ.
Salomó Roboam pacʉ nicʉ niwĩ. Roboam Abías pacʉ nicʉ niwĩ. Abías Asa pacʉ nicʉ niwĩ.
Asa Josafat pacʉ nicʉ niwĩ. Josafat Joram pacʉ nicʉ niwĩ. Joram Uzías pacʉ nicʉ niwĩ.
Uzías Jotam pacʉ nicʉ niwĩ. Jotam Acaz pacʉ nicʉ niwĩ. Acaz Ezequías pacʉ nicʉ niwĩ.
Ezequías Manasés pacʉ nicʉ niwĩ. Manasés Amón pacʉ nicʉ niwĩ. Amón Josías pacʉ nicʉ niwĩ.
Josías Jeconías, tojo nicã cʉ̃ acabijirã pacʉ nicʉ niwĩ. Titapʉre Babilonia wãmetiri diꞌtacjãrã Israe curuacjãrãrẽ ñeꞌe, na ya diꞌta Babiloniapʉ miamʉjãcãrã niwã.
Tojo waꞌáca beꞌro ãpẽrã bajuacãrã niwã. Jeconías Salatiel pacʉ nicʉ niwĩ. Salatiel Zorobabel pacʉ nicʉ niwĩ.
Zorobabel Abiud pacʉ nicʉ niwĩ. Abiud Eliaquim pacʉ nicʉ niwĩ. Eliaquim Azor pacʉ nicʉ niwĩ.
Azor Sadoc pacʉ nicʉ niwĩ. Sadoc Aquim pacʉ nicʉ niwĩ. Aquim Eliud pacʉ nicʉ niwĩ.
Eliud Eleazar pacʉ nicʉ niwĩ. Eleazar Matán pacʉ nicʉ niwĩ. Matán Jacob pacʉ nicʉ niwĩ.
Jacob José pacʉ nicʉ niwĩ. José María marãpʉ nicʉ niwĩ. Co Jesú masãrẽ yʉꞌrʉoacjʉ Cristo na nigʉ̃́ paco nico niwõ.
Tojo weero Abrahã meꞌrã dʉꞌpocã́ti, téé Davi wiogʉ nirĩ curapʉ catorce turiricjãrã waꞌacãrã niwã. Beꞌro Davi meꞌrã ticʉseta tja nicaro niwʉ̃. Israe curuacjãrãrẽ Babilonia diꞌtapʉ na miacateropʉ nitʉocaro niwʉ̃. Beꞌro Israe curuacjãrãrẽ Babiloniapʉ miáca beꞌrore tja ticʉseta nicaro niwʉ̃. Téé Cristo cʉ̃ bajuari curapʉ nitʉocaro niwʉ̃.
Jesucristo bajuaꞌque aꞌtiro waꞌacaro niwʉ̃. María cʉ̃ paco José meꞌrã omocã dʉꞌtegotigo weeco niwõ. Na niꞌcãrõ meꞌrã nise dʉporo co nijĩpaco nitojaco niwõ. Espíritu Santu cʉ̃ tutuaro meꞌrã core tojo waꞌacã weecʉ niwĩ.
José co marãpʉ niacjʉ añurõ ẽjõpeori masʉ̃ nicʉ niwĩ. Co nijĩpaco nisere masĩmigʉ̃, core maꞌi cõꞌasĩꞌrĩtigʉ, “Wiorãpʉre weresãweꞌe”, nicʉ niwĩ. Aꞌtiro peꞌe wãcũcʉ niwĩ. “Yaꞌyioropʉ core duꞌugʉti”, nicʉ nimiwĩ.
Cʉ̃ tojo wãcũrĩ cura cʉ̃rẽ quẽꞌerõpʉ niꞌcʉ̃ Õꞌacʉ̃rẽ werecoꞌtegʉ ʉꞌmʉsecjʉ̃ aꞌtiro nicʉ niwĩ:
—José, Davi pãrãmi nituriagʉ, Maríare ñaꞌarõ wãcũticãꞌña. Espíritu Santu cʉ̃ tutuaro meꞌrã co upʉpʉ sãjãnʉꞌcã, core nijĩpaco waꞌacã weecʉ niwĩ. Tojo weegʉ bopoyaro marĩrõ core mʉꞌʉ nʉmotiya.
Co wĩꞌmagʉ̃rẽ wʉagosamo. Cʉ̃, cʉ̃ yarã masãrẽ na ñaꞌarõ weeꞌquere yʉꞌrʉoacjʉ nigʉ̃sami. Tojo weegʉ Jesú wãmeyeya, ni werecʉ niwĩ Õꞌacʉ̃rẽ werecoꞌtegʉ. Jesú nírõ, “Masãrẽ yʉꞌrʉogʉ” nisĩꞌrĩrõ weeꞌe.
Todʉporopʉ cʉ̃ ye queti weremʉꞌtãrĩ masʉ̃ meꞌrã Õꞌacʉ̃ cʉ̃ ucũꞌquere queoro waꞌadutigʉ tojo weecʉ niwĩ.
Niꞌcõ numio ʉmʉ meꞌrã nitimigõ, nijĩpaco ni, beꞌro põꞌrãtigosamo.
Cʉ̃ Emanuel wãmetigʉsami, ni ojanoꞌcaro niwʉ̃.
Emanuel “Õꞌacʉ̃ marĩ meꞌrã nimi”, nisĩꞌrĩrõ weecaro niwʉ̃.
Beꞌro José wãꞌcãgʉ̃, Õꞌacʉ̃rẽ werecoꞌtegʉ dutiꞌquere weecʉ niwĩ. Maríare cʉ̃ ya wiꞌipʉ nʉmotigʉti nígʉ̃ miacʉ niwĩ.
Tojo weemigʉ̃, co macʉ̃ wʉati dʉporo co meꞌrã niticʉ niwĩ. Co macʉ̃ bajuáca beꞌro cʉ̃rẽ Jesú wãmeyecʉ niwĩ.
Herode Judea diꞌta wiogʉ nirĩ cura Jesú Belẽ́ wãmetiri macãpʉ bajuacʉ niwĩ. Cʉ̃ bajuáca beꞌro ʉmʉa masĩrĩ masã mujĩpũ mʉjãtiro peꞌecjãrã Jerusalẽ́pʉ etacãrã niwã.
Topʉ etarã, sẽrĩtiñaꞌcãrã niwã:
—Judío masã wiogʉ niacjʉ wĩꞌmagʉ̃ ¿noꞌopʉ bajuapari? Ʉ̃sã ya macã mujĩpũ mʉjãtiro peꞌe dʉporopʉ ñocõawʉ̃ ʉ̃sã ĩꞌatiꞌcʉre ĩꞌawʉ̃. Cʉ̃rẽ ĩꞌarã, “Wiogʉ niacjʉ bajuatojapĩ”, niwʉ̃. Tojo weerã cʉ̃rẽ ẽjõpeorã aꞌtiapʉ, nicãrã niwã.
Herode na tojo nisere tʉꞌogʉ, mejẽcã pejaro tʉꞌoñaꞌcʉ niwĩ. Jerusalẽ́cjãrã quẽꞌrã nipeꞌtirã mejãrõta tʉꞌoñaꞌcãrã niwã.
Tojo weegʉ paꞌia wiorãrẽ pijiocʉ niwĩ. Tojo nicã ãpẽrã masãrẽ Moisé dutiꞌquere buꞌeri masãrẽ pijiocʉ niwĩ. Narẽ sẽrĩtiñaꞌcʉ niwĩ:
—Cristo Õꞌacʉ̃ beseꞌcʉ ¿noꞌopʉ bajuagʉsari? nicʉ niwĩ.
Cʉ̃ tojo nicã, na yʉꞌticãrã niwã:
—Aꞌti diꞌta Judea Belẽ́ wãmetiri macãpʉ bajuagʉsami. Dʉporocjʉ̃pʉ Õꞌacʉ̃ ye queti weremʉꞌtãrĩ masʉ̃ cʉ̃ bajuatjere aꞌtiro ni ojacʉ niwĩ:
Belẽ́, Judea diꞌtapʉ nirĩ macã mejõ nirĩ macã mejẽta niꞌi.
Ti diꞌta nise macãrĩ waꞌteropʉre ti macãcjʉ̃ niꞌcʉ̃ wiogʉ wijagʉsami.
Yarã masã Israe curuacjãrãrẽ coꞌteacjʉ nigʉ̃sami, ni ojanoꞌcaro niwʉ̃, ni werecãrã niwã Herodere.
Na tojo níca beꞌro Herode yaꞌyioropʉ masĩrĩ masãrẽ cʉ̃ tiropʉ pijiocʉ niwĩ. Narẽ sẽrĩtiñaꞌgʉ̃, aꞌtiro nicʉ niwĩ:
—¿Deꞌro nicã waro ñocõawʉ̃ bajuabutiamirĩ cʉ̃? nicʉ niwĩ.
“Tita bajuawĩ” tojo níca beꞌro narẽ Belẽpʉ waꞌadutigʉ aꞌtiro nicʉ niwĩ:
—Topʉ wĩꞌmagʉ̃rẽ añurõ sẽrĩtiñaꞌbaqueꞌaya. Cʉ̃rẽ bocarã, yʉꞌʉre wereya. Yʉꞌʉ quẽꞌrã cʉ̃rẽ ẽjõpeogʉ waꞌagʉti weeꞌe, nisoocʉ niwĩ narẽ.
Narẽ tojo ni wéréca beꞌro masĩrĩ masã Belẽpʉ yʉꞌrʉacãrã niwã. Topʉ yʉꞌrʉarã, ñocõawʉ̃ na ya macãpʉ ĩꞌawãꞌcãtiꞌcʉta tja na dʉporo ʉꞌmʉtãwãꞌcãcʉ niwĩ. Beꞌro wĩꞌmagʉ̃ nirṍ buꞌipʉ ejagʉ, ñocõawʉ̃ tojanʉꞌcãcʉ niwĩ majã.
Masĩrĩ masã ñocõawʉ̃rẽ ĩꞌarã, pũrõ eꞌcaticãrã niwã.
Ti wiꞌipʉ sãjãejarã, wĩꞌmagʉ̃rẽ cʉ̃ paco María meꞌrã nigʉ̃rẽ ĩꞌacãrã niwã. Cʉ̃rẽ ĩꞌarã ẽjõpeorã, ejaqueꞌacãrã niwã. Beꞌro na miaꞌque acarire pãa, cʉ̃rẽ uru, ʉꞌmʉtise inciensore, tojo nicã apeye ʉꞌmʉtiseta tja mirra wãmetisere oꞌocãrã niwã.
Beꞌro narẽ quẽꞌerõpʉ Õꞌacʉ̃ “Herode tiropʉ majãmitojaaticãꞌña”, nicʉ niwĩ. Tojo weerã na ya diꞌtapʉ tojaarã, ape maꞌapʉ majãmitojaacãrã niwã.
Masĩrĩ masã tojááca beꞌro Joseré Õꞌacʉ̃rẽ werecoꞌtegʉ ʉꞌmʉsecjʉ̃ quẽꞌerõpʉ bajua, aꞌtiro nicʉ niwĩ:
—Wãꞌcãña. Wĩꞌmagʉ̃ cʉ̃ paco meꞌrã Egiptopʉ duꞌtiaya. Topʉ tojáníña. Yʉꞌʉ “Tocãꞌrõta tojatia” níca beꞌropʉ tojatia tja. Herode wĩꞌmagʉ̃rẽ wẽjẽsĩꞌrĩgʉ̃ aꞌmagʉ̃sami, nicʉ niwĩ.
Cʉ̃ tojo nicã tʉꞌogʉ, José wãꞌcã, wĩꞌmagʉ̃rẽ paco meꞌrã ñamita Egiptopʉ sʉꞌori miacʉ niwĩ.
Topʉre Herode catiro põtẽorõ tojánícãrã niwã. Aꞌte Õꞌacʉ̃ ye queti weremʉꞌtãrĩ masʉ̃ cʉ̃ ojaꞌque queoro waꞌadutiro tojo waꞌacaro niwʉ̃. Tere aꞌtiro ni ojamʉꞌtãcʉ niwĩ: “ ‘Yʉꞌʉ macʉ̃ Egiptopʉ nigʉ̃rẽ pijiwijawʉ’, tojo nicʉ niwĩ Õꞌacʉ̃”, ni ojanoꞌwʉ̃.
Herode masĩrĩ masãrẽ, yʉꞌʉre bujicãꞌpã nígʉ̃, uayʉꞌrʉmajãcʉ niwĩ. Tojo uagʉ, nipeꞌtirã ʉmʉa wĩꞌmarãrẽ Belẽpʉ, tojo nicã ti macã sumutopʉ nirãrẽ pʉa cʉ̃ꞌma cʉorãrẽ, na dʉjaro cʉorãrẽ wẽjẽduticʉ niwĩ. Na masĩrĩ masã cʉ̃rẽ wereꞌcaro ejatuaro tocãꞌrõta bʉcʉasami nígʉ̃, ʉmʉa wĩꞌmarã ticʉse cʉ̃ꞌmarĩ cʉorãrẽ wẽjẽduticʉ niwĩ.
Ramá wãmetiri macãpʉre masã bʉjaweti, uti caricũcã tʉꞌonoꞌrõsaꞌa.
Raquel pãrãmerã nituriarãnumiapʉ Israe curuacjãrã nʉmosãnumia na põꞌrãrẽ pũrõ dʉjasewãꞌa, utirãsama.
Na põꞌrãrẽ wẽjẽcã ĩꞌarã bʉjaweticã, ãpẽrã wãcũtutuase oꞌomasĩtirãsama, ni ojanoꞌwʉ̃.
Herode wẽ́rĩ́ca beꞌro quẽꞌerõpʉ niꞌcʉ̃ Õꞌacʉ̃rẽ werecoꞌtegʉ José Egiptopʉ nigʉ̃rẽ nicʉ niwĩ:
—Wãꞌcãña. Wĩꞌmagʉ̃rẽ cʉ̃ paco meꞌrã Israe curuacjãrã nirĩ diꞌtapʉ sʉꞌori dajatojaaya. Wĩꞌmagʉ̃rẽ wẽjẽsĩꞌrĩꞌcãrã boapeꞌtia waꞌama, nicʉ niwĩ.
Tojo nicã tʉꞌogʉ, José wãꞌcã, wĩꞌmagʉ̃rẽ cʉ̃ paco meꞌrã Israe curuacjãrã nirĩ diꞌtapʉ sʉꞌori miacʉ niwĩ.
Beꞌro “Herode macʉ̃ Arquelao cʉ̃ pacʉre Judea diꞌta wiogʉ dʉcayuapʉ” nicã tʉꞌogʉ, uicʉ niwĩ. Tojo weegʉ topʉre waꞌasĩꞌrĩticʉ niwĩ. Õꞌacʉ̃rẽ quẽꞌerõpʉ werenoꞌcʉ niyugʉ, Galilea wãmetiri diꞌta peꞌe yʉꞌrʉacʉ niwĩ.
Topʉre etarã, Nazare wãmetiri macãpʉ tojaqueꞌacãrã niwã. Na topʉ waꞌacã, Õꞌacʉ̃ ye queti weremʉꞌtãrĩ masã na ojaꞌque queoro waꞌacaro niwʉ̃. “Masã cʉ̃rẽ ‘Nazarecjʉ̃ nimi’ nirãsama”, ni ojanoꞌwʉ̃.
Jesú cʉ̃ Nazarepʉ nirĩ cura Juã masãrẽ wãmeyeri masʉ̃ Judea diꞌtapʉ yucʉ marĩrõ, masã marĩrõpʉ waꞌacʉ niwĩ. Topʉ masã cʉ̃ tiropʉ ejarãrẽ buꞌecʉ niwĩ.
Aꞌtiro ni werecʉ niwĩ:
—Cãꞌrõacã beꞌro Õꞌacʉ̃ beseꞌcʉ pãjãrã masã wiogʉ sãjãgʉ̃sami. Tojo weerã mʉsã ñaꞌarõ weeꞌquere bʉjaweti, duꞌuya. Mʉsã wãcũsere dʉcayuya, nicʉ niwĩ.
Juã ye cjasere Õꞌacʉ̃ ye queti weremʉꞌtãrĩ masʉ̃ Isaía aꞌtiro ojacʉ niwĩ:
Niꞌcʉ̃ yucʉ marĩrõ, masã marĩrõpʉ aꞌtiro caricũnuꞌcũbajaqueꞌatigʉsami:
“Marĩ wiogʉ aꞌtiatji maꞌarẽ apoyuya.
Diacjʉ̃ca maꞌa añurĩ maꞌa quẽꞌrã́rõ weronojõ weeyuya”, ni ojacʉ niwĩ.
Marĩ wiogʉ aꞌtiati dʉporo mʉsã nisetisere apoyuya, mʉsã wãcũsere dʉcayuya nígʉ̃, tojo nicʉ niwĩ.
Juã ya suꞌtiro cameyo poari meꞌrã na suꞌaꞌcaro nicaro niwʉ̃. Waꞌicʉrã casero meꞌrã ejeritucʉ niwĩ. Pajasecʉorã na baꞌasetisere poreroa, nʉcʉ̃ cjase mumia yere baꞌacʉ niwĩ.
Pãjãrã Jerusalẽ́cjãrã, ãpẽrã ti diꞌta Judeapʉ nirã́ cʉ̃ tiropʉ cʉ̃ buꞌesere tʉꞌorã waꞌacãrã niwã. Tojo nicã dia Jordã́ wãmetiri maa pʉꞌtocjãrã tʉꞌorã waꞌacãrã niwã.
Na ñaꞌarõ weeꞌquere wereyʉꞌrʉca beꞌro narẽ wãmeyecʉ niwĩ.
Tojo weeri cura pãjãrã fariseo masã, ãpẽrã saduceo masã wãmeyeduticãrã niwã. Na ñaꞌarõ weeꞌquere bʉjaweti dʉcayusĩꞌrĩticã ĩꞌagʉ̃, aꞌtiro nicʉ niwĩ:
—Mʉsã weetaꞌsari curuacjãrã aña weronojõ niꞌi. Aña nʉcʉ̃ ʉ̃jʉ̃cã, uiwãꞌcãsama. Mʉsã aña weronojõ buꞌiri daꞌresere uiꞌi. Tojo uirã, mʉsã ñaꞌarõ weeꞌquere bʉjaweti dʉcayusĩꞌrĩtimirã, wãmeyedutirã aꞌtiapʉ.
Mʉsã, diacjʉ̃ta ʉ̃sã ñaꞌarõ weeꞌquere bʉjaweti dʉcayuapʉ nírã, mʉsã weesetise meꞌrã ĩꞌoña.
Mʉsã aꞌtiro wãcũticãꞌña: “Ʉ̃sã Abrahã pãrãmerã niꞌi. Tojo weerã Õꞌacʉ̃ tiropʉ waꞌarãsaꞌa”, ni wãcũticãꞌña. Mʉsã wãcũsere dʉcayuticã, Abrahã pãrãmerã nise wapamarĩꞌi. Õꞌacʉ̃ ʉagʉ, aꞌte ʉ̃tãperi meꞌrã Abrahã pãrãmerã waꞌacã weemasĩmi. Cʉ̃ tojo weecãma, na peꞌe Õꞌacʉ̃ ʉaro weebosama.
Marĩ yucʉpagʉ oteꞌquepagʉ weronojõ niꞌi. Õꞌacʉ̃ mʉsãrẽ yucʉpagʉ dʉca marĩsepagʉre besecõꞌarõ weronojõ weegʉsami. Yucʉ añurõ dʉcatiticjʉre paacõꞌa, ʉ̃jʉ̃acõꞌacãꞌnoꞌsaꞌa. Tere weeꞌcaro weronojõ mʉsã wãcũsere dʉcayuticã, añurõ weesetiticã, Õꞌacʉ̃ mʉsãrẽ cõmea meꞌrã paacõꞌagʉ̃ weronojõ buꞌiri daꞌregʉsami.
Yʉꞌʉ mʉsãrẽ na ñaꞌarõ weeꞌquere bʉjaweti, duꞌuama nígʉ̃, aco meꞌrã wãmeyeꞌe. Yʉꞌʉ beꞌro apĩ yʉꞌʉ nemorõ tutuagʉ aꞌtigʉsami. Cʉ̃ añugʉ̃ waro nimi. Yʉꞌʉ peꞌe mejõ nigʉ̃ tʉꞌoñaꞌa. Ne cʉ̃rẽ niꞌcãrõwijimasĩtisaꞌa. Cʉ̃ pũrĩcã Espíritu Santure mʉsãrẽ oꞌógʉsami. Cʉ̃rẽ masã meꞌrã ninuꞌcũcã weegʉsami. Ñaꞌarõrẽ ʉ̃jʉ̃aweero weronojõ mʉsãrẽ añurõ tojato nígʉ̃, ñaꞌarõ weeꞌquere cõꞌagʉ̃sami.
Yʉꞌʉ beꞌro aꞌtigʉ niꞌcʉ̃ trigo suꞌtiweeri masʉ̃ weronojõ nimi. Cʉ̃ te suꞌtire mejẽcã sʉꞌawee, cõꞌasami. Te trigo peri quẽꞌrãrẽ mejẽcã mii, te nʉrõrĩ wiꞌipʉ nʉrõsami. Te suꞌtire pecameꞌepʉ ʉ̃jʉ̃acõꞌasami. Aꞌte weronojõ cʉ̃, cʉ̃ yarã warore bese, cʉ̃ tiropʉ miagʉ̃sami. Ãpẽrãrẽ pecameꞌepʉ cõꞌabajuriogʉsami. Ti meꞌe ne peꞌtisome, ni werecʉ niwĩ Juã.
Juã wãmeyeri curare Jesú Galileapʉ níꞌcʉ Jordã́ wãmetiri maapʉ waꞌacʉ niwĩ. Topʉre waꞌagʉ, Juãrẽ wãmeyedutigʉ waꞌagʉ weecʉ niwĩ.
Topʉ cʉ̃ etacã, Juã cʉ̃rẽ wãmeyesĩꞌrĩticʉ nimiwĩ.
—Yʉꞌʉ peꞌe mʉꞌʉrẽ wãmeyedutironojõ oꞌogʉ, ¿mʉꞌʉ peꞌe yʉꞌʉre wãmeyedutigʉ aꞌtiti? nicʉ niwĩ Jesure.
Cʉ̃rẽ wãmeyeca beꞌro cʉ̃ majãnʉꞌcãcãta, ʉꞌmʉse pãrĩcaro niwʉ̃. Jesú Espíritu Santu buja weronojõ bajugʉ cʉ̃pʉre dijatacã ejapejagʉre ĩꞌacʉ niwĩ.
Tojo waꞌacã, ʉꞌmʉsepʉ cʉ̃ pacʉ Õꞌacʉ̃ ucũdijocʉ niwĩ.
—Ãꞌrĩ yʉꞌʉ macʉ̃ ʉpʉtʉ yʉꞌʉ maꞌigʉ̃ nimi. Cʉ̃ meꞌrã pũrõ eꞌcatiꞌi, nicʉ niwĩ.
Jesú wãmeyenoꞌca beꞌro Espíritu Santu cʉ̃rẽ yucʉ marĩrõ, masã marĩrõpʉ sʉꞌori miacʉ niwĩ. Wãtĩ Jesure cʉ̃ pacʉre yʉꞌrʉnʉꞌcãdutigʉ niquesãcʉ nimiwĩ.
Topʉre Jesú cuarenta nʉmʉrĩ, cuarenta ñamirĩ ne cãꞌrõ baꞌaticʉ niwĩ. Beꞌro ʉjaboayʉꞌrʉacʉ niwĩ.
Jesú tojo ʉjaboacã ĩꞌagʉ̃, wãtĩ cʉ̃ pʉꞌto waꞌacʉ niwĩ. Cʉ̃rẽ aꞌtiro nicʉ niwĩ:
—Mʉꞌʉ diacjʉ̃ta Õꞌacʉ̃ macʉ̃ niꞌi nígʉ̃, aꞌte ʉ̃tãperire pã́ dojorẽ baꞌaya, nicʉ niwĩ.
Cʉ̃ tojo nicã, Jesú aꞌtiro yʉꞌticʉ niwĩ:
—Õꞌacʉ̃ ye queti ojáca pũrĩpʉ aꞌtiro ojanoꞌo: “Masã baꞌase meꞌrã diaꞌcʉ̃ catimasĩtisama. Na añurõ nisĩꞌrĩrã, nipeꞌtise Õꞌacʉ̃ ucũsere yʉꞌti ẽjõpeosama”, niwʉ̃, nicʉ niwĩ.
Beꞌro wãtĩ cʉ̃rẽ Jerusalẽ́pʉ “Õꞌacʉ̃ ya macã”, na ninoꞌca macãpʉ miacʉ niwĩ. Topʉre Õꞌacʉ̃ wiꞌi dʉposãrĩpʉ sʉꞌori miimʉjãcʉ niwĩ.
Jesure nicʉ niwĩ tja:
—Mʉꞌʉ diacjʉ̃ta Õꞌacʉ̃ macʉ̃ niꞌi nígʉ̃, aꞌtopʉ buꞌpudijaya. Õꞌacʉ̃ ye queti ojáca pũrĩpʉ aꞌtiro ni ojanoꞌo:
Õꞌacʉ̃ cʉ̃rẽ werecoꞌterã meꞌrã mʉꞌʉrẽ coꞌtedutigʉsami.
Mʉꞌʉrẽ ʉ̃tãgãpʉ doquepejari nírã, mʉꞌʉrẽ tuuñeꞌerãsama, ni ojanoꞌcaro niwʉ̃, nicʉ niwĩ wãtĩ.
Tojo nisere Jesú cʉ̃rẽ yʉꞌticʉ niwĩ:
—Õꞌacʉ̃ ye queti ojáca pũrĩpʉ aꞌte quẽꞌrã ojanoꞌcaro niwʉ̃: “Mʉꞌʉ wiogʉ Õꞌacʉ̃ cʉ̃ ucũꞌquere ne niꞌcãti ¿diacjʉ̃ta nimitito? nírã, cʉ̃rẽ weeĩꞌodutiticãꞌña”, ni ojanoꞌwʉ̃, nicʉ niwĩ Jesú.
Beꞌro wãtĩ ʉ̃rʉ̃gʉ̃ ʉꞌmʉacjʉpʉ miacʉ niwĩ tja. Topʉre nipeꞌtise aꞌti diꞌta cjase macãrĩrẽ, tojo nicã te macãrĩ cʉosere ĩꞌopeꞌocãꞌcʉ niwĩ.
Ĩꞌogʉ̃, cʉ̃rẽ nicʉ niwĩ:
—Nipeꞌtise aꞌte mʉꞌʉrẽ ĩꞌoꞌquere oꞌogʉti mʉꞌʉ yʉꞌʉre ejaqueꞌa ẽjõpeocã, nicʉ niwĩ.
Tojo nicã tʉꞌogʉ, Jesú cʉ̃rẽ nicʉ niwĩ:
—Waꞌaya, wãtĩ. Õꞌacʉ̃ ye queti ojáca pũrĩpʉ aꞌtiro ojanoꞌo: “Õꞌacʉ̃ mʉꞌʉ wiogʉ niꞌcʉ̃rẽta ẽjõpeoya. Cʉ̃ niꞌcʉ̃rẽta yʉꞌtiroʉaꞌa”, niwʉ̃, nicʉ niwĩ.
Tojo nicã tʉꞌogʉ, wãtĩ waꞌa waꞌacʉ niwĩ. Beꞌro Õꞌacʉ̃rẽ werecoꞌterã ʉꞌmʉsecjãrã Jesure weetamurã, baꞌase ecarã aꞌticãrã niwã.
Beꞌro Jesú “Juã wãmeyeri masʉ̃rẽ buꞌiri daꞌreri wiꞌipʉ niapʉ” nisere tʉꞌocʉ niwĩ. Tere tʉꞌogʉ, Galilea diꞌtapʉ waꞌacʉ niwĩ.
Topʉre cʉ̃ ya macã Nazarepʉre tojaqueꞌaticʉ niwĩ. Ape macã Capernau peꞌe tojaqueꞌacʉ niwĩ. Ti macã ditara sumuto Zabulṍ, tojo nicã Neftalí wãmetiro waꞌteropʉ nicaro niwʉ̃.
Aꞌte Isaía Õꞌacʉ̃ ye queti weremʉꞌtãrĩ masʉ̃ cʉ̃ ojaꞌque queoro waꞌadutiro tojo waꞌacaro niwʉ̃.
Aꞌtiro ojacʉ niwĩ:
Zabulṍ, tojo nicã Neftalí wãmetise diꞌta Galilea wãmetiri ditara pʉꞌtopʉ niꞌi.
Jordã́ wãmetiri maa ape pãꞌrẽpʉ niꞌi.
Topʉ Galilea diꞌtapʉ judío masã nitirã nisama.
Tojo nimirã, añurõ boꞌreyusere ĩꞌarã weronojõ narẽ yʉꞌrʉoacjʉre ĩꞌarãsama.
Na Õꞌacʉ̃ yere masĩtimirã tere werecã, tʉꞌorãsama.
Na buꞌiri daꞌre bajurionoꞌboꞌcãrã nimirã, masãbajuama, ni ojanoꞌwʉ̃.
Titare topʉ Jesú masãrẽ ne waro buꞌewãꞌcõcʉ niwĩ. Narẽ “Mʉsã ñaꞌarõ weesetisere bʉjaweti, duꞌuya. Mʉsã wãcũsere dʉcayuya. Cãꞌrõacã beꞌro Õꞌacʉ̃ cʉ̃ wiogʉ nimi nisere masãrẽ masĩcã weegʉsami”, ni buꞌecʉ niwĩ.
Beꞌro Jesú Galilea wãmetiri ditara sumutopʉ sijabaqueꞌacʉ niwĩ. Topʉ waꞌa, niꞌcʉ̃ põꞌrã pʉarã ʉmʉarẽ bocaejacʉ niwĩ. Niꞌcʉ̃ Simó, apetero Pedro pisunoꞌgʉ̃ nicʉ niwĩ. Apĩ cʉ̃ acabiji André nicʉ niwĩ. Na waꞌi wẽjẽrĩ masã nicãrã niwã. Tojo weerã na wejecʉre ditarapʉ doqueñorã weecãrã niwã.
Na tojo weecã ĩꞌagʉ̃, Jesú narẽ nicʉ niwĩ:
—Teꞌa yʉꞌʉ meꞌrã. Mʉsã niꞌcãrõacãrẽ waꞌi wẽjẽrĩ masã niꞌi. Beꞌropʉre majã waꞌi wẽjẽrã weronojõ masãrẽ yé quetire wererãsaꞌa. Tojo weecã, pãjãrã ẽjõpeorãsama, nicʉ niwĩ.
Cʉ̃ tojo nicã tʉꞌorã, maata na waꞌi wẽjẽse cʉoꞌquere duꞌucũupeꞌo, cʉ̃ meꞌrã sirutuwãꞌcãcãrã niwã.
Cãꞌrõ yʉꞌrʉaa, ãpẽrã cʉ̃ acabiji meꞌrã nirãrẽ tja ĩꞌacʉ niwĩ. Na Zebedeo põꞌrã Santiago, Juã nicãrã niwã. Na, na pacʉ meꞌrã yucʉsʉpʉ wejecʉpagʉre dero aporã sãñacãrã niwã. Jesú na quẽꞌrãrẽ “Teꞌa”, nicʉ niwĩ.
Cʉ̃ tojo nicã tʉꞌorã, na yawʉ yucʉsʉre, tojo nicã na pacʉre totá cõꞌacũu, Jesú meꞌrã sirutuwãꞌcãcãrã niwã.
Jesú nipeꞌtiro Galilea diꞌtapʉ judío masã nerẽwʉase wiꞌseripʉ buꞌecusiacʉ niwĩ. Cʉ̃ añuse queti Õꞌacʉ̃ yere, cʉ̃ wiogʉ nimi nisere buꞌecʉ niwĩ. Noꞌo na deꞌro nise dutitisere yʉꞌrʉowãꞌcãcʉ niwĩ.
Cʉ̃ tojo weese quetire nipeꞌtiro Siria diꞌtacjãrã masĩpeꞌticãrã niwã. Tojo weerã deꞌro nise piꞌetirãrẽ cʉ̃ tiropʉ miacãrã niwã. Doꞌatirãrẽ, wãtĩ sãjãnoꞌcãrãrẽ, noꞌo ñama wẽrĩse cʉorãrẽ, tojo nicã sijamasĩtirãrẽ cʉ̃ tiro miaa, yʉꞌrʉoduticãrã niwã. Nipeꞌtirãrẽ yʉꞌrʉocʉ niwĩ.
Cʉ̃ tojo weecã tʉꞌorã, pãjãrã Galilea diꞌtacjãrã, Decápoli wãmetise macãrĩcjãrã sirutucãrã niwã. Tojo nicã Jerusalẽ́cjãrã, Judea diꞌtacjãrã, Jordã́ wãmetiri maa siaquijicjãrãpʉ sirutucãrã niwã.
Jesú pãjãrã sirutucã ĩꞌagʉ̃, ʉ̃rʉ̃gʉ̃pʉ mʉjãa, ejanujãcʉ niwĩ. Tojo weecã, cʉ̃ buꞌerã cʉ̃ sumuto nerẽnujãcãrã niwã.
Beꞌro Jesú narẽ aꞌtiro buꞌenʉꞌcãcʉ niwĩ:
“ ‘Õꞌacʉ̃ weetamurõ meꞌrã diaꞌcʉ̃ cʉ̃ ʉaro weemasĩꞌi’ nirãnojõ eꞌcatirãsama. Tojo nirãnojõ Õꞌacʉ̃ wiogʉ nirõpʉ sãjã́árãsama.
”Bʉjawetirãnojõ eꞌcatima. Õꞌacʉ̃ narẽta weetamugʉ̃sami. Narẽ wãcũtutuacã weegʉsami.
”Noꞌo ‘Yʉꞌʉ basu ãpẽrã yʉꞌrʉoro niꞌi’ nitirãnojõ eꞌcatisama. Tojo weerã na Õꞌacʉ̃ ‘Oꞌogʉti’ níꞌque diꞌtare ñeꞌerãsama.
”Õꞌacʉ̃ ye, diacjʉ̃ nisere masĩsĩꞌrĩrã, ʉjaboa, acowʉoꞌcãrã weronojõ nisama. Tojo ʉjaboa, acowʉorã weronojõ masĩsĩꞌrĩrãrẽ Õꞌacʉ̃ eꞌcatise oꞌogʉsami. Na Õꞌacʉ̃ yere masĩ́ca beꞌro baꞌa, sĩꞌrĩtuurã weronojõ nisama.
”Ãpẽrãrẽ pajañaꞌrã eꞌcatima. Õꞌacʉ̃ quẽꞌrã narẽ pajañaꞌgʉ̃sami.
”Noꞌo ñaꞌase moorãnojõ eꞌcatima. Náta Õꞌacʉ̃rẽ ĩꞌarãsama.
”Noꞌo aꞌmequẽse marĩrõ ninuꞌcũsĩꞌrĩrãnojõ eꞌcatima. Õꞌacʉ̃ narẽ ‘Yʉꞌʉ põꞌrã nima’, nigʉ̃sami.
”Noꞌo Õꞌacʉ̃ ʉaro weecã ñaꞌarõ weesirutunoꞌrãnojõ eꞌcatima. Náta Õꞌacʉ̃ wiogʉ nirõpʉ waꞌarãsama.
”Yʉꞌʉre ẽjõpeose buꞌiri mʉsãrẽ ãpẽrã ñaꞌarõ bujicãꞌa, piꞌetise oꞌorãsama. Noꞌo nise nisoo, nimaꞌarãsama mʉsãrẽ. Na tojo weecã, eꞌcatiya.
Dʉporocjãrãpʉ Õꞌacʉ̃ ye quetire weremʉꞌtãrĩ masãrẽ mejãrõta weecãrã niwã. Mʉsã ʉꞌmʉsepʉre pajibutiaro eꞌcatise bocarãsaꞌa. Tojo weerã eꞌcatiya”, nicʉ niwĩ Jesú.
Jesú aꞌtiro buꞌenemocʉ niwĩ:
“Marĩ baꞌarã, ʉꞌsʉato nírã moarẽ sãꞌa. Mʉsã moa weronojõ niꞌi aꞌti nucũcãpʉre. Mʉsã añurõ niseticã ĩꞌarã, ãpẽrã quẽꞌrã ĩꞌacũu, yʉꞌʉre ẽjõpeorãsama. Mʉsã tojo weeticãma, moa ocatiro weronojõ nirãsaꞌa. Moa ocaticã, ʉꞌsʉatisaꞌa. Te tojo nicã, cõꞌacãꞌnoꞌo. ¿Apaturi deꞌro wee moa ocacã weebosari tja?
”Mʉsã yʉꞌʉre ẽjõpeorã sĩꞌose weronojõ niꞌi masãrẽ. Tojo weerã mʉsã ãpẽrã yʉꞌʉre masĩtirãrẽ masĩcã weeꞌe. Niꞌcã macã ʉ̃rʉ̃gʉ̃pʉ nirĩ macã bajutiropʉ niticã weetisaꞌa.
Masã sĩꞌocjare apeyenojõ docapʉ sĩꞌótisama. Tojo weronojõ oꞌorã, nipeꞌtirã ti wiꞌipʉ nirãrẽ bajuato nírã ʉꞌmʉarõpʉ peosama.
”Aꞌtiro wãcũticãꞌña yʉꞌʉre. ‘Jesú Moisé dutiꞌquere, tojo nicã Õꞌacʉ̃ ye quetire weremʉꞌtãrĩ masã na wereyuꞌquere cõꞌagʉ̃ aꞌtigʉ weepĩ’, niticãꞌña. Tere cõꞌagʉ̃ mejẽta aꞌtiwʉ. Tere queoro weepeꞌogʉ aꞌtigʉ weewʉ.
Diacjʉ̃ mʉsãrẽ weregʉti. Ʉꞌmʉse, aꞌti turi nirĩ curare Õꞌacʉ̃ ne cãꞌrõacã te dutisere cõꞌasome. Nipeꞌtise cʉ̃ ‘Aꞌtiro weegʉti’ níꞌquere queoro weegʉsami.
Tojo weegʉ noꞌo cãꞌrõacã te dutisere yʉꞌrʉnʉꞌcãgʉ̃nojõ mejõ nigʉ̃ waro nigʉ̃sami Õꞌacʉ̃ wiogʉ nirõpʉre. Tojo nicã ãpẽrãrẽ yʉꞌrʉnʉꞌcãcã weegʉnojõ mejãrõta nigʉ̃sami. Apĩ Moisé dutisere weegʉ́ peꞌe, tojo nicã ãpẽrãrẽ tere weedutigʉ peꞌe wiogʉ weronojõ nigʉ̃sami Õꞌacʉ̃ wiogʉ nirõpʉre.
Mʉsãrẽ aꞌtiro weregʉti. Moisé dutiꞌquere buꞌeri masã, tojo nicã fariseo masã yʉꞌrʉoro Õꞌacʉ̃ dutise peꞌere añurõ weeyʉꞌrʉnʉꞌcãtirã, Õꞌacʉ̃ tiropʉ waꞌasome”, nicʉ niwĩ.
Jesú aꞌtiro werenemocʉ niwĩ: “Mʉsã tʉꞌopã mʉsã ñecʉ̃sʉmʉarẽ dutiꞌquere: ‘Masãrẽ wẽjẽcõꞌaticãꞌña. Noꞌo apĩrẽ wẽjẽcõꞌagʉ̃nojõ tenojõ besegʉ tiropʉ besenoꞌo, buꞌiri daꞌrenoꞌgʉ̃sami’, niwʉ̃.
Yʉꞌʉ peꞌe aꞌtiro weregʉti. Noꞌo cʉ̃ acaweregʉ meꞌrã uagʉnojõ buꞌiri daꞌrenoꞌgʉ̃sami. Noꞌo cʉ̃ acaweregʉre ‘Mʉꞌʉ wapamarĩꞌi’ ni bujicãꞌgʉ̃nojõ wiorã tiropʉ besenoꞌgʉ̃sami. Noꞌo cʉ̃ acaweregʉre ‘Waꞌicʉ weronojõ tʉꞌomasĩse moobutiaꞌa’ nigʉ̃nojõrẽ Õꞌacʉ̃ pecameꞌepʉ buꞌiri daꞌre, cõꞌatawio niꞌi.
”Tojo weegʉ Õꞌacʉ̃ wiꞌipʉ noꞌo Õꞌacʉ̃rẽ ẽjõpeoacjʉ apeyenojõ oꞌogʉtigʉ, ‘Yʉꞌʉ acaweregʉre ñaꞌarõ weecãti’ ni wãcũbocagʉ, aꞌtiro weeroʉaꞌa.
Cʉ̃ oꞌoatjere duꞌupeo, cʉ̃rẽ acobojose sẽrĩmʉꞌtãgʉ̃ waꞌaroʉaꞌa. Beꞌro ‘Õꞌacʉ̃rẽ oꞌogʉti’ níꞌquere oꞌoroʉaꞌa.
”Apeye quẽꞌrãrẽ weregʉti. Niꞌcʉ̃ mʉsãrẽ weresãsĩꞌrĩgʉ̃ besewʉaropʉ miasĩꞌrĩcã, maata topʉ waꞌase dʉporo apoweꞌocãꞌña. Tojo weecã, mʉsãrẽ beseri masʉ̃rẽ oꞌotibosami. Tojo weeticãma, beseri masʉ̃ surarapʉre oꞌo, buꞌiri daꞌreri wiꞌipʉ sõrõbosami.
Diacjʉ̃ta mʉsãrẽ weregʉti. Buꞌiri daꞌreri wiꞌipʉ sãjãa wapayepeꞌoticã, ne duꞌuwĩrõsome”, ni werecʉ niwĩ Jesú.
Jesú aꞌtiro werenemocʉ niwĩ: “Apeyere todʉporopʉ dutiꞌquere tʉꞌopã. ‘Mʉsã nʉmosãnumia nitirãrẽ, mʉsã marãpʉsʉmʉa nitirãrẽ aꞌmetãrãticãꞌña’, niwʉ̃.
Yʉꞌʉ peꞌe aꞌtiro weregʉti. Noꞌo numiorẽ ñaꞌarõ weesĩꞌrĩ ʉaripejase meꞌrã ĩꞌagʉ̃nojõ cʉ̃ poꞌpeapʉ co meꞌrã ñaꞌarõ weetojasami.
”Tojo weerã mʉsã caperi meꞌrã ñaꞌarõ weesĩꞌrĩrã, tigare orewee cõꞌaboꞌcaro weronojõ maata ĩꞌaduꞌucãꞌña. Ñaꞌarõ weeduꞌutirã, pecameꞌepʉ waꞌarãsaꞌa. Mʉsã capeare cõꞌarã, ti capea diaꞌcʉ̃rẽ bajuriorãsaꞌa. Nipeꞌtiro mʉsã upʉ pecameꞌepʉ waꞌacã, ñaꞌayʉꞌrʉsaꞌa.
Mejãrõta buꞌiri bocari nígʉ̃, diacjʉ̃camocã meꞌrã ñaꞌarõ weesĩꞌrĩgʉ̃, weeduꞌucãꞌña. Tojo weecã, nipeꞌtiro upʉ pecameꞌepʉ buꞌiri bocaboꞌcaro buꞌiri daꞌrenoꞌsome”, nicʉ niwĩ Jesú.
Jesú ninemocʉ niwĩ: “Apeye todʉporocjãrãpʉre níꞌquere tʉꞌopã: ‘Noꞌo nʉmorẽ cõꞌagʉ̃, “Aꞌte ye buꞌiri mʉꞌʉrẽ cõꞌaꞌa” nirĩ pũrĩrẽ oja, core oꞌoroʉaꞌa’, niwʉ̃.
Yʉꞌʉ peꞌe aꞌtiro weregʉti. Niꞌcʉ̃ cʉ̃ nʉmorẽ co apĩ meꞌrã ñaꞌarõ nitimicã cõꞌagʉ̃nojõ core ʉmʉa meꞌrã ñaꞌarõ weeri masõrẽ weronojõ tojacã weesami. Noꞌo marãpʉ cõꞌanoꞌco meꞌrã nʉmotigʉnojõ quẽꞌrã ñaꞌarõ cʉ̃ nʉmo nitigo meꞌrã aꞌmetãrãgʉ̃ weronojõ tojasami”, nicʉ niwĩ Jesú.
Jesú aꞌtiro werenemocʉ niwĩ: “Apeyere todʉporocjãrãrẽ níꞌquere tʉꞌopã: ‘Mʉsã “Õꞌacʉ̃ wãme meꞌrã weegʉti” níꞌcaronojõta nisooro marĩrõ queoro weeya’, niwʉ̃.
Yʉꞌʉ peꞌe aꞌtiro weregʉti. Mʉsã ãpẽrãrẽ ‘Aꞌtiro weerãti’ nírã, Õꞌacʉ̃rẽ wãmepeoticãꞌña. ‘Ʉꞌmʉse meꞌrã weerãti’, niticãꞌña. Õꞌacʉ̃ nirṍ topʉta niꞌi.
‘Aꞌti nucũcã meꞌrã niꞌi’, niticãꞌña. Õꞌacʉ̃ wééca diꞌta niꞌi. Jerusalẽ́ quẽꞌrã marĩ wiogʉ Õꞌacʉ̃ ya macã niꞌi. Tojo weerã Jerusalẽ́ meꞌrã wãmepeoticãꞌña.
Tojo nicã ‘Ʉ̃sã ya dʉpoa meꞌrã niꞌi’, niticãꞌña. Mʉsã tojo nise meꞌrã niꞌcã poadare ñirĩ da o butiri da dʉcayumasĩtisaꞌa.
Aꞌtiro diaꞌcʉ̃ niña. Diacjʉ̃ nicã, wãmepeoro marĩrõ ‘Diacjʉ̃ta niꞌi’, niña. Tojo niticã, ‘Diacjʉ̃ niweꞌe’, niña. Mʉsã ninemopeosepʉa noꞌo wãtĩ wãcũse oꞌose nibosaꞌa.
”Apeyere todʉporocjãrãrẽ níꞌquere tʉꞌopã: ‘Niꞌcʉ̃ mʉsãrẽ capea paatĩꞌacã, mʉsã quẽꞌrã mejãrõta cʉ̃rẽ paatĩꞌaaꞌmeña’, niwʉ̃. Tojo nicã ‘Upicare paapeꞌecã, mejãrõta cʉ̃rẽ paapeꞌeaꞌmeña’, niwʉ̃.
Yʉꞌʉ peꞌe mʉsãrẽ aꞌtiro weregʉti. Mʉsãrẽ ñaꞌarõ weecã, tojo tʉꞌoñaꞌcãꞌña. Aꞌmeticãꞌña. Tojo weronojõ oꞌogʉ, mʉꞌʉrẽ niꞌcã peꞌe pãꞌrẽ diapoapʉ paacã, ape pãꞌrẽ dʉꞌsari pãꞌrẽ peꞌere majãminʉꞌcã, paadutiya tja.
Niꞌcʉ̃ beseri masã tiropʉ mʉꞌʉrẽ weresãꞌcʉ mʉꞌʉ ya camisare sẽrĩbosami. Cʉ̃ tojo weecã, buꞌicjãrõ mʉꞌʉ sãñarõ quẽꞌrãrẽ tuweeoꞌoya.
Surara mʉꞌʉrẽ niꞌcã kilómetro cʉ̃ yere miabosaya nicã, mʉꞌʉ peꞌe cʉ̃ ʉacã, pʉa kilómetro miabosaya.
Noꞌo mʉꞌʉrẽ apeyenojõ sẽrĩcã, oꞌoya. Apeyenojõ mʉꞌʉrẽ wasocã, ‘Wasoweꞌe’, niticãꞌña”, nicʉ niwĩ Jesú.
Jesú werenemocʉ niwĩ: “Apeye todʉporocjãrãrẽ níꞌque quẽꞌrãrẽ tʉꞌopã: ‘Mʉsã meꞌrãcjʉ̃rẽ maꞌiña. Mʉsãrẽ ĩꞌatuꞌtigʉ peꞌere aꞌpepũrĩña’, niwʉ̃.
Yʉꞌʉ peꞌe mʉsãrẽ weregʉti. Mʉsãrẽ ĩꞌatuꞌtirãrẽ maꞌiña. Mʉsãrẽ ñaꞌarõ ucũrãrẽ ‘Añurõ waꞌato’, niña. Mʉsãrẽ ñaꞌarõ weecã, ñaꞌarõ bujicãꞌmicã, na ye niatjere Õꞌacʉ̃rẽ sẽrĩbosaya.
Tojo weerã marĩ pacʉ ʉꞌmʉsepʉ nigʉ̃́ põꞌrã niꞌi nisere ĩꞌorãsaꞌa. Cʉ̃ añurã, ñaꞌarã tiropʉ mujĩpũrẽ boꞌreyucã weemi. Mejãrõta añurõ weerã́, ñaꞌarõ weerã́ tiropʉ aco pejacã weemi.
Mʉsã acawererã diaꞌcʉ̃rẽ añudutirã, ¿ñeꞌenojõrẽ añuse weerã weebosaʉ? Õꞌacʉ̃rẽ ẽjõpeotirã quẽꞌrã tojota na acawererã diaꞌcʉ̃rẽ añudutisama. Tojo weerã nipeꞌtirãrẽ aꞌmerĩ maꞌi, añudutiya.
Marĩ pacʉ ʉꞌmʉsepʉ nigʉ̃́ ñaꞌase moogʉ̃ nimi. Mʉsã quẽꞌrã cʉ̃ weronojõ ñaꞌase moorã ninuꞌcũcãꞌña”, ni werecʉ niwĩ Jesú.
Jesú aꞌtiro werenemocʉ niwĩ: “Mʉsã weesere ãpẽrãrẽ ĩꞌadutirã, na ĩꞌorõpʉ diaꞌcʉ̃ añurõ weeticãꞌña. Mʉsã tojo weecãma, marĩ pacʉ ʉꞌmʉsepʉ nigʉ̃́ ne cãꞌrõ añusere mʉsãrẽ oꞌosome.
Tojo weerã mʉsã pajasecʉorãrẽ weetamurã, nipeꞌtirãrẽ werestepeꞌoticãꞌña. Weetaꞌsari masã na nerẽwʉasepʉ, tojo nicã macã decopʉ na weeꞌquere werestepeꞌocãꞌma. Masãrẽ añurõ ucũdutirã tojo weesama. Mʉsã na weronojõ weeticãꞌña. Diacjʉ̃ mʉsãrẽ weregʉti. Narẽ masã añurõ ucũse meꞌrã wapataꞌatojama. Tojo weerã na beꞌropʉre bocasome.
Mʉsã peꞌe pajasecʉorãrẽ apeyenojõ oꞌorã, noꞌo mʉꞌʉ meꞌrãcjʉ̃ ĩꞌatiri cura oꞌoya.
Yaꞌyioro ãpẽrã na masĩtiro oꞌoya. Tojo weecã, marĩ pacʉ nipeꞌtise marĩ yaꞌyioro weesere ĩꞌapeꞌogʉ, mʉsãrẽ añusere oꞌogʉsami.
”Mʉsã ñubuerã, weetaꞌsari masã weronojõ weeticãꞌña. Na nerẽwʉase wiꞌseripʉ, tojo nicã masã pãjãrã yʉꞌrʉaropʉ nuꞌcũ, masã ĩꞌato nírã ñubuesama. Mʉsãrẽ diacjʉ̃ weregʉti. Na ãpẽrã ĩꞌase meꞌrã wapataꞌatojama. Beꞌropʉre bocasome.
Mʉsã yʉꞌʉre ẽjõpeorã, mʉsã ya tucũpʉ sãjãa, sopere biꞌa, mʉsã pacʉ Õꞌacʉ̃ mʉsã meꞌrã nigʉ̃rẽ sẽrĩ, ñubueya. Tojo weecã, marĩ pacʉ noꞌo bajutiropʉ weesere ĩꞌapeꞌogʉ, mʉsãrẽ añusere oꞌogʉsami.
”Õꞌacʉ̃rẽ ñubuerã wãcũtimirã, pejetiri mejãrõta ñubuemʉjãticãꞌña. Õꞌacʉ̃rẽ masĩtirã, ʉ̃sãrẽ peje ucũse meꞌrã tʉꞌogʉsami nírã, tojo weesama.
Mʉsã na weronojõ weeticãꞌña. Marĩ pacʉ mʉsã ʉasenojõrẽ sẽrĩatji dʉporo masĩtojasami.
Tojo weerã mʉsã aꞌtiro ñubueya:
”‘Pacʉ, mʉꞌʉ ʉꞌmʉsepʉ niꞌi.
Nipeꞌtirã mʉꞌʉrẽ wiopesase meꞌrã ẽjõpeoato.
Aꞌti turipʉre mʉꞌʉ beseꞌcʉ maata wiogʉ sãjãgʉ̃ aꞌtiato.
Ʉꞌmʉsepʉre mʉꞌʉ ʉaro diaꞌcʉ̃ weesama.
Aꞌti turicjãrã quẽꞌrã mejãrõta weeato.
Ʉ̃sãrẽ ʉmʉcorinʉcʉ̃ baꞌase oꞌoya.
Ʉ̃sã ñaꞌarõ weeꞌquere acobojoya.
Ʉ̃sã ãpẽrãrẽ acobojoꞌcaro weronojõta ʉ̃sã quẽꞌrãrẽ acobojoya.
Ʉ̃sã ñaꞌarõ weesĩꞌrĩsere cãꞌmotaꞌaya.
Tojo nicã ñaꞌagʉ̃ ʉ̃sãrẽ niquesãcã, cãꞌmotaꞌaya.
Mʉꞌʉ niꞌcʉ̃ta dutimasĩꞌi.
Tutuayʉꞌrʉgʉ niꞌi.
Mʉꞌʉ niꞌcʉ̃rẽta masã ẽjõpeorãsama.
Mʉꞌʉ ninuꞌcũcʉ̃saꞌa’, ni sẽrĩña Õꞌacʉ̃rẽ.
”Ãpẽrã mʉsãrẽ ñaꞌarõ weeꞌquere acobojocã, marĩ pacʉ ʉꞌmʉsepʉ nigʉ̃́ quẽꞌrã mʉsãrẽ acobojogʉsami.
Tojo weeticãma, marĩ pacʉ mʉsã ñaꞌarõ weeꞌquere acobojosome”, nicʉ niwĩ Jesú.
Jesú narẽ buꞌenemocʉ niwĩ: “Mʉsã beꞌti ñubuerã, weetaꞌsari masã weronojõ weeticãꞌña. Na ãpẽrãrẽ añurõ wãcũduti, beꞌtima nidutirã bʉjawetirã weronojõ weesoosama. Diacjʉ̃ mʉsãrẽ weregʉti. Na masã añurõ wãcũse diaꞌcʉ̃rẽ wapataꞌatojasama. Beꞌropʉre bocasome.
Mʉsã peꞌe beꞌti ñubuerã, mʉsã weewʉaronojõta weeya. Diapoa waacoe, wʉjapoameꞌrĩcãꞌña.
Jesú buꞌenemocʉ niwĩ: “Apeyenojõ aꞌti turi cjasere peje seeneocũuticãꞌña. Te butiwiji, boadija waꞌasaꞌa. Tere ãpẽrãnojõ baꞌabajuriodijocãꞌsama. Mʉsã neocũusere yajari masʉ̃ sãjãa, yajapeꞌocʉ̃sami.
Tojo weronojõ oꞌorã, ʉꞌmʉse cjase peꞌere seeneocũuyuya. Õꞌacʉ̃ ʉaronojõ weenuꞌcũcãꞌña. Tojo weerã topʉre peje añuse cʉorãsaꞌa. Topʉre mʉsã seeneocũuꞌque mʉsã cʉoatje ne butiwijisome. Ãpẽrãnojõ ne baꞌatirãsama. Yajari masã quẽꞌrã Õꞌacʉ̃ tiropʉ sãjãa, yajasome.
Marĩ ʉpʉtʉ maꞌisere wãcũnʉrʉ̃saꞌa. Tojo weerã aꞌti turi cjase diaꞌcʉ̃rẽ wãcũnʉrʉ̃ticãꞌña. Õꞌacʉ̃ ye peꞌere wãcũnʉrʉ̃ña”, nicʉ niwĩ Jesú.
Jesú aꞌtiro werenemocʉ niwĩ: “Marĩ caperi sĩꞌomʉꞌtãcja weronojõ niꞌi. Marĩ caperi añucã, añurõ ĩꞌamasĩꞌi.
Marĩ caperi ĩꞌaejaticãma, añurõ ĩꞌatisaꞌa. Aꞌte weronojõ mʉsã Õꞌacʉ̃rẽ ẽjõpeo, cʉ̃ yere weecã, caperi añurõ weronojõ niꞌi. Mʉsã aꞌti turi cjase peꞌere wãcũnʉrʉ̃cãma, caperi ĩꞌaejatirã weronojõ niꞌi. Õꞌacʉ̃ ʉaronojõ weetirã, naꞌitĩꞌarõpʉ nirã́, cʉ̃rẽ masĩtirã weronojõ niꞌi.
”Niꞌcʉ̃ ãpẽrãrẽ daꞌracoꞌtegʉ pʉarã dutisere weemasĩtisami. Niꞌcʉ̃rẽ maꞌígʉ̃, apĩrẽ maꞌitisami. Tojo nicã niꞌcʉ̃ dutisere yʉꞌtigʉ, apĩ dutise peꞌere yʉꞌtitisami. Ãꞌrã weronojõ niyeru, aꞌti nucũcã cjasere maꞌírã, Õꞌacʉ̃ peꞌere maꞌimasĩtisaꞌa.
”Mʉsãrẽ aꞌtiro weregʉti: ‘¿Ñeꞌenojõ baꞌarãsari? ¿Ñeꞌenojõ sĩꞌrĩrãsari? ¿Ñeꞌenojõ sãñarãsari?’ ni wãcũqueꞌtiticãꞌña. Marĩ catise baꞌase nemorõ wapatiꞌi. Marĩ upʉ quẽꞌrã suꞌti nemorõ wapatiꞌi.
Mirĩcʉ̃arẽ wãcũña. Na baꞌasĩꞌrĩrã, otese capere ote, pĩꞌrĩ dʉcaticã weetisama. Te dʉcatiꞌquere baꞌase nʉrõse wiꞌseripʉ nʉrõtisama. Tojo weetimirã, ʉjaboatisama. Marĩ pacʉ ʉꞌmʉsepʉ nigʉ̃́ narẽ baꞌase oꞌosami. Mʉsã peꞌere mirĩcʉ̃a nemorõ maꞌiyʉꞌrʉnʉꞌcãsami.
Noꞌo mʉsã ʉpʉtʉ wãcũqueꞌtirã, pajicurero bʉcʉanemotisaꞌa. Mejõ waro wãcũqueꞌtimaꞌasaꞌa.
”¿Deꞌro weerã mʉsã sãñatje suꞌtire wãcũqueꞌtiti? Oꞌori, nʉcʉ̃ cjasere wãcũña. Te noꞌo ʉaro pĩꞌrĩbajaqueꞌatisaꞌa. Daꞌrati, suꞌatimirõ, suꞌti añurõ sãñarõ weronojõ bajuꞌu.
Marĩ ñecʉ̃ wiogʉ Salomó añuse suꞌti sãñacʉ niwĩ. Cʉ̃ tojo sãñamigʉ̃, oꞌorire niꞌcãrõwijiticʉ niwĩ. Te oꞌori añubutiase niꞌi.
Niꞌcã nʉmʉ catíniꞌi, ape nʉmʉ ñaidija waꞌasaꞌa. Beꞌro pecameꞌepʉ ʉ̃jʉ̃acõꞌanoꞌsaꞌa. Yoaticã catimicã, Õꞌacʉ̃ta oꞌorire tojo añurõ bajumeꞌrĩcã weesami. Cʉ̃ oꞌorire añurõ coꞌtero nemorõ mʉsã peꞌere weesami. Mʉsã, mʉsã ẽjõpeotise buꞌiri wãcũqueꞌtiꞌi.
Tojo weerã ‘¿Ñeꞌenojõrẽ baꞌarãsari? ¿Ñeꞌenojõrẽ sĩꞌrĩrãsari? ¿Ñeꞌenojõrẽ sãñarãsari?’ ni wãcũqueꞌtiticãꞌña.
Aꞌti turicjãrã Õꞌacʉ̃rẽ ẽjõpeotirã tere wãcũqueꞌtisama. Marĩ pacʉ ʉꞌmʉsepʉ nigʉ̃́ mʉsã ʉasenojõrẽ masĩtojasami.
Tojo weerã Õꞌacʉ̃ yere wãcũyʉꞌrʉnʉꞌcãña. Tojo nicã cʉ̃ dutisere weesirutuya. Tojo weecã, nipeꞌtise mʉsãrẽ dʉꞌsasenojõrẽ oꞌobuꞌipeogʉsami.
Tojo weerã ‘¿Ñamiacã deꞌro waꞌarosari?’ ni wãcũqueꞌtiticãꞌña. Niꞌcãcãrẽ mʉsã ñaꞌarõ yʉꞌrʉatje nitojaꞌa. Tojo weerã niꞌcãcã cjase diaꞌcʉ̃rẽ wãcũña. Ape nʉmʉ cjasere wãcũqueꞌtiticãꞌña. Ʉmʉcorinʉcʉ̃ Õꞌacʉ̃ mʉsãrẽ weetamugʉ̃sami”, nicʉ niwĩ.
Jesú ninemocʉ niwĩ:
“Mʉsã ãpẽrãrẽ ‘Na ñaꞌarã nima’, ni beseweeticãꞌña. Tojo weecã, Õꞌacʉ̃ quẽꞌrã mʉsãrẽ besesome.
Mʉsã ãpẽrãrẽ beseꞌcaronojõta, tojo nicã mʉsã beseꞌcaro ejatuaro Õꞌacʉ̃ mʉsã quẽꞌrãrẽ besegʉsami.
Mʉsã basu ñaꞌarã nimirã, ¿deꞌro weerã ãpẽrã peꞌere ‘Ñaꞌarã nima’, niti? Ãpẽrãrẽ ‘Mʉsã ñaꞌarã niꞌi’ nise dʉporo mʉsã ye peꞌere ĩꞌamʉꞌtãña.
Mʉsã aꞌte weronojõ nibosaꞌa. Mʉsã acaweregʉre ‘Mʉꞌʉ ya capeapʉ cãꞌpoꞌcaroacã niꞌi’, nibosaꞌa. Mʉsã ya capeapʉ pajiri poꞌcaro peꞌere ĩꞌamʉꞌtãtimirã, tojo nibosaꞌa. Mʉsã basu mʉsã ya capeapʉ pajiri poꞌcaro cʉomirã, mʉsã acaweregʉ cãꞌrõacã cʉogʉ peꞌere ‘Mʉꞌʉ ya capeapʉ nisere miicõꞌarãti’, ¿niti?
Mʉsã tojo wéérã, weetaꞌsari masã niꞌi. Mʉsã ye caperipʉ nise peꞌere miicõꞌamʉꞌtãña yujupʉ. Tojo wééca beꞌro mʉsã acaweregʉ cãꞌrõacã caperipʉ nise peꞌere miicõꞌamasĩrãsaꞌa”, ni queose oꞌocʉ niwĩ Jesú.
Apeye ninemocʉ niwĩ tja:
“Õꞌacʉ̃rẽ yabi bujicãꞌrãrẽ cʉ̃ ye queti añusere wereticãꞌña. Narẽ wererã, diayiare añusere oꞌorã weronojõ weebosaꞌa. Diayia uamarã añuse oꞌomicã, majãmiĩꞌa, cũꞌrĩsama. Mejãrõta Õꞌacʉ̃rẽ ẽjõpeosĩꞌrĩtirãrẽ añuse cʉ̃ ye cjasere wereticãꞌña. Narẽ wererã, yeseare ñaquẽ wapabʉjʉri dare doqueoꞌorã weronojõ weebosaꞌa. Yesea ti dare ʉꞌtacũu, te perire noꞌo ʉaro weestecusiasama. Na weronojõ nirãrẽ mejõ waro Õꞌacʉ̃rẽ yabi bujicãꞌrãrẽ añuse cʉ̃ ye cjasere werebosaꞌa.
”Õꞌacʉ̃rẽ sẽrĩña. Cʉ̃rẽ sẽrĩcã, oꞌogʉsami. Mʉsã sẽrĩ aꞌmanuꞌcũrã, bocarãsaꞌa. Mʉsã meꞌrãcjʉ̃ ya wiꞌire sope pʉꞌto pisunuꞌcũcã, cʉ̃ mʉsãrẽ pãosõrõrõ weronojõ weegʉsami.
Õꞌacʉ̃ cʉ̃rẽ sẽrĩrãrẽ oꞌosami. Noꞌo aꞌmagʉ̃nojõ bocagʉsami. Sope pʉꞌto pisugʉ weronojõ sẽrĩnuꞌcũgʉ̃rẽ oꞌogʉsami.
”Mʉsã põꞌrã baꞌase sẽrĩcã, ne niꞌcʉ̃ narẽ ʉ̃tãpere oꞌotibosaꞌa.
Na waꞌi sẽrĩcã quẽꞌrãrẽ, añarẽ oꞌotibosaꞌa.
Mʉsã ñaꞌarã nimirã, mʉsã põꞌrãrẽ añusere oꞌomasĩꞌi. To pũrĩcãrẽ marĩ pacʉ ʉꞌmʉsepʉ nigʉ̃́ cʉ̃rẽ sẽrĩrãrẽ nemorõ añusere oꞌogʉsami.
”Mʉsã eꞌsatiri sopepʉ, eꞌsatiri maꞌapʉ sãjãaña. Pecameꞌepʉ waꞌatjo peꞌe eꞌsari sope, tojo nicã maꞌa quẽꞌrã eꞌsari maꞌajo niꞌi. Pãjãrã ti maꞌapʉre waꞌama.
Ʉꞌmʉsepʉ waꞌari sope peꞌe, maꞌa eꞌsatiri maꞌacã niꞌi. Pejetirãcã ti maꞌapʉre waꞌasama. Yʉꞌʉre ẽjõpeorã cãꞌsopeacãpʉ, cãꞌmaꞌacãpʉ sãjãarã weronojõ nima.
”Ãpẽrã ‘Ʉ̃sã Õꞌacʉ̃ ye quetire weremʉꞌtãrĩ masã niꞌi’, nisoosama. Marĩ ĩꞌacã, na añurã bajumima. Oveja uatirã weronojõ bajuma. Na tojo bajumirã, na wãcũsepʉre yaiwa uamarã weronojõ mʉsã ẽjõpeosere dojorẽsĩꞌrĩsama. Narẽ tojo weeri nírã, añurõ ĩꞌanʉrʉ̃ña.
Mʉsã narẽ na weese meꞌrã ĩꞌamasĩrãsaꞌa. Potagʉ ʉꞌse dʉcatiweꞌe. Wĩsõ quẽꞌrã ne ojo dʉcatiweꞌe.
Tojo weero añucjʉ yucʉgʉ añuse diaꞌcʉ̃ dʉcatiꞌi. Ñaꞌacjʉ quẽꞌrã ñaꞌasere dʉcatiꞌi.
Ne niꞌcãgʉ̃ yucʉgʉ añuse dʉcaticjʉ ñaꞌase dʉcatitisaꞌa. Ñaꞌase dʉcaticjʉ quẽꞌrã añuse dʉcatitisaꞌa.
Añuse dʉca marĩcjʉre paadijo, ʉ̃jʉ̃acõꞌacãꞌnoꞌo.
Tojo weerã mʉsã nisoori masãrẽ na weese meꞌrã ĩꞌamasĩrãsaꞌa”, nicʉ niwĩ Jesú.
Jesú narẽ werenemocʉ niwĩ:
“Nipeꞌtirãpʉta noꞌo yʉꞌʉre ‘Wiogʉ’ niwʉarãnojõ ʉꞌmʉse yʉꞌʉ nirõpʉre sãjãasome. Yʉꞌʉ pacʉ ʉꞌmʉsepʉ nigʉ̃́ cʉ̃ ʉaro weerã́ diaꞌcʉ̃ sãjã́árãsama.
Yʉꞌʉ añurã, ñaꞌarãrẽ beseatji nʉmʉ nicã, pãjãrã yʉꞌʉre aꞌtiro nirãsama: ‘Ʉ̃sã wiogʉ, mʉꞌʉ ye cjase masãrẽ buꞌewʉ, mʉꞌʉ wãme meꞌrã wãtĩarẽ cõꞌawĩrõwʉ̃. Tojo nicã mʉꞌʉ wãme meꞌrãta peje añuse weeĩꞌowʉ̃’, nirãsama.
Na tojo nimicã, ‘Mʉsãrẽ ne masĩticãti. Mʉsã ñaꞌarõ weeꞌcãrã niꞌi. Waꞌarãsaꞌa’, nigʉ̃saꞌa narẽ”, nicʉ niwĩ Jesú.
Jesú masãrẽ aꞌtiro werecʉ niwĩ:
“Yʉꞌʉ ucũsere tʉꞌóca beꞌro yʉꞌʉ dutisere weegʉnojõ tʉꞌomasĩgʉ̃, wiꞌi yeeꞌcʉ weronojõ nisami. Cʉ̃ ʉ̃ꞌcʉ̃arõpʉ seꞌesãjã, ʉ̃tãpʉ tutuari wiꞌi yeemʉjãtiꞌcʉ weronojõ nisami.
Beꞌro acoro pejaa, dia puꞌeejasaꞌa. Ti wiꞌi wĩꞌrõ wẽecã, ʉ̃tãgã buꞌipʉ wééca wiꞌi niyuro, ne seꞌtedijatisaꞌa.
Apĩ peꞌe yʉꞌʉ ucũsere tʉꞌomigʉ̃, yʉꞌʉ dutisere weetisami. Cʉ̃ tʉꞌomasĩtigʉ, nucũporo õjẽrõpʉ wiꞌi weeꞌcʉ weronojõ nisami.
Beꞌro acoro pejaa, dia puꞌeejasaꞌa. Ti wiꞌi ʉpʉtʉ wĩꞌrõ wẽecã, nucũporopʉ wééca wiꞌi niyuro, maata wẽecõꞌapeꞌocãꞌnoꞌsaꞌa. Ñaꞌabutiaro waꞌasaꞌa ti wiꞌi”, nicʉ niwĩ Jesú.
Beꞌro Jesú buꞌetuꞌajaca beꞌro masã cʉ̃ buꞌesere ĩꞌamarĩarã, “Buꞌemeꞌrĩyʉꞌrʉami”, nicãrã niwã.
Cʉ̃ Moisé ojaꞌquere buꞌeri masã weronojõ buꞌeticʉ niwĩ. Dutisere cʉogʉ weronojõ narẽ buꞌecʉ niwĩ. Tojo weerã ĩꞌamarĩacãrã niwã.
Jesú ʉ̃rʉ̃gʉ̃pʉ níꞌcʉ dijaticã, pãjãrã masã cʉ̃rẽ sirutucãrã niwã.
Cʉ̃ maꞌapʉ waꞌari cura niꞌcʉ̃ cãmi boagʉ Jesú tiropʉ waꞌacʉ niwĩ. Cʉ̃ tiro ejagʉ, ejaqueꞌa, aꞌtiro nicʉ niwĩ:
—Wiogʉ, mʉꞌʉ dutire yʉꞌrʉogʉ niꞌi. Yʉꞌʉre yʉꞌrʉoya, nicʉ niwĩ.
Cʉ̃ tojo nicã tʉꞌogʉ, Jesú cʉ̃rẽ ñapeo, nicʉ niwĩ:
—Jaʉ. Mʉꞌʉrẽ yʉꞌrʉogʉti. Cãmi marĩgʉ̃ tojayá, nicʉ niwĩ.
Cʉ̃ tojo nicãta, cʉ̃ cãmi boase yatipeꞌtia waꞌacaro niwʉ̃.
Tojo waꞌáca beꞌro Jesú cʉ̃rẽ nicʉ niwĩ:
—Ne ãpẽrãrẽ wereticãꞌña. Diacjʉ̃ta paꞌi tiropʉ mʉꞌʉ ye cãmi yatiꞌquere ĩꞌogʉ̃ waꞌaya. Cʉ̃ mʉꞌʉrẽ “Mʉꞌʉ cãmi boasere peꞌtia waꞌaꞌa”, nigʉ̃sami. Cʉ̃ tojo níca beꞌro Moisé cʉ̃ Õꞌacʉ̃rẽ eꞌcatise oꞌodutiꞌquere oꞌoya. Mʉꞌʉ tojo wee yʉꞌrʉ́ca beꞌro masã meꞌrã nisetigʉsaꞌa tja, nicʉ niwĩ.
Beꞌro Jesú Capernaupʉ ejacʉ niwĩ. Topʉ niꞌcʉ̃ wiogʉ romano masʉ̃ Jesú pʉꞌto aꞌticʉ niwĩ. Cʉ̃rẽ weetamuse sẽrĩcʉ niwĩ.
—Wiogʉ, yʉꞌʉre daꞌracoꞌtegʉ pũrõ dutitigʉ, ya wiꞌipʉ cũñami. Cʉ̃ sijamasĩtiami. Ʉpʉtʉ waro pũrĩnoꞌami, ni werecʉ niwĩ.
—Jaʉ. Cʉ̃rẽ yʉꞌrʉogʉ waꞌagʉti, nicʉ niwĩ.
Surara wiogʉ cʉ̃rẽ yʉꞌticʉ niwĩ:
—Wiogʉ, ya wiꞌipʉ mʉꞌʉrẽ sãjãcã weemasĩtisaꞌa. Yʉꞌʉ mejõ nigʉ̃ niꞌi. Mʉꞌʉ waꞌatimigʉ̃, mʉꞌʉ dutioꞌose meꞌrã yʉꞌʉre daꞌracoꞌtegʉ yʉꞌrʉgʉsami.
Yʉꞌʉ ãpẽrã surara docapʉ niꞌi. Na dutisere weeꞌe. Yʉꞌʉ quẽꞌrã ãpẽrã surarare dutituriaꞌa. Yʉꞌʉ docacjʉ̃rẽ “Waꞌaya” nicã, cʉ̃ waꞌasami. Apĩrẽ “Aꞌtia” nicã, aꞌtisami. Yʉꞌʉre daꞌracoꞌtegʉre “Aꞌtiro weeya” nicã, yʉꞌʉ dutiꞌquere weesami. Tojo weegʉ mʉꞌʉ yʉꞌʉre daꞌracoꞌtegʉre yʉꞌrʉduticã, yʉꞌrʉgʉsami, nicʉ niwĩ.
Jesú surara tojo nisere tʉꞌogʉ, tʉꞌomarĩa waꞌacʉ niwĩ. Cʉ̃rẽ to siruturã peꞌere nicʉ niwĩ:
—Ãꞌrĩ romano masʉ̃ yʉꞌʉre añurõ ẽjõpeomi. Diacjʉ̃ mʉsãrẽ wereꞌe. Ãꞌrĩ weronojõ ẽjõpeogʉ ne niꞌcʉ̃ Israe curuacjʉ̃rẽ bocaejaticãti.
Mʉsãrẽ weregʉti. Pãjãrã judío masã nitirã ãꞌrĩ weronojõ yʉꞌʉre ẽjõpeorãsama. Na nipeꞌtirocjãrã judío masã nitimirã, Õꞌacʉ̃ wiogʉ nirõpʉre nirãsama. Na quẽꞌrã ʉꞌmʉsepʉre marĩ judío masã ñecʉ̃sʉmʉa Abrahã, Isaa, Jacob meꞌrã duji baꞌarãsama.
Ãpẽrã judío masã nimirã, ẽjõpeotise buꞌiri ʉꞌmʉsepʉre waꞌaboꞌcãrã waꞌasome. Naꞌitĩꞌarõ aperopʉ Õꞌacʉ̃ narẽ cõꞌabajuriogʉsami. Topʉ na pũrĩnoꞌrã, upicari cũꞌrĩdio, utirãsama, nicʉ niwĩ Jesú.
Tojo níca beꞌro surara wiogʉre nicʉ niwĩ:
—Mʉꞌʉ ya wiꞌipʉ tojaagʉsaꞌa. Mʉꞌʉ ẽjõpeoꞌcaronojõta waꞌarosaꞌa, nicʉ niwĩ. Cʉ̃rẽ tojo nirĩ curata daꞌracoꞌtegʉ cʉ̃ dutire yʉꞌrʉcʉ niwĩ.
Beꞌro Jesú Pedro ya wiꞌipʉ waꞌacʉ niwĩ. Ti wiꞌipʉ sãjãtagʉ, Pedro mañecõ ujaque ʉpʉtʉ dutitigo cũñagõrẽ bocaejacʉ niwĩ.
Tojo weegʉ co omocãrĩrẽ ñeꞌecʉ niwĩ. Cʉ̃ tojo weeri curata maata ujaque surua waꞌacaro niwʉ̃. Beꞌro co wãꞌcãnʉꞌcã, narẽ baꞌase etico niwõ.
Naꞌiqueꞌari cura masã pãjãrã wãtĩ sãjãnoꞌcãrãrẽ Jesú pʉꞌtopʉ miacãrã niwã. Cʉ̃ ucũse meꞌrã wãtĩa napʉre sãjãaꞌcãrãrẽ cõꞌawĩrõcʉ niwĩ. Tojo nicã nipeꞌtirã dutitirãrẽ yʉꞌrʉocʉ niwĩ.
Jesú cʉ̃ tojo weecã, dʉporocjʉ̃pʉ Isaía Õꞌacʉ̃ ye queti weremʉꞌtãrĩ masʉ̃ ojaꞌcaronojõta waꞌacaro niwʉ̃. Aꞌtiro ni ojacʉ niwĩ: “Marĩ tutuatisere, marĩ dutire cʉ̃ miiwapasami”, ni ojanoꞌwʉ̃.
Jesú pãjãrã cʉ̃ sumutopʉ nerẽnʉꞌcãcã ĩꞌagʉ̃, cʉ̃ buꞌerãrẽ aꞌtiro nicʉ niwĩ:
—Teꞌa ditara siaquijipʉ, nicʉ niwĩ.
Cʉ̃ tojo nicã, niꞌcʉ̃ Moisé dutiꞌquere buꞌeri masʉ̃ Jesú pʉꞌto waꞌa, ucũcʉ niwĩ:
—Masãrẽ buꞌegʉ, mʉꞌʉ noꞌo waꞌaro mʉꞌʉrẽ sirutusijagʉti, nicʉ niwĩ.
Jesú cʉ̃rẽ yʉꞌticʉ niwĩ:
—Waꞌicʉrã cãrĩrĩ tuti cʉosama. Mirĩcʉ̃a quẽꞌrã na põꞌrãtiri suꞌtiro cʉosama. Yʉꞌʉ pũrĩcã Õꞌacʉ̃ macʉ̃ masʉ̃ weronojõ upʉtigʉ ne cãꞌrõ cãrĩpesaro, yaro diácjʉ̃rẽ mooꞌo, nicʉ niwĩ.
Apĩ Jesure ẽjõpeogʉ cʉ̃rẽ aꞌtiro nicʉ niwĩ:
—Wiogʉ, yʉꞌʉ quẽꞌrã mʉꞌʉrẽ sirutugʉti. Mejõ yʉꞌʉ pacʉ tiropʉ waꞌagʉti yujupʉ. Topʉ ni, beꞌro yʉꞌʉ pacʉ wẽ́rĩ́ca beꞌro yaatojagʉpʉ mʉꞌʉ meꞌrã waꞌagʉti, nicʉ niwĩ.
Jesú cʉ̃rẽ yʉꞌticʉ niwĩ:
—Yʉꞌʉ meꞌrã waꞌasĩꞌrĩgʉ̃, niꞌcãrõacã yʉꞌʉre sirutuya. Yʉꞌʉre ẽjõpeotirã wẽrĩꞌcãrã weronojõ nima. Náta tja ãpẽrã wẽrĩꞌcãrãrẽ aꞌmerĩ yaato, nicʉ niwĩ.
Beꞌro Jesú yucʉsʉpʉ mʉjãsãjãcʉ niwĩ. Cʉ̃ buꞌerã cʉ̃rẽ baꞌpatiwãꞌcãcãrã niwã.
Na ditarapʉ nirĩ cura ʉpʉtʉ wĩꞌrõ aꞌticaro niwʉ̃. Tojo weero na yucʉsʉre pacase pãꞌcõrĩ paaquesãamʉjãcaro niwʉ̃. Tojo waꞌari curare Jesú cãrĩa waꞌacʉ niwĩ.
Tojo weerã cʉ̃ buꞌerã cʉ̃ siropʉ sãñagʉ̃rẽ wãꞌcõrã bʉrʉacãrã niwã. Cʉ̃rẽ “Wiogʉ, ʉ̃sãrẽ yʉꞌrʉoya. Marĩ mirĩdijarã weeꞌe”, nicãrã niwã.
Cʉ̃ wãꞌcã, narẽ yʉꞌticʉ niwĩ:
—¿Deꞌro weerã tocãꞌrõ uiti? Mʉsã yʉꞌʉre cãꞌrõacã waro ẽjõpeose cʉoꞌo, nicʉ niwĩ. Tojo nitoja, wãꞌcãnʉꞌcã, wĩꞌrõrẽ, pãꞌcõrĩrẽ diꞌtamarĩacã weecʉ niwĩ. Nipeꞌtise diꞌtamarĩdijapeꞌtia waꞌacaro niwʉ̃.
—¿Ñamʉnojõ masʉ̃ nimiticʉ̃ ãꞌrĩ? Wĩꞌrõ, pãꞌcõrĩpʉta cʉ̃rẽ tʉꞌomaatidojacãꞌa, nicãrã niwã.
Jesú wĩꞌrõrẽ yʉsʉóca beꞌro ape pãꞌrẽpʉ pẽꞌajacãrã niwã. To Gadara wãmetiropʉ nicaro niwʉ̃. Topʉ pʉarã ʉmʉa wãtĩa sãjãnoꞌcãrã masãperi waꞌteropʉ níꞌcãrã Jesú tiro aꞌticãrã niwã. Na uarã waro niyucã, ne niꞌcʉ̃ ti maꞌapʉre yʉꞌrʉaticãrã niwã.
Na Jesure ĩꞌarã, caricũcãrã niwã:
—Jesú, Õꞌacʉ̃ macʉ̃, ¿deꞌro weegʉ ʉ̃sãrẽ caribogʉ aꞌtiti? ¿Õꞌacʉ̃ cʉ̃ buꞌiri daꞌreatje dʉporo ʉ̃sãrẽ buꞌiri daꞌreyugʉ aꞌtiati? nicãrã niwã.
Na yʉꞌrʉro pãjãrã yesea to aubaꞌa nuꞌcũcãrã niwã.
Wãtĩa narẽ ĩꞌarã, Jesure nicãrã niwã:
—Mʉꞌʉ ʉ̃sãrẽ cõꞌawĩrõgʉ̃, sõjã yeseapʉre sãjãaduticureya, nicãrã niwã.
Jesú “Tojota waꞌato”, nicʉ niwĩ. Cʉ̃ tojo nicãta, na masãpʉre nimiꞌcãrã yeseapʉre sãjãacãrã niwã. Yesea na wãtĩa sãjã́ca beꞌro opa tʉꞌrʉpʉ níꞌcãrã omamaati, ditarapʉ doqueñojã waꞌacãrã niwã. Topʉ mirĩboapeꞌtia waꞌacãrã niwã.
Yesea coꞌterã tojo waꞌacã ĩꞌarã, ʉpʉtʉ ʉcʉarã, macãpʉ omatojaacãrã niwã. Topʉ ejarã, nipeꞌtise wãtĩa sãjãnoꞌcãrãrẽ waꞌaꞌquere werecãrã niwã.
Tere tʉꞌorã, macãcjãrã nipeꞌtirã Jesú tiropʉ waꞌacãrã niwã. Cʉ̃rẽ ĩꞌarã, aꞌtiro nicãrã niwã:
—Aꞌtore wijawãꞌcãña. Apesepʉ waꞌaya, nicãrã niwã.
Jesú wãtĩarẽ cõꞌawĩrõca beꞌro yucʉsʉpʉ mʉjãsãjã, cʉ̃ ya macãpʉ majãmipẽꞌacʉ niwĩ tja.
Topʉ ãpẽrã niꞌcʉ̃ sijamasĩtigʉre Jesú tiropʉ cʉ̃ pesaro meꞌrã wʉawãꞌcãcãrã niwã. Na “Jesú ʉ̃sã meꞌrãcjʉ̃rẽ yʉꞌrʉogʉsami”, nicãrã niwã. Na ẽjõpeocã ĩꞌagʉ̃, Jesú sijamasĩtigʉre aꞌtiro nicʉ niwĩ:
—Wãcũtutuaya. Mʉꞌʉ ñaꞌarõ weeꞌquere acobojonoꞌtojaꞌa, nicʉ niwĩ.
Cʉ̃ tojo nirĩ curare Moisé dutiꞌquere buꞌeri masã topʉ nicãrã niwã. Na aꞌtiro wãcũcãrã niwã: “Ãꞌrĩ cʉ̃ tojo ucũse meꞌrã Õꞌacʉ̃rẽ ñaꞌarõ ucũgʉ̃ weemi. Cʉ̃ ‘Õꞌacʉ̃ weronojõ tutuagʉ niꞌi’, ¿ni wãcũsari? Ãꞌrĩ marĩ weronojõ upʉtigʉ masã ñaꞌarõ weeꞌquere acobojomasĩtisami”, ni wãcũcãrã niwã.
Jesú na tojo wãcũsere masĩgʉ̃, narẽ nicʉ niwĩ:
—¿Deꞌro weerã mʉsã yʉꞌʉre ñaꞌarõ wãcũti?
¿Deꞌro nise peꞌe diasatibutiati? ¿“Mʉꞌʉ ñaꞌarõ weeꞌquere acobojonoꞌtojaꞌa” o “Wãꞌcãnʉꞌcã, sijawãꞌcãña” nise peꞌe diasaweti? “Mʉꞌʉ ñaꞌarõ weeꞌquere acobojonoꞌtojaꞌa” nicã ĩꞌatimirã, ẽjõpeoya marĩꞌi. “Wãꞌcãnʉꞌcã, sijawãꞌcãña” nicã peꞌema, cʉ̃ sijasere ĩꞌatojarãpʉ “Diacjʉ̃ta niꞌi”, ni ẽjõpeoꞌo.
Tojo weegʉ yʉꞌʉ Õꞌacʉ̃ macʉ̃ masʉ̃ weronojõ upʉtigʉ yʉꞌʉ tutuasere ĩꞌogʉ̃, ãꞌrĩ sijamasĩtigʉre yʉꞌrʉogʉti. Te meꞌrã mʉsã yʉꞌʉ masã ñaꞌarõ weeꞌquere acobojomasĩsere masĩrãsaꞌa, nicʉ niwĩ.
Beꞌro sijamasĩtigʉre aꞌtiro nicʉ niwĩ:
—Wãꞌcãnʉꞌcãña. Mʉꞌʉ cũñaꞌcarore tuutũrẽ, miiwʉa tojaagʉsaꞌa mʉꞌʉ ya wiꞌipʉ, nicʉ niwĩ.
Cʉ̃ tojo nicã, sijamasĩtigʉ wãꞌcãnʉꞌcã, cʉ̃ ya wiꞌipʉ tojaa waꞌacʉ niwĩ.
Masã cʉ̃ tojo waꞌasere ĩꞌarã, ʉpʉtʉ ʉcʉacãrã niwã. Tojo weerã Õꞌacʉ̃ ʉꞌmʉsepʉ nigʉ̃rẽ aꞌtiro nicãrã niwã:
—Mʉꞌʉ tutuase masʉ̃pʉre oꞌoꞌque añuyʉꞌrʉaꞌa, nicãrã niwã.
Jesú sijamasĩtigʉre yʉꞌrʉóca beꞌro waꞌagʉ, yʉꞌʉre ĩꞌabocawĩ. Yʉꞌʉ romano masã wiogʉre niyeru wapaseebosari wiꞌipʉ daꞌragʉ dujiwʉ. Yʉꞌʉre ĩꞌagʉ̃, “Yʉꞌʉ meꞌrã aꞌtia”, niwĩ. Cʉ̃ tojo nicãta, cʉ̃ meꞌrã waꞌawʉ.
Beꞌro ya wiꞌipʉ cʉ̃ buꞌerã meꞌrã baꞌagʉ waꞌawĩ. Na baꞌari cura ãpẽrã quẽꞌrã pãjãrã niyeru wapaseeri masã, tojo nicã judío masã “Ñaꞌarõ weeri masã nima” ninoꞌrã quẽꞌrã baꞌarã ejawã.
Fariseo masã tojo weecã ĩꞌarã, cʉ̃ buꞌerãrẽ sẽrĩtiñaꞌwã:
—¿Deꞌro weegʉ mʉsãrẽ buꞌegʉ niyeru wapaseeri masã, ãpẽrã ñaꞌarõ weeri masã meꞌrã baꞌati? niwã.
Na tojo nisere tʉꞌogʉ, Jesú aꞌtiro niwĩ:
Õꞌacʉ̃ ye queti ojáca pũrĩpʉ na ojaꞌquere buꞌerã waꞌaya. Õꞌacʉ̃ cʉ̃ ucũꞌquere aꞌtiro ojacãrã niwã: “ ‘Yʉꞌʉ ãpẽrãrẽ pajañaꞌdutiꞌi. Waꞌicʉrã ʉ̃jʉ̃amorõpeosere ʉaweꞌe’, nicʉ niwĩ Õꞌacʉ̃”, ni ojanoꞌwʉ̃. Yʉꞌʉ “Añurã niꞌi” nirãrẽ aꞌmagʉ̃ aꞌtitiwʉ. Ãpẽrã “Ʉ̃sã ñaꞌarã niꞌi” nirã́ peꞌere aꞌmagʉ̃ aꞌtiwʉ. Na ñaꞌarõ weeꞌquere bʉjaweti dʉcayudutigʉ aꞌtiwʉ, niwĩ Jesú.
Beꞌro Juã masãrẽ wãmeyeri masʉ̃ buꞌesere siruturi masã Jesú tiropʉ sẽrĩtiñaꞌrã etawã:
—¿Deꞌro weerã ʉ̃sã weronojõ, tojo nicã fariseo masã weronojõ mʉꞌʉ buꞌerã peꞌe Õꞌacʉ̃rẽ ñubuerã, beꞌtiweti? niwã.
Na tojo nicã, Jesú yʉꞌtiwĩ:
—¿Deꞌro weeacjʉ omocã dʉꞌtegʉ na meꞌrã nígʉ̃, cʉ̃ pijioꞌcãrãrẽ bʉjaweti, beꞌtidutibosari? Beꞌro cʉ̃rẽ ãpẽrã aperopʉ miáca beꞌro pũrĩcãrẽ bʉjaweti, beꞌtirãsama. Jesú, yʉꞌʉ na meꞌrã niꞌi yujupʉ; yʉꞌʉ na meꞌrã niticã pũrĩcãrẽ, beꞌtirãsama nígʉ̃, tojo niwĩ.
Apeye queose meꞌrã narẽ ninemowĩ. Tojo nígʉ̃, maꞌma cʉ̃ buꞌese meꞌrã todʉporopʉ na weesetiꞌque aꞌmesʉꞌamasĩtisaꞌa, nigʉ̃ weewĩ. Aꞌtiro queose oꞌowĩ:
—Mejã suꞌtiro maꞌma casero coeya marĩrĩ casero meꞌrã sereõꞌota basioweꞌe. Tojo weecãma, maꞌma casero coecã wejedʉꞌo, mejã suꞌtirore maata wejetʉ̃ꞌrẽsaꞌa. Nemorõ pajiri pe tʉ̃ꞌrʉ̃nemosaꞌa.
Tojota waꞌasaꞌa maꞌma vino mejã ajuro waꞌicʉrã casero meꞌrã wééca ajuropʉ poseyecã. Pãꞌmʉyʉꞌrʉ, ti ajuro tʉ̃ꞌrʉ̃, vino piostepeꞌtia waꞌasaꞌa. Tojo waꞌacã, vino bajudutia waꞌasaꞌa. Ti ajuro quẽꞌrã cõꞌa waꞌasaꞌa. Tojo weero maꞌma vinorẽ maꞌma ajuropʉ poseyenoꞌo. Aꞌtiro weecã vino, tojo nicã ti ajuro queoro tojameꞌrĩcãꞌsaꞌa, niwĩ Jesú. Dʉporopʉ weesetiꞌque meꞌrã Jesú cʉ̃ niꞌcãrõacã maꞌma buꞌese morẽta basioweꞌe nígʉ̃, tojo niwĩ.
Jesú Juã wãmeyeri masʉ̃ buꞌerãrẽ ucũrĩ curare niꞌcʉ̃ judío masã nerẽrĩ wiꞌi wiogʉ etawĩ. Jesú pʉꞌto ejaqueꞌa, niwĩ:
—Yʉꞌʉ macõ niꞌcãrõacã wẽrĩa waꞌamo. Tojo waꞌamicã, ya wiꞌipʉ waꞌa, core ñapeocã, masãgõsamo tja, niwĩ.
Cʉ̃ tojo nicã tʉꞌogʉ, Jesú cʉ̃ meꞌrã waꞌawĩ. Ʉ̃sã cʉ̃ buꞌerã quẽꞌrã baꞌpatiwãꞌcãwʉ̃.
Maꞌapʉ ʉ̃sã waꞌari cura niꞌcõ numio doce cʉ̃ꞌmarĩ dí mejãrẽ dutitigo aꞌtico niwõ. Co Jesú sẽꞌemapʉ aꞌti, cʉ̃ yaro suꞌtiro yapapʉ ñeꞌeñaꞌco niwõ.
Aꞌtiro wãcũco niwõ: “Yʉꞌʉ cʉ̃ ya suꞌtirore daꞌrañaꞌseacã meꞌrã yʉꞌrʉgosaꞌa”, nico niwõ.
Co ñeꞌeñaꞌcã tʉꞌoñaꞌgʉ̃, Jesú core majãmiĩꞌa, niwĩ:
—Wãcũtutuaya. Mʉꞌʉ ẽjõpeotjĩagõ, yʉꞌrʉonoꞌcopʉ tojaꞌa, niwĩ.
Cʉ̃ tojo nicãta, dí wijamiꞌque bʉꞌanʉꞌcã peꞌtia waꞌacaro niwʉ̃.
Beꞌro Jesú wiogʉ ya wiꞌipʉ ejagʉ, na weewʉaronojõpʉma wẽrĩꞌcore yaari cura basapeorãrẽ bocaejawĩ. Tojo nicã masã quẽꞌrã ʉpʉtʉ uticã ĩꞌawĩ.
Cʉ̃ ti wiꞌi poꞌpeapʉ nirãrẽ “Wijaaya. Co wẽrĩtimo. Cãrĩgõ weemo”, niwĩ.
Tere tʉꞌorã, masã cʉ̃rẽ bujicãꞌwã.
Jesú narẽ wijaadutiwĩ. Beꞌro wẽrĩꞌco pesari tucũpʉ sãjãa, co ya omocãpʉ ñeꞌecʉ niwĩ. Tojo weecã, co wãꞌcãnʉꞌcãco niwõ.
Beꞌro nipeꞌtiro ti diꞌtapʉre Jesú core masõꞌque queti seꞌsa waꞌacaro niwʉ̃.
Jesú wiogʉ ya wiꞌipʉ níꞌcʉ wijaari cura pʉarã caperi ĩꞌatirã cʉ̃rẽ caricũsirutuwã.
—Davi pãrãmi nituriagʉ, ʉ̃sãrẽ pajañaꞌcureya, ni caricũwã.
Beꞌro wiꞌipʉ sãjãcã, caperi ĩꞌatirã cʉ̃ pʉꞌtopʉ ejawã. Narẽ sẽrĩtiñaꞌwĩ:
—¿Yʉꞌʉ mʉsãrẽ ĩꞌacã weemasĩsere ẽjõpeoti? niwĩ.
—Ẽjõpeoꞌo, ni yʉꞌtiwã.
Na tojo nicã tʉꞌogʉ, Jesú na caperipʉ ñapeowĩ.
—Mʉsã ẽjõpeoꞌcaronojõ queoro waꞌato, niwĩ.
Tojo nicãta, na ĩꞌawã. Beꞌro “Yʉꞌʉ mʉsãrẽ tojo weesere ãpẽrãrẽ wereticãꞌña”, niwĩ.
Caperi bajunoꞌtiꞌcãrã wijaari cura aꞌtiro waꞌawʉ. Ãpẽrã Jesú tiropʉ niꞌcʉ̃ ucũmasĩtigʉ wãtĩ sãjãnoꞌcʉre miiejawã.
Jesú cʉ̃rẽ ĩꞌagʉ̃, wãtĩ cʉ̃pʉre nigʉ̃rẽ cõꞌawĩrõwĩ. Tojo weecã, cʉ̃ ucũmasĩtiꞌcʉ ucũnʉꞌcãwĩ. Tocjãrã tere ʉpʉtʉ ĩꞌamarĩatjĩarã, aꞌtiro niwã:
—Marĩ aꞌto Israe curuacjãrã tiropʉre tojo waꞌacã, ne niꞌcãti ĩꞌatirã nicãti, niwã.
Fariseo masã peꞌe aꞌtiro niwã:
—Wãtĩa wiogʉ tutuaro meꞌrã ãꞌrĩ wãtĩarẽ cõꞌawĩrõsami, niwã.
Jesú nipeꞌtise macãrĩpʉ judío masã nerẽse wiꞌserinʉcʉ̃ buꞌecusiagʉ waꞌawĩ. Añuse queti Õꞌacʉ̃ masãrẽ yʉꞌrʉose quetire werewĩ. Tojo nicã Õꞌacʉ̃ wiogʉ nimi nise quetire weregʉ waꞌawĩ. Dutitirãrẽ deꞌro na pũrĩnoꞌsere yʉꞌrʉowĩ.
Masãrẽ ĩꞌagʉ̃, pũrõ pajañaꞌwĩ. Na bʉjawetirã, wãcũtutuatirã ovejare coꞌtegʉ moorã weronojõ niwã.
Tojo weegʉ Jesú ʉ̃sã cʉ̃ buꞌerãrẽ niwĩ:
—Diacjʉ̃ta niꞌi. Marĩ otese peje pĩꞌrĩ dʉcatiꞌi. Tere miirã peꞌe marĩbocurema.
Tojo weerã te otese wiogʉre ãpẽrã miitamuajãrẽ sẽrĩnemoña, niwĩ Jesú. Aꞌte weronojõ Õꞌacʉ̃ ye quetire masĩsĩꞌrĩrã, pãjãrã waro nima. Mejõ te quetire wererã peꞌe pejetirãcã nima. Tojo weerã ãpẽrã cʉ̃ oꞌónemocã, Õꞌacʉ̃rẽ sẽrĩña, niwĩ Jesú.
Jesú masãrẽ buꞌéca beꞌro ʉ̃sã cʉ̃ buꞌerã docere besewĩ. Ʉ̃sãrẽ masãpʉ nirã́ wãtĩarẽ cõꞌawĩrõmasĩsere oꞌowĩ. Tojo nicã nipeꞌtise duti yʉꞌrʉomasĩsere oꞌowĩ.
Ʉ̃sã cʉ̃ beseꞌcãrã doce aꞌtiro wãmetiwʉ. Ne waro Simó niwĩ. Apetero cʉ̃rẽta tja Pedro pisuwã. Beꞌro cʉ̃ acabiji André niwĩ. Cʉ̃ beꞌro Santiago, tojo nicã cʉ̃ acabiji Juã, na pʉarãpʉta Zebedeo põꞌrã niwã.
Apĩ Felipe, apĩ Bartolomé, apĩ Tomás niwã. Yʉꞌʉ Mateo romano masã wiogʉre niyeru wapaseebosagʉ níꞌcʉ quẽꞌrã na meꞌrã niwʉ̃. Apĩ Santiago Alfeo macʉ̃ niwĩ. Tojo nicã Tadeo niwĩ.
Apĩ Simó celote curuacjʉ̃ niwĩ. Apĩ Juda Iscariote, beꞌropʉ Jesure ĩꞌatuꞌtirãpʉre oꞌoacjʉ quẽꞌrã niwĩ.
Cʉ̃ beséca beꞌro ʉ̃sã docere aꞌtiro niwĩ:
—Judío masã nitirã tiropʉ waꞌaticãꞌña. Tojo nicã Samaria diꞌtapʉ nise macãrĩpʉre waꞌaticãꞌña.
Israe curuacjãrã tiro peꞌe waꞌaya. Na Õꞌacʉ̃ cʉ̃ dutisere sirututirã, oveja na wiogʉre duꞌtiwija wisiꞌcãrã weronojõ nisama.
Narẽ wererã waꞌaya. “Cãꞌrõacã beꞌro Õꞌacʉ̃ beseꞌcʉ wiogʉ sãjãgʉ̃sami”, niña.
Dutitirãrẽ yʉꞌrʉoya. Wẽrĩꞌcãrãrẽ masõña. Cãmi boarãrẽ yʉꞌrʉoya. Wãtĩa sãjãnoꞌcãrãrẽ cõꞌawĩrõña. Yʉꞌʉ mʉsãrẽ weemasĩsere wapamarĩrõ oꞌoꞌo. Tojo weerã narẽ yʉꞌrʉorã, wapaseeticãꞌña.
»Mʉsã waꞌarã, ne niyeru miaticãꞌña.
Ne ajuronojõ miaticãꞌña. Suꞌti, tojo nicã sapatu mʉsã sãñase meꞌrã diaꞌcʉ̃ waꞌaya. Tuacjʉ miaticãꞌña. Daꞌrari masã na daꞌrase wapa wapataꞌabaꞌamasĩma. Tojo weerã mʉsã buꞌerã waꞌacã, mʉsãrẽ baꞌase weetamurãsama.
»Macãpʉ etarã, “Ãꞌrĩta añutʉꞌsami” mʉsã nigʉ̃́ tiro tojaqueꞌaya. Mʉsã to nirṍ ejatuaro cʉ̃ ya wiꞌipʉ niña.
Cʉ̃ ya wiꞌipʉ sãjãarã, ti wiꞌicjãrãrẽ põtẽrĩ añudutiya.
Mʉsãrẽ ñeꞌecã, “Mʉsãrẽ añurõ waꞌato”, niña. Mʉsãrẽ ñeꞌeticã, niticãꞌña.
Mʉsãrẽ ñeꞌeti, mʉsã buꞌesere tʉꞌosĩꞌrĩticã, ti wiꞌipʉre wijaarã, o ti macãpʉre wijarã, ti macã cjase diꞌta mʉsãrẽ wãꞌaꞌquere paastecõꞌaña. Tojo weerã mʉsã aꞌti macãcjãrã buꞌiritima, ni ĩꞌorãsaꞌa.
Diacjʉ̃ mʉsãrẽ wereꞌe. Õꞌacʉ̃ masãrẽ beseatji nʉmʉ narẽ ʉpʉtʉ waro buꞌiri daꞌregʉsami. Todʉporopʉ Sodoma, Gomorra wãmetise macãrĩcjãrãrẽ buꞌiri daꞌreꞌcaro nemorõ narẽ buꞌiri daꞌregʉsami, niwĩ Jesú.
Cʉ̃ apaturi ninemowĩ:
—Masĩña. Yʉꞌʉ mʉsãrẽ wioro waꞌteropʉ oꞌógʉ weeꞌe. Ovejare yaiwa waꞌteropʉ oꞌógʉ weronojõ oꞌóꞌo. Tojo weerã mʉsãrẽ ñaꞌarõ weeri nírã, pʉa capeatiya. Mʉsãrẽ ñaꞌarõ weemicã, añurõ weeya narẽ.
Añurõ ĩꞌaña. Mʉsãrẽ ñeꞌe, judío masã wiorã tiropʉ miarãsama. Na nerẽse wiꞌseripʉ mʉsãrẽ tãrãrãsama.
Mʉsãrẽ miacã, mʉsã ucũatjere “¿Deꞌro waꞌarosaʉ? ¿Deꞌro nirãsari?” ni wãcũqueꞌtiticãꞌña. Mʉsã ucũrĩ cura Õꞌacʉ̃ mʉsã ucũatjere oꞌogʉsami.
Tojo weerã mʉsã basu mejẽta ucũrãsaꞌa. Espíritu Santu marĩ pacʉ oꞌóꞌcʉ mʉsãrẽ ucũdutisere ucũrãsaꞌa.
»Masã yʉꞌʉre ẽjõpeocã ĩꞌarã, na acawererã warore wia, wẽjẽdutirãsama. Na põꞌrã quẽꞌrãrẽ tojota weerãsama. Põꞌrã quẽꞌrã na pacʉsʉmʉarẽ mejãrõta weerãsama.
Yé buꞌiri nipeꞌtirã mʉsãrẽ ĩꞌatuꞌtirãsama. Noꞌo yʉꞌʉre ẽjõpeoyapatigʉnojõ yʉꞌrʉgʉsami. Cʉ̃ yʉꞌʉ pacʉ tiropʉ catinuꞌcũcʉ̃sami.
Niꞌcã macãpʉ mʉsãrẽ ñaꞌarõ weecã, ape macãpʉ duꞌtiya. Diacjʉ̃ta mʉsãrẽ wereꞌe. Nipeꞌtiro Israe curuacjãrã nise macãrĩpʉ mʉsã werecusiabiꞌati dʉporo yʉꞌʉ Õꞌacʉ̃ macʉ̃ masʉ̃ weronojõ upʉtigʉ apaturi aꞌtigʉsaꞌa tja, niwĩ Jesú.
»Ne niꞌcʉ̃ buꞌegʉ, cʉ̃rẽ buꞌegʉ yʉꞌrʉoro nímasĩtisami. Mejãrõta daꞌracoꞌtegʉ quẽꞌrã cʉ̃ wiogʉ yʉꞌrʉoro nímasĩtisami.
Buꞌegʉ, cʉ̃rẽ buꞌegʉ weronojõ nigʉ̃ti, nirõʉaꞌa. Mejãrõta daꞌracoꞌtegʉ cʉ̃ wiogʉ weronojõ nigʉ̃ti, nirõʉaꞌa. Buꞌeri masʉ̃, wiogʉ, na ñaꞌarõ yʉꞌrʉcã, buꞌenoꞌgʉ̃, daꞌracoꞌtegʉ quẽꞌrã ñaꞌarõ yʉꞌrʉsama. Tojo weero yʉꞌʉ mʉsãrẽ buꞌegʉre “Beelzebú, wãtĩa wiogʉ nimi” nicã, ¿deꞌro weerã mʉsã yʉꞌʉ buꞌerãrẽ tojo nitibosabaʉ? niwĩ Jesú.
Jesú aꞌtiro werenemowĩ:
—Mʉsã yʉꞌʉ meꞌrã niꞌi. Tojo weerã mʉsãrẽ ʉatirãrẽ uiticãꞌña. Ne bajuyoropʉ weetise ĩꞌanoꞌticã weesome. Ĩꞌanoꞌrõsaꞌa. Ne ĩꞌatiropʉ weeꞌque quẽꞌrã masĩnoꞌticã weesome.
Yʉꞌʉ mʉsãrẽ tʉꞌotiropʉ níꞌquere ãpẽrã tʉꞌoropʉ werestepeꞌocãꞌña. Masĩnoꞌña marĩꞌquere masãrẽ masĩcã weeya.
Mʉsã upʉre wẽjẽcõꞌarãrẽ uiticãꞌña. Na upʉ diaꞌcʉ̃rẽ wẽjẽcõꞌamasĩsama. Õꞌacʉ̃ peꞌe upʉ, ejeripõꞌrãrẽ pecameꞌepʉ cõꞌabutiamasĩsami. Cʉ̃ tojo weegʉ́ pũrĩcãrẽ uiya, niwĩ.
Jesú queose meꞌrã cʉ̃ pacʉ marĩrẽ maꞌisere werenemowĩ:
—Pʉarã mirĩcʉ̃a oꞌmajãrãcã cãꞌrõacã wapatisama. Na tojo wapatimicã, Õꞌacʉ̃ narẽ añurõ coꞌtesami. Ne niꞌcʉ̃ mirĩcʉ̃acã yucʉgʉpʉ pesagʉ marĩ pacʉ “Tocãꞌrõ wẽrĩgʉ̃sami” niticã, wẽrĩtisami.
Apeyema tja Õꞌacʉ̃ marĩ poarire “Ticʉse niꞌi”, ni masĩpeꞌocãꞌsami.
Mʉsã pãjãrã mirĩcʉ̃a yʉꞌrʉoro wapatisaꞌa. Tojo weerã mʉsãrẽ ñaꞌarõ weesĩꞌrĩrãrẽ uiticãꞌña. Õꞌacʉ̃ mʉsãrẽ añurõ coꞌtegʉsami, niwĩ Jesú.
Jesú werenemowĩ:
—Noꞌo masã tʉꞌoropʉ yʉꞌʉre “Ẽjõpeoꞌo” ni werecã, yʉꞌʉ quẽꞌrã narẽ yʉꞌʉ pacʉ ʉꞌmʉsepʉ nigʉ̃rẽ añurõ ucũgʉ̃saꞌa.
Niꞌcʉ̃ masãrẽ uigʉ, masã tʉꞌoropʉ yʉꞌʉre “Ẽjõpeoweꞌe” nigʉ̃rẽ yʉꞌʉ quẽꞌrã cʉ̃rẽ yʉꞌʉ pacʉ ʉꞌmʉsepʉ nigʉ̃rẽ “Yagʉ mejẽta nimi”, nigʉ̃saꞌa, niwĩ Jesú.
Apaturi werenemowĩ:
—Mʉsã yʉꞌʉre “Añurõ nisetiatjere miitigʉ weepĩ”, ni wãcũticãꞌña. Yʉꞌʉ tere miititiwʉ. Yʉꞌʉ aꞌtise wapa aꞌpepũrĩato nígʉ̃ aꞌtiwʉ. Ãpẽrã yʉꞌʉre ʉatirã, yʉꞌʉre ʉarã meꞌrã aꞌmetuꞌtirãsama.
Tojo weerã niꞌcʉ̃ cʉ̃ pacʉ meꞌrã aꞌmetuꞌtigʉsami. Apego quẽꞌrã co paco meꞌrã mejãrõta weegosamo. Tojo nicã macʉ̃ nʉmo co mañecõ meꞌrã aꞌmetuꞌtirãsama.
Tojo weerã niꞌcã wiꞌicjãrã, yé buꞌiri aꞌmetuꞌtirãsama.
»Yʉꞌʉre maꞌirõ nemorõ mʉsã pacʉsʉmʉa peꞌere maꞌiyʉꞌrʉnʉꞌcãrã, yarã nímasĩtisaꞌa. Tojo nicã pacʉsʉmʉa quẽꞌrã na põꞌrãrẽ maꞌiyʉꞌrʉnʉꞌcãrã, yarã nímasĩtisama.
Apetero weegʉ niꞌcʉ̃ “Yʉꞌʉ Jesure ẽjõpeogʉ, wẽrĩbosaꞌa” ni uigʉ, yʉꞌʉre ẽjõpeoduꞌusami. Tojo weegʉnojõ yagʉ nímasĩtisami.
Yʉꞌʉre ẽjõpeose meꞌrã ñaꞌarõ yʉꞌrʉsĩꞌrĩtigʉ, yʉꞌʉre ẽjõpeoduꞌugʉnojõ pecameꞌepʉ buꞌiri daꞌre bajurionoꞌgʉ̃sami. Apĩ wẽjẽsere uiti, yʉꞌʉre ẽjõpeonuꞌcũgʉ̃nojõ peꞌe yʉꞌʉ meꞌrã catinuꞌcũgʉ̃sami, niwĩ Jesú.
Jesú werenemowĩ:
—Mʉsãrẽ eꞌcatise meꞌrã ñeꞌerã, yʉꞌʉre ñeꞌerãta weema. Yʉꞌʉre ñeꞌerã quẽꞌrã, yʉꞌʉ pacʉ yʉꞌʉre oꞌóꞌcʉre ñeꞌerãta weema.
Niꞌcʉ̃ Õꞌacʉ̃ weredutiꞌquere wereturiari masʉ̃rẽ cʉ̃ Õꞌacʉ̃ oꞌóꞌcʉ niyucã, ñeꞌegʉ̃rẽ aꞌtiro waꞌarosaꞌa. Õꞌacʉ̃ cʉ̃rẽ oꞌosenojõrẽta cʉ̃rẽ ñeꞌegʉ̃ quẽꞌrãrẽ oꞌogʉsami. Niꞌcʉ̃ masʉ̃ añugʉ̃rẽ ñeꞌegʉ̃, cʉ̃ añugʉ̃ niyucã, cʉ̃rẽ ñeꞌegʉ̃rẽ aꞌtiro waꞌarosaꞌa. Õꞌacʉ̃ masʉ̃ añugʉ̃rẽ oꞌoꞌcaronojõta cʉ̃rẽ ñeꞌegʉ̃ quẽꞌrãrẽ oꞌogʉsami.
Niꞌcʉ̃ apĩrẽ Jesucristore ẽjõpeogʉ nimi nígʉ̃, acowʉogʉre acotĩagʉ̃ diacjʉ̃ta añuse bocagʉsami, niwĩ Jesú.
Juã masãrẽ wãmeyeri masʉ̃ buꞌiri daꞌreri wiꞌipʉ nicʉ niwĩ. Topʉ nígʉ̃, Jesú masã waꞌteropʉ weesere tʉꞌocʉ niwĩ. Tere tʉꞌogʉ, ãpẽrã cʉ̃ buꞌesere siruturãrẽ cʉ̃ tiropʉ waꞌaduticʉ niwĩ.
Aꞌtiro narẽ sẽrĩtiñaꞌduticʉ niwĩ:
—“¿Mʉꞌʉta niti ‘Masãrẽ yʉꞌrʉoacjʉ aꞌtigʉsami’ ninoꞌcʉ, o apĩpʉre yucuerãsari yujupʉ?” ni sẽrĩtiñaꞌña, nicʉ niwĩ.
Jesú tiro etarã, Juã sẽrĩtiñaꞌdutiꞌquere sẽrĩtiñaꞌwã. Na tojo nicã tʉꞌogʉ, Jesú narẽ yʉꞌtiwĩ:
—Yʉꞌʉ weecã ĩꞌasere, mʉsã tʉꞌosere Juãrẽ wererã waꞌaya.
“Caperi ĩꞌatimiꞌcãrã niꞌcãrõacãrẽ ĩꞌapãama. Sijamasĩtimiꞌcãrã sijama. Cãmi boarã yatipeꞌtianoꞌma. Oꞌmeperi tʉꞌotiꞌcãrã tʉꞌoma. Ãpẽrã wẽrĩꞌcãrã masãma. Pajasecʉorã añuse masãrẽ yʉꞌrʉose quetire tʉꞌoma.
Yʉꞌʉre ẽjõpeoduꞌutigʉnojõ eꞌcatigʉsami”, ni wererã waꞌaya Juãrẽ, niwĩ Jesú.
Na waꞌáca beꞌro Jesú Juã ye cjasere masãrẽ werenʉꞌcãwĩ:
—Mʉsã masã marĩrõpʉ Juãrẽ ĩꞌarã waꞌapã. Topʉ waꞌarã, uigʉnojõrẽ, wãcũtutuatigʉre ĩꞌarã waꞌatipã. Cʉ̃ tutuatigʉ tábuti wĩꞌrõ wẽecʉaro weronojõ nitimi.
Tojo nicã añuse waro suꞌti sãñagʉ̃rẽ masã marĩrõpʉ ĩꞌarã waꞌatipã. Suꞌti añuse sãñarãnojõ wiorã ye wiꞌseripʉ nisama.
To pũrĩcãrẽ mʉsã niꞌcʉ̃ Õꞌacʉ̃ ye queti weremʉꞌtãrĩ masʉ̃rẽ ĩꞌarã waꞌarã weepã. Nirõta Juã ãpẽrã Õꞌacʉ̃ ye queti weremʉꞌtãrĩ masã nemorõ niyʉꞌrʉnʉꞌcãmi.
Õꞌacʉ̃ Juãrẽ oꞌóyuatjere cʉ̃ ye queti ojáca pũrĩpʉ aꞌtiro ojanoꞌwʉ̃:
“Yʉꞌʉ mʉꞌʉ ye quetire wereyuacjʉre mʉꞌʉ dʉporo oꞌógʉti.
Cʉ̃ mʉꞌʉ waꞌatji maꞌarẽ apoyugʉsami”, nicʉ niwĩ Õꞌacʉ̃, ni ojanoꞌcaro niwʉ̃.
Maꞌa quẽꞌrã́yumʉꞌtãgʉ̃ weronojõ mʉꞌʉ waꞌati dʉporo masã wãcũsere bʉjaweti dʉcayudutigʉsami nígʉ̃, tojo nicʉ niwĩ.
»Diacjʉ̃ta mʉsãrẽ weregʉti. Todʉporopʉ, aꞌtiro nicã quẽꞌrãrẽ ne niꞌcʉ̃ Juã yʉꞌrʉoro nigʉ̃́ marĩmi. Tojo nimicã, nipeꞌtirã Õꞌacʉ̃ wiogʉ nirõpʉ nirã́ Juã yʉꞌrʉoro nima. Mejõ nigʉ̃pʉa cʉ̃ yʉꞌrʉoro nimi.
»Juã buꞌenʉꞌcãcateropʉ, téé aꞌtocateropʉ quẽꞌrãrẽ Õꞌacʉ̃ wiogʉ nisere ʉatirã, cumuca weema.
Nipeꞌtirã Õꞌacʉ̃ ye quetire weremʉꞌtãrĩ masã na ojaꞌque meꞌrã, tojo nicã Moisé cʉ̃ dutise cũuꞌque meꞌrã Õꞌacʉ̃ wiogʉ nimi nisere werenuꞌcũcãrã niwã. Juã masãrẽ wãmeyeri masʉ̃pʉta weretʉocʉ niwĩ.
Mʉsã yʉꞌʉre ẽjõpeosĩꞌrĩcãma, aꞌtiro nigʉ̃ti. Dʉporocjʉ̃pʉ Õꞌacʉ̃ ye queti weremʉꞌtãrĩ masʉ̃ aꞌtiro nicʉ niwĩ: “Masãrẽ yʉꞌrʉoacjʉ aꞌtise dʉporo Elía Õꞌacʉ̃ ye queti weremʉꞌtãrĩ masʉ̃ weronojõ nigʉ̃́ aꞌtigʉsami”, ni ojanoꞌwʉ̃. Juã na tojo ojanoꞌcʉta nimi.
Oꞌmeperi cʉorãnojõ aꞌtere añurõ tʉꞌoya.
»Masã aꞌtocaterocjãrã, yé quetire tʉꞌosĩꞌrĩtirã ãꞌrã weronojõ nima. Wĩꞌmarã macã decopʉ apedujirã, na meꞌrãcjãrãrẽ pijirã caricũbajaqueꞌatirã weronojõ nima. Aꞌtiro caricũsama:
“Ʉ̃sã wẽowʉ̃ putimicã, basarã wijatiapʉ. Ʉ̃sã bʉjawetise basacã quẽꞌrãrẽ, utitiapʉ.” Na weronojõ aꞌtocatero nirã́ noꞌo añurõ, ñaꞌarõ weecã, mejãrõta tʉꞌsatima.
Juã masãrẽ wãmeyeri masʉ̃ beꞌti, vino sĩꞌrĩtisami. Cʉ̃ tojo weecã, mʉsã “Wãtĩ cʉomi”, nisaꞌa.
Beꞌro yʉꞌʉ Õꞌacʉ̃ macʉ̃ masʉ̃ weronojõ upʉtigʉ quẽꞌrãrẽ baꞌa, yʉꞌʉ vino sĩꞌrĩcã, mejãrõta ñaꞌarõ ucũꞌu. “Baꞌawãrĩgʉ̃, sĩꞌrĩwãrĩgʉ̃ nimi. Niyeru wapaseeri masã, tojo nicã ñaꞌarã meꞌrãcjʉ̃ nimi”, niꞌi yʉꞌʉre. Mʉsã niꞌcʉ̃pʉreta ẽjõpeoweꞌe. Tojo ẽjõpeotimirã, yʉꞌʉ weeĩꞌoꞌquere ĩꞌarã, “Õꞌacʉ̃ cʉ̃rẽ masĩse oꞌopĩ” ni, masĩbosaꞌa, niwĩ Jesú.
Beꞌro Jesú cʉ̃ tutuaro meꞌrã weeĩꞌoyʉꞌrʉnʉꞌcãꞌque macãrĩcjãrãrẽ aꞌtiro tuꞌtiwĩ. Na ñaꞌarõ weeꞌquere bʉjaweti dʉcayuticã, tojo weewĩ.
—Mʉsã Corazĩ́, tojo nicã Betsaida wãmetise macãrĩcjãrãrẽ ñaꞌarõ waꞌarosaꞌa. Yʉꞌʉ weeĩꞌoꞌquere ĩꞌamirã, dʉcayuweꞌe. Yʉꞌʉ ãpẽrã judío masã nitirã tiropʉ Tiro, Sidṍ wãmetise macãrĩpʉ weeĩꞌocãma, dʉporopʉ na ñaꞌarõ weeꞌquere bʉjaweti dʉcayutojabopã. Na bʉjawetisere ĩꞌorã, na weewʉaronojõpʉma suꞌtire wãquĩsenojõrẽ sãña, nujãrẽ na dʉpoapʉ ṍrẽ́stepeobopã.
Mʉsãrẽ wereꞌe. Õꞌacʉ̃ masãrẽ beseatji nʉmʉ nicã, mʉsã peꞌere Tiro, Sidṍcjãrã nemorõ buꞌiri daꞌreyʉꞌrʉnʉꞌcãgʉ̃sami.
»Niꞌcãrõacãma Capernaucjãrãrẽ wereꞌe. “Tojowaro ʉꞌmʉsepʉ mʉjãrãti”, ni wãcũticãꞌña. Õꞌacʉ̃ mʉsãrẽ pecameꞌepʉ cõꞌabutiagʉsami. Sõꞌoníca macã Sodoma yʉꞌʉ mʉsã tiropʉ weeꞌcaronojõ weeĩꞌocãma, ti macã niꞌcãrõacãpʉ quẽꞌrãrẽ ninuꞌcũbosaꞌa.
Mʉsãrẽ nigʉ̃ti. Õꞌacʉ̃ masãrẽ beseatji nʉmʉ nicã, Sodomacjãrãrẽ nemorõ mʉsã peꞌere Õꞌacʉ̃ buꞌiri daꞌregʉsami, niwĩ Jesú.
—Pacʉ, mʉꞌʉ ʉꞌmʉse, aꞌti turi wiogʉ niꞌi. “Masĩyʉꞌrʉnʉꞌcãrã niꞌi” nirãrẽ mʉꞌʉ ye cjasere tʉꞌomasĩcã weeweꞌe. Ãpẽrã wĩꞌmarã weronojõ maata tʉꞌo ẽjõpeorã peꞌere tere masĩcã weeꞌe. Mʉꞌʉ tojo weesere wãcũgʉ̃, “Añuꞌu”, ni eꞌcatise oꞌoꞌo.
Pacʉ, mʉꞌʉ ʉaꞌcaronojõta aꞌtere queoro weeꞌe, niwĩ.
Beꞌro Jesú masãrẽ ninemowĩ:
—Yʉꞌʉ pacʉ nipeꞌtise weemasĩsere yʉꞌʉre oꞌowĩ. Cʉ̃ niꞌcʉ̃ta yʉꞌʉ nisetisere masĩpeꞌocãꞌsami. Yʉꞌʉ quẽꞌrã niꞌcʉ̃ta cʉ̃ nisetisere masĩpeꞌoꞌo. Noꞌo yʉꞌʉ masĩcã weenoꞌrã quẽꞌrã cʉ̃ nisetisere masĩsama.
Mʉsã basu weetutuase meꞌrã Õꞌacʉ̃rẽ eꞌcaticã weesĩꞌrĩꞌi. Tojo weerã nʉcʉ̃sere wʉarã, daꞌra caributirã weronojõ niꞌi. Mʉsã buꞌiri tʉꞌoñaꞌrã, bʉjawetirãrẽ aꞌtiro nigʉ̃ti. Mʉsã tojo tʉꞌoñaꞌsere yʉꞌʉre wereya. Yʉꞌʉ mʉsãrẽ weetamugʉ̃ti. Mʉsã tojo weecã, yʉꞌʉ mʉsãrẽ ejerisãjãsere oꞌogʉti.
Yʉꞌʉ dutisere, yʉꞌʉ ʉaronojõ weeya. Mʉsã tojo weecã, weetamugʉ̃ti. Yʉꞌʉ daꞌradutipegʉ niweꞌe. Yʉꞌʉ mʉsãrẽ pajañaꞌgʉ̃, mejõ nigʉ̃ weronojõ weeꞌe. Mʉsã bʉjawetisere yʉꞌʉre werecã, mʉsãrẽ eꞌcatise dʉcayugʉti.
Yʉꞌʉ weetamuyucã, yʉꞌʉ dutise ʉpʉtʉ waro mʉsãrẽ tutuaweꞌe. Masã apeyenojõ caꞌrasãasere oꞌmarã weronojõ tʉꞌoñaꞌrãsaꞌa, ni werewĩ Jesú.
Titare sauru nicã ʉ̃sã judío masã soowʉari nʉmʉ Jesú trigo wesepʉ yʉꞌrʉawĩ. Ʉ̃sã cʉ̃ buꞌerã ʉjaboarã, trigo na oteꞌquere tʉ̃ꞌrẽ, te perire baꞌawʉ.
Fariseo masã ʉ̃sã tojo weecã ĩꞌarã, Jesure niwã:
—Ĩꞌaña. Mʉꞌʉ buꞌerã niꞌcãcãnojõrẽ weedutitisere weema. Marĩ soowʉari nʉmʉrẽ daꞌradutiweꞌe, niwã.
Na tojo nicã tʉꞌogʉ, Jesú niwĩ:
—Mʉsã dʉporocjʉ̃ wiogʉ Davi cʉ̃ meꞌrãcjãrã meꞌrã ʉjaboarã weeꞌquere buꞌepã.
Na aꞌtiro weecãrã niwã. Õꞌacʉ̃ wiꞌipʉ sãjãa, pã́ “Õꞌacʉ̃ ye niꞌi” níꞌque narẽ baꞌadutitiꞌquere baꞌacãrã niwã. Paꞌia diaꞌcʉ̃rẽ baꞌata basiocaro nimiwʉ̃.
Apero Moisé dutiꞌcaropʉ quẽꞌrãrẽ buꞌepã. Marĩ soowʉari nʉmʉ nicã paꞌia Õꞌacʉ̃ wiꞌipʉ daꞌrasama. Cʉ̃ ye cjasere daꞌrarã, sootisama. Na tojo sootirã, ñaꞌarõ weerã mejẽta weema.
Mʉsãrẽ weregʉti. Aꞌtore yʉꞌʉ Õꞌacʉ̃ wiꞌi yʉꞌrʉoro niyʉꞌrʉnʉꞌcãgʉ̃ niꞌi.
Mʉsã Õꞌacʉ̃ ye queti ojáca pũrĩpʉ níꞌquere tʉꞌomasĩweꞌe. Aꞌtiro ojanoꞌcaro niwʉ̃: “Yʉꞌʉ masãrẽ aꞌmerĩ pajañaꞌcã ʉaꞌa. Waꞌicʉrã ʉ̃jʉ̃amorõpeoꞌcaro nemorõ te peꞌere ʉasãyʉꞌrʉnʉꞌcãꞌa”, ni ojanoꞌwʉ̃. Mʉsã tere tʉꞌomasĩrã pũrĩcã, masã mejẽcã weetirãrẽ “Ñaꞌarõ weema”, nitibosaꞌa.
Yʉꞌʉ Õꞌacʉ̃ macʉ̃ masʉ̃ weronojõ upʉtigʉ soowʉari nʉmʉrẽ dutise nemorõ dutimasĩꞌi, niwĩ Jesú.
Jesú trigo wesepʉ níca beꞌro judío masã nerẽrĩ wiꞌipʉ sãjãawĩ.
Ti wiꞌi poꞌpeapʉ niꞌcʉ̃ omocã bʉꞌawiaꞌcʉ nicʉ niwĩ. Fariseo masã ¿deꞌro wee Jesure weresãrãsari? nírã, cʉ̃rẽ sẽrĩtiñaꞌwã:
—¿Marĩ soowʉari nʉmʉrẽ dutitigʉre yʉꞌrʉocã añuti? niwã.
Na tojo nicã tʉꞌogʉ, narẽ yʉꞌtiwĩ:
—Niꞌinojõta marĩ soowʉari nʉmʉ nicã oveja copepʉ bʉrʉsãjãcã, cʉ̃rẽ wejewãꞌcõgʉ̃ waꞌaticã weetisami.
Niꞌcʉ̃ masʉ̃ oveja nemorõ wapatiyʉꞌrʉnʉꞌcãmi. Tojo weero marĩ soowʉari nʉmʉrẽ añuse weecã añu niꞌi, niwĩ.
Cʉ̃ tojo níca beꞌro omocã bʉꞌawiaꞌcʉre niwĩ:
—Mʉꞌʉ omocãrẽ sĩ́oña, niwĩ. Tojo nicã tʉꞌogʉ, sĩ́owĩ. Cʉ̃ tojo weecãta, ape omocã weronojõ añua waꞌawʉ.
Cʉ̃ tojo weecã ĩꞌarã, fariseo masã uawijaa waꞌawã. Tojo uawijaarã, “¿Deꞌro wee Jesure wẽjẽrãsari?” ni apocãrã niwã.
Jesú cʉ̃rẽ wẽjẽsĩꞌrĩsere masĩgʉ̃, omocã bʉꞌawiaꞌcʉre yʉꞌrʉoꞌcaropʉ níꞌcʉ wijaawãꞌcãwĩ. Cʉ̃rẽ masã pãjãrã sirutuwã. Nipeꞌtirã dutitirãrẽ yʉꞌrʉowĩ.
Yʉꞌrʉo, narẽ ne cʉ̃ ye cjasere weredutitiwĩ.
Jesú na pãjãrãrẽ yʉꞌrʉocã, Isaía Õꞌacʉ̃ ye queti weremʉꞌtãrĩ masʉ̃ ojaꞌque queoro waꞌawʉ. Aꞌtiro ojacʉ niwĩ:
Yʉꞌʉ maꞌigʉ̃ nimi.
Cʉ̃ meꞌrã eꞌcatiꞌi.
Yʉꞌʉ Espíriture cʉ̃rẽ oꞌogʉti.
Cʉ̃ yʉꞌʉ nipeꞌtirã masãrẽ añurõ weesere weregʉsami.
Cʉ̃ ne dʉꞌsaso, macã decopʉ caricũsijasome.
Noꞌo wãcũtutuatigʉnojõ quẽꞌrãrẽ cõꞌasome.
Cõꞌarõnojõ oꞌogʉ, wãcũtutuacã weegʉsami.
Ẽjõpeotutuatirãrẽ tuꞌtisome.
Narẽ añurõ weetamugʉ̃sami.
Cʉ̃ wiogʉ sãjã́ca beꞌropʉ, cʉ̃ ñaꞌasere docaqueꞌaca beꞌropʉ tojo weeduꞌugʉsami.
Cʉ̃ queoro dutimeꞌrĩcʉ̃sami.
Tojo weerã nipeꞌtirocjãrã cʉ̃ dutiatjere coꞌterãsama, tojo ni ojanoꞌwʉ̃.
Beꞌro Jesú tiropʉ caperi bajutigʉ, ucũtigʉ wãtĩ sãjãnoꞌcʉre miiejawã. Na cʉ̃rẽ miiejacã ĩꞌagʉ̃, Jesú cʉ̃rẽ yʉꞌrʉowĩ. Tojo wééca beꞌro ĩꞌa, ucũwĩ.
Wãtĩ sãjãnoꞌcʉ yʉꞌrʉcã ĩꞌarã, nipeꞌtirã masã ĩꞌamarĩawã. Na aꞌmerĩ sẽrĩtiñaꞌwã:
—¿Ãꞌrĩ dʉporocjʉ̃pʉ Davi pãrãmi “Na aꞌtiacjʉ niapʉ” níꞌcʉ niti? niwã.
Fariseo masã na tojo nicã tʉꞌorã, aꞌtiro niwã:
—Ãꞌrĩ wãtĩa wiogʉ Beelzebú wãmetigʉ tutuaro meꞌrã wãtĩarẽ cõꞌawĩrõcãꞌsami, niwã.
Jesú na tojo nisere masĩgʉ̃, narẽ niwĩ:
—Niꞌcã curuacjãrã aꞌmerĩ dʉcawati aꞌmequẽrã, masãpeꞌtia waꞌasama. Tojo nicã niꞌcã macãcjãrã o niꞌcã wiꞌicjãrã na quẽꞌrã aꞌmerĩ dʉcawati aꞌmetuꞌtirã, peꞌtidija waꞌasama.
Mejãrõta wãtĩa wiogʉ cʉ̃ yarã wãtĩarẽ cõꞌawĩrõgʉ̃, cʉ̃ basuta dʉcawatigʉ weesami. Tojo weegʉ cʉ̃ deꞌro wee tutuanemobosabe.
Mʉsã yʉꞌʉre “Cʉ̃ wãtĩ Beelzebú tutuaro meꞌrã wãtĩarẽ cõꞌawĩrõmi”, niꞌi. Tojo nicãma, mʉsã buꞌesere siruturã wãtĩarẽ cõꞌawĩrõrã, ¿noa tutuaro meꞌrã cõꞌawĩrõsari? Narẽ mʉsã “Õꞌacʉ̃ tutuaro meꞌrã wãtĩarẽ cõꞌawĩrõma”, niꞌi. Tojo weero masĩnoꞌo. Mʉsã yʉꞌʉre nise diacjʉ̃ niweꞌe.
Yʉꞌʉ wãtĩarẽ Espíritu Santu tutuaro meꞌrã peꞌe cõꞌawĩrõꞌo. Te meꞌrã “Õꞌacʉ̃ wiogʉ nise mʉsã tiropʉre nitojaꞌa”, ninoꞌo.
»Queose meꞌrã mʉsãrẽ werenemogʉ̃ti tja. Niꞌcʉ̃ tutuamʉ ya wiꞌipʉre dʉꞌtecũutimigʉ̃, yajamasĩnoꞌña marĩꞌi. Dʉꞌtéca beꞌropʉ yajamasĩsami, niwĩ. Yʉꞌʉ wãtĩ yʉꞌrʉoro tutuayʉꞌrʉnʉꞌcãꞌa nígʉ̃, tojo niwĩ Jesú.
Jesú ninemowĩ:
—Yʉꞌʉre ʉatirã yʉꞌʉre ĩꞌatuꞌtirã nima. Yʉꞌʉre seeneotamutigʉnojõ doquestewãꞌcãgʉ̃ weronojõ nimi. Yʉꞌʉre ẽjõpeotirã masãrẽ Õꞌacʉ̃rẽ ẽjõpeocã weetamurã mejẽta weema.
»Tojo weegʉ mʉsãrẽ diacjʉ̃ weregʉti. Õꞌacʉ̃ masã ñaꞌarõ weesere, ñaꞌarõ ucũsere acobojogʉsami. Espíritu Santure ñaꞌarõ ucũcã pũrĩcãrẽ, acobojosome.
Yʉꞌʉ Õꞌacʉ̃ macʉ̃ masʉ̃ weronojõ upʉtigʉre ñaꞌarõ ucũcã, Õꞌacʉ̃ acobojogʉsami. Espíritu Santu peꞌere ñaꞌarõ ucũcã, Õꞌacʉ̃ acobojosome. Niꞌcãrõacã, beꞌropʉ quẽꞌrãrẽ mejãrõta acobojosome, niwĩ Jesú.
Jesú ninemowĩ:
—Yucʉgʉ añucjʉ nicã, tigʉ dʉca meꞌrã “Añucjʉ niꞌi”, ninoꞌo. Yucʉgʉ ñaꞌacjʉ nírõ, tigʉ dʉca meꞌrã “Ñaꞌacjʉ niꞌi”, ni ĩꞌamasĩnoꞌo. Yucʉgʉre tigʉ dʉca meꞌrã ĩꞌamasĩnoꞌo.
Tojo weegʉ masʉ̃ añugʉ̃ añuse wãcũse cʉoyugʉ, añurõta ucũsami. Apĩ ñaꞌagʉ̃ peꞌe cʉ̃ wãcũse ñaꞌase niyucã, ñaꞌarõ ucũsami.
Mʉsãrẽ weregʉti. Õꞌacʉ̃ masãrẽ beseatji nʉmʉ nicã, mʉsã wãcũtimirã noꞌo ʉaro ucũmaꞌaꞌquenʉcʉ̃ besegʉsami.
Mʉsã añurõ ucṹca beꞌro nicã, Õꞌacʉ̃ mʉsãrẽ “Añurõ ucũpã, buꞌiri mooꞌo”, nigʉ̃sami. Mʉsã ñaꞌarõ ucṹca beꞌroma “Buꞌiri cʉoꞌo”, nigʉ̃sami, niwĩ Jesú fariseo masãrẽ.
Beꞌro fariseo masã, ãpẽrã Moisé ojaꞌquere buꞌeri masã Jesure aꞌtiro niwã:
—Masãrẽ buꞌegʉ, mʉꞌʉ añuse weeĩꞌocã ĩꞌasĩꞌrĩsaꞌa, niwã.
Na tojo nicã tʉꞌogʉ, Jesú niwĩ:
—Mʉsã aꞌtocaterocjãrã ñaꞌarã niꞌi. Mʉsã weeĩꞌoña nírã, mʉsã ẽjõpeotisere yʉꞌʉre ĩꞌoꞌo. Mʉsãrẽ weeĩꞌosome. Aꞌte diaꞌcʉ̃rẽ weregʉti. Dʉporocjʉ̃pʉ Joná Õꞌacʉ̃ ye quetire weremʉꞌtãrĩ masʉ̃ waꞌaꞌcaronojõ diaꞌcʉ̃rẽ ĩꞌogʉ̃ti.
Joná waꞌiwʉ̃ pajigʉjo paaga poꞌpeapʉ iꞌtia ʉmʉco, iꞌtia ñami cʉ̃pʉre sãñacʉ niwĩ. Cʉ̃ weronojõta yʉꞌʉ Õꞌacʉ̃ macʉ̃ masʉ̃ weronojõ upʉtigʉ quẽꞌrã yʉꞌʉre yááca beꞌro iꞌtia ʉmʉco, iꞌtia ñami diꞌta poꞌpeapʉ cũñagʉ̃saꞌa.
Joná Nínive wãmetiri macãcjãrãrẽ Õꞌacʉ̃ ye quetire werecã, na ñaꞌarõ weeꞌquere bʉjaweti, duꞌucãrã niwã. Yʉꞌʉ peꞌere Joná yʉꞌrʉoro nimicã, mʉsã ẽjõpeoweꞌe. Mʉsã na weeꞌcaronojõ ñaꞌarõ weeꞌquere bʉjawetiweꞌe. Tojo weerã Õꞌacʉ̃ masãrẽ beseatji nʉmʉ nicã, Nínivepʉ níꞌcãrã aꞌtocateropʉcjãrãrẽ “Mʉsã Jesure ẽjõpeotirã, ñaꞌarõ weewʉ”, nirãsama.
Apeye quẽꞌrãrẽ weregʉti. Dʉporocjõ mujĩpũ mʉjãtiro diacjʉ̃ peꞌe nirĩ diꞌtapʉ wiogo Israe curuacjãrã wiogʉ Salomó masĩsere tʉꞌogo aꞌtico niwõ. Yʉꞌʉ Salomó yʉꞌrʉoro masĩyʉꞌrʉnʉꞌcãmicã, mʉsã peꞌe yʉꞌʉre tʉꞌosĩꞌrĩweꞌe. Tojo weego Õꞌacʉ̃ masãrẽ beseatji nʉmʉ nicã, ti diꞌta wiogo níꞌco aꞌtocateropʉcjãrãrẽ “Mʉsã Jesure ẽjõpeotirã, ñaꞌarõ weewʉ”, nigõsamo, niwĩ.
Jesú fariseo masãrẽ ninemowĩ:
—Wãtĩ masʉ̃pʉre cõꞌawĩrõnoꞌca beꞌro aco marĩrõpʉ sijabaqueꞌatisami. Cʉ̃ niatjore aꞌmagʉ̃, tojo weesami. Cʉ̃ nirṍ bocatigʉ, aꞌtiro wãcũsami:
“Yʉꞌʉ wijaaꞌcʉpʉre dajasãjãagʉ̃ti tja”, nisami. Cʉ̃pʉre dajasãjãagʉ̃, wiꞌi oꞌaca wiꞌi, añurõ apóca wiꞌi weronojõ bocaejasami.
Beꞌro ãpẽrã wãtĩa sietere cʉ̃ yʉꞌrʉoro ñaꞌarãrẽ pijisami. Piji, beꞌro todʉporopʉ cʉ̃ wijaaꞌcʉpʉre na nipeꞌtirã sãjãasama. Tojo weegʉ masʉ̃ cʉ̃ todʉporopʉ níꞌcaro nemorõ ñaꞌarõ tojasami. Ãꞌrã quẽꞌrã yʉꞌʉre ẽjõpeotirã tojota ñaꞌabutiaro waꞌarãsama, niwĩ Jesú.
Jesú masãrẽ tojo ucũrĩ cura cʉ̃ paco, cʉ̃ acabijirã cʉ̃ nirĩ wiꞌipʉ ejawã. Na sopepʉ tojanʉꞌcã, cʉ̃ meꞌrã ucũsĩꞌrĩwã.
Tojo weecã, to nigʉ̃́ niꞌcʉ̃ werewĩ Jesure:
—Mʉꞌʉ paco, mʉꞌʉ acabijirã sope pʉꞌtopʉ niama. Mʉꞌʉ meꞌrã ucũsĩꞌrĩama, ni werewĩ.
Cʉ̃ tojo nicã tʉꞌogʉ, Jesú cʉ̃rẽ niwĩ:
—¿Noanojõ niti yʉꞌʉ paco, yʉꞌʉ acabijirã? niwĩ.
Beꞌro ʉ̃sã cʉ̃ buꞌerãrẽ ñupuꞌa, niwĩ:
—Ãꞌrãrẽ yʉꞌʉ paco, yʉꞌʉ acawererã waro tʉꞌoñaꞌa.
Noꞌo Õꞌacʉ̃ ʉaro weerãnojõ náta yʉꞌʉ acabiji, yʉꞌʉ acabijo, yʉꞌʉ paco weronojõ nima, niwĩ.
Ti nʉmʉrẽta tja Jesú wiꞌipʉ níꞌcʉ ditara sumutopʉ waꞌawĩ. Waꞌa, topʉ dujiwĩ.
Masã pãjãrã waro cʉ̃ tiropʉ nerẽcã ĩꞌagʉ̃, yucʉsʉpʉ mʉjãsãjãa, dujiwĩ. Masã peꞌe ditara sumutopʉ nuꞌcũwã.
Beꞌro Jesú queose meꞌrã narẽ buꞌewĩ:
—Niꞌcʉ̃ masʉ̃ cʉ̃ ya wesepʉ otegʉ waꞌasami.
Cʉ̃ otegʉ wẽestewãꞌcãcã, apeye otese cape maꞌapʉ doquequeꞌasaꞌa. Mirĩcʉ̃a aꞌti, te perire ĩꞌaboca, baꞌapeꞌocãꞌsama.
Apeye ʉ̃tãpaga cãꞌrõacã diꞌta cʉoro buꞌipʉ doquequeꞌasaꞌa. Te diꞌta cãꞌrõacã niyucã, asibusu maata marã, pĩꞌrĩsaꞌa.
Beꞌro mujĩpũ asimʉjãtiri cura diꞌta boposãjãyʉꞌrʉa waꞌasaꞌa. Tojo weero nʉꞌcõrĩ cʉotiꞌcaro nitjĩarõ, maata ñaidija waꞌasaꞌa.
Apeye otese cape diꞌta añurõpʉ bʉrʉqueꞌasaꞌa. Te añurõ pĩꞌrĩ, dʉcatisaꞌa. Niꞌcã ño cien peri dʉcatisaꞌa. Ape ño sesenta peri, ape ño treinta peri dʉcatisaꞌa.
Oꞌmeperi cʉorãnojõ aꞌtere añurõ tʉꞌoya, niwĩ Jesú.
Beꞌro ʉ̃sã cʉ̃ buꞌerã cʉ̃ pʉꞌto waꞌa, cʉ̃rẽ sẽrĩtiñaꞌwʉ̃:
—¿Deꞌro weegʉ masãrẽ queose meꞌrã buꞌeti? niwʉ̃.
Jesú ʉ̃sãrẽ yʉꞌtiwĩ:
—Õꞌacʉ̃ mʉsãrẽ aꞌtiro weemi. Mʉsã ãpẽrã todʉporopʉ masĩña marĩmiꞌquere cʉ̃ wiogʉ nisere masĩcã weemi. Ãpẽrã yʉꞌʉre ẽjõpeotirã peꞌere masĩticã weemi.
Tojo weegʉ yʉꞌʉ buꞌesere ẽjõpeorãrẽ narẽta Õꞌacʉ̃ masĩse oꞌonemogʉ̃sami. Na tʉꞌomasĩse cʉoyʉꞌrʉarãsama. Ãpẽrã yʉꞌʉ buꞌesere ẽjõpeotirã peꞌere na cãꞌrõacã masĩmiꞌquere tʉꞌomasĩticã weegʉsami.
Na yʉꞌʉ weesere ĩꞌamirã, ĩꞌatirã weronojõ nisama. Yʉꞌʉ buꞌesere tʉꞌomirã, tʉꞌomasĩtisama. Tojo weegʉ queose meꞌrã narẽ wereꞌe.
14-15 Isaía Õꞌacʉ̃ ye quetire weremʉꞌtãrĩ masʉ̃ cʉ̃ ojaꞌcaronojõta narẽ waꞌaꞌa. Aꞌtiro ojacʉ niwĩ:
Mʉsã Õꞌacʉ̃ ye cjasere teerã, ĩꞌasĩꞌrĩsome.
Õꞌacʉ̃rẽ ẽjõpeosĩꞌrĩtirã, diacjʉ̃ cjasere tʉꞌosĩꞌrĩsome.
Tojo ẽjõpeotitjĩarã, yʉꞌʉre acobojose sẽrĩsome.
Tojo weerã mʉsãrẽ werecã, tʉꞌorãsaꞌa, tʉꞌorã peꞌe.
Mejõ ¿deꞌro nirõ weesari? ni tʉꞌomasĩsome.
Mʉsã añurõ yʉꞌʉ weesere ĩꞌamirã, ĩꞌamasĩsome, ni ojacʉ niwĩ Isaía, niwĩ Jesú.
Ʉ̃sã peꞌere niwĩ:
—Mʉsã pũrĩcã yʉꞌʉre ẽjõpeorã, eꞌcatiꞌi. Yʉꞌʉ weesere ĩꞌarã, yʉꞌʉ buꞌesere tʉꞌorã, ẽjõpeoꞌo.
Diacjʉ̃ mʉsãrẽ weregʉti. Pãjãrã Õꞌacʉ̃ ye queti weremʉꞌtãrĩ masã, tojo nicã dʉporocjãrã masã añurã níꞌcãrã niꞌcãrõacã yʉꞌʉ mʉsãrẽ weesere ĩꞌasĩꞌrĩcãrã nimiwã. Yʉꞌʉ mʉsãrẽ weresere tʉꞌosĩꞌrĩcãrã nimiwã. Tojo weesĩꞌrĩꞌcãrã nimirã, ĩꞌati, tʉꞌotiyʉꞌrʉocãꞌcãrã niwã, niwĩ Jesú.
Beꞌro Jesú ʉ̃sãrẽ aꞌtiro werenemowĩ:
—Oteri masʉ̃ ye queti aꞌtiro nisĩꞌrĩrõ weeꞌe.
Yʉꞌʉ aꞌti turipʉ wiogʉ nigʉ̃saꞌa nisere tʉꞌomirã, tere tʉꞌomasĩtirã, aꞌtiro weronojõ nisama. Otese cape maꞌapʉ bʉrʉqueꞌaꞌque weronojõ nisama. Wãtĩ aꞌti, na tʉꞌomiꞌquere ẽꞌmapeꞌocãꞌsami.
Ãpẽrã ʉ̃tãpaga waꞌteropʉ doquequeꞌaꞌque peri weronojõ nisama. Yé quetire eꞌcatise meꞌrã tʉꞌosama.
Tojo tʉꞌomirã, nʉꞌcõrĩ marĩrã weronojõ nisama. Narẽ mejẽcã waꞌacã, o ãpẽrã te quetire ẽjõpeose buꞌiri narẽ tuꞌticã, maata ẽjõpeoduꞌucãꞌsama.
Ãpẽrã otese cape pota waꞌteropʉ bʉrʉqueꞌaꞌque weronojõ nisama. Yé quetire tʉꞌoma, tʉꞌorã peꞌe. Aꞌti ʉmʉco cjase peꞌere wãcũyʉꞌrʉnʉꞌcãsama. Noꞌo deꞌro nisere ʉaripejayʉꞌrʉasama. Na tojo niseticã, aꞌte narẽ dojorẽcãꞌsaꞌa. Na tʉꞌoꞌquere acobojo, dʉca marĩrã weronojõ nisama.
Ãpẽrã diꞌtapʉ añurõpʉ bʉrʉqueꞌaꞌque peri weronojõ nima. Yé quetire tʉꞌo, añurõ ẽjõpeo, yʉꞌʉ dutironojõ weesetirã, añurõ dʉcatirã weronojõ nima. Cien peri dʉcatiꞌcaro weronojõ añusere weesama. Ãpẽrã sesenta peri, ãpẽrã treinta peri dʉcatiꞌcaro weronojõ añusere weesama, niwĩ Jesú.
Jesú apeye queose meꞌrã ʉ̃sãrẽ werenemowĩ:
—Õꞌacʉ̃ wiogʉ nise aꞌtiro weronojõ niꞌi. Niꞌcʉ̃ masʉ̃ añuse capere cʉ̃ ya wesepʉ otesami.
Beꞌro nipeꞌtirã cã́rĩ́ca beꞌro te oteꞌcʉre ĩꞌatuꞌtigʉ cʉ̃ oteꞌcaropʉ waꞌasami. Waꞌa, trigo cape waꞌteropʉ ñaꞌase capere otesami.
Trigo pĩꞌrĩmʉjã, te pupiri cura ñaꞌase cʉ̃ oteꞌque peꞌe quẽꞌrã pĩꞌrĩbajuasaꞌa.
Na wiogʉ narẽ yʉꞌtisami: “Niꞌcʉ̃ marĩrẽ ĩꞌatuꞌtigʉ tojo weeapĩ”, nisami. Beꞌro daꞌracoꞌterã na wiogʉre sẽrĩtiñaꞌsama tja: “¿Mʉꞌʉ ʉ̃sã ñaꞌasere cureweerã waꞌacã ʉasari?” nisama.
Cʉ̃ peꞌe narẽ nisami: “Weeticãꞌña. Mʉsã cureweerã, apeye trigore duꞌacõꞌabosaꞌa.
Totá trigo meꞌrã bʉcʉacãꞌto. Trigo bʉcʉatuꞌajaca beꞌropʉ daꞌrari masãrẽ oꞌógʉti. Na ñaꞌase pĩꞌrĩꞌquere cureweemʉꞌtãrãsama. Curewee, tere opa dotori dʉꞌte, ʉ̃jʉ̃arãsama. Tuꞌajanʉꞌcõ, trigore na nʉrõwʉaropʉ nʉrõrãsama”, nisami, niwĩ Jesú.
Jesú apeye queose meꞌrã werenemowĩ tja:
—Õꞌacʉ̃ yarã pãjãrã sãjãrã́sama nise otese mostaza cape weronojõ niꞌi. Tere niꞌcʉ̃ cʉ̃ ya wesepʉ otesami.
Mostaza cape cãꞌcaperoacã waro niꞌi. Tócacaperoacã nimirõ, bʉcʉaropʉa pajibutiacjʉ yucʉgʉ pĩꞌrĩsaꞌa. Pajicjʉ waro waꞌacã ĩꞌarã, mirĩcʉ̃a aꞌti, tigʉ dʉpʉripʉ na diepeoatje suꞌtire weesama, niwĩ. Õꞌacʉ̃ wiogʉ nise cãꞌcaperoacã weronojõ nʉꞌcãsaꞌa. Beꞌro pajicjʉ bʉcʉaꞌcaro weronojõ nipeꞌtiropʉ cʉ̃ ye queti seꞌsa waꞌarosaꞌa. Tojo nicã pãjãrã cʉ̃ yarã sãjãrã́sama nígʉ̃, tojo niwĩ.
Beꞌro apeye queose meꞌrã werenemowĩ tja:
—Õꞌacʉ̃ wiogʉ nise aꞌtiro weronojõ niꞌi. Niꞌcõ numio pã́ weegotigo pã́ weese harinarẽ iꞌtiapa queo, poꞌosãasamo. Te meꞌrã levadura pã́ bʉcʉacã weesere morẽsamo. Beꞌro te nipeꞌtise bʉcʉa seꞌsapeꞌtia waꞌasaꞌa, niwĩ. Levadura harinarẽ bʉcʉacã weeꞌcaro weronojõ Õꞌacʉ̃ wiogʉ nise nipeꞌtiropʉ seꞌsarosaꞌa nígʉ̃, tojo niwĩ.
Jesú masãrẽ buꞌégʉ, queose meꞌrã wereticã weetiwĩ.
Cʉ̃ tojo weecã, Õꞌacʉ̃ ye quetire weremʉꞌtãrĩ masʉ̃ ojaꞌque queoro waꞌawʉ. Jesú masãrẽ wereatjere aꞌtiro ojanoꞌwʉ̃:
Queose meꞌrã masãrẽ weregʉsaꞌa.
Õꞌacʉ̃ aꞌti ʉmʉco weecãpʉ masĩnoꞌña marĩꞌquere mʉsãrẽ were bajurẽgʉ̃ti, ni ojanoꞌwʉ̃.
Beꞌro Jesú masãrẽ weꞌeriti, wiꞌipʉ sãjãawĩ. Ʉ̃sã cʉ̃ buꞌerã cʉ̃rẽ sirutusãjãwʉ̃. Topʉ cʉ̃rẽ sẽrĩtiñaꞌwʉ̃:
—Mʉꞌʉ mejẽpʉ ñaꞌase cape trigo waꞌteropʉ queose wereꞌquere wereapoya. ¿Deꞌro nisĩꞌrĩrõ weeati? niwʉ̃.
Ʉ̃sã tojo nicã tʉꞌogʉ, Jesú yʉꞌtiwĩ:
—Añuse trigo capere oteꞌcʉ yʉꞌʉ Õꞌacʉ̃ macʉ̃ masʉ̃ weronojõ upʉtigʉ niꞌi.
Ti wese peꞌe aꞌti turi nisĩꞌrĩrõ weeꞌe. Añuse cape yʉꞌʉre ẽjõpeorã Õꞌacʉ̃ põꞌrã nima, nisĩꞌrĩrõ weeꞌe. Ñaꞌase cape pĩꞌrĩꞌque peꞌe wãtĩ yarã nima, nisĩꞌrĩrõ weeꞌe.
Ti wese oteꞌcʉre ĩꞌatuꞌtigʉ ñaꞌasere oteꞌcʉ wãtĩ nimi. Trigo bʉcʉatuꞌajaca beꞌro na tʉ̃ꞌrẽse aꞌti ʉmʉco peꞌtiatje niꞌi, nisĩꞌrĩrõ weeꞌe. Trigore tʉ̃ꞌrẽrĩ masã Õꞌacʉ̃rẽ werecoꞌterã ʉꞌmʉsecjãrã weronojõ nima.
Ñaꞌasere curewee ʉ̃jʉ̃acõꞌasama. Na tojo weeꞌcaro weronojõ aꞌti turi peꞌticãpʉre ñaꞌarãrẽ cõꞌarãsama.
Yʉꞌʉ Õꞌacʉ̃ macʉ̃ masʉ̃ weronojõ upʉtigʉ yʉꞌʉre werecoꞌterãrẽ nipeꞌtiropʉ oꞌógʉsaꞌa. “Nipeꞌtirã ñaꞌarõ weerãrẽ, tojo nicã ãpẽrãrẽ ñaꞌarõ weecã weerãrẽ neoña”, nigʉ̃saꞌa.
Narẽ pecameꞌepʉ cõꞌarãsama. Topʉ na pũrĩnoꞌrã, upicari cũꞌrĩdio, utirãsama.
Tojo waꞌari curare Õꞌacʉ̃ ʉaro weerã́ peꞌe aꞌtiro weerãsama. Cʉ̃ tiropʉ waꞌarã, mujĩpũ ʉmʉcocjʉ̃ weronojõ asisterãsama. Topʉ ninuꞌcũcãꞌrãsama. Oꞌmeperi cʉorãnojõ aꞌtere añurõ tʉꞌoya, niwĩ.
Jesú aꞌtiro werenemowĩ:
—Mʉsãrẽ Õꞌacʉ̃ wiogʉ nisere werenemogʉ̃ti. Cʉ̃ mʉsã wiogʉ nise nipeꞌtise yʉꞌrʉoro añuyʉꞌrʉnʉꞌcãꞌa. Niꞌcʉ̃ apeyenojõ wapabʉjʉsere ãpẽrã ya diꞌta poꞌpeapʉ nʉoꞌquere bocaꞌcaro weronojõ niꞌi. Tere bocáca beꞌro mejãrõpʉta yaacũusami tja. Beꞌro eꞌcatise meꞌrã waꞌa, nipeꞌtise cʉ̃ cʉosere duapeꞌocãꞌsami. Cʉ̃ duaꞌque wapa meꞌrã ti diꞌtare duumiicãꞌsami, niwĩ.
Apeye quẽꞌrãrẽ Jesú werenemowĩ:
—Õꞌacʉ̃ wiogʉ nise niꞌcʉ̃ duari masʉ̃ añurõ asistese peri perla wãmetisere aꞌmacusiaro weronojõ niꞌi.
Cʉ̃ wapabʉjʉri pe, niꞌcã pere bocaejagʉ, aꞌtiro weesami. Bocaeja, cʉ̃ cʉosere duapeꞌocãꞌsami. Cʉ̃ duaꞌque wapa meꞌrã ti pe wapabʉjʉri pere duumiicãꞌsami. Õꞌacʉ̃ mʉsã wiogʉ nicã, ti pe wapabʉjʉri pere bocase weronojõ niꞌi.
»Beꞌropʉ Õꞌacʉ̃ masãrẽ beseatjere weregʉti. Waꞌi wẽjẽrĩ masã niꞌcãgʉ̃ wejecʉjo dia pajiri maapʉ doqueñosama. Tigʉpʉre nirãnʉcʉ̃ waꞌi suꞌriwãꞌsama.
Tigʉ muꞌmuyʉꞌrʉcã ĩꞌarã, waꞌi wẽjẽrĩ masã dia sumutopʉ wejemajãsama. Topʉ waꞌire besedujisama. Añurãrẽ piꞌipʉ besesãasama. Ñaꞌarãrẽ doqueñocãꞌsama.
Ñaꞌarãrẽ pecameꞌepʉ cõꞌarãsama. Topʉ na pũrĩnoꞌrã, upicari cũꞌrĩdio, utirãsama, niwĩ Jesú.
Beꞌro Jesú ʉ̃sãrẽ niwĩ:
—¿Aꞌte yʉꞌʉ níꞌquere tʉꞌoti mʉsã? niwĩ.
Ʉ̃sã “Ʉ̃ʉ, tʉꞌoꞌo”, niwʉ̃.
Ʉ̃sã tojo nicã, cʉ̃ niwĩ:
—Nipeꞌtirã Moisé ojaꞌquere buꞌerã yʉꞌʉ wiogʉ nigʉ̃saꞌa nisere ẽjõpeorã, niꞌcʉ̃ wiꞌi cʉogʉ weronojõ nima. Cʉ̃, cʉ̃ ya wiꞌicjãrãrẽ oꞌoacjʉ, ti wiꞌipʉ cʉ̃ apeyenojõ nʉrõꞌquere maꞌmarẽ, mejãrẽ miiwĩrõmasĩsami. Cʉ̃ weronojõ yé niatjere mejã, Õꞌacʉ̃ ye queti weremʉꞌtãrĩ masã na ojaꞌquere weremasĩsama. Tojo nicã maꞌma, yʉꞌʉ buꞌese quẽꞌrãrẽ weremasĩsama nígʉ̃, tojo niwĩ ʉ̃sãrẽ.
53-54 Jesú te queose wéréca beꞌro to níꞌcʉ Nazare cʉ̃ masã́ca macãpʉ waꞌawĩ. Topʉ judío masã na nerẽwʉari wiꞌipʉ buꞌenʉꞌcãwĩ. Topʉ nirã́ cʉ̃ buꞌesere tʉꞌo, ĩꞌamarĩamʉjãwã. Aꞌtiro niwã:
—¿Noꞌopʉ buꞌepari ãꞌrĩ tocãꞌrõ masĩgʉ̃? ¿Deꞌro wee aꞌte masã dutitirãrẽ yʉꞌrʉosenojõrẽ weeĩꞌomasĩti?
Ãꞌrĩ niꞌcʉ̃ capiteru macʉ̃ nimi. Cʉ̃ aꞌti macãcjõ María macʉ̃ nimi. Cʉ̃ acabijirã Santiago, José, Simó, Juda nima.
Cʉ̃ acabijirã numia quẽꞌrã aꞌtopʉta nima. Tojo weegʉ ¿noꞌopʉ masĩmipari cʉ̃ aꞌtere? niwã.
Cʉ̃ tocjʉ̃ nise buꞌiri cʉ̃ weresere ẽjõpeosĩꞌrĩtiwã. Jesú peꞌe narẽ niwĩ:
—Nipeꞌtirã niꞌcʉ̃ Õꞌacʉ̃ ye queti weremʉꞌtãrĩ masʉ̃rẽ tʉꞌo ẽjõpeosama. Cʉ̃ ya diꞌtacjãrã, cʉ̃ ya wiꞌicjãrã diaꞌcʉ̃ ẽjõpeotisama, niwĩ.
Tojo weegʉ ti macãpʉre na ẽjõpeoticã ĩꞌagʉ̃, peje waro narẽ weeĩꞌotiwĩ.
Titare Herode Galilea diꞌtacjãrãrẽ dutigʉ Jesú weeꞌquere tʉꞌocʉ niwĩ.
Tere tʉꞌogʉ, cʉ̃ meꞌrã daꞌrarãrẽ aꞌtiro nicʉ niwĩ:
—Cʉ̃ Juã masãrẽ wãmeyeri masʉ̃ yʉꞌʉ wẽjẽdutiꞌcʉ masãꞌcʉ nígʉ̃ nisami. Tojo weetigʉ mejẽta, peje waro weeĩꞌotutuayʉꞌrʉapʉ, nicʉ niwĩ.
Cʉ̃ Herodeta todʉporopʉre Juãrẽ ñeꞌeduticʉ niwĩ. Ñeꞌe, buꞌiri daꞌreri wiꞌipʉ dʉꞌtecũuduticʉ niwĩ. Aꞌte ye buꞌiri tojo weecʉ niwĩ. Herode cʉ̃ acabiji Felipe nʉmo, Herodía wãmetigore Felipe cʉ̃ catimicã, core ẽꞌma, nʉmoticʉ niwĩ.
Cʉ̃ tojo weesere tʉꞌogʉ, Juã Herode tiropʉ waꞌa, aꞌtiro nicʉ niwĩ:
—Mʉꞌʉ acabiji nʉmorẽ nʉmoticã, ñaꞌa niꞌi. Core cʉoticãꞌña, nicʉ niwĩ. Cʉ̃ tojo níꞌque buꞌiri Herode cʉ̃rẽ buꞌiri daꞌreri wiꞌipʉ sõrõduticʉ niwĩ.
Cʉ̃ Juãrẽ wẽjẽsĩꞌrĩcʉ niwĩ. Masã peꞌe “Juã Õꞌacʉ̃ ye quetire weremʉꞌtãrĩ masʉ̃ nimi”, nicãrã niwã. Tojo weegʉ yʉꞌʉ cʉ̃rẽ wẽjẽcã, masã yʉꞌʉ meꞌrã uabosama ni uigʉ, maata cʉ̃rẽ wẽjẽticʉ niwĩ.
Beꞌro Herode cʉ̃ bajuáca nʉmʉrẽ bosenʉmʉ weecʉ niwĩ. Titare Herodía macõ cʉ̃ pijiꞌcãrã tiropʉ basaĩꞌogõ wijaco niwõ.
Herode co basaĩꞌocã tʉꞌsayʉꞌrʉacʉ niwĩ. Tojo weegʉ “Ne nisooro marĩrõ noꞌo mʉꞌʉ ʉasenojõrẽ oꞌogʉti”, nicʉ niwĩ.
Co peꞌe co pacore “¿Ñeꞌenojõrẽ sẽrĩgõsariba?” nico niwõ. Co paco wéréca beꞌro Herode tiropʉ waꞌa, cʉ̃rẽ nico niwõ:
—Juã masãrẽ wãmeyeri masʉ̃ dʉpoare dʉtesure, niꞌcã papʉ miiti, yʉꞌʉre oꞌoya, nico niwõ. ¿Diacjʉ̃ta Juãrẽ wẽjẽgʉ̃sari? nígõ, tojo weedutico niwõ.
Co tojo nicã tʉꞌogʉ, Herode bʉjaweticʉ niwĩ. Juãrẽ wẽjẽsĩꞌrĩticʉ nimiwĩ. Cʉ̃ masã tʉꞌoropʉ “Mʉꞌʉ ʉasenojõrẽ oꞌogʉti” níꞌcʉ niyugʉ, masã yʉꞌʉre bujiri nígʉ̃, co níꞌcaronojõta weecʉ niwĩ.
Tojo weegʉ Juã buꞌiri daꞌreri wiꞌipʉ nigʉ̃rẽ cʉ̃ dʉpoare dʉtesureduticʉ niwĩ.
Dʉtesureca beꞌro cʉ̃ dʉpoare bapapʉ sãa, Herodía macõrẽ oꞌocãrã niwã. Co peꞌe quẽꞌrã co pacopʉre oꞌoturiaco niwõ.
Beꞌro Juã buꞌesere sirutuꞌcãrã cʉ̃ upʉre miirã waꞌa, yaacãrã niwã. Beꞌro Jesupʉre wererã waꞌacãrã niwã.
Jesú Juãrẽ wẽjẽꞌque quetire tʉꞌogʉ, aꞌtiro weewĩ. Yucʉsʉpʉ mʉjãsãjãa, apero masã marĩrõpʉ ʉ̃sã cʉ̃ buꞌerã meꞌrã waꞌawĩ. Ʉ̃sã waꞌasere tʉꞌorã, tocjãrã masã maꞌapʉ cʉ̃rẽ sirutuwãꞌcãcãrã niwã.
Ʉ̃sã cʉ̃ buꞌerã naꞌiqueꞌari cura cʉ̃ pʉꞌto waꞌa, werewʉ:
—Naꞌiqueꞌaropʉ weeꞌe. Aꞌtopʉ marĩ nirõpʉ masã marĩma. Tojo weegʉ masãrẽ macãpʉ waꞌadutiya. Topʉ duubaꞌarã waꞌato, nimiwʉ̃.
Ʉ̃sã tojo nicã tʉꞌogʉ, “Waꞌaticãꞌto. Mʉsã narẽ ecaya”, niwĩ.
Ʉ̃sã cʉ̃rẽ niwʉ̃:
—Niꞌcãmocʉse pã́, waꞌi pʉarã diaꞌcʉ̃ cʉoꞌo, niwʉ̃.
Beꞌro “Te mʉsã cʉosere miitia”, niwĩ.
Cʉ̃ tojo nicã, cʉ̃ tiro miawʉ̃. Beꞌro Jesú masãrẽ tá buꞌipʉ dujidutiwĩ. Tuꞌajanʉꞌcõ, te pã́ niꞌcãmocʉse pagare, na waꞌi pʉarãrẽ mii, ʉꞌmʉarõpʉ ĩꞌamorõ, cʉ̃ pacʉ Õꞌacʉ̃rẽ eꞌcatise oꞌowĩ. Beꞌro pã́rẽ dʉcawaa, ʉ̃sãrẽ oꞌowĩ. Ʉ̃sã peꞌe masãrẽ tere etiwʉ.
Nipeꞌtirã baꞌa yapiwã. Beꞌro doce piꞌseri na baꞌadʉꞌaꞌquere seeneowʉ̃.
Tere baꞌarã numia, wĩꞌmarã baꞌpaqueonoꞌña marĩrõ ʉmʉa seꞌsaro niꞌcãmocʉsetiri mil niwã.
Jesú masãrẽ baꞌase ecáca beꞌro ʉ̃sã cʉ̃ buꞌerãrẽ yucʉsʉ meꞌrã ditarapʉ pẽꞌayudutiwĩ. Cʉ̃ peꞌe topʉ masãrẽ weꞌeritigʉ, tojacãꞌwĩ yujupʉ.
Beꞌro masãrẽ weꞌeritica beꞌro ʉ̃rʉ̃gʉ̃pʉ cʉ̃ seꞌsaro ñubuegʉ mʉjãcʉ niwĩ. Topʉre ñami ẽjã́cã, niꞌcʉ̃ta nicʉ niwĩ.
Ʉ̃sã peꞌe ditara decopʉ pẽꞌarã weewʉ. To ʉ̃sã ejacã, wĩꞌrõ ʉpʉtʉ wẽepõtẽowʉ̃. Tojo weero pãꞌcõrĩ paca yucʉsʉre wẽecʉawʉ.
Boꞌremʉjãtiri cura Jesú ʉ̃sã tiropʉ acopʉ sijawãꞌcãtiwĩ.
Ʉ̃sã cʉ̃rẽ ĩꞌamasĩtiwʉ. Tojo weerã cʉ̃ topʉ sijawãꞌcãticã ĩꞌarã, ʉpʉtʉ ʉcʉawʉ. Cʉ̃rẽ ĩꞌarã, “Abʉ, masʉ̃ wẽrĩꞌcʉ wãtĩ nisami”, ni caricũwʉ̃.
Jesú ʉ̃sãrẽ nʉcʉ̃adutigʉ aꞌtiro niwĩ:
—Wãcũtutuaya. Yʉꞌʉ niꞌi. Yʉꞌʉre uiticãꞌña, niwĩ.
Beꞌro Pedro Jesure niwĩ:
—Wiogʉ, mʉꞌʉ nígʉ̃, yʉꞌʉre mʉꞌʉ tiro acopʉ sijawãꞌcãdutiya, niwĩ.
Jesú cʉ̃rẽ niwĩ:
—To pũrĩcãrẽ aꞌtia, niwĩ. Tojo weegʉ Pedro dija, Jesú tiropʉ waꞌagʉ, sijawãꞌcãwĩ.
Beꞌro ʉpʉtʉ wĩꞌrõ wẽecã ĩꞌagʉ̃, ʉcʉa waꞌawĩ. Tojo weegʉ cʉ̃ diꞌadijagʉ, caricũwĩ:
—Wiogʉ, ñeꞌegʉ̃ aꞌtia, ni caricũwĩ.
Beꞌro maata Jesú cʉ̃rẽ ñeꞌewĩ. Aꞌtiro niwĩ:
—¿Mʉꞌʉ cãꞌrõacã waro ẽjõpeose cʉoti? ¿Deꞌro weegʉ yʉꞌʉ tiro aꞌtisĩꞌrĩmigʉ̃, yʉꞌʉre ẽjõpeotiati? niwĩ.
Beꞌro na yucʉsʉpʉ mʉjãsãjãrĩ cura wĩꞌrõ yʉsʉa waꞌawʉ.
Tojo waꞌacã ĩꞌarã, ʉ̃sã tiwʉpʉ sãñarã Jesure ẽjõpeorã, ejaqueꞌawʉ. Cʉ̃rẽ niwʉ̃:
—Nirõta mʉꞌʉ Õꞌacʉ̃ macʉ̃ niꞌi, niwʉ̃.
Beꞌro ʉ̃sã Genesare wãmetiropʉ pẽꞌajawʉ.
Tocjãrã Jesure ĩꞌamasĩrã, topʉ cʉ̃ ejase quetire nipeꞌtiropʉ wereseꞌsabiꞌacãrã niwã. Nipeꞌtirã dutitirãrẽ yʉꞌrʉodutirã cʉ̃ tiropʉ miiejawã.
Beꞌro fariseo masã Jesú tiropʉ ejawã. Tojo nicã Moisé ojaꞌquere buꞌeri masã quẽꞌrã Jerusalẽ́pʉ aꞌtiꞌcãrã Jesú tiropʉ eja, sẽrĩtiñaꞌwã:
—¿Deꞌro weerã mʉꞌʉ buꞌerã marĩ ñecʉ̃sʉmʉa weemʉjãtiꞌquere yʉꞌrʉnʉꞌcãti? Baꞌase dʉporo marĩ ñecʉ̃sʉmʉa weewʉaꞌcaronojõ omocoetima, niwã.
Jesú narẽ yʉꞌtiwĩ:
—Yʉꞌʉ quẽꞌrã mʉsãrẽ sẽrĩtiñaꞌgʉ̃ti. Mʉsã ñecʉ̃sʉmʉa weemʉjãtiꞌquere weesiruturã, ¿deꞌro weerã Õꞌacʉ̃ dutiro peꞌere yʉꞌrʉnʉꞌcãti?
Õꞌacʉ̃ aꞌtiro duticʉ niwĩ: “Mʉsã pacʉ, mʉsã pacore ẽjõpeoya.” Tojo nicã “Noꞌo cʉ̃ pacʉ, cʉ̃ pacore ñaꞌarõ ucũgʉ̃nojõ wẽrĩato”, nicʉ niwĩ.
Mʉsã peꞌe mʉsã pacʉre o mʉsã pacore na apeyenojõ sẽrĩcã, weetamusĩꞌrĩtirã, narẽ aꞌtiro nisaꞌa: “Nipeꞌtise ʉ̃sã cʉose mʉsãrẽ oꞌoboꞌquere Õꞌacʉ̃rẽ oꞌotojapʉ”, nisaꞌa.
Mʉsãta aꞌtiro nirãnojõrẽ na pacʉ o na pacore weetamuta basiotisaꞌa nisere buꞌeꞌe. Aꞌtiro wéérã, Õꞌacʉ̃ dutisere tojowaro ĩꞌacõꞌabutiacãꞌa. Mʉsã ñecʉ̃sʉmʉa weemʉjãtiꞌquere weesĩꞌrĩrã, tojo weeꞌe.
Diacjʉ̃ wéérã weronojõ weetaꞌsaꞌa. Isaía dʉporocjʉ̃pʉ Õꞌacʉ̃ ye quetire weremʉꞌtãrĩ masʉ̃ mʉsãrẽ diacjʉ̃ta nisapĩ. Aꞌtiro ojacʉ niwĩ:
“Ãꞌrã masã ʉsero meꞌrã diaꞌcʉ̃ yʉꞌʉre ẽjõpeoma.
Na tʉꞌoñaꞌse waro peꞌe noꞌopʉ nirõ nisaꞌa.
Tojo weerã na yʉꞌʉre ñubuepeose wapamarĩꞌi.
Na buꞌese yʉꞌʉ dutise mejẽta niꞌi.
Masã dutise niꞌi”, nicʉ niwĩ Õꞌacʉ̃, ni ojacʉ niwĩ Isaía, ni yʉꞌtiwĩ Jesú fariseo masãrẽ.
Narẽ tojo níca beꞌro Jesú masãrẽ pijio, niwĩ:
—Yé cjasere tʉꞌomasĩrãti nírã, tʉꞌoya.
Marĩ ʉsero meꞌrã baꞌase mejẽta Õꞌacʉ̃ ĩꞌorõpʉ marĩrẽ ñaꞌarõ waꞌacã weeꞌe. Tojo weronojõ oꞌoro, marĩrẽ ʉseropʉ wijatise peꞌe ñaꞌarõ waꞌacã weeꞌe, niwĩ.
Tojo níca beꞌro ʉ̃sã cʉ̃ buꞌerã cʉ̃ pʉꞌto waꞌa, cʉ̃rẽ niwʉ̃:
—Mʉꞌʉ tojo nisere tʉꞌorã, fariseo masã tʉꞌsatiama, niwʉ̃.
Ʉ̃sã tojo nicã, Jesú queose meꞌrã yʉꞌtiwĩ:
—Wese cʉogʉ ñaꞌase, topʉ pĩꞌrĩbajuasere duꞌacõꞌagʉ̃sami. Yʉꞌʉ pacʉ ʉꞌmʉsepʉ nigʉ̃́ nisoose meꞌrã buꞌerãrẽ mejãrõta weegʉsami. Narẽ cõꞌabutiagʉsami.
Tojo weerã narẽ tojo ĩꞌacõꞌacãꞌña. Na nisoose meꞌrã buꞌérã, caperi ĩꞌatirã ãpẽrã caperi ĩꞌatirãrẽ wejemʉꞌtãrã weronojõ nima. Niꞌcʉ̃ ĩꞌatigʉ apĩ ĩꞌatigʉre wejemʉꞌtãgʉ̃, na pʉarãpʉta noꞌo nirĩ copepʉ bʉrʉsãjãsama, niwĩ.
Beꞌro Pedro Jesure niwĩ:
—Ʉ̃sãrẽ wereya. Mʉꞌʉ níꞌque ¿deꞌro nisĩꞌrĩrõ weesari? niwĩ.
Jesú cʉ̃rẽ niwĩ:
—¿Mʉsã quẽꞌrã aꞌtere tʉꞌomasĩweti yujupʉ?
Nipeꞌtise marĩ baꞌasõrõse paapʉ waꞌa, beꞌro yʉꞌrʉwijaa waꞌasaꞌa.
Masã na ucũse, ʉseropʉ wijase peꞌe wãcũsepʉ wadatiwijatiꞌi. Aꞌte pũrĩcã Õꞌacʉ̃ ĩꞌorõpʉ masãrẽ ñaꞌarã waꞌacã weeꞌe.
Marĩ wãcũse ñaꞌarõ wãcũsepʉ dʉꞌpocã́tiwijatiꞌi. Ãpẽrãrẽ wẽjẽcõꞌase, nʉmo nitigore aꞌmetãrãse, numio meꞌrã ñaꞌarõ weese, yajase, nisoose, ucjase aꞌte nipeꞌtise wãcũsepʉ dʉꞌpocã́tiwijatisaꞌa.
Aꞌte peje pũrĩcã Õꞌacʉ̃ ĩꞌorõpʉre masãrẽ ñaꞌarã waꞌacã weesaꞌa. Marĩ na weewʉasenojõrẽ baꞌase dʉporo omocoetirã pũrĩcã, masãrẽ ñaꞌarã waꞌacã weetisaꞌa, niwĩ.
Topʉ eja, niꞌcõ numio topʉ nigṍ Canaácjõ Jesú tiro caricũwãꞌcãtiwõ:
—Yʉꞌʉ wiogʉ, Davi dʉporocjʉ̃ wiogʉ pãrãmi, yʉꞌʉre pajañaꞌña. Yʉꞌʉ macõ wãtĩ sãjãnoꞌco nitjĩagõ, pũrõ piꞌetimo, niwõ.
Jesú core yʉꞌtitiyʉꞌrʉocãꞌwĩ. Tojo weerã ʉ̃sã cʉ̃ buꞌerã cʉ̃ pʉꞌto waꞌa, cʉ̃rẽ niwʉ̃:
—Marĩ siro ñaꞌarõ caricũwãꞌcãtisamo. Core waꞌadutiya, niwʉ̃.
Beꞌro Jesú core niwĩ:
—Õꞌacʉ̃ yʉꞌʉre Israe curuacjãrã oveja bajudutiꞌcãrã weronojõ nirã́ diaꞌcʉ̃rẽ aꞌmadutigʉ oꞌówĩ, niwĩ.
Cʉ̃ tojo nimicã, co cʉ̃rẽ ẽjõpeogo, cʉ̃ pʉꞌto ejaqueꞌawõ. Aꞌtiro niwõ:
—Wiogʉ, yʉꞌʉre weetamuña, niwõ.
Jesú core yʉꞌtiwĩ:
—Wĩꞌmarã baꞌasere ẽꞌma, diayiare doquecũucã, ñaꞌa niꞌi, niwĩ.
Cʉ̃ tojo nimicã, co peꞌe cʉ̃rẽ niwõ:
—Yʉꞌʉ wiogʉ, tojota niꞌi, nírõ. Diayiapʉta mesapʉ na wiorã baꞌastedijosere baꞌasama. Tojo nígõ, yʉꞌʉ judío masõ nitimicã, judío masã na “Diayi weronojõ nimo” nigõrẽ, judío masãrẽ mʉꞌʉ weetamudʉꞌaꞌquere weetamuña nígõ, tojo niwõ.
Co tojo nicã, Jesú niwĩ:
—Mʉꞌʉ pũrĩcã ẽjõpeose cʉoyʉꞌrʉaꞌa. Tojo weero mʉꞌʉ níꞌcaronojõta waꞌato, niwĩ.
Cʉ̃ tojo nirĩ curata co macõ wãtĩ cõꞌawĩrõnoꞌcopʉ tojaco niwõ.
Jesú Tiro, Sidṍpʉ níꞌcʉ wijawãꞌcãgʉ̃, Galilea wãmetiri ditara sumutopʉ yʉꞌrʉawĩ. Beꞌro ʉ̃rʉ̃gʉ̃pʉ mʉjãa, ejanujãwĩ.
Pãjãrã masã cʉ̃ dujiropʉ etawã. Na opa cõꞌñerĩ sijarãrẽ, caperi bajunoꞌtirãrẽ, omocã, dʉꞌpocã dojoriwiꞌiare, ucũmasĩtirãrẽ, noꞌo duti cʉorãnojõrẽ miiejawã. Jesú tiropʉ narẽ miiejacũuowã. Narẽ yʉꞌrʉowĩ.
Tojo weecã, ucũmasĩtimiꞌcãrã ucũwã. Omocãrĩ, dʉꞌpocãrĩ dojoriwiꞌia yʉꞌrʉonoꞌwã. Opa cõꞌñerĩ sijaꞌcãrã diacjʉ̃ sijawã. Ĩꞌatimiꞌcãrã ĩꞌawã. Tere ĩꞌarã, masã ĩꞌamarĩawã. Beꞌro Õꞌacʉ̃rẽ “Marĩ Israe curuacjãrã wiogʉ tutuayʉꞌrʉami”, ni eꞌcatise oꞌowã.
Beꞌro Jesú ʉ̃sã cʉ̃ buꞌerãrẽ pijio, niwĩ:
—Ãꞌrã masãrẽ pajañaꞌa waꞌasaꞌa. Na marĩ meꞌrã nirṍ iꞌtia nʉmʉ yʉꞌrʉꞌʉ. Tojo weerã na baꞌase toja waꞌasama. Na ʉja meꞌrã na ye wiꞌseripʉ tojaacã ʉatisaꞌa. Na baꞌatirã, maꞌapʉ tʉꞌomasĩse peꞌtiqueꞌa waꞌabosama, niwĩ.
Cʉ̃ tojo nicã, ʉ̃sã cʉ̃rẽ niwʉ̃:
—¿Deꞌro wee ʉ̃sã baꞌase bocabosari ãꞌrã pãjãrãrẽ? Aꞌtore masã marĩma, niwʉ̃.
Jesú ʉ̃sãrẽ niwĩ:
—¿Dicʉsepaga pã́ cʉoti? niwĩ.
Ʉ̃sã cʉ̃rẽ niwʉ̃:
—Sietepaga pã́, tojo nicã waꞌi pejetirãcã cʉoꞌo, niwʉ̃.
Ʉ̃sã tojo níca beꞌro masãrẽ dujidutiwĩ.
Beꞌro pã́ sietepagare, tojo nicã waꞌire mii, cʉ̃ pacʉ Õꞌacʉ̃rẽ eꞌcatise oꞌowĩ. Tuꞌajanʉꞌcõ, pã́rẽ dʉcawaa, ʉ̃sãrẽ oꞌowĩ. Ʉ̃sã peꞌe tere masãrẽ etiwʉ.
Nipeꞌtirã baꞌa, yapiyʉꞌrʉawã. Beꞌro siete piꞌseri na baꞌadʉꞌaꞌquere seeneowʉ̃.
Beꞌro Jesú masãrẽ weꞌeriti, ʉ̃sã yucʉsʉpʉ mʉjãsãjãa, Magdala wãmetiropʉ pẽꞌa waꞌawʉ.
Ʉ̃sã Magdala wãmetiropʉ ejacã, fariseo masã, tojo nicã saduceo masã Jesure ĩꞌarã etawã. Na ¿diacjʉ̃ Õꞌacʉ̃ oꞌóꞌcʉta nimiti? nírã, cʉ̃rẽ Õꞌacʉ̃ tutuaro meꞌrã weeĩꞌodutiwã.
Jesú peꞌe narẽ yʉꞌtiwĩ:
—Mujĩpũ sõꞌasãjãcã, mʉsã “Añurõ cʉ̃ꞌmarõsaꞌa”, niꞌi.
Boꞌreacã ñiarĩ nʉmʉjo nicã, “Aco pejarosaꞌa”, niꞌi. Ʉꞌmʉarõ cjasere ĩꞌarã, tojo bajuri nʉmʉ nirõsaꞌa nisere masĩꞌi. Tojo nimirã, Õꞌacʉ̃ aꞌtocatero cʉ̃ weeĩꞌose peꞌere masĩweꞌe.
Mʉsã aꞌtocaterocjãrã ñaꞌarã niꞌi. Mʉsã weeĩꞌoña nírã, mʉsã yʉꞌʉre ẽjõpeotisere ĩꞌoꞌo. Mʉsãrẽ weeĩꞌosome. Aꞌte diaꞌcʉ̃rẽ weregʉti. Dʉporocjʉ̃pʉ Õꞌacʉ̃ ye quetire weremʉꞌtãrĩ masʉ̃ Jonárẽ waꞌaꞌcaronojõ diaꞌcʉ̃rẽ ĩꞌogʉ̃ti, niwĩ. Tojo níca beꞌro na tiropʉ níꞌcʉ apesepʉ waꞌawĩ.
Beꞌro ʉ̃sã ape pãꞌrẽpʉ pẽꞌa waꞌawʉ. Topʉ waꞌarã, pã́ ʉ̃sã baꞌatjere acobojocãrã niwʉ̃.
Jesú ʉ̃sãrẽ niwĩ:
—Mʉsã fariseo masã, saduceo masã na ye levadura pã́ bʉcʉacã weesere tʉꞌomasĩña, niwĩ.
Cʉ̃ tojo nicã, ʉ̃sã cʉ̃ nisere tʉꞌotirã, aꞌmerĩ niwʉ̃:
—Marĩ pã́rẽ miititiasʉ. Tojo weegʉ marĩrẽ tojo nisami, nimiwʉ̃.
Jesú ʉ̃sã tojo nisere masĩgʉ̃, aꞌtiro niwĩ:
—Mʉsã pã́ marĩ baꞌatjere miititiasʉ nírã, queoro wãcũweꞌe. Mʉsã ẽjõpeose moobutiaꞌa.
¿Mʉsã tʉꞌomasĩweti yujupʉ? ¿Yʉꞌʉ niꞌcãmocʉsepaga pã́ meꞌrã niꞌcãmocʉsetiri mil ʉmʉarẽ ecaꞌquere wãcũweti? Peje piꞌseri na baꞌadʉꞌaquere seeneowʉ̃.
¿Cãrʉ̃ weeꞌque quẽꞌrãrẽ wãcũweti? Sietepaga pã́ meꞌrã baꞌparitisetiri mil masãrẽ ecawʉ. Tita quẽꞌrãrẽ na baꞌadʉꞌaꞌquere peje piꞌseri seeneowʉ̃.
¿Deꞌro weerã mʉsã tʉꞌomasĩtiati? Yʉꞌʉ fariseo masã, saduceo masã ye levadurare ucũgʉ̃, pã́ mejẽtare nigʉ̃ weeapʉ, niwĩ.
Cʉ̃ tojo nicãpʉta, ʉ̃sãrẽ tʉꞌomasĩse ejawʉ.
—Marĩrẽ levadura pã́ bʉcʉacã weese mejẽtare ucũgʉ̃ weeapĩ; fariseo masã, saduceo masã na nisoose meꞌrã buꞌese peꞌere tʉꞌomasĩato nígʉ̃, tojo niapĩ, niwʉ̃.
Beꞌro Jesú Cesarea Filipo wãmetiri macãpʉ waꞌawĩ. Topʉ eja, ʉ̃sã cʉ̃ buꞌerãrẽ sẽrĩtiñaꞌwĩ:
—Masã yʉꞌʉ Õꞌacʉ̃ macʉ̃ masʉ̃ weronojõ upʉtigʉre ¿deꞌro ucũti? niwĩ.
Ʉ̃sã cʉ̃rẽ yʉꞌtiwʉ:
—Ãpẽrã “Juã masãrẽ wãmeyeri masʉ̃ nimi”, nima. Ãpẽrã “Dʉporocjʉ̃pʉ Õꞌacʉ̃ ye quetire weremʉꞌtãrĩ masʉ̃ Elía nígʉ̃ nisasami”, nima. Ãpẽrã “Jeremía nimi o apĩ Õꞌacʉ̃ ye quetire weremʉꞌtãrĩ masʉ̃ nígʉ̃ nisasami”, nima mʉꞌʉrẽ, ni yʉꞌtiwʉ cʉ̃rẽ.
Ʉ̃sã tojo nicã, niwĩ:
—Mʉsã waro, ¿deꞌro wãcũti yʉꞌʉre? ni sẽrĩtiñaꞌwĩ.
Cʉ̃ tojo nicã tʉꞌogʉ, Simó Pedro cʉ̃rẽ yʉꞌtiwĩ:
—Mʉꞌʉ Õꞌacʉ̃ beseꞌcʉ Cristo ʉ̃sã yoacã yucueꞌcʉ niꞌi. Õꞌacʉ̃ catinuꞌcũgʉ̃ macʉ̃ niꞌi, niwĩ.
Jesú cʉ̃rẽ niwĩ:
—Simó, Joná macʉ̃, mʉꞌʉ tojo ucũgʉ̃, diacjʉ̃ta ucũꞌu. Ne niꞌcʉ̃ masʉ̃ mʉꞌʉrẽ tere weretiapĩ. Yʉꞌʉ pacʉ ʉꞌmʉsepʉ nigʉ̃́ mʉꞌʉrẽ tere masĩse oꞌoapĩ. Tojo weegʉ eꞌcatiya.
Mʉꞌʉrẽ weregʉti. Mʉꞌʉ wãme Pedro ʉ̃tãgã nisĩꞌrĩrõ weeꞌe. Mʉꞌʉ weronojõ ẽjõpeorãrẽ ya curuacjãrãrẽ waꞌacã weegʉti. Wãtĩ cʉ̃ yarã meꞌrã ya curuacjãrãrẽ docaqueꞌacã weesome.
Beꞌro Jesú ʉ̃sãrẽ niwĩ:
—Ne ãpẽrãrẽ “Cʉ̃ Õꞌacʉ̃ beseꞌcʉ Cristo nimi”, niticãꞌña, niwĩ.
Tita meꞌrã Jesú ʉ̃sãrẽ aꞌtiro werenʉꞌcãwĩ:
—Yʉꞌʉre Jerusalẽ́pʉ waꞌaro niꞌi. Topʉ judío masã bʉcʉrã, paꞌia wiorã, Moisé ojaꞌquere buꞌeri masã yʉꞌʉre ʉpʉtʉ piꞌeticã weerãsama. Yʉꞌʉre wẽjẽrãsama. Tojo weemicã, iꞌtia nʉmʉ beꞌro masãgʉ̃saꞌa, niwĩ ʉ̃sãrẽ.
Cʉ̃ tojo nicã tʉꞌogʉ, Pedro Jesure yoacurero wejewãꞌcã, aꞌtiro tuꞌticʉ niwĩ:
—Yʉꞌʉ wiogʉ, ne mʉꞌʉ tojo nise waꞌaticãꞌto. Õꞌacʉ̃ tojo waꞌacã cãꞌmotaꞌato, nicʉ niwĩ.
Beꞌro Jesú majãminʉꞌcã, cʉ̃rẽ nicʉ niwĩ:
—Wãtĩ waꞌaya. Mʉꞌʉ tojo nígʉ̃, Õꞌacʉ̃ yʉꞌʉre dutisere cãꞌmotaꞌasĩꞌrĩgʉ̃ weeꞌe. Õꞌacʉ̃ cʉ̃ ʉasere wãcũweꞌe. Masã na wãcũwʉaronojõ peꞌe wãcũꞌu, nicʉ niwĩ.
Beꞌro Jesú ʉ̃sã ãpẽrãrẽ niwĩ:
—Noꞌo yʉꞌʉre ẽjõpeosirutugʉnojõ cʉ̃ weesĩꞌrĩrõnojõ weeticãꞌto. Yʉꞌʉ ʉaro peꞌe weeato. Noꞌo yʉꞌʉre sirutusĩꞌrĩgʉ̃, “Jesure ẽjõpeogʉ, wẽrĩbosaꞌa” nitigʉta sirutuato.
Yʉꞌʉre ẽjõpeose meꞌrã ñaꞌarõ yʉꞌrʉsĩꞌrĩtigʉ, yʉꞌʉre ẽjõpeoduꞌugʉnojõ pecameꞌepʉ buꞌiri daꞌre bajurionoꞌgʉ̃sami. Apĩ wẽjẽsere uiti, yʉꞌʉre ẽjõpeonuꞌcũgʉ̃nojõ peꞌe yʉꞌʉ meꞌrã catinuꞌcũgʉ̃sami.
»Niꞌcʉ̃ aꞌti turi cjase nipeꞌtisere wapataꞌa, cʉ̃ ejeripõꞌrã peꞌere bajuriogʉ, ¿ñeꞌenojõrẽ wapataꞌabosari? Cʉ̃ pecameꞌepʉ waꞌagʉ, cʉ̃ ya ejeripõꞌrãrẽ deꞌro wee wapayewĩrõmasĩtisami.
Yʉꞌʉ Õꞌacʉ̃ macʉ̃ masʉ̃ weronojõ upʉtigʉ aꞌtiro weegʉti. Yʉꞌʉ pacʉ asistese meꞌrã, cʉ̃rẽ werecoꞌterã meꞌrã aꞌti turipʉre aꞌtigʉti tja. Yʉꞌʉ apaturi aꞌtigʉ, nipeꞌtirãrẽ deꞌro na weeꞌquenʉcʉ̃rẽ wapayegʉti.
Diacjʉ̃ mʉsãrẽ weregʉti. Niꞌcãrẽrã aꞌtopʉ nirã́ na wẽrĩse dʉporo aꞌtere ĩꞌarãsama. Yʉꞌʉ Õꞌacʉ̃ macʉ̃ masʉ̃ weronojõ upʉtigʉ wiogʉ sãjãcã ĩꞌatimirã, wẽrĩsome, niwĩ.
Jesú “Yʉꞌʉ wiogʉ nisere ĩꞌarãsaꞌa” níca beꞌro niꞌcã semana yʉꞌrʉwʉ. Titare Pedro, Santiago, cʉ̃ acabiji Juãrẽ ʉ̃rʉ̃gʉ̃ ʉꞌmʉacjʉpʉ miacʉ niwĩ. Na seꞌsaro waꞌacãrã niwã.
Topʉ na ĩꞌorõpʉ cʉ̃ bajusere dʉcayucʉ niwĩ. Cʉ̃ diapoare mujĩpũ ʉmʉcocjʉ̃ weronojõ asistecʉ niwĩ. Cʉ̃ ye suꞌti añurõ boꞌreyuse waꞌacaro niwʉ̃.
Tojo waꞌari cura maata Moisé, Elía dʉporocjãrãpʉ Jesú meꞌrã ucũcã ĩꞌacãrã niwã.
Tere ĩꞌagʉ̃, Pedro Jesure nicʉ niwĩ:
—Yʉꞌʉ wiogʉ, marĩ aꞌtopʉ nicã añuyʉꞌrʉaꞌa. Mʉꞌʉ ʉacã, ʉ̃sã iꞌtia wiꞌiacã weerãti. Niꞌcã wiꞌi mʉꞌʉ ya wiꞌi, ape wiꞌi Moisé ya wiꞌi, ape wiꞌi Elía ya wiꞌi weerãti, nicʉ niwĩ.
Pedro tojo ucũrĩ cura niꞌcã oꞌmecurua asisteri curua aꞌti, narẽ tuubiꞌacãꞌcaro niwʉ̃. Ti curuapʉre niꞌcʉ̃ ucũcã tʉꞌocãrã niwã:
—Ãꞌrĩ yʉꞌʉ macʉ̃, yʉꞌʉ maꞌigʉ̃ nimi. Cʉ̃ meꞌrã pũrõ eꞌcatiꞌi. Cʉ̃ ucũsere tʉꞌo ẽjõpeoya, nicʉ niwĩ Õꞌacʉ̃.
Tere tʉꞌorã, cʉ̃ buꞌerã ʉpʉtʉ ʉcʉarã, diꞌtapʉ muꞌrĩqueꞌacãrã niwã.
Beꞌro Jesú na pʉꞌto waꞌa, narẽ ñeꞌeñaꞌa, nicʉ niwĩ:
—Wãꞌcãnʉꞌcãña. Uiticãꞌña, nicʉ niwĩ.
Beꞌro na ĩꞌacã, ãpẽrã ne marĩcãrã niwã. Jesú niꞌcʉ̃ta nicʉ niwĩ.
Na tigʉpʉ níꞌcãrã dijaticã, Jesú narẽ nicʉ niwĩ:
—Mʉsã niꞌcãrõacã ĩꞌaꞌquere ne ãpẽrãrẽ wereticãꞌña. Yʉꞌʉ Õꞌacʉ̃ macʉ̃ masʉ̃ weronojõ upʉtigʉ wẽrĩ masã́ca beꞌropʉ wereya, nicʉ niwĩ.
Cʉ̃ tojo nicã, cʉ̃ buꞌerã sẽrĩtiñaꞌcãrã niwã:
—¿Deꞌro weerã Moisé ojaꞌquere buꞌeri masã “Masãrẽ yʉꞌrʉoacjʉ aꞌtise dʉporo Elía aꞌtimʉꞌtãgʉ̃sami” nisari?
—Mʉsã nírõnojõta Elía aꞌtimʉꞌtãgʉ̃sami. Cʉ̃ nipeꞌtisere apomʉꞌtãgʉ̃sami.
Yʉꞌʉ peꞌe aꞌtiro nigʉ̃ti. Elía aꞌtitojacʉ niwĩ. Cʉ̃rẽ masã ĩꞌamasĩticãrã niwã. Na cʉ̃rẽ noꞌo ʉaro weesĩꞌrĩsere weecãrã niwã. Cʉ̃rẽ weeꞌcaronojõta yʉꞌʉ Õꞌacʉ̃ macʉ̃ masʉ̃ weronojõ upʉtigʉ quẽꞌrãrẽ piꞌeticã weerãsama, nicʉ niwĩ.
Cʉ̃ tojo nicãpʉ, cʉ̃ buꞌerã tʉꞌomasĩcãrã niwã. “Cʉ̃ Elía aꞌtitojacʉ niwĩ nígʉ̃, Juã masãrẽ wãmeyeri masʉ̃rẽ nigʉ̃ weesami”, nicãrã niwã.
Beꞌro na ʉ̃rʉ̃gʉ̃pʉ níꞌcãrã masã waꞌteropʉ dijatawã. Titare niꞌcʉ̃ aꞌti, Jesú tiropʉ ejaqueꞌawĩ. Cʉ̃rẽ aꞌtiro niwĩ:
—Yʉꞌʉ wiogʉ, yʉꞌʉ macʉ̃rẽ pajañaꞌña. Cʉ̃ wãcũña marĩrõ wẽrĩamʉjãmi. Ʉpʉtʉ waro piꞌetiyʉꞌrʉmajãmi. Pejetiri pecameꞌepʉ doquequeꞌa, diapʉ quẽꞌrãrẽ doqueñojãmʉjãmi.
Cʉ̃rẽ mʉꞌʉ buꞌerã tiropʉ miiejamiapʉ. Na cʉ̃rẽ yʉꞌrʉomasĩtiama, niwĩ.
Beꞌro Jesú masãrẽ niwĩ:
—Mʉsã ẽjõpeose moorã ñaꞌarã niꞌi. Yʉꞌʉ mʉsãrẽ yoacã buꞌemicã, ne tʉꞌomasĩweꞌe yujupʉ. ¿Noꞌocãꞌrõ yoacã mʉsã yʉꞌʉre ẽjõpeoticã wãcũtutuagʉsari? Cʉ̃ wĩꞌmagʉ̃rẽ yʉꞌʉ tiro miitia, niwĩ.
Topʉ miiejacã, wãtĩ wĩꞌmagʉ̃pʉ níꞌcʉre cõꞌawĩrõwĩ. Cʉ̃ tojo weeri curata wĩꞌmagʉ̃ yʉꞌrʉonoꞌcʉpʉ tojawĩ.
Beꞌro ʉ̃sã cʉ̃ buꞌerã ãpẽrã tʉꞌotiropʉ cʉ̃rẽ sẽrĩtiñaꞌwʉ̃:
—¿Deꞌro weerã ʉ̃sã wãtĩrẽ cõꞌamasĩtiapari? niwʉ̃.
Jesú ʉ̃sãrẽ niwĩ:
—Mʉsã yʉꞌʉre añurõ ẽjõpeotise ye buꞌiri cʉ̃rẽ cõꞌawĩrõmasĩtiapã. Diacjʉ̃ mʉsãrẽ weregʉti. Mʉsã mostaza capeacã weronojõ cãꞌrõacã ẽjõpeose cʉorã, aꞌtigʉ ʉ̃rʉ̃gʉ̃rẽ “Aperopʉ waꞌaya”, nímasĩbosaꞌa. Mʉsã tojo nicã, aperopʉ waꞌarosaꞌa. Mʉsã diacjʉ̃ta ẽjõpeocãma, nipeꞌtisere weeta basiorosaꞌa.
Ãꞌrĩ wãtĩ sãjãgʉ̃nojõrẽ Õꞌacʉ̃rẽ sẽrĩ, beꞌtise meꞌrã diaꞌcʉ̃ cõꞌawĩrõta basioꞌo, niwĩ.
Beꞌro ʉ̃sã Galileapʉ sijarã waꞌawʉ. Topʉ Jesú ʉ̃sãrẽ niwĩ:
—Yʉꞌʉ Õꞌacʉ̃ macʉ̃ masʉ̃ weronojõ upʉtigʉre wiorãpʉre oꞌorãsama.
Yʉꞌʉre wẽjẽrãsama. Na tojo weemicã, iꞌtia nʉmʉ beꞌro masãgʉ̃saꞌa tja, niwĩ. Ʉ̃sã cʉ̃ “Yʉꞌʉre wẽjẽrãsama” nicã tʉꞌorã, pũrõ bʉjawetiwʉ.
Beꞌro Jesú, ʉ̃sã cʉ̃ buꞌerã Capernau wãmetiri macãpʉ waꞌawʉ. Ʉ̃sã topʉ ejari curare Õꞌacʉ̃ wiꞌi cjase niatjere niyeru wapaseeri masã Pedro tiropʉ waꞌawã. Aꞌtiro sẽrĩtiñaꞌcãrã niwã cʉ̃rẽ:
—¿Mʉsãrẽ buꞌegʉ Õꞌacʉ̃ wiꞌi cjase niatjere niyeru wapayeweti? nicãrã niwã.
Pedro narẽ yʉꞌticʉ niwĩ:
—Wapayesami, nicʉ niwĩ.
Beꞌro Pedro Jesú nirĩ wiꞌipʉ sãjãejawĩ. Cʉ̃ Jesure sẽrĩtiñaꞌgʉ̃ti weeri cura Jesú peꞌe cʉ̃rẽ ucũweꞌocãꞌwĩ:
—¿Deꞌro tʉꞌoñaꞌti, Simó? ¿Aꞌti ʉmʉcocjãrã wiorã niyeru ʉarã, na acawererãrẽ sẽrĩsari, o aperocjãrãpʉre sẽrĩsarine? niwĩ.
Pedro cʉ̃rẽ yʉꞌtiwĩ:
—Aperocjãrãpʉre wapayedutisama, niwĩ.
Jesú cʉ̃rẽ niwĩ:
—To pũrĩcãrẽ na acawererãrẽ sẽrĩtisama. Tojo weero yʉꞌʉ Õꞌacʉ̃ macʉ̃ niyucã, cʉ̃ ya wiꞌi cjase niatjere niyeru sẽrĩmasĩtisama.
Tojo nimicã, narẽ mejẽcã wãcũdutitigʉ wapayegʉti. Mʉꞌʉ ditarapʉ wẽjẽrĩ da mii, waꞌi wẽjẽgʉ̃ waꞌaya. Baꞌamʉꞌtãgʉ̃rẽ wejemorõña. Cʉ̃ ʉseropʉ niyeru cujire bocagʉsaꞌa. Ti cuji meꞌrã marĩ pʉarã yere wapayegʉ waꞌaya, niwĩ Jesú.
Õꞌacʉ̃ wiꞌi cjase wapaseeri masãrẽ Pedro wapayegʉ waꞌacaterore ʉ̃sã Jesú tiropʉ waꞌa, cʉ̃rẽ niwʉ̃:
Ʉ̃sã tojo nicã tʉꞌogʉ, Jesú niꞌcʉ̃ wĩꞌmagʉ̃rẽ pijio, ʉ̃sã tiropʉ nʉꞌcõwĩ.
Ʉ̃sãrẽ niwĩ:
—Mʉsãrẽ diacjʉ̃ weregʉti. Ãpẽrã yʉꞌrʉoro niyʉꞌrʉnʉꞌcãsĩꞌrĩsere duꞌucãꞌña. Mʉsã tere wãcũnuꞌcũrã, ãꞌrĩ weronojõ nitirã, ʉꞌmʉsepʉ yʉꞌʉ wiogʉ niatjopʉ waꞌasome.
Aꞌtiro niꞌi. Noꞌo ãꞌrĩ wĩꞌmagʉ̃ weronojõ ãpẽrã yʉꞌrʉoro nisere wãcũtigʉnojõ cʉ̃́ta yʉꞌʉ niatjopʉre ãpẽrã yʉꞌrʉoro niyʉꞌrʉnʉꞌcãgʉ̃sami.
Apeye quẽꞌrãrẽ weregʉti. Yʉꞌʉre maigʉ̃nojõ niꞌcʉ̃ ãꞌrĩ wĩꞌmagʉ̃rẽ ñeꞌegʉ̃ weronojõ weemi. Cʉ̃rẽ ñeꞌegʉ̃, yʉꞌʉreta ñeꞌegʉ̃ weemi, niwĩ.
Jesú apeye ʉ̃sãrẽ werenemowĩ:
—Noꞌo yʉꞌʉre ẽjõpeogʉ wĩꞌmagʉ̃rẽ ñaꞌarõ weecã weegʉ́ ʉpʉtʉ buꞌiri daꞌrenoꞌgʉ̃sami. Ʉ̃tãgã pajicja cʉ̃ wãmʉtapʉ dʉꞌteyoo, cʉ̃rẽ maa pajiri maapʉ doqueñocã, nemorõ añubosaꞌa. Tojo weecã, cʉ̃ maata wẽrĩa waꞌa, dojorẽnemotibosami.
Masãrẽ ñaꞌarõ weecã weese ñaꞌabutiaꞌa. Ñaꞌarõ weenuꞌcũcãꞌrãsama, wéérã peꞌea. Mejõ tojo weegʉnojõ ʉpʉtʉ waro buꞌiri daꞌrenoꞌgʉ̃sami.
»Aꞌtiro weeya. Mʉsã omocã, mʉsã dʉꞌpocã meꞌrã ñaꞌarõ weesĩꞌrĩrã, dʉtecõꞌaboꞌcaro weronojõ ñaꞌarõ weeduꞌucãꞌña. Mʉsã niꞌcã omocã meꞌrã o niꞌcã dʉꞌpocã meꞌrã ʉꞌmʉsepʉ waꞌacã, nemorõ añuꞌu. Pʉa omocã meꞌrã, pʉa dʉꞌpocã meꞌrã pecameꞌepʉ waꞌacã peꞌere, ñaꞌayʉꞌrʉabosaꞌa.
Mʉsã caperi meꞌrã mejãrõta ñaꞌarõ weesĩꞌrĩrã, mʉsã caperire orewee cõꞌaboꞌcaro weronojõ ñaꞌasere ĩꞌaduꞌucãꞌña. Mʉsã niꞌcã capea meꞌrã ʉꞌmʉsepʉ waꞌacã, nemorõ añuꞌu. Mʉsã pecameꞌepʉ pʉa capea meꞌrã waꞌacã peꞌere, ñaꞌayʉꞌrʉabosaꞌa.
»Ãꞌrã wĩꞌmarãnojõrẽ tojo ĩꞌacõꞌaticãꞌña. Aꞌtiro niꞌi. Ʉꞌmʉsecjãrã Õꞌacʉ̃rẽ werecoꞌterã ãꞌrã wĩꞌmarãrẽ coꞌterã yʉꞌʉ pacʉ ʉꞌmʉsepʉ nigʉ̃́ ĩꞌorõpʉ ninuꞌcũma.
Masã Õꞌacʉ̃rẽ wãcũtirã oveja bajudutiꞌcãrã weronojõ nima. Yʉꞌʉ Õꞌacʉ̃ macʉ̃ masʉ̃ weronojõ upʉtigʉ narẽ yʉꞌrʉogʉ aꞌtigʉ weewʉ.
»Yʉꞌʉ weresere ¿deꞌro tʉꞌoñaꞌti? Niꞌcʉ̃ cien oveja cʉogʉ niꞌcʉ̃ bajuduticã, ãpẽrã dʉꞌsarã noventa y nuevere opa buꞌpa na baꞌaropʉ cũusami. Beꞌro apĩ bajudutiꞌcʉre aꞌmagʉ̃ waꞌasami.
Cʉ̃rẽ bocagʉ, pũrõ eꞌcatisami. Ãpẽrã noventa y nueve bajudutitiꞌcãrã nemorõ cʉ̃ meꞌrã eꞌcatisami.
Mejãrõta marĩ pacʉ ʉꞌmʉsepʉ nigʉ̃́ ne niꞌcʉ̃ ãꞌrã wĩꞌmarãnojõrẽ pecameꞌepʉ waꞌacã ʉatimi, niwĩ Jesú.
Jesú werenemowĩ:
—Mʉꞌʉ acaweregʉ mʉꞌʉrẽ ñaꞌarõ weecã, mʉꞌʉ seꞌsaro cʉ̃ tiropʉ weregʉ waꞌaya. Cʉ̃ ñaꞌarõ weeꞌquere masĩcã weeya. Cʉ̃ “Yʉꞌʉ ñaꞌarõ weeapʉ” ni tʉꞌoñaꞌcã, mʉsã apaturi aꞌmerĩ ucũ, eꞌcatirãsaꞌa tja.
Cʉ̃ yʉꞌtiticãma, niꞌcʉ̃ o pʉarãrẽ pijio, cʉ̃ tiropʉ waꞌaya. Na tʉꞌoropʉ wereya cʉ̃ mʉꞌʉrẽ ñaꞌarõ weeꞌquere. Tojo weero Õꞌacʉ̃ ye queti ojáca pũrĩ níꞌcaronojõta pʉarã o iꞌtiarã tʉꞌoropʉ “Diacjʉ̃ta niꞌi”, ni masĩnoꞌrõsaꞌa.
Na quẽꞌrãrẽ yʉꞌtiticã, nipeꞌtirã yʉꞌʉre ẽjõpeorã na nerẽrõpʉ wereya. Na quẽꞌrãrẽ yʉꞌtiticã, yʉꞌʉre ẽjõpeotigʉ o wiorãrẽ niyeru wapaseebosari masʉ̃rẽ weronojõ tʉꞌoñaꞌña.
»Diacjʉ̃ mʉsãrẽ weregʉti. Noꞌo mʉsã aꞌti nucũcãpʉ dʉꞌtecũucã, ʉꞌmʉsepʉ quẽꞌrãrẽ dʉꞌtecũunoꞌrõsaꞌa. Aꞌti nucũcãpʉre “Tojota weeato” nicã, ʉꞌmʉsepʉ quẽꞌrãrẽ tojota waꞌarosaꞌa, niwĩ. Cʉ̃ tojo nígʉ̃, mʉsã “Buꞌiritimi” o “Buꞌiri marĩmi” nímasĩrãsaꞌa nígʉ̃, tojo niwĩ.
Jesú ninemowĩ:
—Apeyere weregʉti. Pʉarã “Marĩ aꞌtenojõrẽ Õꞌacʉ̃rẽ sẽrĩrã” nicã, yʉꞌʉ pacʉ ʉꞌmʉsepʉ nigʉ̃́ mʉsã sẽrĩrõnojõta weegʉsami.
Noꞌo pʉarã o iꞌtiarã yʉꞌʉre ẽjõpeorã nerẽcã, yʉꞌʉ na waꞌteropʉ nigʉ̃ti, niwĩ.
Tojo nicã tʉꞌogʉ, Pedro Jesú tiro waꞌa, sẽrĩtiñaꞌwĩ:
—Wiogʉ, yʉꞌʉ acaweregʉ yʉꞌʉre ñaꞌarõ weecã, ¿dicʉsetiri cʉ̃rẽ acobojogʉsari? ¿Sietetiripʉta cʉ̃ ñaꞌarõ weesere acobojosari? niwĩ.
Jesú cʉ̃rẽ yʉꞌtiwĩ:
—“Ticʉsetiri acobojoya”, niweꞌe. Tojo nírõnojõ oꞌogʉ, “Na ñaꞌarõ weesetisetirinʉcʉ̃ acobojoya”, nigʉ̃ti.
»Tojo weegʉ mʉsãrẽ yʉꞌʉ pacʉ cʉ̃ acobojose cjasere weregʉti. Cʉ̃ niꞌcã diꞌta wiogʉ weronojõ nimi. Ti diꞌta wiogʉ cʉ̃rẽ daꞌracoꞌterã na wapamoosere apogʉtigʉ pijiosami.
Cʉ̃ narẽ wapaseenʉꞌcãrĩ cura niꞌcʉ̃ pajiro waro wapamoogʉ̃rẽ miiwãꞌcãsama.
Tere ĩꞌagʉ̃, daꞌracoꞌtegʉ wiogʉ tiro ejaqueꞌa, nisami: “Wiogʉ, yʉꞌʉre pajañaꞌcureya. Yʉꞌʉ wapayepeꞌocʉ̃ti”, nisami.
Cʉ̃ tojo nicã tʉꞌogʉ, aꞌtiro weesami. Cʉ̃rẽ pajañaꞌgʉ̃, cʉ̃ wapamooꞌquere cõꞌa, cʉ̃rẽ duꞌucãꞌsami.
Tojo wééca beꞌroacã waꞌa, apĩ cʉ̃ meꞌrãcjʉ̃ daꞌracoꞌtegʉre bocaejasami. Cʉ̃ peꞌe cʉ̃rẽ cãꞌrõacã wapamoosami. Beꞌro cʉ̃rẽ wapayedutigʉ ʉpʉtʉ wãmʉtapʉ ñeꞌesami. “Mʉꞌʉ wapamoosere wapayebaqueꞌoya”, nisami.
»Cʉ̃ tojo nicã tʉꞌogʉ, cʉ̃ weeꞌcaro weronojõ cʉ̃ dʉporo ejaqueꞌa, nisami: “Yʉꞌʉre pajañaꞌcureya. Mʉꞌʉrẽ wapayepeꞌocʉ̃ti”, nisami.
Apĩ peꞌe ne ʉatisami. Maata cʉ̃rẽ buꞌiri daꞌreri wiꞌipʉ miaa, sõrõdutisami. “Cʉ̃ wapayepeꞌocãꞌpʉ, duꞌuwĩrõña”, nisami.
Beꞌro ãpẽrã daꞌracoꞌterã cʉ̃ tojo weesere ĩꞌarã, ne tʉꞌsatisama. Tojo weerã na wiogʉpʉre tere werepeꞌocãꞌsama.
Tere tʉꞌogʉ, wiogʉ cʉ̃rẽ pijidutioꞌosami. Cʉ̃rẽ nisami: “Daꞌracoꞌtegʉ queoro weetigʉ niꞌi. Mʉꞌʉ yʉꞌʉre sẽrĩcã, nipeꞌtise mʉꞌʉ wapamooꞌque pacare acobojopeꞌocãꞌpʉ.
Mʉꞌʉ quẽꞌrã yʉꞌʉ mʉꞌʉrẽ pajañaꞌcaronojõ mʉꞌʉ meꞌrãcjʉ̃rẽ pajañaꞌboapã”, nisami.
Wiogʉ ʉpʉtʉ waro uagʉ, cʉ̃rẽ pũrõ buꞌiri daꞌresami. Buꞌiri daꞌreri wiꞌipʉ cʉ̃rẽ piꞌeticã weedutisami. Téé nipeꞌtise cʉ̃ wapamoosere wapayepeꞌotigʉ, topʉ ninuꞌcũgʉ̃sami, ni werewĩ Jesú.
Beꞌro Jesú tere wéréca beꞌro niwĩ:
—Yʉꞌʉ pacʉ ʉꞌmʉsepʉ nigʉ̃́ mʉsã acawererãrẽ diacjʉ̃ acobojoticã, tojota weegʉsami mʉsãrẽ, niwĩ.
Jesú ãpẽrãrẽ aꞌmerĩ acobojosere ucṹca beꞌro ʉ̃sã aꞌtiro weewʉ. Galilea diꞌtapʉ níꞌcãrã ʉ̃sã Judea diꞌtapʉ Jordã́ wãmetiri maa mujĩpũ mʉjãtiro ape pãꞌrẽpʉ pẽꞌawʉ̃.
Topʉ waꞌacã, pãjãrã masã Jesure sirutuwã. Narẽ dutitirãrẽ yʉꞌrʉowĩ.
Narẽ yʉꞌrʉocã ĩꞌarã, fariseo masã Jesure buꞌiri bocasĩꞌrĩrã, cʉ̃ tiro waꞌa, sẽrĩtiñaꞌwã:
—¿Niꞌcʉ̃ noꞌo mejõ niseacã meꞌrã cʉ̃ nʉmorẽ cõꞌamasĩsari? ¿Marĩrẽ dutise tojo niti? niwã.
Jesú narẽ yʉꞌtiwĩ:
—¿Mʉsã Õꞌacʉ̃ ye queti ojáca pũrĩrẽ buꞌemirã, masĩweti? Õꞌacʉ̃ nipeꞌtise cʉ̃ ne waro weenʉꞌcãcateropʉ ʉmʉ, numio weecʉ niwĩ.
Tuꞌajanʉꞌcõ, aꞌtiro nicʉ niwĩ: “Tojo weegʉ ʉmʉ cʉ̃ pacʉre, cʉ̃ pacore wija, cʉ̃ nʉmo meꞌrã nigʉ̃sami. Na pʉarã niꞌcã upʉ weronojõ nirãsama”, nicʉ niwĩ Õꞌacʉ̃.
Tojo weerã na pʉarã nitima. Niꞌcã upʉta nima. Tojo weerã Õꞌacʉ̃ aꞌmesʉꞌoꞌcãrãrẽ masã dʉcawaaticãꞌrõʉaꞌa, niwĩ Jesú.
Cʉ̃ tojo nicã tʉꞌorã, fariseo masã sẽrĩtiñaꞌwã tja:
—To pũrĩcãrẽ ¿deꞌro weegʉ Moisé aꞌtiro nipari? “Niꞌcʉ̃ cʉ̃ nʉmorẽ cõꞌagʉ̃, ‘Aꞌte ye buꞌiri mʉꞌʉrẽ cõꞌaꞌa’ nirĩ pũrĩrẽ ojaoꞌoroʉaꞌa”, ni ojacʉ niwĩ, niwã.
Jesú narẽ niwĩ:
—Mʉsã ñecʉ̃sʉmʉa ejeripõꞌrã bʉtise ye buꞌiri Moisé na nʉmosãnumiarẽ cõꞌacã, cãꞌmotaꞌaticʉ niwĩ. Tojo nimicã, Õꞌacʉ̃ ne waropʉta “Aꞌmerĩ cõꞌaña”, niticʉ niwĩ.
Yʉꞌʉ cʉ̃ nʉmorẽ cõꞌagʉ̃rẽ aꞌtiro nigʉ̃ti. Co apĩ meꞌrã ñaꞌarõ weetimicã, cõꞌagʉ̃nojõ apegore nʉmotigʉ, cʉ̃ nʉmo nitigo meꞌrã aꞌmetãrãgʉ̃ weronojõ tojasami. Noꞌo marãpʉ cõꞌanoꞌcore nʉorẽgʉ̃nojõ quẽꞌrã mejãrõta tja cʉ̃ nʉmo nitigore aꞌmetãrãgʉ̃ weronojõ nisami. Õꞌacʉ̃ core “Nimʉꞌtãꞌcʉ nʉmo nimo yujupʉ”, ni ĩꞌasami. Na tojo wéérã, Õꞌacʉ̃ cʉ̃ dutisere yʉꞌrʉnʉꞌcãrã weema, niwĩ.
Cʉ̃ tojo nicã tʉꞌorã, ʉ̃sã cʉ̃ buꞌerã niwʉ̃:
—Tojo nicã pũrĩcãrẽ marĩ nʉmotiticã, nemorõ añusaꞌa, niwʉ̃.
Jesú ʉ̃sãrẽ niwĩ:
—Nipeꞌtirã nʉmo marĩrã nímasĩtisama. Õꞌacʉ̃ nʉmo marĩrã nímasĩato níꞌcãrã diaꞌcʉ̃ nímasĩsama.
Ãpẽrã aꞌte ye buꞌiri nʉmotitisama. Ãpẽrãrẽ dojoriwiꞌia bajuaꞌque buꞌiri nʉmotita basiotisaꞌa. Ãpẽrãrẽ nʉmotidutitirã na upʉ cjasere yejecõꞌanoꞌcãrã nisama. Tojo weerã na nʉmotimasĩtisama. Ãpẽrã Õꞌacʉ̃ ye cjase diaꞌcʉ̃rẽ weesĩꞌrĩrã nʉmotitisama. “Tojo nʉmo marĩgʉ̃ nigʉ̃ti” nigʉ̃nojõ nʉmo marĩgʉ̃ tojato, niwĩ.
—Cʉ̃rẽ caribotirãta, nimiwʉ̃.
Ʉ̃sã tojo nicã, Jesú ʉ̃sãrẽ niwĩ:
—Wĩꞌmarãrẽ yʉꞌʉ tiro aꞌticã duꞌuoꞌoya. Narẽ cãꞌmotaꞌaticãꞌña. Wĩꞌmarã marĩnojõrẽ añurõ ẽjõpeoma. Ãpẽrã quẽꞌrã wĩꞌmarã weronojõ yʉꞌʉre ẽjõpeorã yʉꞌʉ pacʉ wiogʉ nirõpʉ waꞌarãsama, niwĩ.
Beꞌro wĩꞌmarãrẽ ñapeo, sẽrĩbosawĩ. Tuꞌajanʉꞌcõ, ʉ̃sã apesepʉ waꞌa waꞌawʉ.
Beꞌro niꞌcʉ̃ maꞌmʉ Jesure ĩꞌagʉ̃ ejawĩ. Cʉ̃rẽ sẽrĩtiñaꞌwĩ:
—Mʉꞌʉ masãrẽ buꞌegʉ añugʉ̃ niꞌi. Yʉꞌʉ catinuꞌcũacjʉ ¿ñeꞌenojõ añusere weegʉsari? niwĩ.
Jesú cʉ̃rẽ yʉꞌtiwĩ:
—¿Deꞌro weegʉ yʉꞌʉre añuse cjasere sẽrĩtiñaꞌti? Niꞌcʉ̃ta añugʉ̃ nimi. Cʉ̃ Õꞌacʉ̃ nimi. Mʉꞌʉ catinuꞌcũsĩꞌrĩgʉ̃, Õꞌacʉ̃ dutise cũuꞌquere weeya, niwĩ.
Maꞌmʉ yʉꞌtiwĩ:
—¿Disenojõrẽ weegʉsari?
Jesú cʉ̃rẽ niwĩ:
—Masãrẽ wẽjẽcõꞌaticãꞌña. Apĩ nʉmorẽ aꞌmetãrãticãꞌña. Yajaticãꞌña. Ãpẽrã ye cjasere nisooticãꞌña.
Mʉꞌʉ pacʉre, mʉꞌʉ pacore ẽjõpeoya. Mʉꞌʉ basu maꞌirõnojõta ãpẽrãrẽ maꞌiña, niwĩ.
Maꞌmʉ Jesure yʉꞌtiwĩ:
—Yʉꞌʉ wĩꞌmagʉ̃pʉta aꞌtere queoro weemʉjãtiwʉ. ¿Ñeꞌenojõ apeyenojõ yʉꞌʉ weenemogʉ̃sari? niwĩ.
Jesú cʉ̃rẽ niwĩ:
—Mʉꞌʉ Õꞌacʉ̃ dutisere weepeꞌosĩꞌrĩgʉ̃, nipeꞌtise mʉꞌʉ cʉosere duapeꞌocjʉ̃ waꞌaya. Duatoja, te duaꞌque wapare pajasecʉorãrẽ oꞌoya. Mʉꞌʉ tojo weegʉ ʉꞌmʉsepʉ peje añuse cʉogʉsaꞌa. Tojo weetojanʉꞌcõ, yʉꞌʉre sirutugʉ aꞌtia, niwĩ.
Cʉ̃ tojo nicã tʉꞌogʉ, maꞌmʉ peje cʉogʉ nitjĩagʉ̃ tere maꞌiyʉꞌrʉgʉ, bʉjawetise meꞌrã dajatojaawĩ.
Cʉ̃ waꞌáca beꞌro Jesú ʉ̃sãrẽ niwĩ:
—Diacjʉ̃ mʉsãrẽ weregʉti. Peje cʉogʉ Õꞌacʉ̃ wiogʉ nirõpʉ ʉꞌmʉsepʉ waꞌacã, diasa niꞌi.
Apaturi mʉsãrẽ nigʉ̃ti tja. Cameyo wãmetigʉjo awiga yuta da pĩꞌosõrõrĩ pepʉ sãjãa yʉꞌrʉtẽrĩcã, diasa niꞌi. Yʉꞌʉ pacʉ wiogʉ nirõpʉ peje cʉogʉ waꞌacã peꞌema, totá nemorõ diasa niꞌi, niwĩ.
Cʉ̃ tojo nicã tʉꞌorã, ʉ̃sã tʉꞌomarĩa waꞌawʉ. Ʉ̃sã aꞌmerĩ sẽrĩtiñaꞌwʉ̃:
—To pũrĩcãrẽ ¿noanojõ peꞌe Õꞌacʉ̃ tiropʉ waꞌamasĩrãsari? niwʉ̃.
Jesú ʉ̃sãrẽ ĩꞌagʉ̃ta ĩꞌa, niwĩ:
—Masã na basu weetutuase meꞌrã yʉꞌrʉmasĩtisama. Õꞌacʉ̃ pũrĩcãrẽ basioꞌo. Cʉ̃́ma ne apeyenojõ weeta basiotise marĩꞌi, niwĩ.
Cʉ̃ tojo nicã tʉꞌogʉ, Pedro niwĩ:
—Wiogʉ, ʉ̃sã peꞌe mʉꞌʉrẽ siruturã, nipeꞌtise ʉ̃sã cʉomiꞌquere duꞌucũupeꞌocãꞌwʉ̃. Ʉ̃sã tojo weeꞌque wapare ¿Õꞌacʉ̃ ñeꞌenojõrẽ oꞌogʉsari? niwĩ.
Jesú ʉ̃sãrẽ niwĩ tja:
—Diacjʉ̃ mʉsãrẽ nigʉ̃ti. Õꞌacʉ̃ aꞌti turire ne waropʉ weeꞌcaro weronojõ apaturi weecã, yʉꞌʉ Õꞌacʉ̃ macʉ̃ wiogʉ sãjãgʉ̃́saꞌa. Tojo yʉꞌʉ weecã, mʉsã quẽꞌrã yʉꞌʉre dutitamurãsaꞌa. Tojo nicã mʉsã yʉꞌʉre ẽjõpeorã doce cururi Israe cururicjãrãrẽ dutirãsaꞌa.
Tojo nimicã, pãjãrã niꞌcãrõacãrẽ wiorã weronojõ nirã́ beꞌropʉre mejõ nirã nirãsama. Pãjãrã niꞌcãrõacãrẽ mejõ nirã peꞌe quẽꞌrã beꞌropʉre wiorã weronojõ nirãsama, niwĩ.
Jesú beꞌropʉ cʉ̃ oꞌoatjere queose meꞌrã werenemowĩ:
—Ʉꞌmʉsepʉ yʉꞌʉre ẽjõpeorãrẽ oꞌoatje aꞌtiro weronojõ niꞌi. Niꞌcʉ̃ ʉꞌse wese cʉose weronojõ niꞌi. Cʉ̃ ñamiacãcure ʉꞌse wiꞌreajãrẽ aꞌmasami.
Narẽ bocagʉ, “Niꞌcã nʉmʉ wapayewʉaronojõ mʉsãrẽ wapayegʉti”, nisami. Na yʉꞌtíca beꞌro narẽ cʉ̃ ya wesepʉ daꞌradutigʉ oꞌócãꞌsami.
Beꞌro nueve nicã ãpẽrã daꞌrajãrẽ aꞌmanemogʉ̃ waꞌasami. Topʉ macã decopʉ daꞌrase moorã dujirãrẽ bocaejasami.
Bocaeja, narẽ nisami: “Mʉsã quẽꞌrã ya wese ʉꞌse wesepʉ daꞌrarã waꞌaya. Mʉsãrẽ queoro wapayegʉti”, nisami. Cʉ̃ tojo nicã tʉꞌorã, na “Jaʉ” ni, na quẽꞌrã daꞌrarã waꞌasama.
Beꞌro dajaritero nicã, tojo nicã ñamicaꞌa tres nicã mejãrõta aꞌmagʉ̃ waꞌa, narẽ oꞌósami tja.
Beꞌro tja cinco nicã macã decopʉ waꞌasami. Topʉ ãpẽrã daꞌrase moorã nibajaqueꞌatirãrẽ bocaejasami. Bocaejagʉ, nisami: “¿Deꞌro weerã mʉsã daꞌrase niꞌcãrĩ dujinaꞌiati?” nisami.
Na yʉꞌtisama: “Ãpẽrã ʉ̃sãrẽ ‘Daꞌrarã waꞌaya’, nitiama. Tojo weerã daꞌraweꞌe”, nisama. Tojo nicã tʉꞌogʉ, wese wiogʉ narẽ nisami: “Mʉsã quẽꞌrã ya wesepʉ daꞌrarã waꞌaya. Queoro wapayegʉti”, nisami. Tojo weerã na quẽꞌrã daꞌrarã waꞌasama.
»Ñamipʉ ti wese wiogʉ sʉꞌori daꞌragʉre pijio, nisami: “Daꞌrarãrẽ pijíne, wapayeya. Beꞌropʉ ejaꞌcãrãrẽ wapayemʉꞌtãña. Beꞌro ñamiacãcure daꞌranʉꞌcãꞌcãrãrẽ wapayetuꞌajanʉꞌcõña”, nisami.
Tojo weegʉ aꞌtiro weesami. Cinco nicãpʉ wesepʉ daꞌranʉꞌcãꞌcãrãrẽ pijiomʉꞌtãsami. Niꞌcã nʉmʉ daꞌrase wapa wapayewʉaronojõ narẽ wapayesami.
Beꞌro boꞌreacã daꞌranʉꞌcãꞌcãrã “Ʉ̃sã na nemorõ wapataꞌarãsaꞌa”, nimisama. Tojo nimicã, na wãcũꞌcaronojõ waꞌatisaꞌa. Na quẽꞌrã mejãrõta wapataꞌasama.
Tojo weerã ti wese wiogʉ meꞌrã tʉꞌsatirã, aꞌtiro nisama:
“Ãꞌrã beꞌropʉ daꞌrarã ejaꞌcãrã yoaticã niꞌcã horata daꞌrama. Ʉ̃sã pũrĩcã yoacã asise poo, daꞌranaꞌitõꞌoapʉ. Tojo weemicã, ʉ̃sãrẽ wapayeꞌcaronojõta na quẽꞌrãrẽ wapayeapʉ”, nisama.
Wiogʉ peꞌe niꞌcʉ̃ tojo bʉsʉnuꞌcũgʉ̃rẽ aꞌtiro nisami: “Yʉꞌʉ meꞌrãcjʉ̃, mʉꞌʉrẽ ñaꞌarõ weegʉ weeweꞌe. Mʉꞌʉ daꞌrase dʉporo ‘Niꞌcã nʉmʉ daꞌrawapataꞌawʉaronojõ wapataꞌagʉsaꞌa’, ninoꞌtojapʉ.
Tojo weegʉ mʉꞌʉ wapataꞌaꞌquere ñeꞌe, tojaa waꞌaya. Yʉꞌʉ ãꞌrĩ beꞌropʉ daꞌragʉ aꞌtiꞌcʉre mʉꞌʉrẽ wapayeꞌcaronojõ wapayegʉti.
Yé niyeru niapʉ. Tojo weegʉ yʉꞌʉ ʉaronojõ wapayemasĩꞌi. ¿Yʉꞌʉ masãrẽ pajañaꞌcã ʉogʉ weeti?” nisami.
»Aꞌtiro niꞌi. Yarã sãjãmʉꞌtãꞌcãrã, na beꞌro ẽjõpeoꞌcãrã quẽꞌrãrẽ mejãrõta Õꞌacʉ̃ añusere oꞌogʉsami. Tojo weerã nimʉꞌtãꞌcãrã “Ʉ̃sãrẽ oꞌonemogʉ̃sami”, nímasĩsome, niwĩ.
Beꞌro ʉ̃sã Jesú meꞌrã Jerusalẽ́ waꞌari maꞌapʉ waꞌawʉ. Ʉ̃sãrẽ, cʉ̃ buꞌerã docere mejẽcã pijiawĩ. Ʉ̃sãrẽ niwĩ:
—Mʉsã ĩꞌaꞌa. Marĩ Jerusalẽ́pʉ waꞌarã weeꞌe. Topʉ yʉꞌʉ Õꞌacʉ̃ macʉ̃ masʉ̃ weronojõ upʉtigʉre aꞌtiro weerãsama. Paꞌia wiorãpʉre, tojo nicã Moisé ojaꞌquere buꞌeri masãpʉre oꞌorãsama. Na yʉꞌʉre wẽjẽdutirãsama.
Náta tja ape diꞌtacjãrã judío masã nitirã wiorãpʉre wiaturiarãsama. Yʉꞌʉre bujicãꞌa, tãrã, curusapʉ wẽjẽdutirãsama. Na tojo weemicã, yʉꞌʉ iꞌtia nʉmʉ beꞌro masãgʉ̃saꞌa, niwĩ Jesú.
Zebedeo nʉmo co põꞌrã Santiago, Juã meꞌrã Jesú tiropʉ ejawõ. Jesure apeyenojõ sẽrĩgõ, cʉ̃ pʉꞌtopʉ ejaqueꞌawõ.
Jesú core niwĩ:
—¿Ñeꞌenojõrẽ yʉꞌʉ weecã ʉasari? niwĩ.
Cʉ̃rẽ yʉꞌtiwõ:
—Mʉꞌʉ wiogʉ sãjãgʉ̃, ãꞌrã yʉꞌʉ põꞌrã pʉarãrẽ mʉꞌʉrẽ dutitamudutigʉ sõrõapa. Niꞌcʉ̃ mʉꞌʉ diacjʉ̃ peꞌe, apĩ cũpe peꞌe dʉpoapa, niwõ.
Co tojo nicã tʉꞌogʉ, Jesú co põꞌrãrẽ niwĩ:
—Mʉsã yʉꞌʉre sẽrĩsere tʉꞌomasĩweꞌe. Yʉꞌʉ ʉpʉtʉ piꞌeti, wẽrĩgʉ̃saꞌa. ¿Mʉsã quẽꞌrã yʉꞌʉ weronojõ piꞌetimasĩti? niwĩ. Na yʉꞌtiwã:
—Ʉ̃ʉ. Piꞌetimasĩꞌi.
—Diacjʉ̃ta niꞌi. Mʉsã quẽꞌrã piꞌetirãsaꞌa. Tojo weemicã, diacjʉ̃ peꞌe, cũpe peꞌe mʉsãrẽ dʉpomasĩtisaꞌa. Aꞌte yʉꞌʉ weese niweꞌe. Yʉꞌʉ pacʉ beseyuꞌcãrã peꞌe topʉre dujirãsama, niwĩ.
Ʉ̃sã diez na tojo sẽrĩcã tʉꞌorã, na meꞌrã ua waꞌawʉ.
Tojo weecã ĩꞌagʉ̃, Jesú ʉ̃sãrẽ pijio, niwĩ:
—Mʉsã masĩsaꞌa. Aꞌti nucũcãrẽ dutirã ti diꞌtare miiwapa waꞌasama. Na docacjãrã quẽꞌrã mejãrõta dutipesama.
Mʉsã pũrĩcã na weronojõ weesome. Tojo weronojõ oꞌorã, mʉsã waꞌteropʉ wiorã nisĩꞌrĩrã, ãpẽrãrẽ daꞌracoꞌterã weronojõ niña.
Noꞌo ãpẽrã nemorõ nisĩꞌrĩgʉ̃nojõ ãpẽrãrẽ daꞌracoꞌteri masʉ̃ weronojõ niña.
Yʉꞌʉ Õꞌacʉ̃ macʉ̃ weronojõ weeya. Yʉꞌʉre ãpẽrã weetamuato nígʉ̃ mejẽta aꞌtiwʉ. Yʉꞌʉ peꞌe narẽ weetamugʉ̃ aꞌtiwʉ. Tojo nicã ñaꞌarõ weeꞌque wapare pãjãrãrẽ wẽrĩbosa, wapayewĩrõgʉ̃ aꞌtiwʉ, niwĩ.
Beꞌro ʉ̃sã Jericó wãmetiri macãpʉre wijawãꞌcãwʉ̃. Titare pãjãrã masã Jesure sirutuwã.
Ʉ̃sã waꞌaro ti maꞌa sumuto pʉarã caperi bajunoꞌtirã dujiwã. Jesú yʉꞌrʉasere tʉꞌoñaꞌrã, caricũwã:
—Wiogʉ, Davi pãrãmi nituriagʉ, ʉ̃sãrẽ pajañaꞌña, niwã.
Masã peꞌe narẽ “Caricũticãꞌña”, nimiwã. Tojo nicãta, na peꞌe nemorõ caricũnemowã:
—Wiogʉ, Davi pãrãmi nituriagʉ, ʉ̃sãrẽ pajañaꞌña, niwã.
Na tojo nicã tʉꞌogʉ, Jesú tojanʉꞌcã, narẽ pijio sẽrĩtiñaꞌwĩ:
—¿Deꞌro yʉꞌʉ weecã ʉasari? niwĩ.
Na cʉ̃rẽ yʉꞌtiwã:
—Ʉ̃sãrẽ caperi bajucã weeya, niwã.
Tojo nisere tʉꞌogʉ, Jesú narẽ pajañaꞌgʉ̃, na caperire ñapeowĩ. Cʉ̃ tojo weeri cura na pʉarãpʉta caperi ĩꞌawã. Beꞌro na quẽꞌrã Jesure sirutuwãꞌcãwã.
Ʉ̃sã Jerusalẽ́pʉ ejase dʉporo Betfagé ʉ̃rʉ̃gʉ̃ Olivo wãmeticjʉ buꞌaropʉ ejawʉ. Topʉ eja, Jesú pʉarã ʉ̃sã meꞌrãcjãrãrẽ ti macãpʉ oꞌówĩ.
Narẽ niwĩ:
—Si macã marĩ põtẽorõ nirĩ macãpʉ waꞌarãsaꞌa. Topʉ niꞌcõ burra dʉꞌtenʉꞌcõꞌcore co macʉ̃ meꞌrã bocaejarãsaꞌa. Narẽ pãa, miitia.
Noꞌo niꞌcʉ̃ mʉsãrẽ mejẽcã nicã, aꞌtiro niña: “Marĩ wiogʉ ʉami. Maata wianoꞌrõsaꞌa tja”, niña, niwĩ.
Dʉporocjʉ̃ Õꞌacʉ̃ ye queti weremʉꞌtãrĩ masʉ̃ cʉ̃ ojaꞌcaronojõta tojo waꞌawʉ. Cʉ̃ Õꞌacʉ̃ ucũꞌquere aꞌtiro ojacʉ niwĩ:
Jerusalẽ́cjãrãrẽ aꞌtiro niña:
“Ĩꞌaña. Mʉsã wiogʉ mʉsã tiropʉ aꞌtimi.
Mejõ nigʉ̃́ weronojõ burra macʉ̃ wĩꞌmagʉ̃ buꞌipʉ pesawãꞌcãtimi”, ni ojacʉ niwĩ.
Beꞌro Jesú cʉ̃ oꞌóꞌcãrã ti macãpʉ waꞌa, cʉ̃ weedutiꞌcaronojõta weecãrã niwã.
Burrore cʉ̃ paco meꞌrã miiticãrã niwã. Beꞌro ʉ̃sã ye suꞌti buꞌicjasere na buꞌipʉ pũutãpeowʉ. Tuꞌajanʉꞌcõ, Jesú wĩꞌmagʉ̃ buꞌipʉ mʉjãpejawĩ.
Topʉre pãjãrã masã niwã. Na ẽjõpeosere ĩꞌorã, na ye suꞌti buꞌicjasere Jesú yʉꞌrʉaropʉ sẽeocũuwã. Ãpẽrã maꞌa sumuto pũrĩ nise querire dʉtecũuwã.
Masã cʉ̃ dʉporo waꞌarã, cʉ̃ beꞌrocjãrã quẽꞌrã eꞌcatise meꞌrã caricũwã:
Beꞌro Jesú Jerusalẽ́pʉ sãjãcã, topʉ nirã́ ʉcʉapeꞌtia waꞌawã. Pãjãrã sẽrĩtiñaꞌwã:
—¿Noa niti cʉ̃? niwã.
Narẽ Jesú meꞌrã waꞌarã yʉꞌtiwã:
—Cʉ̃ Jesú Õꞌacʉ̃ ye queti weremʉꞌtãrĩ masʉ̃ Nazare macã Galilea diꞌtacjʉ̃ nimi, niwã.
Beꞌro Jesú Õꞌacʉ̃ wiꞌipʉ sãjãawĩ. Topʉre waꞌicʉrã na Õꞌacʉ̃rẽ ʉ̃jʉ̃amorõpeoajã niwã. Nipeꞌtirã ti wiꞌi poꞌpeapʉ narẽ duurãrẽ, duarã quẽꞌrãrẽ ĩꞌagʉ̃, cõꞌawĩrõpeꞌocãꞌwĩ. Na niyeru dʉcayuri mesare, bujare na dua dujise quẽꞌrãrẽ tuuquecũupeꞌocãꞌwĩ. Na queoro weetise buꞌiri tojo weewĩ.
Beꞌro narẽ niwĩ:
—Õꞌacʉ̃ ye queti ojáca pũrĩpʉ aꞌtiro ojanoꞌwʉ̃: “Ya wiꞌi ‘Ñubueri wiꞌi niꞌi’, ninoꞌca wiꞌi niꞌi.” Mʉsã peꞌe queoro weetiapã. Yajarã ya wiꞌire weronojõ tojacã weeꞌe, ni tuꞌtiwĩ narẽ.
Ti wiꞌipʉre caperi bajunoꞌtirã, sijamasĩtirã cʉ̃ tiropʉ aꞌtiwã. Na tojo weecã ĩꞌagʉ̃, narẽ yʉꞌrʉowĩ.
Paꞌia wiorã, Moisé ojaꞌquere buꞌeri masã peꞌe cʉ̃ añuse weeĩꞌocã ĩꞌarã, tʉꞌsatiwã. Wĩꞌmarã ti wiꞌi poꞌpeapʉ nirã́ aꞌtiro caricũwã:
—Dʉporocjʉ̃pʉ wiogʉ níꞌcʉ Davi pãrãmirẽ eꞌcatise oꞌorã, niwã. Tere tʉꞌorã, paꞌia wiorã quẽꞌrã ua waꞌawã.
Tojo weerã Jesure aꞌtiro sẽrĩtiñaꞌwã:
—¿Sõjã wĩꞌmarã na nisere tʉꞌoti?
—Tʉꞌoꞌo. Mʉsã Õꞌacʉ̃ ye queti ojáca pũrĩpʉ níꞌquere buꞌepã. Aꞌtiro niꞌi:
“Õꞌacʉ̃, mʉꞌʉ wĩꞌmarã, tojo nicã miꞌrĩrãrẽ aꞌtiro weecã weeapʉ.
Mʉꞌʉrẽ eꞌcatise oꞌorã, queoro basapeomeꞌrĩcã weeapʉ”, niꞌi, niwĩ Jesú.
Tojo níca beꞌro paꞌia wiorãrẽ, Moisé ojaꞌquere buꞌeri masãrẽ cõꞌawãꞌcã, Betaniapʉ waꞌa waꞌawĩ. Topʉ ʉ̃sã cãrĩwʉ̃.
Ape nʉmʉ boꞌreacã Jesú Jerusalẽ́pʉ majãmitojagʉ, ʉjaboayʉꞌrʉa waꞌawĩ.
Tojo weegʉ maꞌa sumutopʉ nicjʉ higuera wãmeticjʉre ĩꞌagʉ̃, tigʉ tiro waꞌa, tigʉ dʉcare ĩꞌamaꞌgʉ̃ waꞌawĩ. Ne dʉca marĩcaro niwʉ̃. Pũrĩ peje diaꞌcʉ̃ niwʉ̃. Tojo dʉca marĩcã ĩꞌagʉ̃, Jesú tigʉre niwĩ:
—Ne apaturi dʉcatinemosome, niwĩ. Cʉ̃ tojo níca beꞌro maata ñaidija waꞌawʉ.
Tojo waꞌacã, ʉ̃sã cʉ̃ buꞌerã ĩꞌamarĩarã, cʉ̃rẽ sẽrĩtiñaꞌwʉ̃:
—¿Deꞌro weero tigʉ maata ñaidijati? niwʉ̃.
Jesú ʉ̃sãrẽ yʉꞌtiwĩ:
—Diacjʉ̃ mʉsãrẽ weregʉti. Mʉsã ẽjõpeose cʉorã, diacjʉ̃ta yʉꞌtigʉsami nírã, yʉꞌʉ tigʉre ñaicã weeꞌcaro weronojõ weemasĩrãsaꞌa. Aꞌte yʉꞌʉ tigʉ ñaicã weeꞌcaro yʉꞌrʉoro weemasĩrãsaꞌa. Aꞌtigʉ ʉ̃rʉ̃gʉ̃rẽ apero dia pajiri maapʉ waꞌacã weemasĩrãsaꞌa.
Mʉsã ẽjõpeose cʉorã, nipeꞌtise mʉsã ñubue sẽrĩsere bocarãsaꞌa, niwĩ.
Beꞌro Jesú Õꞌacʉ̃ wiꞌipʉ sãjãawĩ. Cʉ̃ ti wiꞌipʉ buꞌeri cura paꞌia wiorã, ãpẽrã judío masã bʉcʉrã cʉ̃ tiropʉ aꞌtiwã. Cʉ̃rẽ buꞌiri bocasĩꞌrĩrã, sẽrĩtiñaꞌwã:
—¿Deꞌronojõ dutise meꞌrã mʉꞌʉ weesere tojo weeti? ¿Noa mʉꞌʉrẽ tojo weedutigʉ dutise oꞌoati? niwã.
Jesú narẽ yʉꞌtiwĩ:
—Yʉꞌʉ quẽꞌrã mʉsãrẽ sẽrĩtiñaꞌmegʉ̃ti. Mʉsã yʉꞌticã, yʉꞌʉ quẽꞌrã mʉsãrẽ “Aꞌte dutiro meꞌrã weeꞌe”, nigʉ̃ti.
¿Noa Juãrẽ wãmeyedutigʉ oꞌópari? ¿Õꞌacʉ̃ tojo weedutiri? ¿O masã peꞌe cʉ̃rẽ tojo weedutiri? niwĩ.
—Marĩ “Õꞌacʉ̃ Juãrẽ wãmeyedutiwĩ” nicã, cʉ̃ marĩrẽ “To pũrĩcãrẽ ¿deꞌro weerã Juãrẽ ẽjõpeotiri?” nigʉ̃sami.
Marĩ “Õꞌacʉ̃ oꞌóticʉ niwĩ; masã cʉ̃rẽ oꞌócãrã niwã” nicã, masã marĩrẽ tuꞌtibosama. Nipeꞌtirã masã “Juã Õꞌacʉ̃ ye queti weremʉꞌtãrĩ masʉ̃ niwĩ”, ni ẽjõpeosama, niwã.
Tojo weerã “Masĩtisaꞌa”, niyʉꞌrʉocãꞌwã. Na tojo nicã tʉꞌogʉ, Jesú narẽ niwĩ:
—Yʉꞌʉ quẽꞌrã “Aꞌte dutiro meꞌrã weeꞌe”, ni wereweꞌe, niwĩ narẽ.
Beꞌro Jesú narẽ queose meꞌrã werewĩ:
—Yʉꞌʉ niꞌcãrõacã weresere ¿deꞌro tʉꞌoñaꞌrãsari mʉsã? Niꞌcʉ̃ pʉarã ʉmʉa põꞌrãtisami. Niꞌcʉ̃rẽ aꞌtiro nisami: “Macʉ̃, ya wese ʉꞌse wesepʉ daꞌragʉ waꞌaya”, nimisami.
Cʉ̃ tojo nicã tʉꞌogʉ, cʉ̃ macʉ̃ “Waꞌaweꞌe”, ni yʉꞌtisami. Beꞌro mejẽcã wãcũ tja, daꞌragʉ waꞌasami.
Beꞌro cʉ̃ pacʉ apĩ cʉ̃ macʉ̃ tiropʉ ĩꞌagʉ̃ waꞌasami. Mejãrõta cʉ̃rẽ “Daꞌragʉ waꞌaya”, nisami. Cʉ̃ macʉ̃ yʉꞌtisami: “Jaʉ, pacʉ, waꞌagʉti”, nisami. Cʉ̃ tojo níꞌcʉ nimigʉ̃, waꞌatisami, ni werewĩ Jesú paꞌia wiorã, ãpẽrã judío masã wiorãrẽ.
Cʉ̃ macʉ̃ ¿niꞌinojõ peꞌe cʉ̃ ʉaro weepari? ni sẽrĩtiñaꞌwĩ narẽ.
Na aꞌtiro yʉꞌtiwã:
—Cʉ̃ dutimʉꞌtãꞌcʉ queoro weepĩ, ni yʉꞌtiwã.
Tere tʉꞌogʉ, Jesú narẽ niwĩ:
—Diacjʉ̃ mʉsãrẽ weregʉti. “Ñaꞌarã”, mʉsã nirã́, niyeru wapaseeri masã, tojo nicã ʉmʉarẽ aꞌmetãrãwapataꞌari masã numia mʉsã ʉꞌmʉsepʉ waꞌatiri cura na peꞌe waꞌarãsama.
Juã masãrẽ wãmeyeri masʉ̃ Õꞌacʉ̃ ʉaronojõ aꞌtiro añurõ nisetiroʉami nisere buꞌecã, mʉsã ẽjõpeotiwʉ. Na mʉsã “Ñaꞌarã waro nima” nirã́ pũrĩcã cʉ̃ weresere ẽjõpeo, na wãcũsere dʉcayucãrã niwã. Na tojo weecã ĩꞌamirã, mʉsã peꞌe dʉcayuti, cʉ̃ weresere ẽjõpeoticãrã niwʉ̃, niwĩ Jesú.
Jesú apaturi werewĩ:
—Apeye queose meꞌrã mʉsãrẽ werenemogʉ̃ti. Tere tʉꞌoya. Niꞌcʉ̃ pajiro diꞌta cʉogʉ ʉꞌse wese weesami. Ti wesere sãꞌrĩsãsami. Topʉ na ʉꞌse bipesãati pere ʉ̃tãgãpʉ seꞌesãjãsami. Tojo nicã ʉꞌmʉarĩ wiꞌi na coꞌtedujiati wiꞌire weesami. Tojo wééca beꞌro aperopʉ waꞌagʉ, ãpẽrãrẽ ti wesere coꞌtedutigʉ cũusami. Narẽ cʉ̃ ya diꞌtare daꞌrase wapa “Tocãꞌrõ yʉꞌʉre ʉꞌse wiapa”, nisami.
»Beꞌro ʉꞌse dʉcatiri cura ãpẽrã cʉ̃rẽ daꞌracoꞌterãrẽ topʉ oꞌósami. Narẽ oꞌógʉ, “Ya diꞌta daꞌrarãrẽ yé ʉꞌsere sẽrĩrã waꞌaya”, nisami.
Topʉ ejacã, ti wese coꞌterã cʉ̃ oꞌóꞌcãrãrẽ ñeꞌesama. Niꞌcʉ̃rẽ paasama. Apĩrẽ wẽjẽcõꞌasama. Apĩrẽ ʉ̃tãperi meꞌrã doquesama.
Na tojo weecã tʉꞌogʉ, ti wese wiogʉ todʉporo oꞌómʉꞌtãꞌcãrã nemorõ oꞌósami. Na ejacã ĩꞌarã, ti wese coꞌterã na quẽꞌrãrẽ mejãrõta weesama.
»Beꞌro oꞌótʉogʉpʉa majã, cʉ̃ macʉ̃rẽ oꞌósami. Aꞌtiro ni wãcũmisami: “Yʉꞌʉ macʉ̃rẽ wiopesase meꞌrã ĩꞌarãsama”, nimisami.
Cʉ̃ macʉ̃rẽ ĩꞌarã, ti wese coꞌterã na basu aꞌmerĩ ucũsama: “Ãꞌrĩta nimi beꞌropʉ aꞌti wesere ñeꞌeacjʉ. Ma, cʉ̃rẽ wẽjẽrã. Beꞌro aꞌti wese marĩ ya wese tojarosaꞌa”, nisama.
Tojo níca beꞌro cʉ̃ macʉ̃rẽ ñeꞌe, ti wese sumutopʉ miaa, cʉ̃rẽ wẽjẽcõꞌasama, ni werewĩ Jesú.
Cʉ̃ wéréca beꞌro Jesú wiorãrẽ sẽrĩtiñaꞌwĩ:
—To pũrĩcãrẽ ti wese wiogʉ aꞌtigʉ, ¿deꞌro weegʉsari ti wese coꞌterãrẽ? niwĩ.
Cʉ̃rẽ yʉꞌtiwã:
—Pajañaꞌrõ marĩrõ na ñaꞌarãrẽ wẽjẽcõꞌagʉ̃sami. Beꞌro cʉ̃ ya wesere ãpẽrã peꞌere coꞌtedutigʉsami. Na peꞌe ʉꞌse dʉcatiꞌquere queoro cʉ̃ ye nisere wiarãsama, niwã.
Na tojo nicã tʉꞌogʉ, Jesú niwĩ:
—Mʉsã Õꞌacʉ̃ ye queti ojáca pũrĩrẽ buꞌepã. Yʉꞌʉre waꞌatjere aꞌtiro ojanoꞌwʉ̃:
Ʉ̃tã pjĩrĩ meꞌrã wiꞌi yeeri masã niꞌcã pjĩ na ʉatica pjĩrẽ cõꞌarãsama.
Õꞌacʉ̃ marĩ wiogʉ na cõꞌáca pjĩ meꞌrã tojo weesami.
Cʉ̃ tojo weeꞌque “Añubutiaꞌa”, ni tʉꞌoñaꞌnoꞌo, ni ojanoꞌwʉ̃, niwĩ Jesú.
Tojo weegʉ mʉsãrẽ weregʉti. Sĩꞌi wese wiogʉ sõjã coꞌterãrẽ diꞌta ẽꞌmaꞌcaro weronojõ Õꞌacʉ̃ mʉsãrẽ weegʉsami. Õꞌacʉ̃ mʉsã wiogʉ nisĩꞌrĩmiwĩ. Nipeꞌtise añuse cʉ̃ wiogʉ nirõpʉ nise mʉsã ye nibopã. Mʉsã Õꞌacʉ̃ ye quetire weremʉꞌtãrĩ masãrẽ, tojo nicã yʉꞌʉre ʉatise ye buꞌiri Õꞌacʉ̃ mʉsã cʉoboꞌquere ẽꞌmagʉ̃sami. Ãpẽrã peꞌere oꞌogʉsami. Na yʉꞌʉre ẽjõpeo, Õꞌacʉ̃ ʉaro weerãsama.
Ʉ̃tãgã yʉꞌʉ werecagare aꞌtiro weregʉti. Noꞌo tigapʉ bʉrʉpejagʉnojõ mʉtõdijonoꞌgʉ̃sami. Noꞌo tiga peꞌe cʉ̃ buꞌipʉ doquepejacãma, añuse poꞌcapʉ waꞌagʉsami, niwĩ. Tojo nígʉ̃, cʉ̃rẽ ʉatirã beꞌropʉ buꞌiri daꞌrenoꞌrãsama nígʉ̃, tojo niwĩ.
Paꞌia wiorã, ãpẽrã fariseo masã Jesú te queose meꞌrã werecã tʉꞌorã, “Marĩrẽ tojo nigʉ̃ weesami”, niwã.
Tojo weerã cʉ̃rẽ buꞌiri daꞌreri wiꞌipʉ sõrõrãtirã ñeꞌesĩꞌrĩmiwã. Na tojo weesĩꞌrĩmirã, aꞌtiro wãcũcãrã niwã: “Masã cʉ̃rẽ ‘Õꞌacʉ̃ ye queti weremʉꞌtãrĩ masʉ̃ nimi’, nisama.” Tojo weerã marĩ cʉ̃rẽ ñeꞌecã, marĩrẽ ñaꞌarõ weebosama nírã, weemasĩtiwã.
Jesú apaturi queose meꞌrã wiorãrẽ werenemowĩ tja. Aꞌtiro niwĩ:
—Õꞌacʉ̃ masãrẽ cʉ̃ wiogʉ nirõpʉ waꞌacã weese aꞌtiro weronojõ niꞌi. Niꞌcʉ̃ diꞌta wiogʉ cʉ̃ macʉ̃ omocã dʉꞌtecã bosenʉmʉ weepeoro weronojõ niꞌi.
Cʉ̃rẽ daꞌracoꞌterãrẽ nisami: “Yʉꞌʉ cãrʉ̃ wereꞌcãrãrẽ pijirã waꞌaya”, nisami. Beꞌro na peꞌe narẽ pijicã, “Waꞌaweꞌe”, nisama.
Na tojo weecã ĩꞌagʉ̃, ãpẽrãrẽ oꞌósami tja. Narẽ nisami: “Yʉꞌʉ pijiꞌcãrãrẽ wererã waꞌaya. Baꞌase tuꞌajanoꞌtojaꞌa. Yarã wecʉa, ãpẽrã ecarã diꞌiyojacã weeꞌcãrãrẽ wẽjẽdutitojapʉ. Nipeꞌtise aponoꞌtojaꞌa. Quero, bosenʉmʉ weepeorã aꞌtiato”, nisami.
Tojo weerã na quẽꞌrã pijirã waꞌamisama. Na quẽꞌrãrẽ yʉꞌtitiyʉꞌrʉocãꞌsama. “Waꞌaweꞌe”, nicãꞌsama. Apĩ cʉ̃ pijinoꞌcʉ cʉ̃ ya wesepʉ waꞌasami. Apĩ cʉ̃ daꞌraropʉ waꞌasami.
Ãpẽrã, wiogʉ oꞌóꞌcãrãrẽ ñeꞌe, paa, wẽjẽcõꞌacãꞌsama.
Na tojo weesere tʉꞌogʉ, wiogʉ ʉpʉtʉ uasami. Tojo weegʉ narẽ wẽjẽcõꞌaꞌcãrãrẽ cʉ̃ yarã surarare wẽjẽdutigʉ oꞌósami. Tojo nicã na ya macãrẽ ʉ̃jʉ̃adutisami.
Beꞌro ãpẽrã cʉ̃rẽ daꞌracoꞌterãrẽ nisami: “Nipeꞌtise yʉꞌʉ macʉ̃rẽ bosenʉmʉ weepeoatjere apotojapʉ. Tojo weemicã, yʉꞌʉ pijiꞌcãrã ñaꞌarã nitjĩarã aꞌtita basiotiyucã, aꞌtiticãrã niama.
Tojo weerã noꞌo mʉsã macã decopʉ bocaejarãrẽ pijiya”, nisami.
Beꞌro cʉ̃rẽ daꞌracoꞌterã macã decopʉ pijirã waꞌasama. Nipeꞌtirã na bocaejarã añurã, ñaꞌarãrẽ piji neocũu, wiogʉ ya wiꞌipʉ miasama. Na tojo weecã, topʉ na nerẽrĩ tucũ muꞌmua waꞌasaꞌa.
»Beꞌro wiogʉ narẽ ĩꞌagʉ̃, añudutigʉ waꞌasami. Niꞌcʉ̃ na waꞌteropʉ nigʉ̃́ na omocã dʉꞌtecã sãñawʉaronojõ sãñatigʉre ĩꞌasami.
Wiogʉ cʉ̃rẽ nisami: “Acaweregʉ, aꞌti bosenʉmʉrẽ ¿deꞌro wee suꞌti omocã dʉꞌtecã sãñawʉaronojõ sãñatimigʉ̃ sãjãtiati?” nisami. Cʉ̃ peꞌe yʉꞌtitiyʉꞌrʉocãꞌsami.
Beꞌro wiogʉ ti bosenʉmʉ sʉꞌori weerãrẽ nisami: “Cʉ̃rẽ ñeꞌe, dʉꞌpocãrĩ, omocãrĩpʉ dʉꞌtebutuaya. Wijaaro naꞌitĩꞌarõpʉ cõꞌacãꞌña. Topʉ pũrĩnoꞌgʉ̃, upicari cũꞌrĩdio, utigʉsami”, nisami wiogʉ.
Aꞌte weronojõ niꞌi Õꞌacʉ̃ wiogʉ nise. Õꞌacʉ̃ pãjãrã masãrẽ pijimicã, pejetirãcã cʉ̃ wiogʉ nirõpʉ sãjã́árãsama, niwĩ Jesú.
Cʉ̃ tojo níca beꞌro fariseo masã waꞌa waꞌawã. Beꞌro na Jesure buꞌiri bocasĩꞌrĩrã, “Aꞌtiro weerã”, ni apoyucãrã niwã.
Tojo weerã na buꞌesere siruturãrẽ, tojo nicã ãpẽrã Herode ya curuacjãrã meꞌrã Jesú tiropʉ oꞌócãrã niwã. Na cʉ̃ tiropʉ etarã, niwã:
—Masãrẽ buꞌegʉ, ʉ̃sã mʉꞌʉ nisetisere masĩꞌi. Mʉꞌʉ diacjʉ̃ ucũꞌu. Masã yʉꞌʉre ¿deꞌro wãcũrãsari? nirṍ marĩrõ diacjʉ̃ ucũꞌu. Õꞌacʉ̃ yere diacjʉ̃ wereꞌe. Ãpẽrã wiorã nima nirṍ marĩrõ nipeꞌtirãrẽ niꞌcãrõnojõ ĩꞌaꞌa.
Tojo weerã mʉꞌʉrẽ apeyenojõ sẽrĩtiñaꞌrã aꞌtiapʉ. Romano masã wiogʉre cʉ̃ niyeru wapaseesere wapayecã, marĩrẽ dutise ¿añuti, o ñaꞌa nitine? Na Jesure buꞌiri bocasĩꞌrĩrã, tojo niwã. (Jesú “Wapayeroʉaꞌa” nicãma, judío masã “Õꞌacʉ̃ niꞌcʉ̃rẽta ẽjõpeoroʉaꞌa; mʉꞌʉ tojo nise ñaꞌa niꞌi”, nibocãrã niwã. “Wapayeticãꞌrõʉaꞌa” nicã peꞌe, “Romano masã wiogʉre yʉꞌrʉnʉꞌcãgʉ̃ weeꞌe”, nibocãrã niwã.)
Tojo weegʉ Jesú na ñaꞌarõ wãcũsere ĩꞌagʉ̃, aꞌtiro niwĩ:
—Mʉsã tojo nírã, weetaꞌsari masã niꞌi. ¿Deꞌro weerã yʉꞌʉre mejẽcã yʉꞌtigʉ, buꞌiri bocagʉsami nírã, sẽrĩtiñaꞌti?
Niyeru cuji romano masã wiogʉre wapayeri cujinojõrẽ miitia, niwĩ. Cʉ̃ tojo nicã tʉꞌorã, niꞌcã nʉmʉ daꞌrawapataꞌari cujinojõrẽ miitiwã.
Tojo weecã ĩꞌagʉ̃, Jesú narẽ sẽrĩtiñaꞌwĩ:
—¿Noa queose, noa wãme wãꞌñati aꞌti cujipʉre? niwĩ.
—César, romano masã wiogʉ cʉ̃ queose, cʉ̃ wãme wãꞌñaꞌa, niwã.
Beꞌro Jesú narẽ niwĩ:
—To pũrĩcãrẽ romano masã wiogʉ wapayedutisenojõrẽ cʉ̃rẽ oꞌoya. Õꞌacʉ̃ ye peꞌema cʉ̃rẽ oꞌoya. Cʉ̃ weedutisere weeya, niwĩ.
Cʉ̃ tojo nicã tʉꞌorã, tʉꞌomarĩa, beꞌro waꞌa waꞌawã.
Jesure “¿Romano masã wiogʉre wapayeroʉati?” níca nʉmʉrẽta ãpẽrã paꞌia saduceo masã cʉ̃rẽ ĩꞌarã etawã. Na “Wẽrĩꞌcãrãpʉ masãsome”, ni ẽjõpeoma. Tojo weerã Jesure masãse cjasere aꞌtiro niwã:
—Masãrẽ buꞌegʉ, dʉporopʉ Moisé aꞌtiro duticʉ niwĩ: “Niꞌcʉ̃ nʉmotigʉ põꞌrãtitimigʉ̃ wẽrĩcã, cʉ̃ acabiji cʉ̃ nʉmo níꞌcore nʉorẽato. Beꞌro cʉ̃ co meꞌrã ne waro põꞌrãtimʉꞌtãgʉ̃rẽ cʉ̃ maꞌmi wẽrĩꞌcʉre põꞌrãtibosato”, nicʉ niwĩ Moisé.
Tojota waꞌaꞌa ʉ̃sã waꞌterore. Siete ʉmʉa niꞌcʉ̃ põꞌrã niwã. Masã maꞌmi nʉmoti, beꞌro wẽrĩa waꞌacʉ niwĩ. Põꞌrã marĩyugʉ, cʉ̃ nʉmo níꞌcore cʉ̃ acabijire cũucʉ niwĩ.
Cʉ̃ quẽꞌrã põꞌrãtitimigʉ̃ wẽrĩa waꞌacʉ niwĩ. Beꞌrocjʉ̃ quẽꞌrãrẽ tojota waꞌacaro niwʉ̃. Tojo diaꞌcʉ̃ waꞌaturiadijacaro niwʉ̃ téé nitʉogʉpʉre.
Na nipeꞌtirã beꞌro co quẽꞌrã wẽrĩa waꞌaco niwõ.
Na siete co meꞌrã omocã dʉꞌtecãrã niwã. Tojo weero wẽrĩꞌcãrã masãcã, ¿niꞌí nʉmo tojabutiagosari? ni sẽrĩtiñaꞌwã.
Tojo nicã tʉꞌogʉ, Jesú narẽ yʉꞌtiwĩ:
—Mʉsã wisiyʉꞌrʉaꞌa. Õꞌacʉ̃ ye queti ojáca pũrĩ cjasere ne masĩweꞌe. Õꞌacʉ̃ cʉ̃ tutuase quẽꞌrãrẽ masĩweꞌe.
Wẽrĩꞌcãrã na masã́ca beꞌro nʉmotisome. Põꞌrã numia quẽꞌrãrẽ numisosome. Õꞌacʉ̃rẽ werecoꞌterã ʉꞌmʉsepʉ nirã́ weronojõ nirãsama.
Apeyenojõ wẽrĩꞌcãrã masãsere werenemogʉ̃ti tja. Õꞌacʉ̃ cʉ̃ ye queti ojáca pũrĩpʉ mʉsãrẽ níꞌquere buꞌepã. Aꞌtiro nicʉ niwĩ:
“Yʉꞌʉ Õꞌacʉ̃ niꞌi. Abrahã, Isaa, Jacob wiogʉ niꞌi”, nicʉ niwĩ. Cʉ̃ “Na wiogʉ niꞌi” nígʉ̃, “Yʉꞌʉ tiropʉ catima” nígʉ̃, tojo nicʉ niwĩ. Õꞌacʉ̃ catirã wiogʉ nimi. Wẽrĩbajudutiꞌcãrã marĩma, niwĩ Jesú.
Cʉ̃ buꞌesere tʉꞌorã, masĩse meꞌrã yʉꞌticã ĩꞌarã, masã tʉꞌomarĩa waꞌawã.
Beꞌro Jesú saduceo masãrẽ diꞌtamarĩacã weesere fariseo masã tʉꞌocãrã niwã. Tere tʉꞌo, nerẽcãrã niwã.
Na meꞌrã niꞌcʉ̃ Moisé ojaꞌquere buꞌeri masʉ̃ Jesure mejẽcã yʉꞌticã ʉagʉ, cʉ̃rẽ sẽrĩtiñaꞌwĩ:
—Masãrẽ buꞌegʉ, Moisé dutiꞌque ¿disenojõ waro apeye yʉꞌrʉoro añuyʉꞌrʉnʉꞌcãti? niwĩ.
Jesú cʉ̃rẽ aꞌtiro yʉꞌtiwĩ:
—Aꞌtiro niꞌi. “Õꞌacʉ̃ marĩ wiogʉre nipeꞌtise mʉsã ẽjõpeose meꞌrã, mʉsã wãcũse meꞌrã, mʉsã tʉꞌoñaꞌse meꞌrã maꞌiña.”
Aꞌte niꞌi apeye yʉꞌrʉoro niyʉꞌrʉnʉꞌcãse.
Aꞌte beꞌrore tojocureta niꞌi, nírõ. Aꞌtiro niꞌi. “Marĩ basu maꞌirõnojõta ãpẽrãrẽ maꞌirõʉaꞌa.”
Aꞌte pʉaro dutisere wéérã, nipeꞌtise Moisé cʉ̃ dutiꞌquere, tojo nicã Õꞌacʉ̃ ye queti weremʉꞌtãrĩ masã na buꞌeꞌquere yʉꞌtirãta weeꞌe, niwĩ Jesú.
Fariseo masã na nerẽrĩ cura Jesú narẽ sẽrĩtiñaꞌwĩ:
—Mʉsã Cristo Õꞌacʉ̃ beseꞌcʉre ¿deꞌro tʉꞌoñaꞌti? ¿Noa macʉ̃ niti cʉ̃? niwĩ.
Cʉ̃rẽ yʉꞌtiwã:
—Dʉporocjʉ̃pʉ wiogʉ Davi pãrãmi nituriagʉ nimi, niwã.
Na tojo nicã tʉꞌogʉ, Jesú narẽ niwĩ:
Õꞌacʉ̃ ʉꞌmʉsepʉ nigʉ̃́ cʉ̃ macʉ̃rẽ, yʉꞌʉre yʉꞌrʉoacjʉre aꞌtiro nicʉ niwĩ:
“Yʉꞌʉ tiro wiogʉ dujiri cũmurõpʉ dujigʉsaꞌa.
Mʉꞌʉ topʉ dujicã, mʉꞌʉrẽ ĩꞌatuꞌtimiꞌcãrãrẽ docaqueꞌacã weegʉti”, nicʉ niwĩ Õꞌacʉ̃, ni ojacʉ niwĩ Davi.
¿Deꞌro weegʉ Õꞌacʉ̃ beseꞌcʉ Cristo Davi pãrãmi nímasĩbosabe? Davi basuta cʉ̃rẽ “Yʉꞌʉ wiogʉ nimi”, nicʉ niwĩ. Tojo weegʉ cʉ̃ pãrãmi seꞌsaro nirṍnojõ oꞌogʉ, cʉ̃ wiogʉ nicʉ niwĩ, niwĩ Jesú.
Cʉ̃ tojo nisere tʉꞌorã, ne niꞌcʉ̃ niꞌcã ʉsero yʉꞌtimaꞌatiwã. Tita meꞌrã beꞌro majã uirã, ne sẽrĩtiñaꞌnemotiwã.
Beꞌro Jesú masãrẽ, tojo nicã ʉ̃sã cʉ̃ buꞌerãrẽ niwĩ:
—Moisé ojaꞌquere buꞌeri masã, ãpẽrã fariseo masã Õꞌacʉ̃ dutise Moisére cũuꞌquere wererã nima.
Tojo weerã na weresere tʉꞌo, tere weesirutuya. Na weesetise peꞌere ĩꞌacũuticãꞌña. Na añurõ weremeꞌrĩma, wererã. Tojo weemirã, na nise peꞌere weetima.
Na dutiwʉaronojõ dutiyʉꞌrʉocãꞌsama. Masã tere põtẽotisama. Na tojo wéérã, wʉapõtẽoña marĩse nʉcʉ̃sere dʉꞌtepeorã weronojõ weesama. Na masãrẽ tere wʉapeorã weronojõ weesama. Na tere wʉadutirã, ne ãpẽrã tãꞌrĩrãrẽ weetamutirã weronojõ weesama. Ne pajañaꞌti, masãrẽ ne cãꞌrõ weetamutisama.
Nipeꞌtise na weesere masãrẽ añurõ ĩꞌadutirã weetaꞌsasama. Masã narẽ “Õꞌacʉ̃rẽ añurõ ẽjõpeosama” nicã tʉꞌosĩꞌrĩrã, aꞌtiro weesama. Na diapoapʉ, na omocãpʉ Õꞌacʉ̃ ye queti ojáca pũrĩ cjasere pajiri casero meꞌrã ojaꞌquere dʉꞌteõꞌosama. Tojo nicã na ñubuecã ĩꞌadutirã ãpẽrã yʉꞌrʉoro na ñubuewʉari suꞌtiro sumutopʉ opa dari cʉorojore sãñasama.
Bosenʉmʉ nicã wiorã na dujiwʉase cũmurĩpʉ dujisĩꞌrĩsama. Na nerẽse wiꞌseripʉ quẽꞌrãrẽ mejãrõta weesama.
Masã narẽ macã decopʉ wiopesase meꞌrã añuduticã ʉasama. Narẽ, “Ʉ̃sãrẽ buꞌerã” pisucã ʉasama.
»Mʉsã pũrĩcã ãpẽrãrẽ “Mʉsã ʉ̃sãrẽ buꞌerã niꞌi”, ninoꞌticãꞌña. Aꞌtiro niꞌi. Mʉsã niꞌcʉ̃ põꞌrãta niꞌi. Yʉꞌʉ niꞌcʉ̃ta mʉsãrẽ buꞌegʉ niꞌi.
Mʉsã ne niꞌcʉ̃rẽ aꞌti nucũcãpʉre “Ʉ̃sã pacʉ”, niticãꞌña. Mʉsã niꞌcʉ̃ta pacʉtiꞌi. Cʉ̃ Õꞌacʉ̃ ʉꞌmʉsepʉ nimi.
Diacjʉ̃ta mʉsã pũrĩcã “Ʉ̃sã wiogʉ”, ni pisunoꞌticãꞌña. Yʉꞌʉ Cristo Õꞌacʉ̃ beseꞌcʉ niꞌcʉ̃ta mʉsã wiogʉ niꞌi.
Noꞌo ãpẽrãrẽ weetamugʉ̃, cʉ̃́ta nimi ãpẽrã yʉꞌrʉoro buꞌipʉ niyʉꞌrʉnʉꞌcãgʉ̃.
Noꞌo “Yʉꞌʉ ãpẽrã yʉꞌrʉoro niyʉꞌrʉnʉꞌcãꞌa” ni tʉꞌoñaꞌgʉ̃nojõ Õꞌacʉ̃ cʉ̃rẽ mejõ nigʉ̃acã waro tojacã weegʉsami. Noꞌo “Yʉꞌʉ ãpẽrã yʉꞌrʉoro niꞌi” ni tʉꞌoñaꞌtigʉ peꞌere Õꞌacʉ̃ ãpẽrã yʉꞌrʉoro tojacã weegʉsami.
»Mʉsã Moisé ojaꞌquere buꞌeri masã, tojo nicã fariseo masã weetaꞌsari masã niꞌi. Masã yʉꞌʉre ẽjõpeosĩꞌrĩrãrẽ cãꞌmotaꞌa. Tojo wéérã, yʉꞌʉ pacʉ wiogʉ nirõpʉ waꞌari maꞌarẽ narẽ biꞌarã weeꞌe. Mʉsã basuta yʉꞌʉre ẽjõpeoweꞌe. Ãpẽrã quẽꞌrãrẽ ẽjõpeosĩꞌrĩcã ʉasãweꞌe. Tojo weero ñaꞌabutiaro waꞌarosaꞌa mʉsãrẽ.
»Mʉsã wapewia numia ye wiꞌserire ẽꞌmasaꞌa. Mʉsã ñaꞌarõ weeꞌquere wãcũdutitirã yoacã ñubuetaꞌsaꞌa. Tojo weerã mʉsã ãpẽrã nemorõ buꞌiri bocayʉꞌrʉnʉꞌcãrãsaꞌa.
Jesú aꞌtiro ninemowĩ Moisé ojaꞌquere buꞌeri masãrẽ, tojo nicã fariseo masãrẽ:
—Mʉsã ʉpʉtʉ waro weetaꞌsaꞌa. Mʉsã ẽjõpeosere noꞌo niꞌcʉ̃ nigʉ̃acãrẽ mʉsã weronojõ ẽjõpeocã ʉarã, nipeꞌtiropʉ sijabiꞌaꞌa. Beꞌro tuꞌajanʉꞌcõ, cʉ̃rẽ mʉsã nemorõ ñaꞌarõ pecameꞌepʉ waꞌata basiocã weesaꞌa.
»Ñaꞌarõ waꞌarosaꞌa mʉsãrẽ. Caperi bajutirãrẽ aꞌmerĩ wejero weronojõ niꞌi. Aꞌtiro ni buꞌeꞌe masãrẽ: “Niꞌcʉ̃ ‘Aꞌtiro weegʉti’, nisami Õꞌacʉ̃rẽ. ‘Õꞌacʉ̃ wiꞌi meꞌrã tojo weegʉti’ níca beꞌro cʉ̃ níꞌquere queoro weeticã, ‘Buꞌiri marĩꞌi’ ”, nisaꞌa. “Cʉ̃ ‘Õꞌacʉ̃ wiꞌi cjase uru meꞌrã tojo weegʉti’ níꞌquere queoro weeticã pũrĩcãrẽ, ‘Ñaꞌa niꞌi’ ”, nisaꞌa.
Mʉsã tojo nírã, diacjʉ̃ wãcũweꞌe. Tʉꞌomasĩweꞌe. Uru Õꞌacʉ̃ wiꞌipʉ niyuro, Õꞌacʉ̃ ĩꞌorõpʉ añuse tojasaꞌa. Õꞌacʉ̃ wiꞌi, ti wiꞌi cjase uru nemorõ añuyʉꞌrʉnʉꞌcãꞌa.
Mʉsã Õꞌacʉ̃ dutiro weesĩꞌrĩtirã, ucũmeꞌrĩse meꞌrã weetaꞌsaꞌa. Masãrẽ aꞌtiro nisaꞌa: “Mʉsã ‘Õꞌacʉ̃rẽ waꞌicʉrã ʉ̃jʉ̃amorõpeowʉaropʉ meꞌrã tojo weerãti’ níꞌquere weeticã, buꞌiri marĩsaꞌa. Waꞌicʉ Õꞌacʉ̃rẽ oꞌose topʉ peoꞌque meꞌrã pũrĩcãrẽ wapatisaꞌa”, niꞌi.
Mʉsã tʉꞌomasĩweꞌe. Õꞌacʉ̃rẽ oꞌose nemorõ na waꞌicʉrã ʉ̃jʉ̃amorõpeowʉaro peꞌe wapatiꞌi. Topʉ ʉ̃jʉ̃pesase meꞌrã na Õꞌacʉ̃rẽ oꞌose añuse tojasaꞌa.
Tojo weerã mʉsã “Õꞌacʉ̃rẽ waꞌicʉrã ʉ̃jʉ̃amorõpeowʉaropʉ meꞌrã tojo weerãti” nírã, te seꞌsarore nirã weeweꞌe. “Topʉ peoatje quẽꞌrãrẽ mejãrõta weerãti”, nirã weesaꞌa.
Õꞌacʉ̃ cʉ̃ ya wiꞌi, Õꞌacʉ̃ wiꞌipʉ nisami. Tojo weerã Õꞌacʉ̃rẽ “Ti wiꞌi meꞌrã tojo weerãti” nírã, “Cʉ̃ meꞌrãta tojo weerãti”, nirã weeꞌe.
Mejãrõta “Ʉꞌmʉse meꞌrã tojo weerãti” nírã, “Õꞌacʉ̃ dujiro meꞌrãta, topʉ dujigʉ meꞌrãta” nirã weeꞌe.
»Ñaꞌarõ waꞌarosaꞌa mʉsã Moisé ojaꞌquere buꞌeri masãrẽ, tojo nicã fariseo masãrẽ. Mʉsã weetaꞌsasebʉjʉrã niꞌi. Mʉsã otese oꞌmajãcã, menta, anís, comino wãmetise baꞌase sãamorẽsere seeneo, opa sʉ̃ꞌʉrĩ weesaꞌa. Diez sʉ̃ꞌʉrĩ cʉorã, niꞌcã sʉ̃ꞌʉ Õꞌacʉ̃ wiꞌipʉ miaa, Õꞌacʉ̃rẽ wãmepeo, paꞌire oꞌosaꞌa. Mʉsã tojo añurõ weemirã, Moisé ojaꞌque apeye pacase peꞌere weeweꞌe. Ãpẽrãrẽ queoro weesere, pajañaꞌsere, Õꞌacʉ̃rẽ ẽjõpeose peꞌere weeweꞌe. Aꞌtiro peꞌe weeya. Mʉsã otesere cʉ̃rẽ oꞌoduꞌutimirã, aꞌte añuyʉꞌrʉnʉꞌcãsere weeya.
»Mʉsã weetaꞌsarã aꞌtiro weeꞌe. Bajuyoropʉ diaꞌcʉ̃ añurõ weeꞌe. Baparire buꞌipʉ diaꞌcʉ̃ añurõ coerã weronojõ weetaꞌsaꞌa. Ti pa poꞌpeapʉre peje ñaꞌase mʉsã ãpẽrã yere yajaꞌque, ãpẽrã yere ʉaripejayʉꞌrʉnʉꞌcãꞌque ũꞌirĩ weronojõ wãꞌñasaꞌa. Tojo weero ñaꞌabutiaro waꞌarosaꞌa mʉsãrẽ.
Mʉsã fariseo masã tʉꞌomasĩtirã, caperi bajunoꞌtirã weronojõ niꞌi. Ne waro poꞌpeapʉ cjase mʉsã wãcũsere dʉcayumʉꞌtãña. Beꞌro bajuyoropʉ añurã, ñaꞌase moorã tojarã́saꞌa. Bapari poꞌpeapʉ coemʉꞌtãꞌcaro weronojõ buꞌipʉ quẽꞌrã ũꞌirĩ marĩrõ tojaro weronojõ weerãsaꞌa.
»Mʉsã Moisé ojaꞌquere buꞌeri masã, fariseo masã weetaꞌsari masã niꞌi. Tojo weero ñaꞌabutiaro waꞌarosaꞌa mʉsãrẽ. Wẽrĩꞌcãrã masãperi weronojõ niꞌi. Buꞌipʉre añurõ bajudutirã boꞌre meꞌrã waꞌreꞌque cujirire nʉꞌcõsaꞌa. Ti pe poꞌpeapʉre wẽrĩꞌcãrã õꞌarĩ mejã, tojo nicã dicʉse na upʉ ñaꞌase boaꞌque sãñasaꞌa.
Mʉsã aꞌtiro nisetiꞌi. Masã ĩꞌorõpʉre añurã weronojõ bajuꞌu. Poꞌpeapʉ peꞌere weetaꞌsasebʉjʉrã niꞌi. Mʉsãpʉre ñaꞌase niyʉꞌrʉaꞌa.
»Mʉsã Moisé ojaꞌquere buꞌeri masã, fariseo masã weetaꞌsasebʉcʉrã niꞌi. Mʉsã dʉporocjãrã Õꞌacʉ̃ ye queti weremʉꞌtãrĩ masã masãperi buꞌipʉ añurõ bajudutirã yeenʉꞌcõꞌo. Tojo nicã ãpẽrã masã añurã níꞌcãrãrẽ masãperi buꞌipʉ mejãrõta maꞌmasuꞌanʉꞌcõꞌo.
Tuꞌajanʉꞌcõ, aꞌtiro ucũsaꞌa. “Ʉ̃sã ñecʉ̃sʉmʉa Õꞌacʉ̃ ye queti weremʉꞌtãrĩ masãrẽ wẽjẽcãrã niwã. Ʉ̃sã na catícateropʉre nírã, narẽ wẽjẽcã, wẽjẽtamutibopã”, niꞌi.
Mʉsã aꞌtere tojo nírã, “Õꞌacʉ̃ ye queti weremʉꞌtãrĩ masãrẽ wẽjẽꞌcãrã pãrãmerã nituriarã niꞌi”, nirã weeꞌe.
Mʉsã, mʉsã ñecʉ̃sʉmʉa weemʉjãtiꞌcaronojõta weeyapaticãꞌña, ni tuꞌtiwĩ.
»Mʉsã weetaꞌsari curuacjãrã aña weronojõ niꞌi. Mʉsã deꞌro wee Õꞌacʉ̃ pecameꞌepʉ buꞌiri daꞌreatjere yʉꞌrʉwetimasĩsome.
Tojo weegʉ yʉꞌʉ mʉsã tiropʉre Õꞌacʉ̃ ye queti weremʉꞌtãrĩ masã, masĩrĩ masãrẽ, buꞌeri masãrẽ oꞌógʉti. Mʉsã peꞌe na niꞌcãrẽrãrẽ wẽjẽ, ãpẽrãrẽ curusapʉ paabiꞌpenʉꞌcõrãsaꞌa. Ãpẽrãrẽ na nerẽwʉase wiꞌseripʉ paape, na noꞌo waꞌase macãrĩpʉ sirutucusiarãsaꞌa.
Tojo weero nipeꞌtirã masã añurãrẽ wẽjẽꞌque wapa mʉsãrẽ buꞌiri wãꞌaꞌa. Mʉsã ñecʉ̃sʉmʉa añugʉ̃ Abel meꞌrã ne waro wẽjẽ dʉꞌpocã́ticãrã niwã. Téé Zacaría Berequía macʉ̃ meꞌrã yapadaꞌreocãrã niwã. Cʉ̃rẽ na ñubuepeowʉaropʉ Õꞌacʉ̃ wiꞌi decopʉ wẽjẽcãrã niwã.
Diacjʉ̃ mʉsãrẽ weregʉti. Tojo weeꞌque wapare niꞌcãrõacã aꞌtocateropʉ nirãrẽ buꞌiri waꞌarosaꞌa, niwĩ Jesú.
Fariseo masãrẽ tojo níca beꞌro Jesú Jerusalẽ́cjãrã, tojo nicã todʉporopʉ ti macãpʉ níꞌcãrãrẽ wãcũgʉ̃, aꞌtiro niwĩ:
—Jerusalẽ́cjãrã, mʉsã Õꞌacʉ̃ ye queti weremʉꞌtãrĩ masãrẽ wẽjẽcõꞌaꞌa. Õꞌacʉ̃ oꞌóꞌcãrã cʉ̃ ye quetiwereri masãrẽ ʉ̃tãperi meꞌrã doquewẽjẽꞌe. Mʉsãrẽ pejetiri yʉꞌʉ maꞌígʉ̃, neocũusĩꞌrĩmiwʉ̃. Niꞌcõ cãrẽꞌquẽ co põꞌrãrẽ wʉʉse docapʉ neocũuꞌcaro weronojõ weesĩꞌrĩmiwʉ̃. Mʉsã ʉatiwʉ.
Tojo weero mʉsã nimiꞌque wiꞌseri masã marĩrõ tojarosaꞌa.
Aꞌtere tʉꞌomasĩña. Yʉꞌʉre apaturi ĩꞌanemosome majã. Beꞌro yʉꞌʉ aꞌti turipʉ apaturi aꞌticãpʉ, mʉsã “Õꞌacʉ̃ dʉporopʉ ‘Oꞌógʉti’ níꞌcʉ añubutiagʉ nimi” nírãpʉ ĩꞌarãsaꞌa tja, niwĩ Jesú.
Jesú Õꞌacʉ̃ wiꞌipʉ níꞌcʉ wijaa waꞌawĩ. Cʉ̃ waꞌari cura ʉ̃sã cʉ̃ buꞌerã cʉ̃ tiro waꞌa, niwʉ̃:
—Ĩꞌaña aꞌti wiꞌire. Añubutiari wiꞌi, pajiri wiꞌi waro niꞌi, nimiwʉ̃.
Ʉ̃sã tojo nicã, Jesú niwĩ:
—Mʉsã aꞌte pejere ĩꞌaꞌa, ĩꞌarã. Diacjʉ̃ mʉsãrẽ weregʉti. Nipeꞌtise aꞌti wiꞌi cjase ne niꞌcã ʉ̃tãgã apega buꞌipʉ yeeturiamʉjãꞌque tojasome. Nipeꞌtise mʉtõdijonoꞌrõsaꞌa, niwĩ.
Beꞌro ʉ̃sã waꞌa, ʉ̃rʉ̃gʉ̃ Olivo wãmeticjʉpʉ ejawʉ. Jesú topʉ ejanujãrĩ cura ʉ̃sã yaꞌyioropʉ sẽrĩtiñaꞌwʉ̃:
—Ʉ̃sãrẽ wereya. ¿Deꞌro nicã tojo waꞌarosari? ¿Ñeꞌenojõ meꞌrã ĩꞌogʉ̃sari mʉꞌʉ apaturi aꞌtiatjere? Tojo nicã aꞌti ʉmʉco peꞌtiatjo dʉporo ¿deꞌro wee masĩrãsari? ni sẽrĩtiñaꞌwʉ̃.
Jesú ʉ̃sãrẽ yʉꞌtiwĩ:
—Ãpẽrã mʉsãrẽ nisooticãꞌto nírã, añurõ tʉꞌomasĩyuya.
Pãjãrã aꞌtiro nisoorãsama. “Yʉꞌʉ Õꞌacʉ̃ tutuaro meꞌrã weeꞌe; Õꞌacʉ̃ beseꞌcʉ Cristo niꞌi”, nirãsama. Na tojo nisere tʉꞌorã, pãjãrã siruturãsama.
Mʉsã aꞌmewẽjẽse quetire tʉꞌo, “Topʉ tojo waꞌaporo” nicã tʉꞌorãsaꞌa. Tere tʉꞌorã, ʉcʉaticãꞌña. Te aꞌtirota waꞌarosaꞌa. Tojo nimirõ, aꞌti ʉmʉco peꞌtiatjo dʉꞌsarosaꞌa yujupʉ.
Niꞌcã curuacjãrã ape curuacjãrã meꞌrã aꞌmequẽrãsama. Tojo nicã niꞌcã diꞌtacjãrã ape diꞌtacjãrã meꞌrã aꞌmewẽjẽrãsama. Peje apesepʉre ʉjaboase nirõsaꞌa. Aperopʉre peje diꞌta narãsãse nirõsaꞌa.
Aꞌte nipeꞌtise peje meꞌrã masã ne waro piꞌetiwãꞌcõse niꞌi. Numio co macʉ̃rẽ wʉase dʉporoacã pũrĩse nʉꞌcãrõ weronojõ nirõsaꞌa.
»Tojo waꞌacã, yʉꞌʉre ẽjõpeotirã mʉsãrẽ ñaꞌarõ weerãsama. Mʉsãrẽ ñeꞌe, wiorã tiropʉ miaa, buꞌiri daꞌredutirãsama. Mʉsãrẽ wẽjẽrãsama. Yʉꞌʉre ẽjõpeose buꞌiri nipeꞌtirocjãrã masã mʉsãrẽ ĩꞌatuꞌtirãsama.
Pãjãrã “Õꞌacʉ̃ ye queti weremʉꞌtãrĩ masã niꞌi”, nisoorãsama. Pãjãrãrẽ nisoo, ẽjõpeocã weerãsama.
Ñaꞌase niyʉꞌrʉmajãrõsaꞌa. Tojo waꞌacã, pãjãrã aꞌmerĩ maꞌiduꞌurãsama.
Yʉꞌʉre ẽjõpeoyapatirã pũrĩcã yʉꞌrʉwetirãsama. Yʉꞌʉ pacʉ tiropʉ catinuꞌcũrãsama.
Nipeꞌtiro aꞌti diꞌtapʉ Õꞌacʉ̃ masãrẽ yʉꞌrʉose quetire wereseꞌsabiꞌanoꞌrõsaꞌa. Na quẽꞌrãrẽ masĩdutiro werenoꞌrõsaꞌa. “Ñaꞌarõ weeꞌquere bʉjaweti dʉcayucã, Õꞌacʉ̃ ñeꞌegʉ̃sami”, ni werenoꞌrõsaꞌa. Aꞌte nipeꞌtiropʉ seꞌsáca beꞌro aꞌti ʉmʉco peꞌtirosaꞌa majã.
Dʉporocjʉ̃pʉ Õꞌacʉ̃ ye queti weremʉꞌtãrĩ masʉ̃ Danie wãmetigʉ aꞌti ʉmʉco peꞌtiatjo dʉporo waꞌatjere ojayucʉ niwĩ. “Ñaꞌagʉ̃, Õꞌacʉ̃ yabigʉnojõ cʉ̃ ya wiꞌi añurĩ wiꞌipʉ sãjãtígʉnojõ Jerusalẽ́ cja wiꞌipʉ sãjãagʉ̃sami”, ni ojayucʉ niwĩ. Cʉ̃ ti wiꞌipʉ nuꞌcũcã ĩꞌarã, mʉsã aꞌti pũrĩrẽ buꞌe, tʉꞌomasĩña.
Tojo waꞌacã ĩꞌarã, Õꞌacʉ̃ buꞌiri daꞌregʉsami nírã, Judeapʉ nirã́ ʉ̃rʉ̃pagʉpʉ duꞌtiaya.
Wiꞌi dʉposãrĩ opa sirapʉ soo pesagʉnojõ poꞌpeapʉ cjasere sãjãa, duretimigʉ̃, diacjʉ̃ duꞌtiaya.
Noꞌo wesepʉ tõꞌogʉ̃ quẽꞌrã ne wiꞌipʉ tojaa, duregʉ waꞌaticãꞌña. Sojaro meꞌrã duꞌtiaya.
Tojo waꞌase nʉmʉrĩ numia nijĩpacosãnumiarẽ, tojo nicã põꞌrã miꞌrĩrã cʉorãrẽ bʉjaweose nʉmʉrĩ nirõsaꞌa. Na ʉmʉñarõ waꞌamasĩsome.
Mʉsã Õꞌacʉ̃rẽ sẽrĩña: “Yʉsʉase nʉmʉrĩrẽ, soowʉari nʉmʉ ʉ̃sã judío masã yoaropʉ waꞌatiri nʉmʉrẽ waꞌaticãꞌto”, niña.
Tojo waꞌase nʉmʉrĩrẽ ʉpʉtʉ waro piꞌetise nirõsaꞌa. Õꞌacʉ̃ aꞌti turi wééca beꞌrore tocãꞌrõ piꞌetise marĩcaro niwʉ̃. Beꞌropʉ quẽꞌrãrẽ tocãꞌrõ waro piꞌetise marĩrõsaꞌa.
Õꞌacʉ̃ na piꞌetise nʉmʉrĩrẽ dʉoticãma, ne niꞌcʉ̃ yʉꞌrʉwetitibutiabosami. Õꞌacʉ̃ peꞌe cʉ̃ yarã, cʉ̃ beseꞌcãrãrẽ pajañaꞌgʉ̃, tojo waꞌase nʉmʉrĩrẽ dʉogʉsami.
»Ãpẽrã mʉsãrẽ aꞌtiro nisoorãsama. “Jãa, ĩꞌaña. Õꞌacʉ̃ beseꞌcʉ Cristo aꞌto nimi.” O apetero weerã “Sõꞌopʉ nimi”, nirãsama. Na tojo nicã, ẽjõpeoticãꞌña.
Pãjãrã nisoori masã aꞌtirãsama. Aꞌtiro nirãsama: “Yʉꞌʉ Õꞌacʉ̃ beseꞌcʉ Cristo niꞌi. Õꞌacʉ̃ ye quetire weremʉꞌtãrĩ masʉ̃ niꞌi”, nisoorãsama. Narẽ ẽjõpeocã weesĩꞌrĩrã, peje weeĩꞌose ĩꞌorãsama. Basiocãma, Õꞌacʉ̃ cʉ̃ beseꞌcãrãpʉreta ẽjõpeoduꞌucã weesĩꞌrĩrãsama.
Mʉsã basu masĩña majã. Yʉꞌʉ mʉsãrẽ beꞌropʉ waꞌatjere wereyutojaꞌa.
Tojo weerã ãpẽrã mʉsãrẽ “Sõꞌopʉ yucʉ marĩrõpʉ Cristo nisami, ĩꞌarã waꞌaya” nicã, waꞌaticãꞌña. Ãpẽrã “Aꞌti tucũpʉ nimi, ĩꞌarã aꞌtia” nicã, ẽjõpeoticãꞌña.
Yʉꞌʉ Õꞌacʉ̃ macʉ̃ masʉ̃ weronojõ upʉtigʉ aꞌtiri cura aꞌtiro nirõsaꞌa. Mujĩpũ mʉjãtiro peꞌe, cʉ̃ sãjãrõ peꞌe quẽꞌrãrẽ bʉpo yaꞌbaro weronojõ nirõsaꞌa. Yaꞌyioropʉ aꞌtisome.
Apĩnojõ waꞌicʉ boacã, yuca maata masĩ, wĩjĩwãꞌcãsama. Tojo waꞌacã ĩꞌarã, “Apĩnojõ boapĩ”, ni masĩꞌi. Aꞌte weronojõ yʉꞌʉ aꞌticã, masã masĩrãsama, niwĩ Jesú.
Jesú aꞌtiro ninemowĩ:
—Te piꞌetise nʉmʉrĩ yʉꞌrʉ́ca beꞌro mujĩpũ ʉmʉcocjʉ̃ naꞌitĩꞌa waꞌagʉsami. Ñamicjʉ̃ quẽꞌrã boꞌreyusome. Ñocõa bʉrʉdijarãsama. Nipeꞌtirã ʉꞌmʉarõpʉ nirã́ narãsãcã weenoꞌrãsama.
Tojo waꞌacã, ʉꞌmʉsepʉ yʉꞌʉ Õꞌacʉ̃ macʉ̃ masʉ̃ weronojõ upʉtigʉ yʉꞌʉ aꞌtisere ĩꞌarãsama. Nipeꞌtise macãrĩcjãrã uirã, utirãsama. Yʉꞌʉ oꞌmecururipʉ tutuaro meꞌrã asistedijaticã, ĩꞌarãsama.
Yʉꞌʉre werecoꞌterã ʉꞌmʉsecjãrãrẽ nipeꞌtiro aꞌti diꞌtapʉ oꞌógʉti. Yaro coroneta ʉpʉtʉ bʉsʉcã, yʉꞌʉ beseꞌcãrã nipeꞌtiro noꞌo nirõcjãrãrẽ neorãsama.
»Mʉsãrẽ otese higueragʉ wãmeticjʉ meꞌrã queose oꞌogʉti. Tigʉ dʉpʉripʉ pũrĩ ñasãwijicã, “Cʉ̃ꞌma waꞌarotiro weeꞌe”, nisaꞌa.
Aꞌte weronojõ yʉꞌʉ todʉporo níꞌque peje waꞌacã ĩꞌarã, “Cãꞌrõacã Jesú aꞌti diꞌta wiogʉ sãjãtjo dʉꞌsaꞌa”, niña.
Diacjʉ̃ mʉsãrẽ weregʉti. Aꞌte peje tojo waꞌari cura nirã́ wẽrĩsome. Tojo waꞌasere ĩꞌapeꞌocãꞌrãsama.
Aꞌti ʉmʉco, aꞌti diꞌta peꞌtidijarosaꞌa. Yʉꞌʉ ucũse, yʉꞌʉ buꞌese pũrĩcã ninuꞌcũcãꞌrõsaꞌa. Nipeꞌtise yʉꞌʉ níꞌque queoro waꞌarosaꞌa.
»Yʉꞌʉ apaturi aꞌtiatjema ti nʉmʉ nicã, ti hora nicã aꞌtigʉsaꞌa nisere ne masĩnoꞌña marĩꞌi. Õꞌacʉ̃rẽ werecoꞌterã ʉꞌmʉsecjãrã, yʉꞌʉ Õꞌacʉ̃ macʉ̃ quẽꞌrã masĩweꞌe. Yʉꞌʉ pacʉ Õꞌacʉ̃ niꞌcʉ̃ta masĩsami.
»Yʉꞌʉ Õꞌacʉ̃ macʉ̃ masʉ̃ weronojõ upʉtigʉ aꞌtiri cura quẽꞌrãrẽ dʉporocjʉ̃pʉ Noé cʉ̃ nícateropʉ weeꞌcaronojõ weerãsama.
Õꞌacʉ̃ aꞌti turi miose dʉporo masã baꞌa, sĩꞌrĩ, omocã dʉꞌte, na põꞌrã numiarẽ numisocãrã niwã. Aꞌtere weetʉocãrã niwã téé Noé cʉ̃ yucʉsʉjopʉ sãjãrĩ curapʉ.
Yʉꞌʉ aꞌtiri cura ʉmʉa pʉarã niꞌcãrõ meꞌrã wesepʉ daꞌrarã, niꞌcʉ̃ yʉꞌʉre ẽjõpeogʉ mianoꞌgʉ̃sami. Apĩ yʉꞌʉre ẽjõpeotigʉ tojagʉ́sami.
Pʉarã numia niꞌcãrõ meꞌrã ojoca ãrʉ̃arã, niꞌcõ yʉꞌʉre ẽjõpeogo mianoꞌgõsamo. Apego yʉꞌʉre ẽjõpeotigo tojagósamo.
»Yʉꞌʉ mʉsã wiogʉ apaturi aꞌtiatjere mʉsã masĩtisaꞌa. Tojo weerã añurõ wãcũ, tʉꞌomasĩyuya.
Apeye quẽꞌrãrẽ aꞌtiro masĩña. Yajari masʉ̃ ti hora nicã aꞌtigʉsami nígʉ̃, wiꞌi wiogʉ cãrĩtisami. Cʉ̃rẽ coꞌte, cʉ̃ ya wiꞌire yajari masʉ̃ pãosãjãacã, cãꞌmotaꞌasami.
Mʉsã quẽꞌrã ãꞌrĩ weronojõ niña. Mʉsã ne cãꞌrõ wãcũtibutiari cura yʉꞌʉ Õꞌacʉ̃ macʉ̃ masʉ̃ weronojõ upʉtigʉ aꞌtigʉsaꞌa, niwĩ.
Jesú aꞌtiro ninemowĩ:
—¿Noanojõ peꞌe yʉꞌʉ dutiro weenuꞌcũgʉ̃, tʉꞌomasĩgʉ̃ waro nisari? nígʉ̃, queose meꞌrã weregʉti. Wiogʉ aperopʉ waꞌagʉ, cʉ̃ ya wiꞌire coꞌtedutigʉ niꞌcʉ̃ cʉ̃rẽ daꞌracoꞌtegʉre cũasami. “Ãpẽrã daꞌracoꞌterãrẽ noꞌo dʉꞌsasenojõrẽ baꞌase ecaya”, nisami.
Beꞌro aperopʉ ejaꞌcʉ dajasami. Cʉ̃ dajacã, queoro daꞌra bocaejanoꞌgʉ̃ eꞌcatisami.
Diacjʉ̃ mʉsãrẽ weregʉti. Cʉ̃ queoro weese wapa wiogʉ nipeꞌtise cʉ̃ cʉosere coꞌtedutigʉ sõrõgʉ̃sami.
Cʉ̃rẽ daꞌracoꞌtegʉ ñaꞌagʉ̃, “Yʉꞌʉ wiogʉ maata dajasome” nigʉ̃nojõ pũrĩcã aꞌtiro weesami.
Ãpẽrã daꞌracoꞌterãrẽ ñaꞌarõ paa piꞌeticã weesami. Ãpẽrã queꞌarã meꞌrã baꞌa, sĩꞌrĩsami.
Cʉ̃ tojo weeri cura wiogʉ wãcũña marĩrõ cʉ̃ coꞌtetiri cura dajasami.
Cʉ̃ cũaꞌcʉre dutiꞌquere weetiꞌque wapa ʉpʉtʉ waro cʉ̃rẽ buꞌiri daꞌregʉsami. Ãpẽrã ñaꞌarã, weetaꞌsari masãrẽ waꞌaꞌcaronojõ buꞌipejasirutugʉsami. Tojo waꞌacã, cʉ̃ pũrĩnoꞌgʉ̃, upicari cũꞌrĩdio, utigʉsami, niwĩ Jesú.
Jesú cʉ̃ wiogʉ nirõpʉ ¿noanojõ sãjãarõsari? nígʉ̃, aꞌte queose meꞌrã werewĩ:
—Yʉꞌʉ wiogʉ nirõpʉre sãjãatje aꞌtiro weronojõ niꞌi. Diez nuꞌmia na meꞌrãcjõ marãpʉ niacjʉ aꞌticã coꞌtesama. Nánʉcʉ̃ ʉꞌse meꞌrã sĩꞌosepare cʉosama.
Niꞌcãmocʉrã nipeꞌtisere añurõ apoyutisama. Ãpẽrã ticʉrãta tja añurõ apoyu, coꞌtesama.
Apoyutirã numia na ye sĩꞌosepare miarã, ʉꞌse na piosãa dʉcayuatjere miatisama.
Apoyuꞌcãrã numia peꞌe poseyeꞌquepapʉre miasama. Tojo nicã borewaria meꞌrã ʉꞌsere mianemosama.
Co marãpʉ niacjʉ maata etatisami. Tojo weerã narẽ wʉja pũrĩcã, cãrĩa waꞌasama.
Beꞌro ñami deco ẽjã́cã, ãpẽrã peꞌe aꞌtiro caricũmʉꞌtãsama: “Co marãpʉ niacjʉ aꞌtitojami. Põtẽrĩrã aꞌtia”, nisama.
Na tojo caricũcã, nipeꞌtirã numia wãꞌcãpeꞌtia waꞌasama. Wãꞌcã, na ye sĩꞌosepare apobʉrosama.
Ʉꞌse miatiꞌcãrã numia peꞌe ãpẽrã miaꞌcãrãrẽ aꞌtiro nisama: “Ʉ̃sã quẽꞌrãrẽ cãꞌrõ sĩꞌose ʉꞌse oꞌoya. Ʉ̃sã sĩꞌosepa yatiro weeꞌe”, nisama.
Ʉꞌse miaꞌcãrã numia peꞌe narẽ yʉꞌtisama: “Mʉsãrẽ oꞌosome. Ʉ̃sã mʉsãrẽ oꞌocãma, ʉ̃sãrẽ ejati, mʉsã quẽꞌrãrẽ ejatibosaꞌa. Mʉsã basu na ʉꞌse duawʉaropʉ duurã waꞌaya”, nisama.
Na niꞌcãmocʉrã numia ʉꞌse duurã waꞌáca beꞌro na meꞌrãcjõ marãpʉ niacjʉ etasami. Ãpẽrã apoyuꞌcãrã numia peꞌe cʉ̃ meꞌrã bosenʉmʉ weeri wiꞌipʉ sãjãasama. Na sãjã́áca beꞌro ti wiꞌicjãrã sopere biꞌacãꞌsama.
Beꞌropʉ ʉꞌse duurã ejaꞌcãrã numia sopepʉ eta, “Wiogʉ, ʉ̃sãrẽ pãoña”, nisama.
Na tojo pisucã tʉꞌogʉ, na meꞌrãcjõ marãpʉ niacjʉ narẽ yʉꞌtisami: “Diacjʉ̃ta mʉsãrẽ ne masĩtisaꞌa”, nisami, ni werewĩ Jesú.
Jesú te queosere wéréca beꞌro ʉ̃sãrẽ niwĩ:
—Aꞌte queose weronojõ yʉꞌʉ aꞌtiatji nʉmʉrẽ mʉsã masĩweꞌe. Tojo weerã añurõ wãcũ apoyuya, niwĩ.
Jesú ʉ̃sãrẽ aꞌtiro werenemowĩ:
»Narẽ na daꞌratjo põtẽorõ cũubʉrosami. Niꞌcʉ̃rẽ niꞌcãmocʉsetiri mil niyeru cujiri wapabʉjʉse cujirire oꞌosami. Apĩrẽ pʉati mil cujiri oꞌosami. Apĩrẽ mil cujiri oꞌosami. Oꞌotoja, waꞌa waꞌasami.
Cʉ̃ waꞌáca beꞌro niꞌcãmocʉsetiri mil cujiri oꞌonoꞌcʉ maata te niyeru meꞌrã daꞌra, ticʉseta wapataꞌanemosami.
Pʉati mil cujiri cʉoꞌcʉ quẽꞌrã mejãrõta apeye pʉati mil cujiri wapataꞌanemosami.
Mil cujiri ñeꞌeꞌcʉ peꞌe cope seꞌe, cʉ̃ wiogʉ daꞌradutimiꞌquere yaacãꞌsami.
»Beꞌro, yoáca beꞌropʉ na wiogʉ sijagʉ ejaꞌcʉ dajasami. Cʉ̃rẽ daꞌracoꞌterãrẽ pijio, na daꞌraꞌquere aposami.
Niꞌcãmocʉsetiri mil cujiri cʉoꞌcʉ ejamʉꞌtãsami. Apeye ticʉseta cʉ̃ wapataꞌaꞌquere wiagʉ, cʉ̃ wiogʉre nisami: “Yʉꞌʉ wiogʉ, yʉꞌʉre niꞌcãmocʉsetiri mil cujiri oꞌowʉ. Aꞌte cʉoꞌo. Te meꞌrã apeye ticʉseta mʉꞌʉrẽ wapataꞌabosawʉ”, nisami.
»Cʉ̃ tojo nicã tʉꞌogʉ, wiogʉ nisami: “Mʉꞌʉ añurõ weeapã. Yʉꞌʉ dutiꞌcaronojõta queoro weemeꞌrĩcãꞌpã. Yʉꞌʉ cãꞌrõacã cũuꞌque meꞌrã añurõ weeapã. Tojo weegʉ peje yʉꞌʉ cʉosere coꞌtedutigʉ sõrõgʉ̃ti. Aꞌtia. Yʉꞌʉ meꞌrã eꞌcatitamuña”, nisami.
»Beꞌro apĩ daꞌracoꞌtegʉ pʉati mil cujiri oꞌonoꞌcʉ ejasami. Wiogʉre aꞌtiro nisami: “Yʉꞌʉ wiogʉ, yʉꞌʉre pʉati mil cujiri oꞌowʉ. Aꞌte cʉoꞌo. Te meꞌrã ticʉseta tja mʉꞌʉrẽ wapataꞌabosawʉ”, nisami.
»Wiogʉ cʉ̃rẽ nisami: “Mʉꞌʉ añurõ weeapã. Yʉꞌʉ dutiꞌcaronojõta queoro weemeꞌrĩcãꞌpã. Yʉꞌʉ cãꞌrõacã cũuꞌque meꞌrã añurõ weeapã. Tojo weegʉ peje yʉꞌʉ cʉosere coꞌtedutigʉ sõrõgʉ̃ti. Aꞌtia. Yʉꞌʉ meꞌrã eꞌcatitamuña”, nisami.
»Beꞌro majã mil cujiri oꞌonoꞌcʉ eja, cʉ̃ wiogʉre aꞌtiro nisami: “Yʉꞌʉ wiogʉ, mʉꞌʉ tutuaro daꞌradutiri masʉ̃ nisere masĩwʉ̃. Mʉꞌʉ daꞌratimigʉ̃, ãpẽrã ye daꞌrase wapa meꞌrã mʉꞌʉ wapataꞌa.
Tojo weegʉ uigʉ, mʉꞌʉ ye niyerure diꞌta poꞌpeapʉ yaacũuwʉ̃. Aꞌte niꞌi mʉꞌʉ yéta tja”, nisami.
»Cʉ̃ tojo nicã tʉꞌogʉ, wiogʉ aꞌtiro yʉꞌtisami: “Yʉꞌʉ cũuꞌque meꞌrã mʉꞌʉ ñaꞌarõ weeapã. Ñaꞌagʉ̃, nijĩsijagʉ niꞌi. Mʉꞌʉ yʉꞌʉre aꞌtiro wãcũwʉ̃. ‘Daꞌratimigʉ̃, ãpẽrã daꞌrase wapa meꞌrã wapataꞌami’, niwʉ̃.
Mʉꞌʉ tojo wãcũgʉ̃, yé niyerure yaatimigʉ̃, niyeru nʉrõrĩ wiꞌipʉ bʉcʉamʉjãdutigʉ cũubopã. Tojo wééca beꞌro yʉꞌʉ dajagʉ, ti wiꞌipʉ cũñarõ mʉjãꞌque meꞌrã ñeꞌeboapã”, nisami.
»Tojo níca beꞌro ãpẽrã topʉ nirãrẽ nisami: “Cʉ̃ ye mil cujirire ẽꞌma, diez mil cʉogʉ peꞌere oꞌoya.
Aꞌtiro niꞌi. Noꞌo peje cʉogʉre nemorõ oꞌonoꞌrõsaꞌa. Cʉ̃ peje cʉoyʉꞌrʉogʉsami. Apĩ moogʉ̃ peꞌere cʉ̃ cʉomiꞌqueacãpʉreta ẽꞌmapeꞌocãꞌnoꞌgʉ̃sami.
Ãꞌrĩ daꞌracoꞌtegʉ queoro weetigʉre ñeꞌe, naꞌitĩꞌarõ wijáropʉ cõꞌacãꞌña. Topʉ pũrĩnoꞌgʉ̃, upicari cũꞌrĩdio, utigʉsami”, nisami na wiogʉ, niwĩ Jesú.
Jesú ʉ̃sãrẽ werenemowĩ:
—Beꞌro yʉꞌʉ Õꞌacʉ̃ macʉ̃ masʉ̃ weronojõ upʉtigʉ aꞌti turicjãrãrẽ dutigʉ aꞌtigʉti. Yʉꞌʉre werecoꞌterã ʉꞌmʉsecjãrã meꞌrã aꞌtigʉ, asistese meꞌrã aꞌtigʉti. Beꞌro wiogʉ dujiri cũmurõpʉ dujigʉsaꞌa.
Nipeꞌtise diꞌtacjãrã yʉꞌʉ dujiro tiropʉ nerẽrãsama. Tojo weegʉ yʉꞌʉre ẽjõpeorãrẽ mejẽcã, ãpẽrã yʉꞌʉre ẽjõpeotirãrẽ mejẽcã dʉcawaanʉꞌcõgʉ̃ti. Niꞌcʉ̃ ecarã coꞌtegʉ ovejare mejẽcã, cabrare mejẽcã dʉcawaanʉꞌcõgʉ̃ weronojõ weegʉti.
Cʉ̃ ovejare diacjʉ̃camocã peꞌe nʉꞌcõsami. Cabra peꞌere cũpe peꞌe nʉꞌcõsami. Aꞌte weronojõ yʉꞌʉre ẽjõpeorãrẽ diacjʉ̃ peꞌe nʉꞌcõgʉ̃ti. Yʉꞌʉre ẽjõpeotirã peꞌere cũpe peꞌe nʉꞌcõgʉ̃ti.
Tojo wééca beꞌro diacjʉ̃ peꞌe nuꞌcũrãrẽ nigʉ̃ti. “Aꞌtia. Yʉꞌʉ pacʉ mʉsãrẽ añurõ weeami. Ne waropʉ cʉ̃ aꞌti turire weenʉꞌcãcateropʉ mʉsã niatjore apoyutojacʉ niwĩ. Tere ñeꞌerã aꞌtia majã.
Yʉꞌʉ ʉjaboacã, yʉꞌʉre ecawʉ. Yʉꞌʉ acowʉocã, sĩꞌrĩse tĩawʉ̃. Yʉꞌʉ aperopʉ sijacã, yʉꞌʉre cãrĩrõ oꞌowʉ.
Suꞌti dʉꞌsacã, yʉꞌʉre sãawʉ̃. Dutiticã, yʉꞌʉre ĩꞌacusiawʉ. Ãpẽrã yʉꞌʉre buꞌiri daꞌreri wiꞌipʉ sõrõcã, yʉꞌʉre ĩꞌarã etawʉ”, nigʉ̃ti.
Tere tʉꞌorã, diacjʉ̃ peꞌe nuꞌcũrã, na ñaꞌarõ weeꞌquere acobojonoꞌcãrã aꞌtiro nirãsama: “Ʉ̃sã wiogʉ ¿deꞌro nicã mʉꞌʉrẽ ʉjaboacã, ecari? ¿Deꞌro nicã mʉꞌʉ acowʉocã, tĩarĩ?
¿Deꞌro nicã aperopʉ sijacã, mʉꞌʉrẽ cãrĩrõ oꞌori o suꞌtinojõ dʉꞌsacã, mʉꞌʉrẽ sãarĩ?
¿Deꞌro nicã mʉꞌʉrẽ dutitigʉre, o buꞌiri daꞌreri wiꞌipʉ nigʉ̃rẽ ĩꞌarã etari?” nirãsama.
»Na tojo nicã, narẽ yʉꞌtigʉti: “Mʉsãrẽ diacjʉ̃ weregʉti. Mʉsã yʉꞌʉre ẽjõpeorãrẽ, noꞌo mejõ nirãpʉreta añurõ wéérã, yʉꞌʉreta weerã weewʉ.”
»Beꞌro cũpe peꞌe nuꞌcũrãrẽ aꞌtiro nigʉ̃ti: “Mʉsã Õꞌacʉ̃ buꞌiri daꞌrenoꞌajã niꞌi. Tojo weerã aꞌtore niticãꞌña. Pecameꞌe ʉ̃jʉ̃nuꞌcũrĩ meꞌe tiropʉ waꞌaya. Ti meꞌe wãtĩ wiogʉ, cʉ̃ meꞌrã ʉꞌmʉsepʉ cõꞌadijoꞌcãrãrẽ apoyúca meꞌe niꞌi.
Yʉꞌʉ ʉjaboacã, mʉsã yʉꞌʉre ecatiwʉ. Yʉꞌʉ acowʉocã, tĩatiwʉ.
»Tere tʉꞌorã, aꞌtiro nirãsama: “Wiogʉ, mʉꞌʉ ʉjaboacã, acowʉocã, aperopʉ sijacã, suꞌti moocã, dutiticã, buꞌiri daꞌreri wiꞌipʉ nicã, ¿deꞌro nicãnojõ ʉ̃sã mʉꞌʉrẽ weetamutiri?” nirãsama.
»Yʉꞌʉ narẽ yʉꞌtigʉti: “Diacjʉ̃ mʉsãrẽ weregʉti. Mʉsã ãꞌrã mejõ nirãrẽ weetamutiwʉ. Narẽ weetamutirã, yʉꞌʉreta weetamutirã weewʉ”, nigʉ̃ti.
»Beꞌro narẽ buꞌiri daꞌre bajuriogʉti. Ãpẽrã ñaꞌarõ weeꞌquere acobojonoꞌcãrã peꞌe catinuꞌcũsere boca, ʉꞌmʉsepʉ waꞌarãsama, niwĩ Jesú.
Jesú apaturi cʉ̃ aꞌtiatjere wéréca beꞌro ʉ̃sã cʉ̃ buꞌerãrẽ niwĩ:
—Mʉsã masĩꞌi, Pascua bosenʉmʉ waꞌatjo pʉa nʉmʉ dʉꞌsaꞌa. Ti bosenʉmʉ nicã, yʉꞌʉ Õꞌacʉ̃ macʉ̃ masʉ̃ weronojõ upʉtigʉre wiorãpʉre oꞌo, curusapʉ paabiꞌpe wẽjẽrãsama, niwĩ.
Titare paꞌia wiorã, Moisé ojaꞌquere buꞌeri masã, judío masã bʉcʉrã, Caifá paꞌia wiogʉ ya wiꞌi sope pʉꞌtopʉ nerẽcãrã niwã.
Topʉ na Jesure nisoose meꞌrã ñeꞌe, wẽjẽatjere apoyucãrã niwã.
Tere apomirã, aꞌtiro nicãrã niwã:
—Bosenʉmʉ nicã weeticãꞌrã. Masã cʉ̃rẽ maꞌírã, noꞌo ʉaro caricũmaꞌa, marĩ tojo weesere dojorẽbosama, nicãrã niwã.
Na “Jesure wẽjẽrãti” ni apocaterore Jesú Betaniapʉ niwĩ. Simó cãmi boa, yʉꞌrʉꞌcʉ ya wiꞌipʉ niwĩ.
Topʉ cʉ̃ nicã, niꞌcõ numio cʉ̃ pʉꞌto aꞌtiwõ. Co ʉꞌmʉticja acosticjare cʉowõ. Te ʉꞌmʉtise wapabʉjʉse waro niwʉ̃. Co Jesú baꞌadujigʉre cʉ̃ dʉpoa buꞌipʉ ʉꞌmʉtise piopeowõ.
Co tojo weecã ĩꞌarã, ʉ̃sã cʉ̃ buꞌerã ʉpʉtʉ uawʉ. Ʉ̃sã basu aꞌmerĩ niwʉ̃:
—¿Deꞌro weego tojo weeti? Mejõ waro aꞌtere bajuriogo weemo.
Co tojo weetigo, ãpẽrãrẽ pajiro duawapataꞌaboapõ. Te meꞌrã pajasecʉorãrẽ weetamuboapõ, niwʉ̃.
Jesú ʉ̃sã tojo nisere masĩgʉ̃, ʉ̃sãrẽ niwĩ:
—¿Deꞌro weerã core cariborã weeti? Aꞌtere yʉꞌʉre tojo wéégo, añurõ weego weemo.
Pajasecʉorã mʉsã waꞌteropʉ ninuꞌcũcãꞌrãsama. Yʉꞌʉ pũrĩcãrẽ mʉsã waꞌteropʉre ninuꞌcũcã ĩꞌasome.
Co yʉꞌʉre tere piopeogo, yʉꞌʉ wẽ́rĩ́ca beꞌro na yaatji dʉporo waꞌreatjere weronojõ weeyugo weemo.
Diacjʉ̃ mʉsãrẽ weregʉti. Yʉꞌʉ masãrẽ yʉꞌrʉose quetire noꞌo nirṍ werecusiarã, nipeꞌtiro aꞌti diꞌtapʉre aꞌtiro weerãsama. Aꞌtigo co yʉꞌʉre weeꞌquere core wãcũdutirã wererãsama, niwĩ Jesú.
Jesú numiorẽ tojo níca beꞌro ʉ̃sã Jesú buꞌerã meꞌrãcjʉ̃ níꞌcʉ, Juda Iscariote na nigʉ̃́ aꞌtiro weewĩ. Paꞌia wiorã tiropʉ waꞌatjĩgʉ̃, ucũgʉ̃ waꞌacʉ niwĩ.
Narẽ aꞌtiro nicʉ niwĩ:
—Yʉꞌʉ Jesure mʉsãrẽ oꞌocã, ¿noꞌocãꞌrõ niyeru yʉꞌʉre wapayerãsari? nicʉ niwĩ.
Tojo nicã tʉꞌorã, na treinta niyeru cujirire oꞌocãrã niwã.
Na wapayéca beꞌro cʉ̃ “¿Deꞌro nicã Jesure wiorãpʉre oꞌoroʉamitito yʉꞌʉre?” ni wãcũcʉ niwĩ.
Ʉ̃sã Jesú buꞌerã na pã́ bʉcʉase meꞌrã morẽtiꞌquere baꞌari bosenʉmʉ ninʉꞌcãcã, cʉ̃ tiro waꞌa, sẽrĩtiñaꞌwʉ̃:
—¿Noꞌopʉ marĩ Pascua bosenʉmʉ baꞌatjore apoyucã ʉasari? niwʉ̃.
Cʉ̃ ʉ̃sãrẽ niwĩ:
—Jerusalẽ́pʉ waꞌaya. Topʉ niꞌcʉ̃ nisami. Cʉ̃rẽ aꞌtiro niña. “Ʉ̃sãrẽ buꞌegʉ aꞌtiro nidutiami: ‘Yʉꞌʉ piꞌetiatjo cãꞌrõacã dʉꞌsaꞌa. Mʉꞌʉ ya wiꞌipʉ yʉꞌʉ buꞌerã meꞌrã baꞌatʉogʉti’, ni weredutiami Jesú”, niña.
Tojo weerã Jesú oꞌóꞌcãrã cʉ̃ dutiꞌcaronojõta weecãrã niwã. Pascua nicã ʉ̃sã baꞌatjere apoyucãrã niwã.
Ʉ̃sã baꞌari cura Jesú ʉ̃sãrẽ niwĩ:
—Diacjʉ̃ta mʉsãrẽ weregʉti. Niꞌcʉ̃ mʉsã waꞌteropʉ nigʉ̃́ yʉꞌʉre wiorãpʉre wẽjẽdutigʉ oꞌogʉsami, niwĩ.
Cʉ̃ tojo nicã, ʉ̃sã ʉpʉtʉ bʉjawetiwʉ. Beꞌro aꞌmerĩ sẽrĩtiñaꞌbʉrowʉ:
—Ʉ̃sã wiogʉ, yʉꞌʉta nicãꞌsaꞌaba, niwʉ̃.
Jesú ʉ̃sãrẽ yʉꞌtiwĩ:
—Yʉꞌʉ meꞌrã aꞌti papʉ yosobaꞌagʉ cʉ̃́ta nigʉ̃sami wiorãpʉre oꞌoacjʉ.
Yʉꞌʉ Õꞌacʉ̃ macʉ̃ masʉ̃ weronojõ upʉtigʉre Õꞌacʉ̃ ye queti ojáca pũrĩ níꞌcaronojõta waꞌarosaꞌa. Tojo waꞌacã, yʉꞌʉre wiorãpʉre oꞌogʉma ñaꞌabutiaro waꞌarosaꞌa. Cʉ̃ diacjʉ̃ta bajuatiyʉꞌrʉocã, nemorõ añubopã, niwĩ.
Tojo níca beꞌroacã Juda Jesure wiorãpʉre oꞌoacjʉ aꞌtiro niwĩ:
—Ʉ̃sãrẽ buꞌegʉ, yʉꞌʉta nicãꞌsaꞌaba, niwĩ.
Jesú cʉ̃rẽ yʉꞌtiwĩ:
—Mʉꞌʉta niꞌi, niwĩ.
Ʉ̃sã baꞌari cura Jesú pãgãrẽ mii, cʉ̃ pacʉ Õꞌacʉ̃rẽ eꞌcatise oꞌowĩ. Tuꞌajanʉꞌcõ, pã́rẽ dʉcawaa, ʉ̃sãrẽ ecawĩ. Dʉcawaagʉ, ʉ̃sãrẽ niwĩ:
—Baꞌaya. Aꞌte yʉꞌʉ upʉ niꞌi, niwĩ.
Beꞌro sĩꞌrĩrĩ pare mii, Õꞌacʉ̃rẽ eꞌcatise oꞌowĩ tja. Ti pare ʉ̃sãrẽ tĩagʉ̃, aꞌtiro niwĩ:
—Nipeꞌtirã aꞌti pa cjasere sĩꞌrĩpeꞌticãꞌña.
Aꞌte yé dí niꞌi. Masã ñaꞌarõ weeꞌquere wẽrĩ wapayebosagʉsaꞌa. Õꞌacʉ̃ masãrẽ apeye maꞌma “Aꞌtiro weegʉti” níꞌquere cũugʉ̃sami. Tojo weegʉ yʉꞌʉ wẽrĩgʉ̃ dí oꞌmabʉrose meꞌrã pãjãrã masã ñaꞌarõ weeꞌquere acobojogʉsami.
Mʉsãrẽ weregʉti. Aꞌte ʉꞌsedʉcaco vino niꞌcãrõacã marĩ sĩꞌrĩrã weronojõ weenemosome. Beꞌro yʉꞌʉ pacʉ yʉꞌʉre wiogʉ sõrõcã, mʉsã meꞌrã apaturi maꞌma vino sĩꞌrĩnemogʉ̃saꞌa tja, niwĩ Jesú.
Ʉ̃sã baꞌáca beꞌro Õꞌacʉ̃rẽ basapeotojanʉꞌcõ, ti wiꞌire wijaa waꞌawʉ. Wijaa, ʉ̃rʉ̃gʉ̃ Olivo wãmeticjʉpʉ waꞌawʉ.
Topʉ waꞌagʉ, Jesú ʉ̃sãrẽ niwĩ:
—Mʉsã nipeꞌtirã aꞌti ñami uirã, yʉꞌʉre cõꞌawãꞌcãpeꞌtia waꞌarãsaꞌa. Mʉsã tojo weeatje Õꞌacʉ̃ ye queti ojáca pũrĩpʉ nírõnojõta waꞌarosaꞌa. Aꞌtiro ojanoꞌwʉ̃: “Yʉꞌʉ oveja coꞌtegʉre wẽjẽnoꞌcã weegʉsaꞌa. Tojo weecã, cʉ̃ yarã oveja noꞌo ʉaro omastearãsama”, nicʉ niwĩ Õꞌacʉ̃ cʉ̃ ye queti ojáca pũrĩpʉ.
Yʉꞌʉ wẽrĩꞌcʉpʉ masã́ca beꞌro mʉsã dʉporo Galilea diꞌtapʉ waꞌayutojagʉsaꞌa, niwĩ.
Cʉ̃ tojo nicã tʉꞌogʉ, Pedro yʉꞌtiwĩ:
—Ãpẽrã mʉꞌʉrẽ cõꞌawãꞌcãcã, yʉꞌʉ pũrĩcã ne waꞌasome, niwĩ.
Tojo nisere tʉꞌogʉ, Jesú cʉ̃rẽ niwĩ:
—Diacjʉ̃ mʉꞌʉrẽ weregʉti. Niꞌcãcã ñamita cãrẽꞌquẽ uuati dʉporo iꞌtiati “Cʉ̃rẽ ne masĩweꞌe”, nigʉ̃saꞌa, niwĩ.
Pedro cʉ̃rẽ yʉꞌtiwĩ:
—Yʉꞌʉ pũrĩcã na yʉꞌʉre wẽjẽsĩꞌrĩcãma, “Cʉ̃ meꞌrã boagʉti”, nigʉ̃saꞌa. “Cʉ̃rẽ masĩweꞌe”, nisome, niwĩ. Beꞌro nipeꞌtirã ʉ̃sã cʉ̃ buꞌerã cʉ̃ níꞌcaronojõta nibʉrowʉ.
Beꞌro Jesú ʉ̃sã cʉ̃ buꞌerã meꞌrã masã na otero Getsemaní wãmetiropʉ etawʉ. Topʉ eta, ʉ̃sãrẽ niwĩ:
—Aꞌto dujíniña yujupʉ. Sõꞌopʉ yʉꞌʉ pacʉre sẽrĩgʉ̃ waꞌagʉti, niwĩ.
Tojo weegʉ narẽ nicʉ niwĩ:
—Yʉꞌʉre wẽrĩtawioro, bʉjawetise yʉꞌrʉmajãsaꞌa. Mʉsã aꞌto tojayá. Yʉꞌʉre coꞌteya. Ne cãrĩticãꞌña, nicʉ niwĩ.
Cʉ̃ tojo níca beꞌro na yʉꞌrʉro yoacurero waꞌa, diꞌtapʉ muꞌrĩqueꞌaejacʉ niwĩ. Topʉ Õꞌacʉ̃rẽ sẽrĩgʉ̃, aꞌtiro nicʉ niwĩ:
—Pacʉ, mʉꞌʉ ʉacã, yʉꞌʉre aꞌte ñaꞌarõ yʉꞌrʉatje waꞌaticãꞌto. Yʉꞌʉ tojo nimicã, yʉꞌʉ ʉaro weeticãꞌña. Mʉꞌʉ ʉaro peꞌe waꞌato, ni sẽrĩcʉ niwĩ.
Beꞌro cʉ̃ buꞌerã iꞌtiarã tiropʉ majãmitojacʉ niwĩ. Na cãrĩꞌcãrãpʉre bocaejacʉ niwĩ. Pedrore aꞌtiro nicʉ niwĩ:
—¿Ne cãꞌrõacã cãrĩtimirã, mʉsã tʉꞌsʉmasĩtisari?
Cãrĩticãꞌña. Wãtĩ ʉ̃sãrẽ niquesãticãꞌto nírã, Õꞌacʉ̃rẽ sẽrĩña. Mʉsã wãcũsepʉ meꞌrãma yʉꞌʉre ẽjõpeonuꞌcũsĩꞌrĩmisaꞌa. Mʉsã seꞌsaro tojo weesĩꞌrĩmirã, wãcũtutuamasĩtisaꞌa. Tojo weerã Õꞌacʉ̃rẽ sẽrĩña, nicʉ niwĩ.
Beꞌro apaturi waꞌa, cʉ̃ pacʉre sẽrĩnemocʉ niwĩ tja:
—Pacʉ, ñaꞌarõ piꞌetisere yʉꞌʉre cãꞌmotaꞌasĩꞌrĩtigʉ, mʉꞌʉ ʉaro weeya. Yʉꞌʉ ʉaro waꞌaticãꞌto, nicʉ niwĩ.
Beꞌro apaturi na iꞌtiarã tiropʉ majãmitojacʉ niwĩ. Na cãrĩꞌcãrãpʉre bocaejacʉ niwĩ tja. Narẽ wʉja pũrĩyʉꞌrʉacaro niwʉ̃.
Tojo weegʉ narẽ wãꞌcõtimigʉ̃, apaturi cʉ̃ pacʉre sẽrĩgʉ̃ waꞌacʉ niwĩ tja. Cʉ̃ sẽrĩꞌcaronojõta sẽrĩcʉ niwĩ tja.
Beꞌro na tiropʉ majãmitojagʉ, narẽ aꞌtiro nicʉ niwĩ:
—Niꞌcãrõacãma sooya; cãrĩña majã. Yʉꞌʉ Õꞌacʉ̃ macʉ̃ masʉ̃ weronojõ upʉtigʉre masã ñaꞌarãpʉre oꞌoatje ejatojaꞌa.
Wãꞌcãnʉꞌcãña. Teꞌa na tiropʉ waꞌarã. Yʉꞌʉre oꞌoacjʉ aꞌtitojami, nicʉ niwĩ.
Jesú ucũrĩ cura Juda, ʉ̃sã Jesú buꞌerã meꞌrã nimiꞌcʉ etawĩ. Pãjãrã masã diꞌpjĩrĩ, yucʉpagʉ cʉoꞌcãrã cʉ̃ meꞌrã aꞌtiwã. Na paꞌia wiorã, judío masã bʉcʉrã na oꞌóꞌcãrã niwã.
Juda Jesure oꞌoacjʉ aꞌtiro wereyutojacʉ niwĩ:
—Yʉꞌʉ waꞌsuporopʉ miꞌmiacjʉ cʉ̃́ta nigʉ̃sami. Cʉ̃rẽ ñeꞌeña, ni wereyucʉ niwĩ.
Cʉ̃ narẽ níꞌcaronojõta weewĩ. Maata Jesú tiropʉ ejanʉꞌcãgʉ̃, “Yʉꞌʉre buꞌegʉ”, niwĩ. Tojo nígʉ̃ta, Jesure waꞌsuporopʉ miꞌmiwĩ.
Tojo weecã ĩꞌagʉ̃, Jesú cʉ̃rẽ niwĩ:
—Yʉꞌʉ meꞌrãcjʉ̃, mʉꞌʉ weegʉ aꞌtisere weeya. Tojo níca beꞌro masã aꞌti, Jesure ñeꞌewãꞌcã waꞌawã.
Na cʉ̃rẽ ñeꞌewãꞌcãrĩ cura niꞌcʉ̃ Jesú buꞌegʉ cʉ̃ ya diꞌpjĩrẽ wejewee, paꞌia wiogʉre daꞌracoꞌtegʉre oꞌmepero dʉtepãꞌrẽcãꞌwĩ.
Cʉ̃ tojo weecã ĩꞌagʉ̃, Jesú cʉ̃rẽ niwĩ:
—Weeticãꞌña. Mʉꞌʉ ya diꞌpjĩrẽ nʉrõña. Diꞌpjĩ meꞌrã aꞌmequẽrãnojõ diꞌpjĩ meꞌrãta wẽrĩrãsama.
¿Mʉꞌʉ masĩweti? Yʉꞌʉ, yʉꞌʉ pacʉre sẽrĩcãma, maata doce cururi cʉ̃rẽ werecoꞌterãrẽ yʉꞌʉre weetamudutigʉ oꞌóbosami. Yʉꞌʉ tojo weemasĩꞌi.
Yʉꞌʉ tojo weecãma, Õꞌacʉ̃ ye queti ojáca pũrĩpʉ níꞌque waꞌatibosaꞌa, niwĩ.
Jesú cʉ̃rẽ ñeꞌerã aꞌtirãrẽ niwĩ:
—¿Yajari masʉ̃rẽ ñeꞌerã aꞌtirã weronojõ yʉꞌʉre diꞌpjĩrĩ, yucʉpagʉ meꞌrã ñeꞌerã aꞌtiati? Nipeꞌtise nʉmʉrĩ Õꞌacʉ̃ wiꞌipʉ masãrẽ buꞌedujiwʉ. Tojo weemicã, mʉsã yʉꞌʉre ñeꞌetiwʉ.
Mʉsã niꞌcãrõacã weese Õꞌacʉ̃ ye queti weremʉꞌtãrĩ masã yʉꞌʉre ojaꞌcaronojõta waꞌaꞌa, niwĩ Jesú.
Cʉ̃rẽ ñeꞌecã ĩꞌa, niꞌcʉ̃rẽta ʉ̃sã cʉ̃ buꞌerã peꞌe cõꞌanʉꞌcõcã, duꞌtiwãꞌcãpeꞌtia waꞌawʉ.
Pedro peꞌe Jesure yoacurero sirutucʉ niwĩ. Paꞌia wiogʉ ya wiꞌi sope pʉꞌtopʉ sirututʉocʉ niwĩ. Topʉ ti sãꞌrĩrõpʉ sãjãa, surara pʉꞌto dujicʉ niwĩ. ¿Deꞌro waꞌabutiarosari? nígʉ̃, tojo weecʉ niwĩ.
Paꞌia wiorã, judío masã bʉcʉrã, nipeꞌtirã wiorã Jesure wẽjẽsĩꞌrĩcãrã niwã. Tojo weerã diacjʉ̃ nitise meꞌrã cʉ̃rẽ weresãtjere aꞌmacãrã niwã.
Pãjãrã na tiro waꞌa, mejẽcã nisoomirã, ne cʉ̃rẽ “Te ye buꞌiri wẽjẽrõʉaꞌa” nisere bocaticãrã niwã. Tojo weecũmí, beꞌropʉ pʉarã nisoori masãrẽ bocacãrã niwã.
Aꞌtiro nisoocãrã niwã:
—Ãꞌrĩ masʉ̃ aꞌtiro niwĩ: “Aꞌti wiꞌi Õꞌacʉ̃ wiꞌire cõꞌapeꞌomasĩꞌi. Iꞌtia nʉmʉ beꞌro apaturi tuꞌajanʉꞌcõpeꞌomasĩꞌi tja”, niwĩ, nicãrã niwã.
Tojo nicã tʉꞌogʉ, paꞌia wiogʉ wãꞌcãnʉꞌcã, Jesure nicʉ niwĩ:
—¿Mʉꞌʉ yʉꞌtiweti? ¿Deꞌro ni yʉꞌtigʉsari na weresãsere? nicʉ niwĩ.
Jesú yʉꞌtitiyʉꞌrʉocãꞌcʉ niwĩ. Tojo weecã, Caifá cʉ̃rẽ nicʉ niwĩ:
—Õꞌacʉ̃ catinuꞌcũgʉ̃ wãme meꞌrã mʉꞌʉrẽ diacjʉ̃ yʉꞌticã ʉaꞌa. Wereya. ¿Mʉꞌʉta niti Õꞌacʉ̃ macʉ̃ cʉ̃ beseꞌcʉ Cristo na nigʉ̃́? nicʉ niwĩ.
Jesú cʉ̃rẽ yʉꞌticʉ niwĩ:
—Cʉ̃́ta niꞌi mʉꞌʉ nírõnojõta. Apeye quẽꞌrãrẽ mʉsãrẽ werenemogʉ̃ti. Beꞌro yʉꞌʉ Õꞌacʉ̃ macʉ̃ masʉ̃ weronojõ upʉtigʉ Õꞌacʉ̃ tutuayʉꞌrʉgʉ pʉꞌtopʉ dujicã ĩꞌarãsaꞌa. Tojo nicã yʉꞌʉ oꞌmecururi buꞌipʉ apaturi dijaticã ĩꞌarãsaꞌa, nicʉ niwĩ.
Cʉ̃ tojo nicã tʉꞌogʉ, Caifá paꞌia wiogʉ uagʉ, cʉ̃ basu cʉ̃ ye suꞌtire wejetʉ̃ꞌrẽcʉ niwĩ. Aꞌtiro nicʉ niwĩ:
—Ãꞌrĩ masʉ̃ tojo ucũgʉ̃, Õꞌacʉ̃rẽ ñaꞌabutiaro nigʉ̃ weemi. Ãpẽrã masã cʉ̃rẽ weresãrã ʉanemoweꞌe. Mʉsã cʉ̃ ñaꞌarõ níꞌquere tʉꞌotojapʉ.
¿Deꞌro ni wãcũti? nicʉ niwĩ.
Na yʉꞌticãrã niwã:
—Cʉ̃ buꞌiritimi. Wẽrĩato, nicãrã niwã.
Tojo níca beꞌro cʉ̃ diapoapʉ ʉꞌseco eꞌowaꞌre, cʉ̃rẽ dotecãrã niwã. Ãpẽrã diapoapʉ paacãrã niwã.
Beꞌro cʉ̃rẽ aꞌtiro ni bujipecãrã niwã:
—Mʉꞌʉ Õꞌacʉ̃ beseꞌcʉ Cristo niꞌi nígʉ̃, níbocaya. ¿Noa mʉꞌʉrẽ paati? nicãrã niwã.
Na wiꞌi poꞌpeapʉ tojo weeri cura Pedro wijaaro sope pʉꞌtopʉ dujicʉ niwĩ. Cʉ̃ topʉ dujicã, niꞌcõ ti wiꞌi daꞌracoꞌtego cʉ̃ tiropʉ waꞌa, “Mʉꞌʉ Jesú Galileacjʉ̃ meꞌrã sijaꞌcʉta niꞌiba”, nico niwõ.
Co tojo nicã tʉꞌogʉ, Pedro nipeꞌtirã tʉꞌoropʉ nisoogʉ, aꞌtiro ni yʉꞌticʉ niwĩ:
—Mʉꞌʉ tojo ucũsere tʉꞌomasĩtisaꞌa, nicʉ niwĩ.
Tojo nitoja, sãꞌrĩrõ sope pʉꞌtopʉ wijaacʉ niwĩ. To cʉ̃ wijaacã, apego cʉ̃rẽ ĩꞌabocaco niwõ tja. Topʉ nirãrẽ aꞌtiro nico niwõ:
—Ãꞌrĩ quẽꞌrã Jesú Nazarecjʉ̃ meꞌrã sijaꞌcʉta nimi, nico niwõ.
Mejãrõta core nisoogʉ, aꞌtiro yʉꞌticʉ niwĩ:
—Õꞌacʉ̃ meꞌrã diacjʉ̃ta cʉ̃rẽ ne masĩtibutiacãꞌsaꞌa, nicʉ niwĩ.
Cãꞌrõacã beꞌro masã topʉ nirã́ Pedro tiro waꞌa, cʉ̃rẽ nicãrã niwã:
—Mʉꞌʉ quẽꞌrã Jesú buꞌerã meꞌrã sijaꞌcʉta niꞌi. Mʉꞌʉ ucũsepʉta tʉꞌota basio niꞌi, nicãrã niwã.
Na tojo nicã tʉꞌogʉ, cʉ̃ narẽ nisoonemopeocʉ niwĩ:
Cʉ̃ tojo nicũñarĩ cura cãrẽꞌquẽ uucʉ niwĩ.
Tojo waꞌacã, Jesú cʉ̃rẽ ucũꞌquere wãcũbocacʉ niwĩ. Jesú todʉporopʉ aꞌtiro wereyucʉ niwĩ: “Cãrẽꞌquẽ uuati dʉporo mʉꞌʉ iꞌtiati yʉꞌʉre ‘Cʉ̃rẽ masĩweꞌe’, nigʉ̃saꞌa.” Tere wãcũboca wijaa, ʉpʉtʉ utiwãꞌcã waꞌacʉ niwĩ.
Ñamiacãcure nipeꞌtirã paꞌia wiorã, tojo nicã judío masã bʉcʉrã nerẽcãrã niwã. Nerẽ, niꞌcãrõnojõ wãcũseticãrã niwã. “¿Deꞌro wee marĩ Jesure wẽjẽrãsari?” ni apoyucãrã niwã.
Apotoja, Jesure cõme dari meꞌrã dʉꞌtetjĩarã, Poncio Pilato, Judea diꞌta wiogʉ tiropʉ miiejacãrã niwã.
Beꞌro Juda “Jesure wẽjẽrãsama” nisere tʉꞌocʉ niwĩ. Tere tʉꞌogʉ, pũrõ waro bʉjaweticʉ niwĩ. Tojo weegʉ na niyeru wapayeꞌque treinta cujirire paꞌia wiorãrẽ, tojo nicã judío masã bʉcʉrãrẽ wiacãꞌcʉ niwĩ.
Narẽ nicʉ niwĩ:
—Yʉꞌʉ ñaꞌabutiaro weeasʉ. Masʉ̃ añugʉ̃, buꞌiri marĩgʉ̃rẽ wẽjẽdutigʉ wiorãpʉre oꞌoasʉ, nicʉ niwĩ.
Na cʉ̃rẽ yʉꞌticãrã niwã:
—Mʉꞌʉ tojo weese ʉ̃sã ye mejẽta niꞌi. Mʉꞌʉ ye cjase nisaꞌa, nicãrã niwã.
Na tojo nicã tʉꞌogʉ, Juda niyerure Õꞌacʉ̃ wiꞌipʉ doquewiacãꞌcʉ niwĩ. Beꞌro waꞌa, cʉ̃ basu wãmʉtapʉ dʉꞌteyoja, wẽrĩa waꞌacʉ niwĩ.
Paꞌia wiorã niyeru cujirire seeneorã, aꞌtiro nicãrã niwã:
—Aꞌte niyeru masʉ̃rẽ wẽjẽse wapa niꞌi. Tojo weerã marĩ Õꞌacʉ̃ wiꞌi niyeru cũurĩ acaropʉ cũumasĩtisaꞌa. Marĩrẽ dutise tojo weedutiweꞌe, nicãrã niwã.
Beꞌro na basu aꞌmerĩ ucũ, aꞌtiro wãcũcãrã niwã:
—Marĩ aꞌte niyeru meꞌrã diꞌta sʉtʉparʉ yeerãtirã na diꞌi miirõrẽ duurã. Tojo weerã marĩ aperocjãrã na wẽrĩcã yaatjo nirõsaꞌa, ni apocãrã niwã.
Masʉ̃ wẽjẽse wapa meꞌrã duuca diꞌta nicaro niwʉ̃. Tojo weero aꞌtocatero quẽꞌrã ti diꞌta “Dí cõꞌáca diꞌta” wãmetiꞌi.
9-10 Dʉporocjʉ̃pʉta Õꞌacʉ̃ ye queti weremʉꞌtãrĩ masʉ̃ Jeremía cʉ̃ “Aꞌtiro waꞌarosaꞌa” níꞌque queoro waꞌacaro niwʉ̃. Cʉ̃ aꞌtiro ojacʉ niwĩ: “Israe curuacjãrã ‘Treinta niyeru cujiri wapatimi’ níꞌcaro weronojõta te niyeru meꞌrã diꞌta sʉtʉparʉ yeerãtirã na diꞌi miirõrẽ duurãsama. Õꞌacʉ̃ yʉꞌʉre ojadutiꞌcaronojõta weerãsama”, ni ojacʉ niwĩ Jeremía.
Beꞌro Jesure Judea diꞌta wiogʉ Pilato tiropʉ miacãrã niwã. Pilato cʉ̃rẽ sẽrĩtiñaꞌcʉ niwĩ:
—¿Mʉꞌʉta niti judío masã wiogʉ? nicʉ niwĩ.
Jesú cʉ̃rẽ yʉꞌticʉ niwĩ:
—Mʉꞌʉ nírõnojõta cʉ̃́ta niꞌi, nicʉ niwĩ.
Paꞌia wiorã, judío masã bʉcʉrã weresãse peꞌema ne yʉꞌtitiyʉꞌrʉocãꞌcʉ niwĩ.
Tojo weegʉ Pilato cʉ̃rẽ nicʉ niwĩ:
—¿Deꞌro weegʉ mʉꞌʉ na ucũse pejere yʉꞌtiweti? nicʉ niwĩ.
Jesú ne cãꞌrõ yʉꞌtiticʉ niwĩ. Cʉ̃ yʉꞌtiticã ĩꞌagʉ̃, Pilato ĩꞌamarĩa waꞌacʉ niwĩ.
Cʉ̃ꞌmarĩnʉcʉ̃ Pascua bosenʉmʉ nicã Judea diꞌta wiogʉ aꞌtiro weeseticũcʉ niwĩ. Niꞌcʉ̃ buꞌiri daꞌreri wiꞌipʉ nigʉ̃rẽ masã na duꞌuwĩrõdutigʉre duꞌuwĩrõcũcʉ niwĩ.
Titare niꞌcʉ̃ buꞌiri daꞌreri wiꞌipʉ nigʉ̃́ Barrabá wãmetigʉ nicʉ niwĩ. Nipeꞌtirã cʉ̃ ñaꞌarõ weeꞌquere masĩcãrã niwã.
Pilato masã pãjãrã cʉ̃ tiropʉ nerẽcã ĩꞌagʉ̃, narẽ sẽrĩtiñaꞌcʉ niwĩ:
—¿Niꞌirẽ yʉꞌʉ duꞌuwĩrõcã ʉasari? ¿Barrabáre duꞌuwĩrõsari, o Jesú na Cristo pisunoꞌgʉ̃ peꞌere duꞌuwĩrõsari? nicʉ niwĩ.
Jesure masã maꞌicã ĩꞌarã, wiorã Jesure ʉocãrã niwã. Cʉ̃rẽ ʉorã, Pilatopʉre wiacãrã niwã. Na tojo ʉosere Pilato masĩcʉ niwĩ. Tojo weegʉ Jesure duꞌuwĩrõsĩꞌrĩgʉ̃, tere sẽrĩtiñaꞌcʉ niwĩ.
Paꞌia wiorã, tojo nicã judío masã bʉcʉrã masãrẽ aꞌtiro niduticãrã niwã:
—Barrabá peꞌere duꞌuwĩrõdutiya. Jesú peꞌere wẽjẽdutiya, nicãrã niwã.
Beꞌro Pilato masãrẽ sẽrĩtiñaꞌnemocʉ niwĩ:
—Ãꞌrã pʉarãrẽ ¿niꞌí peꞌere yʉꞌʉ duꞌuwĩrõcã ʉasari? nicʉ niwĩ.
Na aꞌtiro yʉꞌticãrã niwã:
—Barrabáre duꞌuwĩrõña, nicãrã niwã.
Na tojo nicã tʉꞌogʉ, Pilato nicʉ niwĩ:
—To pũrĩcãrẽ Jesú na Cristo nigʉ̃rẽ ¿deꞌro weegʉsari?
Nipeꞌtirã yʉꞌticãrã niwã:
—Curusapʉ paabiꞌpe wẽjẽña, nicãrã niwã.
Tojo nicã tʉꞌogʉ, Pilato nicʉ niwĩ:
—¿Deꞌro weegʉ tojo weebosari? Ãꞌrĩ ne cãꞌrõ ñaꞌarõ weeticʉ niami, nicʉ niwĩ.
Cʉ̃ tojo nimicã, masã peꞌe caricũnemocãrã niwã:
—Curusapʉ paabiꞌpe wẽjẽña, nicãrã niwã.
Masã Pilato ucũsere tʉꞌosĩꞌrĩticãrã niwã. Tojo tʉꞌoronojõ oꞌorã, mejõ peꞌe cumuca wãꞌcõcãrã niwã. Na tojo weecã ĩꞌagʉ̃, Pilato aco miitiduticʉ niwĩ. Te meꞌrã masã ĩꞌorõpʉ omocoe, aꞌtiro nicʉ niwĩ:
—Ãꞌrĩ masʉ̃ buꞌiri moogʉ̃rẽ wẽjẽcã, yʉꞌʉ buꞌiri moogʉ̃saꞌa. Mʉsã basu buꞌiritirãsaꞌa, nicʉ niwĩ.
Cʉ̃ tojo nicã tʉꞌorã, masã nipeꞌtirã topʉ nirã́ yʉꞌticãrã niwã:
—Cʉ̃ wẽrĩse wapa ʉ̃sã põꞌrã meꞌrã buꞌiri cʉorãti, nicãrã niwã.
Tojo nicã tʉꞌogʉ, Pilato Barrabáre duꞌuwĩrõcʉ niwĩ. Jesú peꞌere tãrãduticʉ niwĩ. Beꞌro curusapʉ surarare paabiꞌpe wẽjẽduticʉ niwĩ.
Beꞌro Pilato yarã surara cʉ̃ ya wiꞌipʉ Jesure miacãrã niwã. Topʉ nipeꞌtirã surara nerẽnʉꞌcãtjĩrã, Jesure beꞌtoanʉꞌcãcãrã niwã.
Beꞌro cʉ̃ yaro suꞌtirore tuwee, suꞌtiro sõꞌarõ wiorã sãñarõnojõrẽ sãacãrã niwã.
Cʉ̃ dʉpoapʉ niꞌcã beꞌto pota meꞌrã wééca beꞌtore peocãrã niwã. Niꞌcãgʉ̃ tuacjʉ wiorã cʉocjʉnojõrẽ Jesure diacjʉ̃camocãpʉ oꞌocãrã niwã. Tojo weetoja, cʉ̃ pʉꞌtopʉ ejaqueꞌa, cʉ̃rẽ bujicãꞌcãrã niwã. Aꞌtiro nicãrã niwã:
—Eꞌcatipeoya judío masã wiogʉre, ni bujicãꞌcãrã niwã.
Tojo nicã apeye ʉꞌseco eꞌowaꞌrecãrã niwã. Cʉ̃ tuacjʉre tʉ̃awee, dʉpoapʉ paamʉjãcãrã niwã.
Na tojo bujícãꞌca beꞌro cʉ̃ sãñarĩ suꞌtiro wiogʉ ya suꞌtirore tuweecãrã niwã. Beꞌro cʉ̃ todʉporo sãñaca suꞌtirore sãacãrã niwã tja. Tuꞌajanʉꞌcõ, cʉ̃rẽ curusapʉ wẽjẽrã waꞌarã miacãrã niwã.
Na Jesure wẽjẽrã waꞌarã miarĩ cura niꞌcʉ̃ masʉ̃ Simó Cirene wãmetiri macãcjʉ̃rẽ bocaejawã. Cʉ̃rẽ Jesú ya curusare wʉadutiwã.
Tojo weewãꞌcãrã, niꞌcã buꞌa Gólgota wãmetiropʉ ejawã. Gólgota nírõ, “Masã boaweeca dʉpoa” nirõ weesaꞌa.
Topʉ pũrĩse tʉꞌoñaꞌticãꞌto nírã, Jesure vino sʉ̃ꞌese meꞌrã morẽꞌquere tĩawã. Jesú cãꞌrõ sĩꞌrĩñaꞌcũmí, sĩꞌrĩduꞌucãꞌwĩ.
Jesure curusapʉ paabiꞌpeca beꞌro surara cʉ̃ ye suꞌtire níbocape wapataꞌaꞌcãrãrẽ dʉcawaawã. Na tojo weecã, dʉporocjʉ̃pʉ Õꞌacʉ̃ ye queti weremʉꞌtãrĩ masʉ̃ ojaꞌque queoro waꞌacaro niwʉ̃. Aꞌtiro ojanoꞌcaro niwʉ̃ Jesure waꞌatjere: “Yé suꞌtire na basu níbocape, dʉcawaawã”, nicaro niwʉ̃.
Jesú dʉpoa buꞌipʉ niꞌcã pjĩ meꞌrã “Aꞌte ye buꞌiri cʉ̃rẽ wẽjẽꞌe” nisere ojaõꞌowã. Aꞌtiro ojanoꞌwʉ̃: “Ãꞌrĩ Jesú nimi. Cʉ̃ judío masã wiogʉ nimi”, niwʉ̃.
Jesú meꞌrã ãpẽrã quẽꞌrã pʉarã yajari masã curusapʉ paabiꞌpenʉꞌcõnoꞌwã. Niꞌcʉ̃ diacjʉ̃ peꞌe, apĩrẽ cũpe peꞌe nʉꞌcõwã.
Jesú pʉꞌto masã yʉꞌrʉarã, cʉ̃rẽ bujicãꞌrã dʉpoa yuremʉjãwã.
Cʉ̃rẽ aꞌtiro niwã:
—“Õꞌacʉ̃ wiꞌire cõꞌagʉ̃ti, iꞌtia nʉmʉ beꞌrota tuꞌajatojagʉti”, nimiwʉ̃ mʉꞌʉ. Tojo níꞌcʉ mʉꞌʉ basuta yʉꞌrʉoya. Mʉꞌʉ Õꞌacʉ̃ macʉ̃ nígʉ̃, curusapʉ wãꞌñagʉ̃ dijatia, niwã.
Na weronojõta paꞌia wiorã, Moisé ojaꞌquere buꞌeri masã, tojo nicã judío masã bʉcʉrã cʉ̃rẽ bujicãꞌwã. Na basu aꞌmerĩ aꞌtiro ucũcãrã niwã:
—Ãpẽrãmarĩcãrẽ yʉꞌrʉowĩ. Cʉ̃ basu peꞌe yʉꞌrʉomasĩtimi. “Israe curuacjãrã wiogʉ niꞌi”, niwĩ. To pũrĩcãrẽ curusapʉ wãꞌñagʉ̃ dijatiato. Tojo weecã, marĩ cʉ̃rẽ ẽjõpeorãsaꞌa.
Cʉ̃ “Õꞌacʉ̃rẽ ẽjõpeoꞌo”, niwĩ. Õꞌacʉ̃ cʉ̃rẽ maꞌígʉ̃ pũrĩcã, cʉ̃rẽ yʉꞌrʉoato. Cʉ̃ marĩrẽ “Õꞌacʉ̃ macʉ̃ niꞌi”, nitojamiwĩba, ni bujicãꞌwã.
Yajari masã Jesú meꞌrã curusapʉ paabiꞌpenʉꞌcõꞌcãrãpʉta bujicãꞌsãjãwã.
Jesú curusapʉ wẽrĩrĩ cura dajaritero nicã nipeꞌtiropʉ naꞌitĩꞌa waꞌawʉ. Téé ñamicaꞌa tres nicãpʉ naꞌitĩꞌatʉowʉ.
Jesú titata tres nicã ʉpʉtʉ caricũwĩ. Cʉ̃ arameo meꞌrã aꞌtiro niwĩ:
—Elí, Elí, ¿lama sabactani? niwĩ. Aꞌtiro nígʉ̃, tojo niwĩ: “Õꞌacʉ̃, Õꞌacʉ̃, ¿deꞌro weegʉ yʉꞌʉre cõꞌawãꞌcãti?” niwĩ.
Ãpẽrã niꞌcãrẽrã topʉ nirã́ tojo nisere tʉꞌorã, aꞌtiro niwã:
—Ãꞌrĩ dʉporocjʉ̃pʉ Õꞌacʉ̃ ye queti weremʉꞌtãrĩ masʉ̃ Elíare pisugʉ weesami, niwã.
Tojo nicã, niꞌcʉ̃ topʉ nigʉ̃́ sojaro meꞌrã yosori siꞌtire miigʉ̃ waꞌawĩ. Beꞌro vino piꞌase meꞌrã morẽꞌquere yosowĩ. Yosotoja, niꞌcãgʉ̃ yucʉgʉpʉ dʉꞌteõꞌo, Jesure sĩꞌrĩato nígʉ̃ sĩomorõwĩ.
Cʉ̃ tojo weecã, ãpẽrã peꞌe aꞌtiro niwã:
—Weetigʉta. Ĩꞌanirã marĩ yujupʉ. Elía yʉꞌrʉogʉ aꞌtigʉ aꞌtigʉsami cʉ̃rẽ.
Beꞌro Jesú apaturi ʉpʉtʉ caricũnemo, wẽrĩa waꞌawĩ.
Cʉ̃ wẽrĩrĩ cura aꞌtiro waꞌacaro niwʉ̃. Õꞌacʉ̃ wiꞌipʉ paꞌia sãjãarõpʉ cãꞌmotaꞌayooca casero ʉꞌmʉarõ peꞌe tʉ̃ꞌrʉ̃dijati, deco meꞌrã tʉ̃ꞌrʉ̃yojacaro niwʉ̃. Tojo nicã diꞌta narãsãwʉ̃. Ʉ̃tãperi nimiꞌque bata waꞌawʉ.
Ʉ̃tã tutiri masãrẽ yaaꞌque pãrĩa waꞌacaro niwʉ̃. Tojo waꞌacã, wẽrĩꞌcãrãpʉta Õꞌacʉ̃rẽ ẽjõpeoꞌcãrã masãwã.
Jesú cʉ̃ masã́ca beꞌro masãperipʉ níꞌcãrã wijawã. Wijaa, Jerusalẽ́ Õꞌacʉ̃rẽ ñubuepeori macãpʉ sãjãawã. Narẽ pãjãrã ĩꞌacãrã niwã.
Surara wiogʉ cʉ̃ surara meꞌrã Jesure coꞌteꞌcãrã diꞌta narãsãcã ĩꞌarã, nipeꞌtise to waꞌasere ĩꞌarã, pũrõ ʉcʉa waꞌawã. Aꞌtiro niwã:
—Diacjʉ̃ta ãꞌrĩ Õꞌacʉ̃ macʉ̃ta niapĩ, niwã.
Pãjãrã numia Jesure yoaropʉ ĩꞌanuꞌcũwã. Na Galileapʉta Jesure weetamurã sirutunʉꞌcãwã.
Na waꞌteropʉre ãꞌrã niwã: María Magdalena, tojo nicã María Santiago, José paco, apego Zebedeo nʉmo niwã.
Naꞌiqueꞌari cura niꞌcʉ̃ José wãmetigʉ peje cʉogʉ Arimatea wãmetiri macãcjʉ̃ etacʉ niwĩ. Cʉ̃ quẽꞌrã Jesure ẽjõpeocʉ niwĩ.
Pilato tiropʉ waꞌa, Jesú ya upʉre sẽrĩcʉ niwĩ. Tojo weegʉ Pilato surarare “Jesú ya upʉre cʉ̃rẽ oꞌoya”, nicʉ niwĩ.
Beꞌro José Jesú ya upʉre miidijoo, suꞌtiro añurĩ, ũꞌirĩ marĩrĩ casero meꞌrã omacʉ niwĩ.
Omatoja, ʉ̃tã tuti maꞌma tutipʉ sĩosõrõcũuocʉ niwĩ. Ti tuti Joseré yaaboca tuti cʉ̃ seꞌedutica tuti nicaro nimiwʉ̃. Beꞌro ʉ̃tãgã pajicja meꞌrã ti tutire tuubiꞌacʉ niwĩ. Biꞌatoja, waꞌa waꞌacʉ niwĩ.
Ape nʉmʉ, sauru ʉ̃sã soowʉari nʉmʉ nicã paꞌia wiorã, tojo nicã fariseo masã Pilato tiropʉ waꞌacãrã niwã.
Topʉ etarã, Pilatore aꞌtiro nicãrã niwã:
—Wiogʉ, ʉ̃sã sõꞌonícʉ catigʉpʉ nisoosepijagʉ níꞌquere wãcũꞌu. Cʉ̃ “Iꞌtia nʉmʉ yʉꞌʉ wẽ́rĩ́ca beꞌro masãgʉ̃ti”, niwĩ.
Tojo weegʉ mʉꞌʉ yarã surarare cʉ̃rẽ yaaꞌcaropʉ coꞌtedutigʉ oꞌóya. Iꞌtia nʉmʉ añurõ coꞌtedutiya. Tojo weeticã, cʉ̃ buꞌerã ñamipʉ cʉ̃ ya upʉre yajarã waꞌabosama. Na yajáca beꞌro masãrẽ aꞌtiro nirãsama. “Wẽrĩꞌcʉpʉ nimigʉ̃, masã waꞌacʉ niami”, nibosama. Na aꞌtiro nicãma, aꞌte todʉporo nisooꞌque nemorõ ñaꞌabutiarosaꞌa, nicãrã niwã.
Tere tʉꞌogʉ, Pilato narẽ nicʉ niwĩ:
—Ãꞌrã nima surara. Narẽ miaña. Ti masãpe mejẽcã waꞌari nírã, noꞌo mʉsã põtẽorõ coꞌtedutiya, nicʉ niwĩ.
Tojo weerã na surarare Jesure yaaꞌcaropʉ coꞌtedutirã cũucãrã niwã. Jesú buꞌerã ti tutipʉ sãjãaticãꞌto nírã ʉ̃tãgã na biꞌacaga buꞌi niꞌcã da piꞌra õꞌocãrã niwã. Na sãjãacã, ĩꞌamasĩrãti nírã, tojo weecãrã niwã.
Sauru ʉ̃sã soowʉari nʉmʉ beꞌro soorinʉmʉ nicã, ñamiacã ñaꞌcũrõ boꞌrestedijatiri cura María Magdalena, apego María meꞌrã Jesure yaaꞌcaropʉ ĩꞌarã waꞌacãrã niwã.
Wãcũña marĩrõ diꞌta ʉpʉtʉ narãsãcaro niwʉ̃. Tojo waꞌari cura niꞌcʉ̃ Õꞌacʉ̃rẽ werecoꞌtegʉ ʉꞌmʉsecjʉ̃ dijaticʉ niwĩ. Cʉ̃ Jesure yaaꞌcaropʉ etagʉ, na biꞌáca ʉ̃tãgãrẽ pãocʉ niwĩ. Pãotoja, tiga buꞌipʉ dujicʉ niwĩ.
Cʉ̃ bʉpo yaꞌbaro weronojõ asistecʉ niwĩ. Cʉ̃ yaro suꞌtiro ʉpʉtʉ buticaro niwʉ̃.
Surara cʉ̃rẽ ĩꞌarã, ʉpʉtʉ ui narãsã, wẽrĩꞌcãrã weronojõ bʉrʉqueꞌacãrã niwã.
Õꞌacʉ̃rẽ werecoꞌtegʉ sõꞌonícãrã numiarẽ aꞌtiro nicʉ niwĩ:
—Yʉꞌʉre uiticãꞌña. Yʉꞌʉ masĩꞌi, mʉsã Jesú na curusapʉ paabiꞌpe wẽjẽꞌcʉre aꞌmarã weeꞌe.
Aꞌtore marĩmi. Cʉ̃ níꞌcaronojõta masãtojami. Cʉ̃rẽ cũuꞌcarore ĩꞌarã aꞌtia, ni pijisãjãacʉ niwĩ.
Narẽ ĩꞌotoja, “Cʉ̃ buꞌerãrẽ sojaro meꞌrã wererã waꞌaya. Aꞌtiro ni wereya narẽ: ‘Wẽrĩꞌcʉpʉ nimigʉ̃, masãtojacʉ niami. Galileapʉ mʉsã dʉporo waꞌayugʉsami. Topʉ cʉ̃rẽ ĩꞌarãsaꞌa’, ni wereya. Aꞌtere mʉsãrẽ weregʉ aꞌtiapʉ”, nicʉ niwĩ Õꞌacʉ̃rẽ werecoꞌtegʉ.
Cʉ̃ tojo nicã tʉꞌorã, numia Jesure yaaꞌcaropʉ níꞌcãrã maata waꞌa waꞌacãrã niwã. Uimirã, eꞌcatise meꞌrã waꞌacãrã niwã. Jesú buꞌerã níꞌcãrãrẽ quetiwererã waꞌarã omawãꞌcãcãrã niwã.
Na topʉ waꞌari cura Jesú narẽ bajua, añuduticʉ niwĩ. Tojo weecã, cʉ̃ pʉꞌto waꞌa ejaqueꞌa, dʉꞌpocãrĩpʉ ñeꞌe, ẽjõpeocãrã niwã.
Narẽ aꞌtiro nicʉ niwĩ:
—Yʉꞌʉre uiticãꞌña. Yʉꞌʉ buꞌerãrẽ Galileapʉ waꞌadutirã waꞌaya. Topʉ yʉꞌʉre ĩꞌarãsama, nicʉ niwĩ.
Numia Jesú buꞌerãrẽ wererã waꞌari cura niꞌcãrẽrã surara Jesure yaaꞌcaropʉ coꞌteꞌcãrã macãpʉ piꞌacãrã niwã. Paꞌia wiorãrẽ nipeꞌtise topʉ waꞌaꞌquere werecãrã niwã.
Na tojo nicã tʉꞌorã, paꞌia wiorã, judío masã bʉcʉrã meꞌrã nerẽcãrã niwã. Na “¿Deꞌro weeroʉati?” ni apocãrã niwã. Na niꞌcãrõnojõ wãcũ, aꞌtiro weecãrã niwã. Masãrẽ nisooato nírã surarare pajiro niyeru wapayecãrã niwã.
Aꞌtiro nicãrã niwã:
—Aꞌtiro niña masãrẽ: “Ñamipʉ ʉ̃sã cã́rĩ́ca beꞌro Jesú buꞌerã ejacãrã niama. Eja, cʉ̃ ya upʉre yajawãꞌcãcãrã niama”, niña, nicãrã niwã surarare.
Apeye quẽꞌrãrẽ ninemocãrã niwã:
—Pilato Judea diꞌta wiogʉ aꞌtere masĩcã, ʉ̃sã “Diacjʉ̃ta tojo waꞌacaro niapʉ”, nitamurãti. Ʉ̃sã tojo nicã, mʉsãrẽ suꞌrisome. Mʉsãrẽ buꞌiri daꞌresome, nicãrã niwã.
Tojo nicã tʉꞌorã, surara niyeru ñeꞌecãrã niwã. Beꞌro narẽ weredutiꞌcaronojõta weecãrã niwã. Na tojo nise seꞌsa waꞌacaro niwʉ̃. Aꞌtocateropʉ quẽꞌrãrẽ judío masã surara na nisooꞌquere ẽjõpeo ucũdecotima yujupʉ.
Beꞌro ʉ̃sã Jesú buꞌerã once Galileapʉ waꞌawʉ. Jesú cʉ̃ wẽrĩse dʉporo ʉ̃rʉ̃gʉ̃pʉ ʉ̃sãrẽ waꞌadutiꞌcʉpʉ waꞌawʉ.
Topʉ Jesure ĩꞌawʉ̃. Cʉ̃rẽ ĩꞌa ejaqueꞌa, ẽjõpeowʉ. Tojo weemicã, ʉ̃sã niꞌcãrẽrã “¿Cʉ̃́ta nitiba?” ni wãcũwʉ̃.
Beꞌro Jesú ʉ̃sã pʉꞌtopʉ aꞌti, aꞌtiro niwĩ:
Tojo weerã nipeꞌtirocjãrãpʉre yé quetire wererã waꞌaya. Narẽ mʉsã weronojõ yʉꞌʉ buꞌerã sãjãcã weeya. Narẽ wãmeyerã, yʉꞌʉ pacʉ, yʉꞌʉ, Espíritu Santu wãme meꞌrã wãmeyeya.
Nipeꞌtise yʉꞌʉ mʉsãrẽ dutiꞌquere narẽ yʉꞌti buꞌecã weeya. Narẽ nipeꞌtise nʉmʉrĩ yʉꞌʉ mʉsãrẽ buꞌeꞌquere wereya. Aꞌtere masĩña. Nipeꞌtise nʉmʉrĩ mʉsã meꞌrã ninuꞌcũcʉ̃saꞌa. Téé aꞌti turi peꞌticãpʉ quẽꞌrã mʉsã meꞌrã ninuꞌcũcʉ̃saꞌa, ni werewĩ Jesú.
Jesucristo Õꞌacʉ̃ macʉ̃ ye, añuse queti aꞌtiro nʉꞌcãcaro niwʉ̃.
Dʉporocjʉ̃pʉ Isaía Õꞌacʉ̃ ye queti weremʉꞌtãrĩ masʉ̃ Õꞌacʉ̃ ucũꞌquere ojacʉ niwĩ. Cʉ̃ Jesucristo aꞌti turipʉ aꞌtiatjere aꞌtiro ojayucʉ niwĩ:
Yʉꞌʉ mʉꞌʉ ye quetire wereyuacjʉre mʉꞌʉ dʉporo oꞌógʉti.
Cʉ̃ mʉꞌʉ waꞌatji maꞌarẽ apoyugʉsami.
Maꞌa quẽꞌrã́yumʉꞌtãgʉ̃ weronojõ masã wãcũsere bʉjaweti dʉcayudutigʉsami.
Niꞌcʉ̃ yucʉ marĩrõ, masã marĩrõpʉ aꞌtiro caricũnuꞌcũbajaqueꞌatigʉsami:
“Marĩ wiogʉ aꞌtiatji maꞌarẽ apoyuya.
Diacjʉ̃ca maꞌa añurĩ maꞌa quẽꞌrã́rõ weronojõ weeyuya”, ni ojacʉ niwĩ.
Marĩ wiogʉ aꞌtiati dʉporo mʉsã nisetisere apoyuya, mʉsã wãcũsere dʉcayuya nígʉ̃, tojo nicʉ niwĩ.
Tojo weegʉ Juã wãmeyeri masʉ̃ta nicʉ niwĩ Isaía tojo ninoꞌcʉ. Cʉ̃ yucʉ marĩrõ, masã marĩrõpʉ wãmeyecusiacʉ niwĩ. Cʉ̃ masãrẽ buꞌégʉ, aꞌtiro nicʉ niwĩ:
—Mʉsã ñaꞌarõ weesetisere bʉjaweti dʉcayu, wãmeyenoꞌña. Tojo weerã mʉsã ñaꞌarõ weeꞌquere acobojonoꞌrãsaꞌa, nicʉ niwĩ.
Pãjãrã ti diꞌta Judeapʉ nirã́, tojo nicã Jerusalẽ́cjãrã cʉ̃ buꞌesere tʉꞌorã waꞌacãrã niwã. Na ñaꞌarõ weeꞌquere wereyʉꞌrʉca beꞌro Jordã́ wãmetiri maapʉ narẽ wãmeyecʉ niwĩ.
Cʉ̃ ye suꞌti cameyo poari meꞌrã weenoꞌque nicaro niwʉ̃. Cʉ̃ ejerituri da waꞌicʉ casero da nicaro niwʉ̃. Cʉ̃ pajasecʉorã na baꞌasetise poreroare, nʉcʉ̃ cjase mumia yere baꞌacʉ niwĩ.
Juã masãrẽ aꞌtiro werecʉ niwĩ:
—Yʉꞌʉ beꞌro apĩ yʉꞌʉ nemorõ tutuagʉ aꞌtigʉsami. Cʉ̃ añuyʉꞌrʉagʉ nimi. Yʉꞌʉ peꞌe mejõ nigʉ̃ waro tʉꞌoñaꞌa. Cʉ̃ ye sapature tuweemasĩtigʉ weronojõ cʉ̃rẽ ne cãꞌrõ niꞌcãrõwijimasĩtisaꞌa.
Yʉꞌʉ mʉsãrẽ aco meꞌrã wãmeyeꞌe. Cʉ̃ pũrĩcã Espíritu Santu meꞌrã wãmeyegʉsami. Cʉ̃ tojo wéégʉ, Espíritu Santu mʉsãpʉre dijatacã weegʉsami. Mʉsã meꞌrã ninuꞌcũcʉ̃sami, nicʉ niwĩ Juã.
Juã masãrẽ wãmeyeri cura Jesú aꞌtiro weecʉ niwĩ. Nazare, Galilea diꞌta nirĩ macãpʉ níꞌcʉ wijawãꞌcã, Juã tiropʉ ejacʉ niwĩ. Juã cʉ̃rẽ Jordã́ wãmetiri maapʉ wãmeyecʉ niwĩ.
Cʉ̃ ti maapʉ níꞌcʉ majãnʉꞌcãrĩ cura Jesú ʉꞌmʉse pãrĩcã ĩꞌacʉ niwĩ. Espíritu Santu niꞌcʉ̃ buja weronojõ bajugʉ cʉ̃pʉre dijatacʉ niwĩ.
Tojo waꞌari cura niꞌcʉ̃ ʉꞌmʉsepʉ aꞌtiro ucũdijocʉ niwĩ:
—Mʉꞌʉ yʉꞌʉ macʉ̃ ʉpʉtʉ maꞌigʉ̃ niꞌi. Mʉꞌʉ meꞌrã pũrõ eꞌcatiꞌi, nidijocʉ niwĩ Õꞌacʉ̃.
Jesure wãmeyeca beꞌro maata Espíritu Santu yucʉ marĩrõ, masã marĩrõpʉ cʉ̃rẽ waꞌaduticʉ niwĩ.
Jesú topʉre cuarenta nʉmʉrĩ nicʉ niwĩ. Waꞌicʉrã uamarã waꞌteropʉ nicʉ niwĩ.
Wãtĩ Jesure cʉ̃ pacʉre yʉꞌrʉnʉꞌcãdutigʉ niquesãcʉ nimiwĩ. Beꞌro ʉꞌmʉsecjãrã Õꞌacʉ̃rẽ werecoꞌterã Jesure coꞌterã dijatacãrã niwã.
Beꞌro Herode Juã masãrẽ wãmeyeri masʉ̃rẽ buꞌiri daꞌreri wiꞌipʉ sõrõduticʉ niwĩ. Titare Jesú Galilea diꞌtapʉ añuse queti Õꞌacʉ̃ yere, cʉ̃ wiogʉ nimi nisere buꞌegʉ waꞌacʉ niwĩ.
Aꞌtiro nicʉ niwĩ:
—Niꞌcãrõacãrẽ mʉsã todʉporopʉ yoacã coꞌteꞌcʉ etatojami. Cʉ̃ cãꞌrõacã beꞌro wiogʉ sãjãgʉ̃́sami. Tojo weerã mʉsã ñaꞌarõ weesetisere bʉjaweti, duꞌuya. Mʉsã wãcũsere dʉcayuya. Õꞌacʉ̃ masãrẽ yʉꞌrʉogʉsami nisere ẽjõpeoya, ni buꞌecʉ niwĩ.
Beꞌro Jesú Galilea wãmetiri ditara sumutopʉ sijabaqueꞌacʉ niwĩ. Topʉ waꞌagʉ, Simórẽ, apĩ cʉ̃ acabiji Andrére bocaejapʉ. Na waꞌi wẽjẽrĩ masã nicãrã niwã. Ditarapʉ na wejecʉre doqueñorã weecãrã niwã.
—Teꞌa yʉꞌʉ meꞌrã. Mʉsã niꞌcãrõacãrẽ waꞌi wẽjẽrĩ masã niꞌi. Beꞌrore majã waꞌi wẽjẽrã weronojõ masãrẽ yé quetire wererãsaꞌa. Tojo werecã, pãjãrã ẽjõpeorãsama, nicʉ niwĩ.
Cʉ̃ tojo nicã tʉꞌorã, maata na ye wejecʉpagʉre totá duꞌucũu, Jesú meꞌrã waꞌacãrã niwã.
Cãꞌrõ yʉꞌrʉa, pʉarã Zebedeo põꞌrãrẽ Santiago, cʉ̃ acabiji Juãrẽ ĩꞌacʉ niwĩ tja. Na yucʉsʉpʉ wejecʉpagʉre dero aposãñacãrã niwã.
Narẽ ĩꞌagʉ̃ta, Jesú na quẽꞌrãrẽ tja pijicʉ niwĩ. Cʉ̃ tojo nicã tʉꞌorã, na pacʉ Zebedeore, cʉ̃rẽ daꞌracoꞌterãrẽ cõꞌawãꞌcãcãrã niwã. Cõꞌawãꞌcã, Jesú meꞌrã waꞌacãrã niwã.
Beꞌro Capernau wãmetiri macãpʉ etacãrã niwã. Saurure judío masã soowʉari nʉmʉ nicã Jesú na nerẽwʉari wiꞌipʉ sãjãacʉ niwĩ. Sãjãa, masã ti wiꞌipʉ nirãrẽ buꞌenʉꞌcãcʉ niwĩ.
Cʉ̃ Moisé ojaꞌquere buꞌeri masã weronojõ buꞌeticʉ niwĩ. Dutisere cʉogʉ weronojõ narẽ buꞌecʉ niwĩ. Tojo weerã masã cʉ̃ buꞌesere tʉꞌomarĩa waꞌacãrã niwã.
Ti wiꞌi na nerẽrĩ wiꞌipʉ niꞌcʉ̃ masʉ̃ wãtĩ sãjãnoꞌcʉ nicʉ niwĩ. Cʉ̃ aꞌtiro caricũcʉ niwĩ:
—Mʉꞌʉ Jesú Nazarecjʉ̃, ʉ̃sãrẽ cariboticãꞌña. ¿Ʉ̃sãrẽ buꞌiri daꞌre bajuriogʉ aꞌtigʉ weeti? Mʉꞌʉrẽ ĩꞌamasĩꞌi. Õꞌacʉ̃ oꞌóꞌcʉ ñaꞌase moogʉ̃, añubutiagʉ niꞌi, nicʉ niwĩ.
Cʉ̃ tojo nicã tʉꞌogʉ, Jesú wãtĩ masʉ̃pʉre nigʉ̃rẽ tuꞌtigʉ, aꞌtiro nicʉ niwĩ:
—Diꞌtamarĩaña. Cʉ̃pʉre nigʉ̃́ wijaaya, nicʉ niwĩ.
Cʉ̃ tojo nicã, wãtĩ cʉ̃pʉre nigʉ̃́ masʉ̃rẽ bʉrʉqueꞌa narãsãcã weecʉ niwĩ. Ʉpʉtʉ waro caricũ, wãtĩ cʉ̃pʉre níꞌcʉ wijaacʉ niwĩ.
Nipeꞌtirã ti wiꞌipʉ nirã́ ĩꞌamarĩacãrã niwã. Na basu aꞌmerĩ sẽrĩtiñaꞌmʉjãcãrã niwã:
—¿Ñeꞌenojõ niti aꞌte tojo waꞌase? ¿Maꞌma buꞌese niti? Ãꞌrĩ masʉ̃ wãtĩapʉreta cõꞌawĩrõmasĩsere cʉodojami. Na cʉ̃ cõꞌawĩrõcã, wijaama, nicãrã niwã.
Cʉ̃ tojo wééca beꞌro yoaticãta Jesú ye quetire Galilea diꞌtacjãrã tʉꞌoseꞌsapeꞌtia waꞌacãrã niwã.
Jesú na nerẽwʉari wiꞌipʉ wijááca beꞌro Simó, André meꞌrã na ya wiꞌipʉ waꞌacʉ niwĩ. Tojo nicã Santiago, Juã waꞌacãrã niwã.
Topʉ Simó mañecõ ujaque dutitigo cãjĩco niwõ. Jesure maata “Co dutitigo weeamo”, ni werecãrã niwã.
Tojo nicã tʉꞌogʉ, Jesú co tiropʉ sãjãacʉ niwĩ. Core omocãpʉ ñeꞌe wejewãꞌcõdʉpocʉ niwĩ. Cʉ̃ tojo weeri curata ujaque surupeꞌtia waꞌacaro niwʉ̃. Beꞌro maata narẽ baꞌase ecaco niwõ.
Mujĩpũ sãjã́ca beꞌro ñamipʉ masã Jesú tiropʉ nipeꞌtirã dutitirãrẽ miacãrã niwã. Wãtĩa sãjãnoꞌcãrã quẽꞌrãrẽ miacãrã niwã.
Nipeꞌtirã ti macãcjãrã Jesú cʉ̃ nirĩ wiꞌi sope pʉꞌtopʉ nerẽcãrã niwã.
Nipeꞌtirã noꞌo nise duti cʉorãrẽ yʉꞌrʉopeꞌocãꞌcʉ niwĩ. Pãjãrã wãtĩa sãjãnoꞌcãrãrẽ cõꞌawĩrõcʉ niwĩ. Wãtĩa Jesú cʉ̃ Õꞌacʉ̃ macʉ̃ nisere masĩcãrã niwã. Tojo weegʉ narẽ ne cãꞌrõ ucũdutiticʉ niwĩ. Tojo nirṍ meꞌrã ucũticãrã niwã.
Ape nʉmʉ boꞌrease dʉporo Jesú wãꞌcã, macã sumuto masã marĩrõpʉ cʉ̃ pacʉre ñubuegʉ waꞌacʉ niwĩ.
Beꞌro Simó, ãpẽrã cʉ̃ meꞌrãcjãrã meꞌrã Jesure aꞌmarã waꞌacãrã niwã.
Cʉ̃rẽ bocarã, aꞌtiro ni werecãrã niwã:
—Nipeꞌtirã mʉꞌʉrẽ aꞌmarã weeama.
Cʉ̃ narẽ yʉꞌticʉ niwĩ:
—Teꞌa apero pʉꞌtoacã nise macãrĩpʉ. Topʉ quẽꞌrãrẽ yé quetire weregʉ waꞌagʉti. Aꞌtere weegʉta yʉꞌʉ aꞌti nucũcãpʉ aꞌtiꞌcʉ niꞌi, nicʉ niwĩ.
Tojo weegʉ Jesú nipeꞌtiro Galilea na nerẽwʉase wiꞌseripʉ buꞌecusiabiꞌacʉ niwĩ. Tojo nicã wãtĩarẽ cõꞌawĩrõmʉjãcʉ niwĩ.
Jesú Galileapʉ nirĩ cura niꞌcʉ̃ masʉ̃ cãmi boagʉ Jesú tiro waꞌacʉ niwĩ. Cʉ̃ tiro ejagʉ ejaqueꞌa, aꞌtiro nicʉ niwĩ:
—Mʉꞌʉ dutire yʉꞌrʉogʉ niꞌi. Yʉꞌʉre yʉꞌrʉoya, nicʉ niwĩ.
—Mʉꞌʉrẽ yʉꞌrʉogʉti. Cãmi marĩgʉ̃ tojayá, nicʉ niwĩ.
Cʉ̃ tojo nirĩ curata cʉ̃ cãmi nimiꞌque yatipeꞌtia waꞌacaro niwʉ̃. Cʉ̃ aꞌti upʉ tojacʉ niwĩ.
Beꞌro Jesú cʉ̃rẽ weꞌeritigʉ, tutuaro meꞌrã “Aꞌtiro weeya”, nicʉ nimiwĩ.
—Ne ãpẽrãrẽ wereticãꞌña. Diacjʉ̃ta paꞌi tiropʉ mʉꞌʉ ye cãmi yatiꞌquere ĩꞌogʉ̃ waꞌaya. Cʉ̃ mʉꞌʉrẽ mʉꞌʉ cãmi boasere “Peꞌtia waꞌaꞌa”, nigʉ̃sami. Cʉ̃ tojo níca beꞌro Moisé cʉ̃ ñubuepeodutiꞌquere oꞌoya. Mʉꞌʉ tojo weecã, nipeꞌtirã mʉꞌʉ cãmi yatinoꞌquere masĩrãsama. Beꞌro na meꞌrã nisetigʉsaꞌa tja, nicʉ niwĩ.
Cʉ̃ peꞌe cʉ̃ weedutiꞌcaronojõ weeticʉ niwĩ. Waꞌa, nipeꞌtirãpʉre cʉ̃rẽ waꞌaꞌquere werecusiacʉ niwĩ. Tojo weegʉ Jesú masã ĩꞌorõ macãrĩpʉre sãjãamasĩticʉ niwĩ. Te macãrĩ sumuto, masã marĩrõpʉ sijacʉ niwĩ. Cʉ̃ tojo weemicã, nipeꞌtirocjãrã masã aꞌti, cʉ̃rẽ ĩꞌacusiacãrã niwã.
Pejeti nʉmʉrĩ cãmi boagʉre yʉꞌrʉóca beꞌro Jesú apaturi Capernaupʉ waꞌacʉ niwĩ tja. Cʉ̃ topʉ nicã, ti macãcjãrã wiꞌipʉ nimi nise quetire tʉꞌocãrã niwã.
Tojo weerã maata masã pãjãrã Jesú nirĩ wiꞌipʉ nerẽcãrã niwã. Ti wiꞌire muꞌmuyʉꞌrʉacãrã niwã. Mejãrõta sopepʉ quẽꞌrãrẽ muꞌmuyʉꞌrʉacãrã niwã. Ne sãjãata basioticaro niwʉ̃. Narẽ cʉ̃ ye buꞌesere werecʉ niwĩ.
Tojo weeri cura Jesú tiro niꞌcʉ̃ sijamasĩtigʉre baꞌparitirã ʉmʉa wʉawãꞌcãcãrã niwã.
Na masã pãjãrã nise buꞌiri Jesú pʉꞌtoacãpʉ ejamasĩticãrã niwã. Tojo weerã wiꞌi buꞌipʉ mʉjãa, Jesú nirṍ buꞌipʉ niꞌcã pe seeweecãrã niwã. Ti pepʉ cʉ̃ sijamasĩtigʉre cʉ̃ cũñarõ meꞌrã duꞌudijocãrã niwã.
Jesú na ʉpʉtʉ ẽjõpeocã ĩꞌagʉ̃, dutitigʉre nicʉ niwĩ:
—Mʉꞌʉ ñaꞌarõ weeꞌquere acobojonoꞌtojaꞌa, nicʉ niwĩ.
Cʉ̃ tojo nicã tʉꞌorã, topʉ dujirã Moisé ojaꞌquere buꞌeri masã aꞌtiro wãcũcãrã niwã:
“Ãꞌrĩ tojo ucũticãꞌrõʉaꞌa. Tojo nígʉ̃, Õꞌacʉ̃rẽ ñaꞌarõ ucũgʉ̃ weemi. ¿Cʉ̃ ‘Õꞌacʉ̃ weronojõ tutuagʉ niꞌi’, ni wãcũsari? Õꞌacʉ̃ niꞌcʉ̃ta ñaꞌarõ weeꞌquere acobojomasĩmi. Ãꞌrĩ marĩ weronojõ upʉtigʉ masã ñaꞌarõ weeꞌquere acobojomasĩtisami”, ni wãcũcãrã niwã.
Jesú cʉ̃ basu na wãcũsere ĩꞌamasĩgʉ̃, aꞌtiro nicʉ niwĩ narẽ:
—¿Deꞌro weerã mʉsã yʉꞌʉre ñaꞌarõ mejẽcã wãcũti?
¿Deꞌro nise peꞌe diasatibutiati? ¿“Mʉꞌʉ ñaꞌarõ weeꞌquere acobojonoꞌtojaꞌa” o “Wãꞌcãnʉꞌcãña, mʉꞌʉ cũñaꞌcaro meꞌrã sijawãꞌcãña” nise peꞌe diasaweti? “Mʉꞌʉ ñaꞌarõ weeꞌquere acobojonoꞌtojaꞌa” nicã ĩꞌatimigʉ̃, ẽjõpeoya marĩꞌi. “Wãꞌcãnʉꞌcã sijawãꞌcãña” nicã peꞌema, cʉ̃ sijasere ĩꞌatojagʉpʉ “Diacjʉ̃ta niꞌi”, ni ẽjõpeonoꞌo.
Tojo weegʉ yʉꞌʉ Õꞌacʉ̃ macʉ̃ masʉ̃ weronojõ upʉtigʉ yʉꞌʉ tutuasere ĩꞌogʉ̃, ãꞌrĩ sijamasĩtigʉre yʉꞌrʉogʉti. Te meꞌrã mʉsã yʉꞌʉ masã ñaꞌarõ weeꞌquere acobojomasĩsere masĩrãsaꞌa, nicʉ niwĩ.
Beꞌro sijamasĩtigʉre aꞌtiro nicʉ niwĩ:
—Mʉꞌʉ peꞌema aꞌtiro nigʉ̃ti. Wãꞌcãnʉꞌcãña. Mʉꞌʉ cũñaꞌcarore miiwʉa, mʉꞌʉ ya wiꞌipʉ tojaagʉsaꞌa, nicʉ niwĩ.
Cʉ̃ tojo nirĩ curata sijamasĩtigʉ wãꞌcãnʉꞌcãcʉ niwĩ. Wãꞌcãnʉꞌcã, cʉ̃ cũñaꞌcarore miiwʉa, masã nipeꞌtirã ĩꞌorõpʉ waꞌa waꞌacʉ niwĩ. Tojo weerã nipeꞌtirã ĩꞌamarĩarã, aꞌtiro nicãrã niwã:
—Marĩ pacʉ Õꞌacʉ̃ tutuayʉꞌrʉami. Ne niꞌcãti ʉ̃sã aꞌtiro weesere ĩꞌatirã nicãti, nicãrã niwã.
Jesú sijamasĩtigʉre yʉꞌrʉóca beꞌro apaturi Galilea ditara sumutopʉ waꞌacʉ niwĩ tja. Nipeꞌtirã masã cʉ̃ tiropʉ nérẽ́ca beꞌro narẽ buꞌecʉ niwĩ.
Ti ditarapʉ waꞌagʉ, Leví, Alfeo macʉ̃rẽ ĩꞌabocacʉ niwĩ. Cʉ̃ romano wiogʉre niyeru wapaseebosari masʉ̃ nicʉ niwĩ. Tojo weegʉ cʉ̃ daꞌrari tucũpʉ dujicʉ niwĩ. Jesú cʉ̃rẽ ĩꞌagʉ̃, aꞌtiro nicʉ niwĩ:
—Teꞌa yʉꞌʉ meꞌrã.
Tojo weegʉ Leví wãꞌcãnʉꞌcã, cʉ̃ meꞌrã waꞌacʉ niwĩ.
Beꞌro Jesú Leví ya wiꞌipʉ baꞌagʉ waꞌacʉ niwĩ. Topʉ pãjãrã wapaseeri masã, tojo nicã “Ñaꞌarã nima” ninoꞌrãnojõ nicãrã niwã. Pãjãrã waro nanojõ Jesure sirutucãrã niwã. Tojo weerã na Jesú tiro cʉ̃ buꞌerã meꞌrã dujicãrã niwã.
Na tojo weecã ĩꞌarã, Moisé ojaꞌquere buꞌeri masã, ãpẽrã fariseo masã Jesú na pãjãrã meꞌrã baꞌacã ĩꞌarã, cʉ̃ buꞌerãrẽ aꞌtiro nicãrã niwã:
—¿Deꞌro weegʉ mʉsã buꞌegʉ wapaseeri masã meꞌrã, ñaꞌarõ weeri masã meꞌrã sĩꞌrĩ, baꞌati? nicãrã niwã.
Jesú na tojo nicã tʉꞌogʉ, aꞌtiro nicʉ niwĩ:
Niꞌcã nʉmʉ Juã masãrẽ wãmeyeri masʉ̃ buꞌesere siruturi masã, tojo nicã fariseo masã Õꞌacʉ̃rẽ ẽjõpeorã, beꞌticãrã niwã. Na tojo beꞌtiri cura niꞌcãrẽrã Jesú tiro waꞌa, cʉ̃rẽ sẽrĩtiñaꞌcãrã niwã:
—Juã masãrẽ wãmeyeri masʉ̃ buꞌesere siruturã, tojo nicã fariseo masã buꞌesere siruturã Õꞌacʉ̃rẽ ẽjõpeorã, beꞌtima. ¿Deꞌro weerã mʉꞌʉ buꞌerã peꞌe beꞌtiweti? nicãrã niwã.
Jesú narẽ yʉꞌticʉ niwĩ:
—¿Deꞌro weeacjʉ omocã dʉꞌtegʉ na meꞌrã nígʉ̃, cʉ̃ pijioꞌcãrãrẽ bʉjaweti, beꞌtidutibosari?
Beꞌro cʉ̃rẽ ãpẽrã aperopʉ miáca beꞌro pũrĩcãrẽ bʉjaweti, beꞌtirãsama. Jesú, yʉꞌʉ na meꞌrã niꞌi yujupʉ; yʉꞌʉ na meꞌrã niticã pũrĩcãrẽ beꞌtirãsama nígʉ̃, tojo nicʉ niwĩ.
Apeyere queose meꞌrã narẽ werenemocʉ niwĩ. Tojo nígʉ̃, maꞌma cʉ̃ buꞌese meꞌrã todʉporopʉ na weesetiꞌque aꞌmesʉꞌamasĩtisaꞌa, nigʉ̃ weecʉ niwĩ.
—Mejãrõ suꞌtiro maꞌma casero, coeya marĩrĩ casero meꞌrã sereõꞌota basioweꞌe. Tojo weecãma, maꞌma casero coecã, wejedʉꞌosaꞌa. Mejãrõ suꞌtiro peꞌere wejetʉ̃ꞌrẽsaꞌa. Nemorõ pajiri pe tʉ̃ꞌrʉ̃nemosaꞌa.
Tojota waꞌasaꞌa marĩ maꞌma vino mejã ajuro waꞌicʉrã casero meꞌrã wééca ajuropʉ poseyecã. Pãꞌmʉyʉꞌrʉ, ti ajuro tʉ̃ꞌrʉ̃, vino piostepeꞌtia waꞌasaꞌa. Tojo waꞌacã, vino bajudutia waꞌasaꞌa. Ti ajuro quẽꞌrã cõꞌa waꞌasaꞌa. Tojo weerã maꞌma vinorẽ maꞌma ajuropʉ poseyenoꞌo, nicʉ niwĩ Jesú. Dʉporopʉ weesetiꞌque meꞌrã Jesú cʉ̃ niꞌcãrõacã maꞌma buꞌese morẽta basioweꞌe nígʉ̃, tojo nicʉ niwĩ.
Niꞌcã nʉmʉ judío masã na soowʉari nʉmʉ nicã, Jesú cʉ̃ buꞌerã meꞌrã trigo wesepʉ yʉꞌrʉacʉ niwĩ. Cʉ̃ buꞌerã ti wesepʉ yʉꞌrʉarã, trigore tʉ̃ꞌrẽ baꞌacãrã niwã. (Moisé cʉ̃ dutiꞌcaronojõta na tojo weese yajase mejẽta nicaro niwʉ̃.)
Tojo weecã, fariseo masã ĩꞌacãrã niwã. Tojo weerã Jesure nicãrã niwã:
—Ĩꞌaña. ¿Deꞌro weerã marĩ soowʉari nʉmʉrẽ daꞌradutitimicã, mʉꞌʉ buꞌerã tojo weeti? nicãrã niwã.
Jesú narẽ yʉꞌticʉ niwĩ:
—Mʉsã dʉporocjʉ̃ wiogʉ Davi cʉ̃ meꞌrãcjãrã ʉjaboarã weeꞌquere buꞌetojapã.
Davi Abiatar cʉ̃ paꞌia wiogʉ nirĩ cura Õꞌacʉ̃ wiꞌipʉ sãjãa, pã́ “Õꞌacʉ̃ ye niꞌi” níꞌquere baꞌacʉ niwĩ. Cʉ̃ meꞌrãcjãrã quẽꞌrãrẽ dʉcawaacʉ niwĩ. Te marĩrẽ dutise aꞌtiro niꞌi. Paꞌia diaꞌcʉ̃rẽ te pã́ baꞌata basiomicaro niwʉ̃. Yʉꞌʉ buꞌerã tere baꞌarã, yʉꞌrʉnʉꞌcãrã mejẽta weema nígʉ̃, tojo nicʉ niwĩ.
Jesú yʉꞌtinemocʉ niwĩ tja:
—Marĩ ye niatjere Õꞌacʉ̃ marĩ soowʉari nʉmʉrẽ cũucʉ niwĩ. Ti nʉmʉ mejẽta marĩrẽ dutimasĩꞌi.
Tojo weegʉ yʉꞌʉ Õꞌacʉ̃ macʉ̃ masʉ̃ weronojõ upʉtigʉ soowʉari nʉmʉ dutise nemorõ dutimasĩꞌi, nicʉ niwĩ Jesú.
Jesú apaturi cʉ̃ weewʉaronojõpʉma judío masã na nerẽrĩ wiꞌipʉ sãjãacʉ niwĩ. Topʉ niꞌcʉ̃ omocã bʉꞌawiaꞌcʉ nicʉ niwĩ.
Ãpẽrã ¿marĩ soowʉari nʉmʉrẽ cʉ̃rẽ yʉꞌrʉogʉsari? nírã, Jesure ĩꞌacoꞌtecãrã niwã. Jesú yʉꞌrʉocã, weresãta basiorosaꞌa nírã, tojo ĩꞌacãrã niwã.
Beꞌro Jesú omocã bʉꞌawiagʉre nicʉ niwĩ:
—Aꞌtia, ãꞌrã nipeꞌtirã decopʉ ejanʉꞌcãña.
Tuꞌajanʉꞌcõ, to nirã́ ãpẽrãrẽ nicʉ niwĩ:
—¿Marĩ soowʉari nʉmʉ nicã añusere weeroʉati o ñaꞌase peꞌere ʉati? ¿Yʉꞌrʉosere ʉati o wẽjẽcõꞌase peꞌere ʉati? nicʉ niwĩ. Na nipeꞌtirã diꞌtamarĩpeꞌtia waꞌacãrã niwã.
Na yʉꞌtiticã ĩꞌagʉ̃, ua waꞌacʉ niwĩ. Na tʉꞌosĩꞌrĩticã, bʉjawetise meꞌrã omocã bʉꞌawiagʉre nicʉ niwĩ:
—Mʉꞌʉ omocãrẽ sĩ́oña, nicʉ niwĩ. Cʉ̃ tojo nicã, omocãrẽ sĩ́ocʉ niwĩ. Sĩ́oo, cʉ̃ omocãrẽ yʉꞌrʉonoꞌcʉpʉ tojacʉ niwĩ.
Beꞌro fariseo masã uawija waꞌacãrã niwã. Na Herode ya curuacjãrã meꞌrã “¿Deꞌro wee marĩ Jesure wẽjẽrãsari?” ni wãcũwãꞌcãcãrã niwã.
Jesú na nerẽwʉari wiꞌipʉ níꞌcʉ cʉ̃ buꞌerã meꞌrã ditara sumutopʉ waꞌacʉ niwĩ. Pãjãrã Galilea diꞌtacjãrã cʉ̃rẽ sirutuwãꞌcãcãrã niwã.
Cʉ̃ peje añuse weecã tʉꞌorã, pãjãrã masã cʉ̃ tiropʉ waꞌacãrã niwã. Judea diꞌtacjãrã, Jerusalẽ́cjãrã, Idumea diꞌtacjãrã, Jordã́ wãmetiri maa mujĩpũ mʉjãtiro peꞌecjãrã, Tiro, Sidṍ wãmetise macãrĩcjãrã na quẽꞌrã Jesure ĩꞌarã waꞌacãrã niwã.
Na pãjãrã nicã ĩꞌagʉ̃, Jesú cʉ̃ buꞌerãrẽ niꞌcãwʉ̃ yucʉsʉ cʉoyuduticʉ niwĩ. Cʉ̃rẽ masã tuutĩꞌabosama nígʉ̃, tojo weeduticʉ niwĩ.
Wãtĩa sãjãnoꞌcãrã Jesure ĩꞌarã, cʉ̃ pʉꞌto ejaqueꞌamʉjãcãrã niwã. Ejaqueꞌarã, aꞌtiro ni caricũcãrã niwã:
—Mʉꞌʉ Õꞌacʉ̃ macʉ̃ niꞌi, nicãrã niwã.
Jesú peꞌe narẽ ne ucũdutiticʉ niwĩ. Cʉ̃ Õꞌacʉ̃ macʉ̃ nisere werebajurẽrĩ nígʉ̃, tojo weecʉ niwĩ.
Beꞌro Jesú ʉ̃rʉ̃gʉ̃pʉ mʉjãcʉ niwĩ. Topʉ cʉ̃ besesĩꞌrĩrãrẽ beseacjʉ pijiocʉ niwĩ.
Na cʉ̃ tiropʉ ejacã, cʉ̃ meꞌrã waꞌajã warore doce ʉmʉarẽ besecʉ niwĩ. Narẽ cʉ̃ ye quetire weredutioꞌocʉ niwĩ.
Wãtĩarẽ cõꞌawĩrõsere oꞌocʉ niwĩ.
Na aꞌticʉrã nicãrã niwã: Simó, cʉ̃rẽta Jesú peꞌe Pedro wãme õꞌocʉ niwĩ.
Santiago, tojo nicã cʉ̃ acabiji Juã na Zebedeo põꞌrã nicãrã niwã. Narẽ Boanerges wãme õꞌocʉ niwĩ. Tojo nígʉ̃, na ĩꞌoduarã niyucã, “Bʉpo Põꞌrã” nigʉ̃ weecʉ niwĩ.
Ãpẽrã André, Felipe, Bartolomé, Mateo, Tomás, Santiago Alfeo macʉ̃ nicãrã niwã. Tojo nicã Tadeo, Simó celote curuacjʉ̃ nicãrã niwã.
Apĩ Juda Iscariote beꞌropʉ Jesure ĩꞌatuꞌtirãrẽ oꞌoacjʉ nicʉ niwĩ.
Beꞌro Jesú cʉ̃ buꞌerã meꞌrã niꞌcã wiꞌipʉ sãjãacʉ niwĩ.
Topʉre tja pãjãrã masã nerẽcãrã niwã. Tojo weerã ti wiꞌi muꞌmucã, Jesú cʉ̃ buꞌerã meꞌrã baꞌata basioticaro niwʉ̃.
Tojo waꞌasere Jesú acawererã tʉꞌocãrã niwã. Cʉ̃rẽ maatia waꞌasami nírã, pijirã waꞌacãrã niwã.
Ãpẽrã masã Jerusalẽ́pʉ aꞌtiꞌcãrã Moisé ojaꞌquere buꞌeri masã aꞌtiro nicãrã niwã:
—Ãꞌrĩ Beelzebú wãtĩa wiogʉ sãjãnoꞌcʉ nimi. Cʉ̃ tutuaro meꞌrã wãtĩarẽ cõꞌawĩrõmi, nicãrã niwã.
Na tojo nicã tʉꞌogʉ, Jesú narẽ pijio, queose meꞌrã werecʉ niwĩ:
—Wãtĩ cʉ̃ basu cõꞌawĩrõmasĩtisami.
Niꞌcã curuacjãrã dʉcawatirã, na basu aꞌmequẽrã masãpeꞌtia waꞌasama.
Niꞌcã wiꞌicjãrã dʉcawatirã, na quẽꞌrã peꞌtia waꞌasama.
Wãtĩ cʉ̃ yarã meꞌrã dʉcawatigʉ, cʉ̃ quẽꞌrã ninuꞌcũtisami. Te meꞌrã yapatidija waꞌasami.
»Niꞌcʉ̃ tutuagʉ ya wiꞌipʉre cʉ̃rẽ dʉꞌtecũutimigʉ̃, cʉ̃ yere yajamasĩtisami. Dʉꞌtecṹúca beꞌropʉ yajamasĩsami, nicʉ niwĩ. Jesú, yʉꞌʉ wãtĩ yʉꞌrʉoro tutuagʉ niꞌi nígʉ̃, tojo nicʉ niwĩ.
Beꞌro ninemocʉ niwĩ:
—Diacjʉ̃ta mʉsãrẽ weregʉti. Õꞌacʉ̃ nipeꞌtise masã ñaꞌarõ weesere, ñaꞌarõ ucũsere acobojogʉsami.
Espíritu Santure ñaꞌarõ ucũcã peꞌema, ne acobojotisami. Tojota acobojotiyʉꞌrʉocʉ̃sami. Buꞌiritinuꞌcũgʉ̃sami, nicʉ niwĩ.
Aꞌtere na “Wãtĩrẽ cʉomi” nise buꞌiri tojo nicʉ niwĩ.
Cʉ̃ tojo nirĩ cura Jesú paco, cʉ̃ acabijirã etacãrã niwã. Na sope pʉꞌtopʉ ejanʉꞌcã, Jesure pijidutisõrõcãrã niwã.
Jesú pʉꞌto dujirã cʉ̃rẽ nicãrã niwã:
—Mʉꞌʉ paco, mʉꞌʉ acabijirã sope pʉꞌto mʉꞌʉrẽ aꞌmarã weeapãrã, nicãrã niwã.
Cʉ̃ narẽ nicʉ niwĩ:
Cʉ̃ sumuto dujirãrẽ ĩꞌa, narẽ nicʉ niwĩ:
—Ãꞌrã peꞌe yʉꞌʉ paco, yʉꞌʉ acabijirã weronojõ nima.
Aꞌtiro niꞌi. Noꞌo Õꞌacʉ̃ ʉaro weerãnojõ náta yʉꞌʉ acabiji, yʉꞌʉ acabijo, yʉꞌʉ paco weronojõ nima, ni ucũcʉ niwĩ.
Apaturi Jesú ditara sumutopʉ buꞌecʉ niwĩ. Pãjãrã masã cʉ̃ pʉꞌtopʉ nerẽcãrã niwã. Na pãjãrã niyʉꞌrʉcã ĩꞌagʉ̃, Jesú yucʉsʉpʉ mʉjãsãjãa, ejanujãcʉ niwĩ. Masã peꞌe nucũporopʉ tojacãrã niwã.
Beꞌro narẽ peje queose meꞌrã buꞌecʉ niwĩ. Narẽ aꞌtiro nicʉ niwĩ:
—Niꞌcʉ̃ masʉ̃ cʉ̃ ya wesepʉ otegʉ waꞌasami.
Cʉ̃ otegʉ wẽestewãꞌcãcã, maꞌapʉ apeye otese cape doquequeꞌasaꞌa. Mirĩcʉ̃a aꞌti, te perire ĩꞌaboca, baꞌapeꞌocãꞌsama.
Apeye ʉ̃tãpaga cãꞌrõacã diꞌta cʉoro buꞌipʉ doquequeꞌasaꞌa. Te diꞌta cãꞌrõacã niyucã, asibusu maata marã, pĩꞌrĩsaꞌa.
Beꞌro mujĩpũ asimʉjãtiri cura diꞌta boposãjãyʉꞌrʉa waꞌasaꞌa. Tojo weero nʉꞌcõrĩ cʉotiꞌcaro nitjĩarõ, maata ñaidija waꞌasaꞌa.
Apeye otese cape pota waꞌteropʉ bʉrʉqueꞌasaꞌa. Pota peꞌe tere pĩꞌrĩyʉꞌrʉa, wẽjẽcãꞌsaꞌa. Tojo weero ne dʉcatitimirõ, boadija waꞌasaꞌa.
Apeye otese cape diꞌta añurõpʉ bʉrʉqueꞌasaꞌa. Te pĩꞌrĩ, bʉcʉamʉjã, peje dʉcatisaꞌa. Niꞌcã ño treinta peri dʉcatisaꞌa. Ape ño sesenta peri dʉcatisaꞌa. Ape ño cien peri dʉcatisaꞌa.
Beꞌro narẽ nicʉ niwĩ:
—Oꞌmeperi cʉorãnojõ aꞌtere añurõ tʉꞌoya, nicʉ niwĩ.
Beꞌro Jesú cʉ̃ buꞌerã doce, tojo nicã ãpẽrã cʉ̃ pʉꞌto nirã́ meꞌrã seꞌsaro tojaqueꞌacʉ niwĩ. Cʉ̃rẽ aꞌtiro sẽrĩtiñaꞌcãrã niwã:
—¿Deꞌro nisĩꞌrĩrõ weeati sõꞌoníꞌque mʉꞌʉ queose meꞌrã buꞌeꞌque? ni sẽrĩtiñaꞌcãrã niwã.
Cʉ̃ narẽ nicʉ niwĩ:
—Õꞌacʉ̃ mʉsãrẽ ãpẽrã todʉporopʉ masĩña marĩmiꞌquere cʉ̃ wiogʉ nisere masĩcã weemi. Yʉꞌʉre ẽjõpeotirãma queose meꞌrã werenoꞌo.
Tojo weerã yʉꞌʉ weesere ĩꞌamirã, ĩꞌamasĩsome. Yé cjasere tʉꞌomirã, tʉꞌomasĩtirã tojarã́sama. Na ñaꞌarõ weeꞌquere duꞌu dʉcayutitjĩarã, acobojose sẽrĩsome, nicʉ niwĩ Jesú.
Apeye narẽ ninemocʉ niwĩ:
—¿Mʉsã yʉꞌʉ queose oꞌoꞌquere tʉꞌoweti? To pũrĩcãrẽ aꞌtere tʉꞌotirã, ¿deꞌro wee apeyepʉre tʉꞌobosaʉ?
Otese capere otegʉ, yé quetire weregʉ weronojõ nisami.
Masã ãpẽrã maꞌapʉ otese cape bʉrʉqueꞌaꞌque weronojõ nisama. Na, yé quetire tʉꞌosama. Beꞌro wãtĩ aꞌti, na tʉꞌomiꞌquere ẽꞌmapeꞌocãꞌsami.
Ãpẽrã ʉ̃tãpaga waꞌteropʉ doquequeꞌaꞌque peri weronojõ nisama. Yé quetire añurõ eꞌcatise meꞌrã tʉꞌosama.
Na tojo tʉꞌomirã, nʉꞌcõrĩ marĩrã weronojõ nisama. Narẽ mejẽcã waꞌacã, o ãpẽrã te quetire ẽjõpeose buꞌiri narẽ tuꞌticã, maata ẽjõpeoduꞌucãꞌsama.
Ãpẽrã otese cape pota waꞌtero doquequeꞌaꞌque weronojõ nisama. Yé quetire tʉꞌoma, tʉꞌorã peꞌe.
Aꞌti ʉmʉco cjase peꞌere wãcũyʉꞌrʉoquejocãꞌsama. Noꞌo deꞌro nisere ʉaripejayʉꞌrʉasama. Na tojo niseticã, aꞌte narẽ dojorẽcãꞌsaꞌa. Na tʉꞌoꞌquere acobojo, dʉca marĩrã weronojõ tojasama.
Ãpẽrã peꞌe yé quetire tʉꞌorã, añurõ ẽjõpeosama. Na tojo weerã peje dʉcatiro weronojõ nisama. Otese cape diꞌta añurõ bʉrʉqueꞌaꞌque weronojõ nisama. Ãpẽrã treinta peri dʉcatiꞌcaro weronojõ nisama. Ãpẽrã sesenta peri, ãpẽrã cien peri dʉcatiꞌcaro weronojõ nibʉrosama, ni ucũcʉ niwĩ Jesú.
Apeye queosere werenemocʉ niwĩ:
—Masã sĩꞌocjare acaro docapʉ sĩꞌotisaꞌa. Tojo nicã na cãrĩrõ docapʉ sĩꞌodʉpotisama. Tojo weronojõ oꞌorã, nipeꞌtiropʉ sĩꞌodutirã ʉꞌmʉarõpʉ yoosama.
Aꞌtiro ninemocʉ niwĩ tja:
—Mʉsã tʉꞌosere añurõ tʉꞌoñaꞌnʉrʉ̃ña. Yé quetire tʉꞌo ẽjõpeoꞌcaronojõta Õꞌacʉ̃ mʉsãrẽ tʉꞌomasĩsere oꞌogʉsami. Añurõ tʉꞌorãrẽ Õꞌacʉ̃ nemorõ añuse oꞌogʉsami.
Yʉꞌʉ buꞌese tʉꞌo ẽjõpeonemorãrẽ Õꞌacʉ̃ masĩse oꞌonemogʉ̃sami. Ãpẽrã yʉꞌʉ buꞌesere tʉꞌosĩꞌrĩtibutiarã peꞌere na masĩmiꞌquere ẽꞌmapeꞌocãꞌnoꞌrãsama, nicʉ niwĩ Jesú.
Jesú apeye queose oꞌonemocʉ niwĩ:
—Yʉꞌʉ buꞌese, Õꞌacʉ̃ wiogʉ nise niꞌcʉ̃ masʉ̃ otese capere otero weronojõ niꞌi.
Otetojanʉꞌcõ, cʉ̃ ĩꞌanʉrʉ̃timigʉ̃, waꞌa waꞌasami. Beꞌro ʉmʉcori, ñamirĩ yóacãta yʉꞌrʉsaꞌa. Te nʉmʉrĩrẽ, te ñamirĩrẽ cʉ̃ oteꞌque te ʉaro pĩꞌrĩ bʉcʉasaꞌa. Cʉ̃ tojo waꞌasere masĩtisami.
Cʉ̃ oteꞌque ĩꞌanʉrʉ̃ña marĩrõ te diꞌtapʉre pĩꞌrĩsaꞌa. Ne waro pĩꞌrĩwijamʉꞌtãsaꞌa. Beꞌro pupi, beꞌropʉta te peri dʉca oꞌosaꞌa majã.
Te peri ñaica beꞌro cʉ̃ tere tʉ̃ꞌrẽgʉ̃ waꞌasami. Tere tʉ̃ꞌrẽrĩtero ejacã, tojo weesami, nicʉ niwĩ Jesú.
Jesú narẽ werenemocʉ niwĩ:
—Õꞌacʉ̃ yarã pãjãrã sãjãrã́sama nisere aꞌte queose meꞌrã weregʉti.
Aꞌtiro niꞌi. Niꞌcã mostaza cape oteꞌque weronojõ niꞌi. Ti caperota cãꞌcaperoacã waro niꞌi.
Tócapeacã nimirõ, otéca beꞌro pĩꞌrĩrõpʉa pajibutiacjʉ yucʉgʉ pĩꞌrĩsaꞌa. Pacase dʉpʉritisaꞌa. Mirĩcʉ̃a tigʉpʉ acoroápesasama. Õꞌacʉ̃ wiogʉ nise oteri pe cãꞌpeacã weronojõ nʉꞌcãsaꞌa. Beꞌro pajicjʉ bʉcʉaꞌcaro weronojõ nipeꞌtiropʉ cʉ̃ ye queti seꞌsa waꞌasaꞌa. Tojo nicã pãjãrã cʉ̃ yarã sãjãrã́sama nígʉ̃, tojo werecʉ niwĩ.
Jesú cʉ̃ ye quetire buꞌégʉ, peje queose meꞌrã buꞌemʉjãcʉ niwĩ. Na tʉꞌomasĩrõ ejatuaro buꞌecʉ niwĩ.
Narẽ buꞌégʉ, queose marĩrõ wereticã weeticʉ niwĩ. Cʉ̃ buꞌerã peꞌere na seꞌsaro nicã, nipeꞌtisere te queosere “Aꞌtiro nisĩꞌrĩrõ weeꞌe”, ni werepeꞌomʉjãcʉ niwĩ.
Jesú masãrẽ otese meꞌrã queose wéréca nʉmʉrẽta naꞌisãjãri cura cʉ̃ buꞌerãrẽ aꞌtiro nicʉ niwĩ:
—Teꞌa siaquiji ditara sumutopʉ, nicʉ niwĩ.
Cʉ̃ tojo nicã tʉꞌorã, na yucʉsʉ sãñacawʉpʉ Jesure miipẽꞌacãrã niwã. Masã peꞌe na níꞌcaropʉta tojacãꞌcãrã niwã. Apeyepawʉ quẽꞌrã na meꞌrã pẽꞌacaro niwʉ̃.
Na pẽꞌarĩ cura wĩꞌrõ ʉpʉtʉ aꞌticaro niwʉ̃. Pãꞌcõrĩ yucʉsʉpʉre paaquesãamʉjãcaro niwʉ̃. Tojo waꞌacã, tiwʉ mirĩdijaropʉ weecaro niwʉ̃.
Tojo waꞌari cura Jesú peꞌe siropʉ cʉ̃ dʉpoare apeyenojõ meꞌrã ẽotutjĩagʉ̃ cãrĩsãñacʉ niwĩ. Tojo waꞌacã ĩꞌarã, cʉ̃ buꞌerã cʉ̃rẽ wãꞌcõcãrã niwã. Aꞌtiro nicãrã niwã:
—¿Ʉ̃sãrẽ buꞌegʉ, mʉꞌʉ ĩꞌaweti? Marĩ mirĩrãta weeꞌeba, nicãrã niwã.
Na tojo nicã tʉꞌogʉ, Jesú wãꞌcãnʉꞌcã, wĩꞌrõrẽ yʉsʉocʉ niwĩ. Pãꞌcõrĩrẽ aꞌtiro nicʉ niwĩ:
—Diꞌtamarĩaña, nicʉ niwĩ.
Cʉ̃ tojo nicã, wĩꞌrõ diꞌtamarĩa waꞌacaro niwʉ̃. Nipeꞌtise yʉsʉdijapeꞌtia waꞌacaro niwʉ̃.
Beꞌro Jesú cʉ̃ buꞌerãrẽ nicʉ niwĩ:
—¿Deꞌro weerã tocãꞌrõ uiati? ¿Mʉsãrẽ ẽjõpeose marĩbutiati? nicʉ niwĩ.
Na ʉpʉtʉ waro ʉcʉaꞌcãrã nitjĩarã, na basu aꞌmerĩ ucũcãrã niwã:
—¿Noanojõ nisariba ãꞌrĩ? Cʉ̃rẽ wĩꞌrõ, pãꞌcõrĩpʉta tʉꞌomaatidojacãꞌa, nicãrã niwã.
Jesú cʉ̃ buꞌerã meꞌrã Galilea cja ditarare pẽꞌa, Gerasa wãmetiropʉ pẽꞌajacãrã niwã.
Jesú yucʉsʉpʉ níꞌcʉ majãnʉꞌcãrĩ cura niꞌcʉ̃ wãtĩa sãjãnoꞌcʉ wẽrĩꞌcãrãrẽ yaaropʉ níꞌcʉ Jesú tiropʉ aꞌticʉ niwĩ.
Pejetiri cõme dari meꞌrã cʉ̃ omocãrĩrẽ, cʉ̃ dʉꞌpocãrĩpʉ dʉꞌtecũumicãrã niwã. Te darire wejesuremʉjãcʉ niwĩ. Ne niꞌcʉ̃ põtẽoticãrã niwã.
Ʉmʉcori, ñamirĩrẽ cʉ̃ ʉ̃rʉ̃pagʉpʉ, masã boaꞌcãrãrẽ na yaaꞌcaropʉ caricũsijamʉjãcʉ niwĩ. Ʉ̃tãperi meꞌrã cʉ̃ basuta cʉ̃ upʉre dotesija, cãmidaꞌremʉjãcʉ niwĩ.
Cʉ̃ Jesure yoaropʉ ĩꞌagʉ̃ta omawãꞌcãti, cʉ̃ tiro ejaqueꞌacʉ niwĩ.
7-8 Jesú cʉ̃rẽ aꞌtiro nicʉ niwĩ:
—Wãtĩ ãꞌrĩpʉre sãñagʉ̃ wijaaya.
Cʉ̃ tojo nicã tʉꞌogʉ, ʉpʉtʉ caricũse meꞌrã Jesure nicʉ niwĩ:
—Jesú Õꞌacʉ̃ ʉꞌmʉsepʉ nigʉ̃́ macʉ̃, ¿deꞌro weegʉ yʉꞌʉre caribogʉ aꞌtiati? Mʉꞌʉ pacʉ ĩꞌorõpʉ sẽrĩꞌi. Yʉꞌʉre ñaꞌabutiaro piꞌeticã weeticãꞌña.
Beꞌro Jesú cʉ̃rẽ sẽrĩtiñaꞌcʉ niwĩ:
—¿Deꞌro wãmetiti? nicʉ niwĩ. Cʉ̃ peꞌe yʉꞌticʉ niwĩ:
—Legión wãmetiꞌi. Pãjãrã wãtĩa ʉ̃sã nicãꞌa nígʉ̃, tojo nicʉ niwĩ.
Jesure ʉpʉtʉ waro “Ʉ̃sãrẽ ape diꞌtapʉ cõꞌaõꞌoticãꞌña”, ni sẽrĩcãrã niwã. Totá tojasĩꞌrĩrã, tojo nicãrã niwã.
Tojo waꞌari cura titare ʉ̃rʉ̃gʉ̃ pʉꞌto pãjãrã yesea baꞌa nuꞌcũcãrã niwã.
Narẽ ĩꞌarã, wãtĩa aꞌtiro ni Jesure sẽrĩcãrã niwã:
—Ʉ̃sãrẽ yesea tiro oꞌóya. Ʉ̃sã napʉre sãjãarãti, nicãrã niwã.
Jesú “Tojota weeya”, nicʉ niwĩ. Tojo weerã na masʉ̃pʉre níꞌcãrã wijaa, yeseapʉre sãjãacãrã niwã. Topʉre pãjãrã yesea pʉati mil waꞌtero nicãrã niwã. Yesea wãtĩa sãjã́áca beꞌro opa tʉꞌrʉpʉ omamaati, ditarapʉ doqueñojã, mirĩpeꞌtia waꞌacãrã niwã.
Tojo waꞌacã, yesea coꞌterã aꞌtiro weecãrã niwã. Na ʉpʉtʉ ʉcʉarã macãpʉ, cãpũpʉ omawãꞌcã, weresterã waꞌacãrã niwã. Na werecã tʉꞌorã, masã nipeꞌtirã ĩꞌarã waꞌacãrã niwã.
Jesú tiropʉ ejarã, wãtĩ sãjãnoꞌcʉre ĩꞌacãrã niwã. Cʉ̃ suꞌti sãña, añurõ wãcũse cʉogʉ dujicʉ niwĩ. Cʉ̃rẽ ĩꞌarã, uise meꞌrã nicãrã niwã.
Jesú masʉ̃rẽ wãtĩarẽ cõꞌawĩrõꞌquere ĩꞌaꞌcãrã nipeꞌtise cʉ̃rẽ waꞌaꞌquere werecãrã niwã. Tojo nicã yeseare waꞌaꞌque quẽꞌrãrẽ werecãrã niwã.
Tere tʉꞌorã, masã tocjãrã Jesure tutuaro meꞌrã “Mʉꞌʉ aꞌti diꞌtapʉre niticãꞌña, aperopʉ waꞌaya”, nicãrã niwã.
Beꞌro Jesú tojo nicã tʉꞌogʉ, yucʉsʉpʉ mʉjãsãjãcʉ niwĩ. Tojo weecã, wãtĩ cʉomiꞌcʉ Jesure ʉpʉtʉ sẽrĩmicʉ niwĩ:
—Yʉꞌʉ quẽꞌrã mʉꞌʉ meꞌrã waꞌagʉti.
Jesú cʉ̃rẽ “Teꞌa”, niticʉ niwĩ. Aꞌtiro peꞌe nicʉ niwĩ:
—Mʉꞌʉ ya wiꞌipʉ tojaagʉsaꞌa. Tojaa, mʉꞌʉ acawererã nipeꞌtirãrẽ nipeꞌtise yʉꞌʉ mʉꞌʉrẽ weeꞌquere werepeꞌocãꞌña. Tojo nicã yʉꞌʉ mʉꞌʉrẽ pajañaꞌgʉ̃ weeꞌquere weregʉ waꞌaya, nicʉ niwĩ.
Tojo weegʉ cʉ̃rẽ waꞌaꞌquere weregʉ waꞌacʉ niwĩ. Decápoli wãmetise macãrĩpʉ nipeꞌtise Jesú cʉ̃rẽ weeꞌquere werecʉ niwĩ. Nipeꞌtirã cʉ̃ weresere tʉꞌorã, ʉcʉa waꞌacãrã niwã.
Jesú wãtĩarẽ cõꞌawĩrõca beꞌro ape pãꞌrẽpʉ níꞌcʉ pẽꞌajacʉ niwĩ tja. Pẽꞌata, ditara sumutopʉ nuꞌcũrĩ cura cʉ̃ tiropʉ pãjãrã masã nerẽcãrã niwã.
Topʉre niꞌcʉ̃ na nerẽrĩ wiꞌi wiogʉ Jairo wãmetigʉ etacʉ niwĩ. Jesure ĩꞌagʉ̃, cʉ̃ tiro ejaqueꞌacʉ niwĩ.
Cʉ̃rẽ yʉꞌrʉodutigʉ ʉpʉtʉ sẽrĩcʉ niwĩ:
—Yʉꞌʉ macõ wẽrĩgõpʉ weeamo. Teꞌa yʉꞌʉ meꞌrã. Mʉꞌʉ core ñapeose meꞌrã yʉꞌrʉgosamo. Tojo weecã, masãgõsamo, nicʉ niwĩ.
Jairo tojo nicã tʉꞌogʉ, Jesú cʉ̃ meꞌrã waꞌacʉ niwĩ. Topʉ waꞌacã, pãjãrã masã cʉ̃rẽ siruturã tuumaawãꞌcãcãrã niwã.
Duturua pãjãrã na ocoyemicã, pũrõ waro piꞌetico niwõ. Co niyeru cʉomiꞌquere narẽ wapayemigõ, tojaqueꞌa waꞌaco niwõ. Ne duti tʉꞌoticaro niwʉ̃. Yʉꞌrʉronojõ waꞌago, pũrõ waro waꞌaco niwõ.
Jesú masãrẽ yʉꞌrʉosere tʉꞌoco niwõ. Tere tʉꞌogo, Jesú sẽꞌema masã waꞌteropʉ ejanʉꞌcã, cʉ̃ yaro suꞌtirore daꞌrañaꞌco niwõ.
“Yʉꞌʉ cʉ̃ ya suꞌtiro daꞌrañaꞌse meꞌrãta yʉꞌrʉgosaꞌa” ni wãcũgõ, tojo weeco niwõ.
Co daꞌrañaꞌse meꞌrã co duti maata bʉꞌanʉꞌcã waꞌacaro niwʉ̃. Co basu maata tʉꞌoñaꞌco niwõ.
Maata Jesú “Yʉꞌʉ tutuaro meꞌrã niꞌcõrẽ yʉꞌrʉoasʉ”, ni tʉꞌoñaꞌcʉ niwĩ. Majãmiĩꞌa, masãrẽ sẽrĩtiñaꞌcʉ niwĩ:
—¿Noa, yáro suꞌtirore daꞌrañaꞌti?
Tere tʉꞌorã, cʉ̃ buꞌerã cʉ̃rẽ yʉꞌticãrã niwã:
—¿Mʉꞌʉ ĩꞌaweti? Masã pãjãrã tuuwãꞌcãcã ĩꞌamigʉ̃, “¿Noa, yáro suꞌtirore daꞌrañaꞌti?” ¿ni sẽrĩtiñaꞌti? nicãrã niwã.
Na weremicã, Jesú ¿noa, yáro suꞌtirore daꞌrañaꞌpari? nígʉ̃, nipeꞌtirãrẽ ĩꞌamaꞌcʉ niwĩ.
Tojo weecã, cʉ̃ yʉꞌrʉonoꞌco uigo narãsãgõta, cʉ̃ tiropʉ ejaqueꞌaco niwõ. Co cʉ̃ yʉꞌrʉoꞌquere masĩco niwõ. Tojo weego cʉ̃rẽ diacjʉ̃ wereco niwõ.
Jesú core nicʉ niwĩ:
—Mʉꞌʉ ẽjõpeotjĩagõ, yʉꞌrʉonoꞌcopʉ tojaꞌa. Duti marĩ́gõ eꞌcatise meꞌrã tojaaya, nicʉ niwĩ.
Jesú core ucũrĩ cura Jairo ya wiꞌicjãrã na tiropʉ ejacãrã niwã. Topʉ ejarã, Jairore aꞌtiro nicãrã niwã:
—Mʉꞌʉ macõ wẽrĩa waꞌamo. Marĩrẽ buꞌegʉre tocãꞌrõta cariboduꞌuya, nicãrã niwã.
Jesú narẽ tʉꞌopeꞌotimigʉ̃ta, Jairore aꞌtiro nicʉ niwĩ:
—Ʉcʉatigʉta. Tojo weronojõ oꞌogʉ, yʉꞌʉre ẽjõpeoya.
Jesú cʉ̃ meꞌrã pãjãrã waꞌacã ʉaticʉ niwĩ. Aꞌticʉrã diaꞌcʉ̃ pijicʉ niwĩ. Pedro, Santiago, cʉ̃ acabiji Juãrẽ pijicʉ niwĩ.
Jesú judío masã nerẽrĩ wiꞌi wiogʉ ya wiꞌipʉ ejacʉ niwĩ. Topʉ ejagʉ, masã uti, dʉjariwãꞌa caricũcusiarã pãjãrã ĩꞌacʉ niwĩ.
Ti wiꞌipʉ sãjãagʉ̃, to masã pãjãrã nirãrẽ nicʉ niwĩ:
—¿Deꞌro weerã tocãꞌrõ caricũ, utiti? Wĩꞌmagõ wẽrĩtimo. Cãrĩgõ weemo, nicʉ niwĩ.
Cʉ̃ tojo nicã, ti wiꞌipʉ níꞌcãrã mejõ bujicãꞌcãrã niwã. Beꞌro Jesú nipeꞌtirãrẽ wijaaduticʉ niwĩ. Na wijááca beꞌro wĩꞌmagõ pacʉre, pacore, cʉ̃ buꞌerã iꞌtiarãrẽ co pesari tucũpʉ pijisãjãacʉ niwĩ.
Topʉ sãjãtagʉ, co omocãrẽ ñeꞌe, arameo meꞌrã nicʉ niwĩ:
—Talita, cumi. Tojo nígʉ̃, “Wĩꞌmagõ, wãꞌcãnʉꞌcãña” nígʉ̃, tojo nicʉ niwĩ.
Cʉ̃ tojo nirĩ cura wĩꞌmagõ doce cʉ̃ꞌmarĩ cʉogo wãꞌcãnʉꞌcã, sijaco niwõ. Co masãcã ĩꞌarã, na ʉcʉayʉꞌrʉa waꞌacãrã niwã.
Jesú tojo weeꞌquere tutuaro meꞌrã ãpẽrãrẽ ne weredutiticʉ niwĩ. Beꞌro “Wĩꞌmagõrẽ baꞌase ecaya”, nicʉ niwĩ.
Jesú Capernaupʉ níꞌcʉ cʉ̃ ya macãpʉ tojaacã, cʉ̃ buꞌerã quẽꞌrã waꞌacãrã niwã.
Judío masã soowʉari nʉmʉ nicã, Jesú na nerẽwʉari wiꞌipʉ buꞌecʉ niwĩ. Pãjãrã masã cʉ̃ buꞌesere tʉꞌorã, tʉꞌomarĩacãrã niwã. Aꞌtiro nicãrã niwã:
—¿Noꞌopʉ buꞌepari ãꞌrĩ aꞌte nipeꞌtise pejere? ¿Noa ãꞌrĩrẽ tocãꞌrõ masĩsere oꞌopari? ¿Aꞌte cʉ̃ weeĩꞌose quẽꞌrãrẽ noꞌopʉ buꞌepari?
Ãꞌrĩ capiteru, María macʉ̃ nimi. Santiago, José, Juda, Simó maꞌmi nimi. Cʉ̃ acabijirã numia quẽꞌrã aꞌto marĩ waꞌteropʉ nima, nicãrã niwã. Tere wãcũrã, cʉ̃rẽ ne ẽjõpeosĩꞌrĩticãrã niwã.
—Nipeꞌtirã niꞌcʉ̃ Õꞌacʉ̃ ye queti weremʉꞌtãrĩ masʉ̃rẽ tʉꞌo ẽjõpeosama. Cʉ̃ ya diꞌtacjãrã, cʉ̃ acawererã waro, cʉ̃ ya wiꞌicjãrã diaꞌcʉ̃ cʉ̃rẽ ẽjõpeotisama, nicʉ niwĩ.
Ẽjõpeotiꞌque ye buꞌiri Jesú topʉre peje narẽ weeĩꞌomasĩticʉ niwĩ. Aꞌte diaꞌcʉ̃rẽ weecʉ niwĩ. Pejetirãta dutitirãrẽ omocã ñapeo yʉꞌrʉocʉ niwĩ.
Na ẽjõpeoticã ĩꞌagʉ̃, ʉcʉayʉꞌrʉacʉ niwĩ.
Nazare ti macã pʉꞌtoacã nise macãrĩpʉ buꞌecusiacʉ niwĩ.
Na docere cʉ̃ pʉꞌtopʉ pijigʉ, pʉarẽrã diaꞌcʉ̃ oꞌónʉꞌcãcʉ niwĩ. Narẽ wãtĩa sãjãnoꞌcãrãrẽ cõꞌawĩrõmasĩsere oꞌocʉ niwĩ.
Ne apeyenojõ miadutiticʉ niwĩ. Na tuacjʉ meꞌrã diaꞌcʉ̃ waꞌaduticʉ niwĩ. Ne puꞌenojõ, ajuronojõ, niyeru miadutiticʉ niwĩ.
Na sapatu sãñase caseri meꞌrã diaꞌcʉ̃, tojo nicã suꞌti na sãñase meꞌrã diaꞌcʉ̃ waꞌaduticʉ niwĩ.
Aꞌtiro nicʉ niwĩ:
—Mʉsã wiꞌipʉ sãjãarã, ti macãpʉ mʉsã niatjo põtẽorõ tojaqueꞌaya.
Noꞌo mʉsãrẽ aperopʉ ñeꞌeticã, mʉsã ucũsere tʉꞌosĩꞌrĩticã, tore wijawãꞌcãña. Tore wijarã, ti macã cjase diꞌta wãꞌaꞌquere paastecõꞌaña. Tojo weerã mʉsã “Aꞌti macãcjãrã buꞌiritima”, ni ĩꞌorãsaꞌa. Diacjʉ̃ta nigʉ̃ti. Õꞌacʉ̃ masãrẽ beseatji nʉmʉ nicã, ti macãcjãrã mʉsãrẽ ñeꞌetiꞌcãrãrẽ aꞌtiro weegʉsami. Sodoma, Gomorracjãrãrẽ buꞌiri daꞌreꞌcaro nemorõ narẽ daꞌregʉsami, nicʉ niwĩ Jesú.
Cʉ̃ tojo níca beꞌro na waꞌa waꞌacãrã niwã. Waꞌa, masãrẽ “Mʉsã ñaꞌarõ weeꞌquere bʉjaweti dʉcayuya”, nicãrã niwã.
Tojo nicã pãjãrã wãtĩa sãjãnoꞌcãrãrẽ cõꞌawĩrõcãrã niwã. Pãjãrã dutitirãrẽ ʉꞌse meꞌrã waꞌre, narẽ yʉꞌrʉomʉjãcãrã niwã.
Nipeꞌtiropʉ Jesú weesere tʉꞌoseꞌsa waꞌacãrã niwã. Herode ti diꞌta wiogʉ quẽꞌrã tʉꞌocʉ niwĩ. Tere tʉꞌogʉ, aꞌtiro nicʉ niwĩ:
—Juã masãrẽ wãmeyeri masʉ̃ wẽjẽnoꞌcʉpʉ nimigʉ̃, masãgʉ̃ masãpĩ. Tojo weetigʉ mejẽta cʉ̃ peje waro weeĩꞌotutuayʉꞌrʉami, nicʉ niwĩ.
Ãpẽrã peꞌe aꞌtiro nicãrã niwã:
—Nitimi. Cʉ̃ dʉporocjʉ̃pʉ Õꞌacʉ̃ ye quetire weremʉꞌtãrĩ masʉ̃ Elía masãgʉ̃ masãpĩ, nicãrã niwã.
Tojo nicã tja ãpẽrã aꞌtiro nicãrã niwã:
—Dʉporocjãrã Õꞌacʉ̃ ye quetire weremʉꞌtãrĩ masã weronojõ nígʉ̃ nisasami, nicãrã niwã.
Na tojo nicã tʉꞌogʉ, Herode nicʉ niwĩ:
—Todʉporo yʉꞌʉ dʉpoa dʉtesuredutiꞌcʉ Juã wãmeyeri masʉ̃ nisami. Cʉ̃́ta niꞌcãrõacãrẽ masãpĩ, nicʉ niwĩ.
Herode todʉporopʉ Herodía wãmetigo ye buꞌiri Juãrẽ buꞌiri daꞌreri wiꞌipʉ miaa, dʉꞌtecũuduticʉ niwĩ. Herodía cʉ̃ acabiji Felipe nʉmo nico niwõ. Tojo nimicã, Herode peꞌe cʉ̃ acabiji catimicã, core ẽꞌma, nʉmoticʉ niwĩ.
Cʉ̃ tojo weecã ĩꞌagʉ̃, Juã wãmeyeri masʉ̃ Herodere aꞌtiro nicʉ niwĩ:
—Mʉꞌʉ acabiji nʉmorẽ nʉmoticã, ñaꞌa niꞌi. Core cʉoticãꞌña, nicʉ niwĩ.
Cʉ̃ tojo nise buꞌiri Herodía Juã meꞌrã aꞌpepũrĩgõ, cʉ̃rẽ wẽjẽsĩꞌrĩco nimiwõ. Tojo wãcũmigõ, wẽjẽmasĩtico niwõ.
Herode peꞌe Juãrẽ añugʉ̃, buꞌiri moogʉ̃ nimi nígʉ̃, nʉcʉ̃ĩꞌase meꞌrã tʉꞌoñaꞌcʉ niwĩ. Tojo weegʉ co ñaꞌarõ weesĩꞌrĩsere weedutiticʉ niwĩ. Juã ucũsere tʉꞌomasĩtimigʉ̃, añurõ tʉꞌsase meꞌrã tʉꞌocʉ niwĩ, tʉꞌogʉ peꞌe.
Herodía Juãrẽ ĩꞌatuꞌtigo nitjĩagõ, Herode cʉ̃ bajuáca nʉmʉ bosenʉmʉ weeri cura Juãrẽ co wẽjẽsĩꞌrĩꞌquere bocaejapejaco niwõ. Ti nʉmʉrẽ Herode bosenʉmʉ wéégʉ, cʉ̃ meꞌrã daꞌrarãrẽ pijinerẽcʉ niwĩ. Tojo nicã surara wiorãrẽ, Galilea diꞌtacjãrã wiorã nirãnojõrẽ pijiocʉ niwĩ. Pijio, narẽ sʉꞌori baꞌacʉ niwĩ.
Na baꞌaropʉ Herodía macõ sãjãa, basaĩꞌoco niwõ. Co basaĩꞌosere Herode, ãpẽrã cʉ̃ meꞌrã baꞌadujirã tʉꞌsayʉꞌrʉacãrã niwã. Tojo weegʉ Herode nicʉ niwĩ core:
—Noꞌo mʉꞌʉ ʉasenojõrẽ sẽrĩcã, mʉꞌʉrẽ oꞌogʉti, nicʉ niwĩ.
Tojo weegʉ masã ĩꞌorõpʉ “Nisooro marĩrõ noꞌo yʉꞌʉ dutiri diꞌta deco meꞌrã mʉꞌʉ sẽrĩcã, oꞌomasĩꞌi”, nicʉ niwĩ.
—Maꞌu, ¿ñeꞌenojõrẽ sẽrĩgõsari cʉ̃rẽ? nico niwõ.
Co paco yʉꞌtico niwõ:
—Juã wãmeyeri masʉ̃ ya dʉpoare dʉtesure miitidutiya, nico niwõ.
Beꞌro maata Herode tiropʉ waꞌa, cʉ̃rẽ nico niwõ:
—Niꞌcãrõacãta bapapʉ Juã wãmeyeri masʉ̃ ya dʉpoare dʉtesure misãa oꞌoya, nico niwõ.
Co tojo nicã tʉꞌogʉ, Herode bʉjawetiyʉꞌrʉacʉ niwĩ. Cʉ̃ nipeꞌtirã to nerẽꞌcãrã tʉꞌoropʉ “Noꞌo mʉꞌʉ sẽrĩsere oꞌogʉti” níꞌcʉ niyucã, deꞌro weeta basioticaro niwʉ̃. Tojo weegʉ cʉ̃ “Oꞌoweꞌe”, nímasĩticʉ niwĩ.
Beꞌro maata niꞌcʉ̃ surarare Juã ya dʉpoare dʉtesure miitidutioꞌocʉ niwĩ.
Tojo weegʉ surara buꞌiri daꞌreri wiꞌipʉ waꞌa, Juã ya dʉpoare dʉtesure, bapapʉ misãa miacʉ niwĩ. Beꞌro cʉ̃ Herode core oꞌocʉ niwĩ. Co peꞌe quẽꞌrã co pacopʉre oꞌoturiaco niwõ.
Juãrẽ tojo weese quetire tʉꞌorã, cʉ̃ buꞌesere sirutuꞌcãrã cʉ̃ upʉre mii, yaarã waꞌacãrã niwã.
Jesú besecṹúꞌcãrã na buꞌecusiaca beꞌro Jesú tiropʉ dajacãrã niwã. Daja, cʉ̃ tiro nerẽcãrã niwã. Nipeꞌtise na weeꞌquere, masãrẽ buꞌeꞌquere werecãrã niwã.
Tuꞌajanʉꞌcõca beꞌro Jesú narẽ “Teꞌa sijácatirã masã marĩrõpʉ”, nicʉ niwĩ.
Masã na tiropʉ naꞌirõ waꞌamʉjãyucã, na baꞌanʉcʉ̃aticãrã niwã.
Tojo weegʉ Jesú, cʉ̃ buꞌerã meꞌrã na seꞌsaro yucʉsʉpʉ mʉjãsãjãa, masã marĩrõpʉ waꞌacãrã niwã.
Pãjãrã na waꞌacã ĩꞌacãrã niwã. Tojo weerã Jesure ĩꞌaꞌcãrã, cʉ̃ waꞌaropʉ nipeꞌtise macãrĩcjãrã omasirutuwãꞌcãcãrã niwã. Na dʉporo na pẽꞌatatjore yucuetojacãrã niwã.
Beꞌro Jesú yucʉsʉpʉ sãñaꞌcʉ dujinʉꞌcãgʉ̃, masã pãjãrãrẽ ĩꞌagʉ̃, pajañaꞌcʉ niwĩ. “Oveja coꞌtegʉ moorã weronojõ nima”, ni tʉꞌoñaꞌcʉ niwĩ. Tojo weegʉ narẽ peje buꞌenʉꞌcãcʉ niwĩ.
Ñamicaꞌapʉ cʉ̃ buꞌerã cʉ̃ tiro eja, aꞌtiro nicãrã niwã:
—Ñamicaꞌapʉ niꞌi. Aꞌtopʉre ne masã marĩma.
Tojo weegʉ masãrẽ macãrĩpʉ noꞌo pʉꞌto nise macãrĩpʉ tojaadutiya. Topʉ duubaꞌarã waꞌato. Baꞌase mooma, nicãrã niwã.
Jesú narẽ yʉꞌticʉ niwĩ:
—Mʉsã narẽ baꞌase ecaya.
Na peꞌe cʉ̃rẽ yʉꞌticãrã niwã:
—¿Ocho mujĩpũrĩ cjãrõ daꞌrawapataꞌase meꞌrã ʉ̃sã pã́ duurã waꞌarãsari ãꞌrãrẽ ecajã? nicãrã niwã.
Jesú narẽ yʉꞌticʉ niwĩ:
—¿Mʉsã dicʉse pã́ cʉoti? Ĩꞌarã waꞌaya.
Na ĩꞌatoja, cʉ̃rẽ werecãrã niwã:
—Niꞌcãmocʉse pã́, tojo nicã pʉarã waꞌi niama, nicãrã niwã.
Beꞌro niꞌcãrẽ cururi masãrẽ tá buꞌipʉ dujiduticʉ niwĩ.
Tojo weerã na niꞌcãrẽ cururire cien masã dujicãrã niwã. Apeye cururire cincuenta masã dujibʉrocãrã niwã.
Beꞌro Jesú te niꞌcãmocʉse pã́rẽ, na waꞌi pʉarãrẽ mii, ʉꞌmʉarõpʉ ĩꞌamorõ, cʉ̃ pacʉ Õꞌacʉ̃rẽ eꞌcatise oꞌocʉ niwĩ. Tuꞌajanʉꞌcõ, pã́rẽ peꞌeste, cʉ̃ buꞌerãrẽ masãrẽ etidutigʉ oꞌocʉ niwĩ. Waꞌi quẽꞌrãrẽ mejãrõta weecʉ niwĩ.
Beꞌro doce piꞌseri na baꞌadʉꞌaꞌquere seeneocãrã niwã.
Tere baꞌaꞌcãrã ʉmʉa seꞌsaro niꞌcãmocʉsetiri mil nicãrã niwã.
Jesú masãrẽ baꞌase ecáca beꞌro maata cʉ̃ buꞌerãrẽ ditarapʉ pẽꞌayuduticʉ niwĩ. Narẽ cʉ̃ dʉporo Betsaidapʉ ejayudutigʉ oꞌócʉ niwĩ. Cʉ̃ peꞌe masãrẽ weꞌeritigʉ weecʉ niwĩ.
Narẽ weꞌeritica beꞌro ʉ̃rʉ̃gʉ̃pʉ ñubuegʉ mʉjãcʉ niwĩ.
Naꞌíca beꞌro yucʉsʉ ditara decopʉ nicaro niwʉ̃. Jesú peꞌe majãrõpʉre niꞌcʉ̃ta nicʉ niwĩ.
Wĩꞌrõ na pẽꞌarõta wẽepõtẽocaro niwʉ̃. Tojo weegʉ Jesú na wajawãꞌcãmasĩticã ĩꞌacʉ niwĩ. Boꞌremʉjãtiri cura Jesú na tiropʉ waꞌagʉ, acopʉ sijawãꞌcãcʉ niwĩ. Cãꞌrõ narẽ yʉꞌrʉacʉ nimiwĩ.
Tojo waꞌari cura cʉ̃ acopʉ sijawãꞌcãticã ĩꞌacãrã niwã. Cʉ̃rẽ ĩꞌarã, masʉ̃ wẽrĩꞌcʉ wãtĩ nisami nírã, caricũcãrã niwã.
Na nipeꞌtirã cʉ̃rẽ ĩꞌarã, ʉcʉapeꞌtia waꞌacãrã niwã. Tojo weegʉ Jesú maata narẽ aꞌtiro niquejocʉ niwĩ:
—Wãcũtutuaya. Yʉꞌʉ niꞌi. Uiticãꞌña, nicʉ niwĩ.
Beꞌro na sãñapjʉpʉ mʉjãsãjãcʉ niwĩ. Cʉ̃ mʉjãsãjãrĩ cura wĩꞌrõ diꞌtamarĩa waꞌacaro niwʉ̃. Tere ĩꞌarã, ʉpʉtʉ ʉcʉa, ĩꞌamarĩacãrã niwã.
Pã́ meꞌrã cʉ̃ weeĩꞌoꞌquere na añurõ waro tʉꞌomasĩbutiaticãrã niwã yujupʉ. Tojo weerã ʉcʉayʉꞌrʉacãrã niwã.
Na ti ditarapʉre pẽꞌa, Genesare wãmetiropʉ ejacãrã niwã. Topʉ ejarã, na yawʉ yucʉsʉre dʉꞌtepoꞌo, majãcãrã niwã.
Topʉ na majãnʉꞌcãrĩ cura tocjãrã maata Jesure ĩꞌamasĩcãrã niwã.
Tojo weerã na nipeꞌtiropʉ omawãꞌcã, dutitirãrẽ na cũñase meꞌrã Jesú noꞌo waꞌaro miamʉjãcãrã niwã.
Noꞌo cʉ̃ waꞌari macãpʉ, sumutopʉ, cãpũpʉ, noꞌo bajuyoro cʉ̃ yʉꞌrʉatjopʉ dutitirãrẽ miaa, cũumʉjãcãrã niwã. Jesure aꞌtiro sẽrĩcãrã niwã:
—Mʉꞌʉ quẽꞌrã ʉ̃sãrẽ cãꞌrõ mʉꞌʉ yaro suꞌtirore ñeꞌeñaꞌduticureya, nicãrã niwã. Nipeꞌtirã ñeꞌeñaꞌcãrã duti yʉꞌrʉnoꞌpeꞌtia waꞌacãrã niwã.
Niꞌcã nʉmʉ fariseo masã, tojo nicã niꞌcãrẽrã Moisé ojaꞌquere buꞌeri masã Jesú tiropʉ ejacãrã niwã. Na Jerusalẽ́pʉ níꞌcãrã waꞌacãrã niwã.
Jesú buꞌerãrẽ niꞌcãrẽrãrẽ omocoetimirã baꞌacã ĩꞌacãrã niwã. Baꞌase dʉporo na weewʉaronojõ weeticãrã niwã. Tojo weerã ñaꞌarã weronojõ ĩꞌanoꞌcãrã niwã.
Fariseo masã, nipeꞌtirã judío masã na ñecʉ̃sʉmʉa weemʉjãtiꞌquere aꞌtiro weesirutucãrã niwã. Pejetiri omocoeca beꞌropʉ diaꞌcʉ̃ baꞌacãrã niwã.
Na baꞌase duurã ejaꞌcãrã quẽꞌrã mejãrõta weecãrã niwã. Na ñecʉ̃sʉmʉa weeꞌcaronojõta weesirutucãrã niwã. Na sĩꞌrĩse pare, piosãase pare, cõme meꞌrã weeꞌqueparʉre, na soo dujisere coemʉjãcãrã niwã. Na tojo weetirã, Õꞌacʉ̃ ĩꞌorõpʉ ñaꞌarã nibosaꞌa nírã, tojo weecãrã niwã.
Tojo weerã Jesú buꞌerã omocoeticã ĩꞌarã, Jesure sẽrĩtiñaꞌcãrã niwã:
—¿Deꞌro weerã mʉꞌʉ buꞌerã marĩ ñecʉ̃sʉmʉa weemʉjãtiꞌquere weesirutuweti? Na omocoetimirã baꞌarã, ñaꞌarõ weerã weema, nicãrã niwã.
Jesú narẽ yʉꞌticʉ niwĩ:
—Diacjʉ̃ta mʉsãrẽ Isaía dʉporocjʉ̃pʉ Õꞌacʉ̃ ye quetire weremʉꞌtãrĩ masʉ̃ aꞌtiro ni ojacʉ niwĩ:
“Ãꞌrã masã ʉsero meꞌrã diaꞌcʉ̃ yʉꞌʉre ẽjõpeoma.
Na tʉꞌoñaꞌse waro peꞌe noꞌopʉ nirõ nisaꞌa.
Tojo weerã na yʉꞌʉre ñubuepeose wapamarĩꞌi.
Na buꞌese yʉꞌʉ dutise mejẽta niꞌi.
Masã dutise niꞌi”, nicʉ niwĩ Õꞌacʉ̃, ni ojacʉ niwĩ.
Aꞌtiro ninemocʉ niwĩ:
—Mʉsã ñecʉ̃sʉmʉa weemʉjãtiꞌquere weesiruturã, meꞌrĩse meꞌrã Õꞌacʉ̃ dutise peꞌere weeweꞌe.
Moisé aꞌtiro nicʉ niwĩ: “Mʉsã pacʉ, mʉsã pacore ẽjõpeoya. Narẽ ñaꞌarõ ucũgʉ̃nojõrẽ wẽjẽcõꞌato”, nicʉ niwĩ.
Mʉsã peꞌe masãrẽ aꞌtiro weedutiꞌi. “Mʉsã pacʉre o mʉsã pacore na apeyenojõ sẽrĩcã, weetamusĩꞌrĩtirã, ‘Corbán niꞌi’, niña.” Tojo nírã, “Nipeꞌtise ʉ̃sã cʉose mʉsãrẽ weetamuboꞌquere Õꞌacʉ̃rẽ oꞌoꞌquepʉ niꞌi” nidutirã, tojo nisaꞌa.
Mʉsã tojo nírã, pacʉre, pacore “Ne weetamumasĩtisaꞌa”, nirã weesaꞌa.
Aꞌtiro wãcũrã, Õꞌacʉ̃ dutisere tojowaro ĩꞌacõꞌabutiacãꞌa. Mʉsã ñecʉ̃sʉmʉa weemʉjãtiꞌquere wéérã, tojota pẽꞌrĩpejasirutuꞌu. Apeye peje na weeꞌquenojõrẽ weesirutubajaqueꞌaꞌa, nicʉ niwĩ.
Narẽ tojo níca beꞌro Jesú masãrẽ pijio, nicʉ niwĩ:
—Yé cjasere tʉꞌomasĩrãti nírã, tʉꞌorã aꞌtia.
Marĩ ʉsero meꞌrã baꞌase mejẽta Õꞌacʉ̃ ĩꞌorõpʉ marĩrẽ ñaꞌarõ waꞌacã weeꞌe. Tojo weronojõ oꞌoro, marĩ ya ʉsero wijatise peꞌe ñaꞌarõ waꞌacã weeꞌe.
Oꞌmeperi cʉorãnojõ aꞌtere añurõ tʉꞌoya, nicʉ niwĩ.
Beꞌro Jesú pãjãrã tiropʉ níꞌcʉ waꞌacʉ niwĩ. Waꞌa, wiꞌipʉ sãjãacʉ niwĩ. Beꞌro topʉ cʉ̃ queose wereꞌquere cʉ̃ buꞌerã sẽrĩtiñaꞌcãrã niwã.
Jesú narẽ yʉꞌticʉ niwĩ:
—¿Mʉsã quẽꞌrã aꞌtere tʉꞌomasĩweti? Nipeꞌtise marĩ baꞌasõrõsenojõ Õꞌacʉ̃ ĩꞌorõpʉ marĩrẽ ñaꞌarõ waꞌacã weeweꞌe.
Te marĩ baꞌasõrõse ejeripõꞌrãpʉ waꞌatisaꞌa. Paagapʉ baꞌasõrõnoꞌo. Beꞌro yʉꞌrʉwija waꞌasaꞌa, nicʉ niwĩ.
Tojo nígʉ̃, nipeꞌtise baꞌase añuse niꞌi nígʉ̃, tojo nicʉ niwĩ.
Jesú apeye werenemocʉ niwĩ:
—Masʉ̃pʉre wijase pũrĩcã cʉ̃rẽ ñaꞌarõ waꞌacã weeꞌe.
Aꞌtiro niꞌi. Marĩ ñaꞌarõ wãcũse poꞌpeapʉ dʉꞌpocã́tiwijatisaꞌa. Apĩ nʉmorẽ aꞌmetãrãsĩꞌrĩse, numiarẽ ñaꞌarõ weese, masãrẽ wẽjẽcõꞌase ñaꞌase niꞌi.
Tojo nicã yajase, apeyenojõrẽ ʉaripejase, ãpẽrãrẽ ñaꞌarõ weese, ãpẽrãrẽ weesoose, marĩ ñaꞌarõ weesere duꞌutise wãcũsepʉta wijatiꞌi. Apeye tja, ʉose, ãpẽrãrẽ ñaꞌarõ ucũse, ãpẽrã yʉꞌrʉoro tʉꞌoñaꞌse, marĩ noꞌo ʉaro weemaꞌase, te quẽꞌrã wãcũsepʉta wijatiꞌi.
Aꞌte nipeꞌtise ñaꞌase poꞌpeapʉ wijatiꞌi. Te pũrĩcã Õꞌacʉ̃ ĩꞌorõpʉ masãrẽ ñaꞌarõ waꞌacã weeꞌe, ni werecʉ niwĩ.
Jesú Genesarepʉ níꞌcʉ Tiro, Sidṍ wãmetise macãrĩpʉ waꞌacʉ niwĩ. Topʉre ãpẽrã masĩticãꞌto nígʉ̃, niꞌcã wiꞌipʉ sãjãacʉ niwĩ. Tojo weemigʉ̃, masĩcãꞌnoꞌcʉ niwĩ.
Maata wãtĩ sãjãnoꞌco paco Jesú topʉ niapʉ nisere masĩco niwõ. Co aꞌti, cʉ̃ weetamusere sẽrĩgõtigo, Jesú tiropʉ cʉ̃rẽ ẽjõpeogo, ejaqueꞌaco niwõ.
Co ape macãcjõ Sirofeniciacjõ nico niwõ. Beꞌro Jesú tiropʉ eta, wãtĩ co macõpʉre nigʉ̃rẽ cõꞌawĩrõdutico niwõ.
Jesú core nicʉ niwĩ:
—Wĩꞌmarã peꞌere ecamʉꞌtãrõʉaꞌa. Marĩ na baꞌamʉꞌtãtimicã, baꞌasere ẽꞌma, diayiare doquecũucã ñaꞌa niꞌi, nicʉ niwĩ. Aꞌtiro nígʉ̃, tojo nicʉ niwĩ. Judío masã peꞌere weetamumʉꞌtãrõʉaꞌa. Beꞌropʉta judío masã nitirãrẽ weetamurõʉaꞌa nígʉ̃, tojo nicʉ niwĩ.
Co cʉ̃rẽ yʉꞌtico niwõ:
—Yʉꞌʉ wiogʉ, tojota niꞌi, nírõ. Diayiapʉta mesa doca dujirã põꞌrã baꞌacã bʉrʉdijasere baꞌasama, nico niwõ. Judío masã nitirã quẽꞌrã cãꞌrõ mʉꞌʉ añurõ weesere ñeꞌemasĩma nígõ, tojo nico niwõ.
Co tojo nicã, Jesú yʉꞌticʉ niwĩ:
—Mʉꞌʉ añurõ wãcũꞌu. Wãtĩ mʉꞌʉ macõpʉre níꞌcʉre cõꞌawĩrõtojaꞌa. Waꞌagosaꞌa, nicʉ niwĩ.
Jesú Tiro wãmetiropʉ níꞌcʉ wijawãꞌcãcʉ niwĩ. Topʉ wijawãꞌcãgʉ̃, Sidṍ wãmetiropʉ, Decápoli nise macãrĩpʉ yʉꞌrʉacʉ niwĩ. To yʉꞌrʉaa, Galilea cja ditarapʉ ejacʉ niwĩ.
Topʉ niꞌcʉ̃ tʉꞌotigʉre, añurõ ucũwĩrõmasĩtigʉre Jesú tiro miacãrã niwã. Jesure “Cʉ̃rẽ ñapeo yʉꞌrʉoya”, nicãrã niwã.
Tojo weegʉ Jesú cʉ̃rẽ apero, masã ĩꞌatiropʉ miacʉ niwĩ. Topʉ cʉ̃ ye omopicarire tʉꞌotigʉ ye oꞌmeperipʉ sĩosõrõcʉ niwĩ. Beꞌro ʉꞌseco eꞌopeo, cʉ̃ ya ñeꞌmerõrẽ ñapeocʉ niwĩ.
Beꞌro ʉꞌmʉsepʉ ĩꞌamorõ ejerisãjã, arameo meꞌrã aꞌtiro nicʉ niwĩ:
—Efata. “Pãrĩña” nígʉ̃, tojo nicʉ niwĩ.
Cʉ̃ tojo nise meꞌrã cʉ̃ ye oꞌmeperi pãrĩa waꞌacaro niwʉ̃. Cʉ̃ ya ñeꞌmerõ caꞌbia waꞌa, añurõ ucũmasĩcʉ niwĩ.
Tuꞌajanʉꞌcõ, Jesú narẽ “Ne ãpẽrãrẽ wereticãꞌña”, nicʉ nimiwĩ. Cʉ̃ narẽ “Ne cãꞌrõ weretibutiacãꞌña” nimicã, na nemorõ werepãacãrã niwã.
Na ʉpʉtʉ ĩꞌamarĩa, aꞌtiro nicãrã niwã:
—Nipeꞌtisere añurõ weemi. Masã tʉꞌotirãpʉreta tʉꞌocã weesãjãmi. Ucũtirãpʉreta ucũcã weesãjãmi, nicãrã niwã.
Jesú masãrẽ yʉꞌrʉocaterore pãjãrã masã cʉ̃ tiropʉ nerẽcãrã niwã. Beꞌro na baꞌase toja waꞌacãrã niwã. Tojo waꞌacã ĩꞌagʉ̃, Jesú cʉ̃ buꞌerãrẽ pijio, nicʉ niwĩ:
—Yʉꞌʉ ãꞌrãrẽ pajañaꞌa waꞌasaꞌa. Na marĩ meꞌrã nirṍ iꞌtia nʉmʉ yʉꞌrʉꞌʉ. Tojo weerã na baꞌase toja waꞌama.
Na ye wiꞌseripʉ yʉꞌʉ tojaaduticã, ʉjaboarã maꞌapʉ tʉꞌomasĩse peꞌtiqueꞌa waꞌabosama. Ãpẽrã yoabutiaropʉ aꞌtiꞌcãrã nima, nicʉ niwĩ Jesú.
Beꞌro cʉ̃ buꞌerã Jesure yʉꞌticãrã niwã:
—Marĩ aꞌto masã marĩrõpʉre ¿deꞌro wee ãꞌrã pãjãrãrẽ baꞌase boca ecabosari? nicãrã niwã.
Jesú narẽ sẽrĩtiñaꞌcʉ niwĩ:
—¿Dicʉsepaga pã́ cʉoti?
Na yʉꞌticãrã niwã:
—Sietepaga cʉoꞌo, ni yʉꞌticãrã niwã.
Tojo níca beꞌro Jesú masãrẽ dujiduticʉ niwĩ. Cʉ̃ tepagare mii, cʉ̃ pacʉ Õꞌacʉ̃rẽ eꞌcatise oꞌocʉ niwĩ. Beꞌro, peꞌé, cʉ̃ buꞌerãrẽ masãrẽ etidutigʉ oꞌocʉ niwĩ. Na masãpʉre etituriacãrã niwã.
Waꞌi oꞌmajãrãcãrẽ pejetirãcã cʉocãrã niwã. Jesú na quẽꞌrãrẽ cʉ̃ pacʉre eꞌcatise oꞌotoja, mejãrõta tja etiduticʉ niwĩ.
Nipeꞌtirã baꞌa yapiyʉꞌrʉacãrã niwã. Beꞌro siete piꞌseri na baꞌadʉꞌaꞌquere seeneo, miisãacãrã niwã.
9-10 Topʉ baꞌaꞌcãrã baꞌparitisetiri mil waꞌtero ʉmʉa nicãrã niwã. Beꞌro narẽ na ye wiꞌseripʉ tojaadutigʉ, Jesú cʉ̃ buꞌerã meꞌrã yucʉsʉpʉ mʉjãsãjãa, Dalmanuta wãmetiropʉ waꞌa waꞌacʉ niwĩ.
Jesú cʉ̃ buꞌerã meꞌrã Dalmanutapʉ etacʉ niwĩ. Topʉ fariseo masã Jesure tutuaro meꞌrã ucũcãrã niwã. ¿Diacjʉ̃ta Õꞌacʉ̃ macʉ̃ nimiticʉ̃? nírã, cʉ̃rẽ Õꞌacʉ̃ tutuaro meꞌrã weeĩꞌoduticãrã niwã.
Jesú na tojo nisere caributi, tʉꞌsatigʉ, narẽ nicʉ niwĩ:
—Aa. ¿Deꞌro weerã aꞌtocaterocjãrã weeĩꞌodutisari? Diacjʉ̃ta nigʉ̃ti. Ne cãꞌrõ narẽ weeĩꞌosome, nicʉ niwĩ.
Beꞌro narẽ cõꞌawãꞌcãgʉ̃, yucʉsʉpʉ apaturi mʉjãsãjãa, ape pãꞌrẽpʉ pẽꞌa waꞌacʉ niwĩ.
Ape pãꞌrẽpʉ pẽꞌarã, Jesú buꞌerã na baꞌatjere miaticãrã niwã. Pã́ niꞌcãgãta cʉocãrã niwã.
Beꞌro Jesú narẽ aꞌtiro nicʉ niwĩ:
—Fariseo masã, tojo nicã Herode na ye levadura pã́ bʉcʉacã weesere mʉsã tʉꞌomasĩña, nicʉ niwĩ.
—Marĩ pã́ moocã, tojo nisami, nicãrã niwã.
Jesú na tojo nisere masĩgʉ̃, aꞌtiro nicʉ niwĩ:
—¿Deꞌro weerã mʉsã “Baꞌase mooꞌo”, niti? ¿Mʉsã tʉꞌomasĩweti yujupʉ? Mʉsã ejeripõꞌrã bʉtiyʉꞌrʉaꞌa.
Mʉsã ye caperi meꞌrã ĩꞌaꞌa. Mʉsã ye oꞌmeperi meꞌrã tʉꞌoꞌo. ¿Tojo weemirã, yʉꞌʉ todʉporopʉ weeꞌquere wãcũtibutiati?
Todʉporopʉ niꞌcãmocʉsetiri mil masãrẽ niꞌcãmocʉsepaga pã́ meꞌrã ecawʉ. ¿Dicʉse piꞌseri na baꞌadʉꞌaꞌquere seeneorĩ? nicʉ niwĩ.
Cʉ̃ buꞌerã cʉ̃rẽ yʉꞌticãrã niwã:
—Doce piꞌseri seesãawʉ̃, ni yʉꞌticãrã niwã.
Jesú narẽ ninemocʉ niwĩ:
—Apeye quẽꞌrã sietepaga pã́ meꞌrã baꞌparitisetiri mil masãrẽ ecawʉ. Tita quẽꞌrãrẽ ¿dicʉse piꞌseri seeneonoꞌrĩ? nicʉ niwĩ.
Na cʉ̃rẽ yʉꞌticãrã niwã:
—Siete piꞌseri seeneonoꞌwʉ̃, nicãrã niwã.
Na tojo níca beꞌro Jesú narẽ nicʉ niwĩ:
—To pũrĩcã tere masĩmirã, ¿deꞌro weerã tʉꞌomasĩweti yujupʉ? nicʉ niwĩ.
Jesú cʉ̃ buꞌerã meꞌrã ditarare pẽꞌa, ape pãꞌrẽ Betsaida wãmetiri macãpʉ pẽꞌajacãrã niwã. Topʉ na ejacã, Jesú tiro niꞌcʉ̃ caperi ĩꞌatigʉre miiejacãrã niwã. Na Jesure aꞌtiro sẽrĩcãrã niwã:
—Ãꞌrĩrẽ ñapeo yʉꞌrʉoya, nicãrã niwã.
Tojo weegʉ Jesú caperi ĩꞌatigʉ ya omocãpʉ ñeꞌe, macã sumutopʉ tʉ̃awãꞌcãcʉ niwĩ. Beꞌro Jesú cʉ̃ ye ʉꞌseco meꞌrã caperipʉ tuuwaꞌrecʉ niwĩ. Tojo weetojanʉꞌcõ, Jesú omocãrĩ meꞌrã cʉ̃ ye caperire ñapeocʉ niwĩ. Beꞌro cʉ̃rẽ sẽrĩtiñaꞌcʉ niwĩ:
—¿Mʉꞌʉrẽ apeyenojõ bajumitito? nicʉ niwĩ.
Cʉ̃, cʉ̃ ye caperire ĩꞌapãa, aꞌtiro nicʉ niwĩ:
—Masãrẽ ĩꞌaꞌa, ĩꞌagʉ̃. Yucʉpagʉ weronojõ bajurã sijacã ĩꞌaꞌa, nicʉ niwĩ.
Cʉ̃ tojo nicã tʉꞌogʉ, Jesú cʉ̃ ye caperipʉ apaturi ñapeonemocʉ niwĩ. Topʉta cʉ̃ añurõ waro ĩꞌabutiacʉ niwĩ. Nipeꞌtisere queoro ĩꞌacʉ niwĩ.
Beꞌro Jesú cʉ̃rẽ cʉ̃ ya wiꞌipʉ oꞌótõrõgʉ̃, aꞌtiro nicʉ niwĩ:
—Macãpʉ waꞌaticãꞌña. Ne niꞌcʉ̃ tocjʉ̃rẽ yʉꞌʉ mʉꞌʉrẽ yʉꞌrʉoꞌquere wereticãꞌña, nicʉ niwĩ.
Beꞌro Jesú cʉ̃ buꞌerã meꞌrã Cesarea Filipo wãmetiri macã pʉꞌto nise macãrĩpʉ waꞌacãrã niwã. Na to waꞌaropʉ cʉ̃ buꞌerãrẽ sẽrĩtiñaꞌcʉ niwĩ:
—¿Deꞌro masã ucũti yʉꞌʉre? nicʉ niwĩ.
Na cʉ̃rẽ yʉꞌticãrã niwã:
—Ãpẽrã mʉꞌʉrẽ “Juã wãmeyeri masʉ̃ nimi”, nima. Ãpẽrã “Dʉporocjʉ̃pʉ Õꞌacʉ̃ ye queti weremʉꞌtãrĩ masʉ̃ Elía nimi”, nima. Ãpẽrã “Noꞌo nigʉ̃́ Õꞌacʉ̃ ye queti weremʉꞌtãrĩ masʉ̃ nígʉ̃ nisasami”, nima, nicãrã niwã.
Beꞌro Jesú narẽ sẽrĩtiñaꞌnemocʉ niwĩ tja:
—¿Mʉsã waro, yʉꞌʉre deꞌro wãcũti? nicʉ niwĩ. Cʉ̃ tojo nicã, Pedro yʉꞌticʉ niwĩ:
—Mʉꞌʉ Õꞌacʉ̃ beseꞌcʉ Cristo niꞌi, nicʉ niwĩ.
Tuꞌajanʉꞌcõ, cʉ̃ buꞌerãrẽ aꞌtiro ni buꞌenʉꞌcãcʉ niwĩ:
—Yʉꞌʉ Õꞌacʉ̃ macʉ̃ masʉ̃ weronojõ upʉtigʉ pũrõ piꞌetigʉsaꞌa. Tojo nicã judío masã bʉcʉrã, paꞌia wiorã, Moisé ojaꞌquere buꞌeri masã yʉꞌʉre ʉatirãsama. Yʉꞌʉre wẽjẽrãsama. Na tojo weemicã, iꞌtia nʉmʉ beꞌro masãgʉ̃saꞌa, nicʉ niwĩ.
Narẽ tʉꞌota basioro weremeꞌrĩcãꞌcʉ niwĩ. Tere tʉꞌogʉ, Pedro aperopʉ Jesure pijiwãꞌcã, tuꞌticʉ niwĩ.
Beꞌro Jesú majãmiĩꞌa, cʉ̃ buꞌerãrẽ ĩꞌa, Pedrore tuꞌticʉ niwĩ:
—Waꞌaya. Mʉꞌʉ wãtĩ weronojõ ucũꞌu. Mʉꞌʉ Õꞌacʉ̃ wãcũsere masĩweꞌe. Masã na wãcũwʉaronojõ wãcũꞌu, nicʉ niwĩ.
Beꞌro Jesú cʉ̃ buꞌerãrẽ, tojo nicã masãrẽ pijio, werecʉ niwĩ:
—Noꞌo yʉꞌʉre ẽjõpeosirutugʉnojõ cʉ̃ weesĩꞌrĩrõnojõ weeticãꞌto. Yʉꞌʉ ʉaro peꞌe weeato. Noꞌo yʉꞌʉre sirutusĩꞌrĩgʉ̃ “Jesure ẽjõpeogʉ, wẽrĩbosaʉ” nitigʉta sirutuato.
Yʉꞌʉre ẽjõpeose meꞌrã ñaꞌarõ yʉꞌrʉsĩꞌrĩtigʉ, yʉꞌʉre ẽjõpeoduꞌugʉnojõ pecameꞌepʉ bajurionoꞌgʉ̃sami. Apĩ wẽjẽsere uiti, yʉꞌʉre ẽjõpeonuꞌcũgʉ̃nojõ peꞌe yʉꞌʉ meꞌrã catinuꞌcũgʉ̃sami.
Niꞌcʉ̃ aꞌti turi cjase nipeꞌtisere wapataꞌa, cʉ̃ ejeripõꞌrã peꞌere bajuriogʉ, ¿ñeꞌenojõrẽ wapataꞌabosari?
Pecameꞌepʉ waꞌagʉ, cʉ̃ ya ejeripõꞌrãrẽ deꞌro wee wapayewĩrõmasĩtisami.
Aꞌti turicjãrã masã ñaꞌarõ weeri masã yʉꞌʉre ẽjõpeotirã nima. Na waꞌteropʉ yʉꞌʉre, tojo nicã yé quetire bopoyasãticãꞌña. Mʉsã bopoyasãcã, yʉꞌʉ Õꞌacʉ̃ macʉ̃ masʉ̃ weronojõ upʉtigʉ aꞌtiro weegʉsaꞌa. Aꞌti turipʉre yʉꞌʉ pacʉ asistese meꞌrã, cʉ̃rẽ werecoꞌterã meꞌrã apaturi aꞌtigʉ, yʉꞌʉ quẽꞌrã mʉsãrẽ bopoyasãgʉ̃saꞌa, nicʉ niwĩ.
Jesú masãrẽ, tojo nicã cʉ̃ buꞌerãrẽ buꞌéca beꞌro apeye ninemocʉ niwĩ narẽ:
—Diacjʉ̃ mʉsãrẽ weregʉti. Niꞌcãrẽrã aꞌtopʉ nirã́ yʉꞌʉ tutuaro meꞌrã wiogʉ sãjãgʉ̃ aꞌticã ĩꞌatimirã, wẽrĩsome, nicʉ niwĩ.
Niꞌcã semana beꞌro Jesú ʉ̃rʉ̃gʉ̃ ʉꞌmʉacjʉpʉ mʉjãcʉ niwĩ. Tigʉpʉre waꞌagʉ, Pedro, Santiago, Juã na seꞌsarore miacʉ niwĩ. Topʉ na ĩꞌorõpʉ Jesú cʉ̃ bajusere dʉcayucʉ niwĩ.
Cʉ̃ suꞌti asistea waꞌacaro niwʉ̃. Pũrõ butise waꞌacaro niwʉ̃. Ne aꞌtopʉre te butise weronojõ masã suꞌti coetima.
Tojo waꞌari cura Elía, Moisé bajuanʉꞌcã, Jesú meꞌrã ucũcã ĩꞌacãrã niwã.
5-6 Tere ĩꞌarã, cʉ̃ buꞌerã ʉcʉayʉꞌrʉa waꞌacãrã niwã. Tojo weegʉ Pedro deꞌro nímasĩtigʉ, ucũquejocʉ niwĩ. Aꞌtiro nicʉ niwĩ:
—Wiogʉ, marĩ aꞌtopʉ nicã añuyʉꞌrʉaꞌa. Iꞌtia wiꞌiacã weerã. Niꞌcã wiꞌi mʉꞌʉ ya wiꞌi, ape wiꞌi Moisé ya wiꞌi, ape wiꞌi Elía ya wiꞌi weerã, nicʉ niwĩ Pedro.
Beꞌro niꞌcã curua oꞌmecurua dijati, narẽ tuubiꞌacãꞌcaro niwʉ̃. Ti curuapʉ niꞌcʉ̃ aꞌtiro ucũcã tʉꞌocãrã niwã:
—Ãꞌrĩ yʉꞌʉ macʉ̃ ʉpʉtʉ yʉꞌʉ maꞌigʉ̃ nimi. Cʉ̃ ucũsere tʉꞌo ẽjõpeoya, nicʉ niwĩ.
Beꞌro ĩꞌaquejocãrã nimiwã. Ne ãpẽrã marĩcãrã niwã. Jesú niꞌcʉ̃ta nuꞌcũcʉ niwĩ.
Na ʉ̃rʉ̃gʉ̃pʉ níꞌcãrã dijarã, na topʉ ĩꞌaꞌquere Jesú ne weredutiticʉ niwĩ.
—Beꞌro yʉꞌʉ Õꞌacʉ̃ macʉ̃ masʉ̃ weronojõ upʉtigʉ wẽrĩ masã́ca beꞌropʉ wereya, nicʉ niwĩ.
Tojo weerã na seꞌsaro tere tʉꞌoñaꞌcãrã niwã. Na basu aꞌmerĩ sẽrĩtiñaꞌcãrã niwã:
—¿Deꞌro nisĩꞌrĩrõ weesari cʉ̃ wẽ́rĩ́ca beꞌropʉ masãse? nicãrã niwã.
Beꞌro Jesure sẽrĩtiñaꞌcãrã niwã:
—¿Deꞌro weerã Moisé ojaꞌquere buꞌeri masã “Masãrẽ yʉꞌrʉoacjʉ aꞌtise dʉporo Elía aꞌtimʉꞌtãgʉ̃sami”, ni buꞌeti?
Jesú narẽ yʉꞌticʉ niwĩ:
—Mʉsã nírõnojõta Elía aꞌtimʉꞌtãgʉ̃sami. Cʉ̃ nipeꞌtisere apomʉꞌtãgʉ̃sami. Õꞌacʉ̃ ye queti ojáca pũrĩpʉ yʉꞌʉ Õꞌacʉ̃ macʉ̃ masʉ̃ weronojõ upʉtigʉ ye cjasere aꞌtiro niꞌi. “Cʉ̃ piꞌetigʉsami. Ʉanoꞌtigʉsami”, niꞌi.
Na ʉ̃rʉ̃gʉ̃pʉ níꞌcãrã ãpẽrã na meꞌrãcjãrã nirõpʉ dijatarã, pãjãrã masã nicã ĩꞌacãrã niwã. Ãpẽrã quẽꞌrã Moisé ojaꞌquere buꞌeri masã Jesú buꞌerã meꞌrã ʉpʉtʉ ucũcãrã niwã.
Beꞌro Jesú cʉ̃ wãcũña marĩrõ aꞌticã ĩꞌarã, nipeꞌtirã ĩꞌamarĩacãrã niwã. Cʉ̃ tiropʉ omawãꞌcã, añuduticãrã niwã.
Jesú cʉ̃ buꞌerãrẽ sẽrĩtiñaꞌcʉ niwĩ:
—¿Ñeꞌenojõrẽ tocãꞌrõ ũrũsãrã weeti na meꞌrã? nicʉ niwĩ.
Niꞌcʉ̃ na pãjãrã waꞌteropʉ nigʉ̃́ yʉꞌtiquejocʉ niwĩ:
—Ʉ̃sãrẽ buꞌegʉ, yʉꞌʉ macʉ̃ wãtĩ sãjãnoꞌcʉre miitiapʉ. Yʉꞌʉ macʉ̃rẽ ucũmasĩticã weemi.
Cʉ̃ noꞌo waꞌaro wãtĩ cʉ̃rẽ ñeꞌe paaquecũumʉjãmi. Cʉ̃ tojo weecã, ʉseropʉ soꞌpotuꞌu, cʉ̃ upicarire cũꞌrĩdiomʉjãmi. Tojo waꞌagʉ, bʉꞌamʉjãmi. Yʉꞌʉ mʉꞌʉ buꞌerãrẽ “Wãtĩrẽ cõꞌawĩrõña”, nitojamiapʉ. Na põtẽotiama, nicʉ niwĩ.
Jesú narẽ nicʉ niwĩ:
—Mʉsã ne ẽjõpeose moobutiaꞌa. Yʉꞌʉ mʉsãrẽ yoacã buꞌemicã, ne tʉꞌomasĩweꞌe yujupʉ. ¿Noꞌocãꞌrõ yoacã mʉsã yʉꞌʉre ẽjõpeoticã wãcũtutuagʉsari? Cʉ̃ wĩꞌmagʉ̃rẽ yʉꞌʉ tiro miitia, nicʉ niwĩ.
Cʉ̃ tiropʉ miiejacã, wãtĩ Jesure ĩꞌagʉ̃, wãcũña marĩrõ wĩꞌmagʉ̃rẽ wẽrĩacã weecʉ niwĩ. Cʉ̃ doquequeꞌa, tũrũmaacusia, ʉseropʉ soꞌpotuꞌuacʉ niwĩ.
Tojo waꞌacã ĩꞌagʉ̃, Jesú wĩꞌmagʉ̃ pacʉre sẽrĩtiñaꞌcʉ niwĩ:
—¿Noꞌocátero yoati aꞌte cʉ̃rẽ tojo waꞌaro? nicʉ niwĩ.
Cʉ̃ pacʉ yʉꞌticʉ niwĩ:
—Wĩꞌmagʉ̃pʉ tojo dʉꞌpocã́tiwĩ.
Pejetiri wãtĩ cʉ̃rẽ wẽjẽsĩꞌrĩgʉ̃, pecameꞌepʉ doquequeꞌa, diapʉ doqueñojãcã weemʉjãmi. Mʉꞌʉrẽ basiocã, ʉ̃sãrẽ pajañaꞌgʉ̃ weetamuña, nicʉ niwĩ.
Jesú cʉ̃rẽ nicʉ niwĩ:
—Mʉꞌʉ ẽjõpeocãma, basiocãꞌa. Noꞌo ẽjõpeorãma nipeꞌtise weeta basioꞌo, ni yʉꞌticʉ niwĩ.
Tojo nicã tʉꞌogʉ, wĩꞌmagʉ̃ pacʉ caricũquejocʉ niwĩ:
—Ẽjõpeoꞌo. Nemorõ ẽjõpeonemocã weeya, nicʉ niwĩ.
Jesú masã pãjãrã na tiropʉ omawãꞌcãticã ĩꞌagʉ̃, wãtĩrẽ cõꞌawĩrõgʉ̃, aꞌtiro nicʉ niwĩ:
—Wãtĩ ucũticã, tʉꞌoticã weegʉ́, mʉꞌʉrẽ wijaadutiꞌi. Ãꞌrĩ wĩꞌmagʉ̃pʉre nigʉ̃́, waꞌaya. Ne apaturi sãjãanemoticãꞌña, nicʉ niwĩ.
Cʉ̃ tojo nicã, wãtĩ caricũwijaagʉ, wĩꞌmagʉ̃rẽ apaturi wẽrĩacã weecʉ niwĩ. Cʉ̃ wijaagʉ, cʉ̃rẽ wẽrĩꞌcʉ weronojõ tojacã weecʉ niwĩ. Tojo weerã cʉ̃rẽ ãpẽrã “Wẽrĩa waꞌami”, nicãrã nimiwã.
Jesú peꞌe cʉ̃rẽ omocãpʉ ñeꞌe wejewãꞌcõcʉ niwĩ. Tojo weecã, cʉ̃ wãꞌcãnʉꞌcãcʉ niwĩ.
Beꞌro Jesú wiꞌipʉ sãjãcã, cʉ̃ buꞌerã ãpẽrã tʉꞌotiropʉ cʉ̃rẽ sẽrĩtiñaꞌcãrã niwã:
—¿Deꞌro weerã ʉ̃sã wãtĩrẽ cõꞌawĩrõmasĩtiapari? nicãrã niwã.
Cʉ̃ narẽ nicʉ niwĩ:
—Cʉ̃ wãtĩ tojo sãjãgʉ̃nojõrẽ Õꞌacʉ̃rẽ sẽrĩ, beꞌtise meꞌrã diaꞌcʉ̃ cõꞌawĩrõta basioꞌo, nicʉ niwĩ.
Na Cesarea Filipopʉ níꞌcãrã Galilea diꞌtapʉ yʉꞌrʉacãrã niwã tja. Na waꞌasere Jesú ne ãpẽrãrẽ masĩcã ʉaticʉ niwĩ.
Cʉ̃ wẽrĩatjere, ãpẽrã cʉ̃rẽ wiorãpʉre oꞌoatjere cʉ̃ buꞌerãrẽ buꞌégʉ, tojo weecʉ niwĩ. Aꞌtiro buꞌecʉ niwĩ:
Na cʉ̃ tojo nisere tʉꞌomasĩticãrã niwã. Tʉꞌomasĩtimirã, uirã, sẽrĩtiñaꞌmasĩticãrã niwã.
Beꞌro Capernau wãmetiri macãpʉ etacãrã niwã. Topʉre na wiꞌipʉ sãjãejáca beꞌro Jesú cʉ̃ buꞌerãrẽ sẽrĩtiñaꞌcʉ niwĩ:
—¿Mʉsã maꞌa aꞌtirã, ñeꞌenojõ ucũ aꞌmetuꞌtiwãꞌcãtirã weeati?
Na peꞌe maꞌapʉre aꞌtiro ucũwãꞌcãticãrã niwã. ¿Noa marĩ waꞌteropʉre ãpẽrã yʉꞌrʉoro niyʉꞌrʉnʉꞌcãgʉ̃sari? nisere ucũcãrã niwã. Tojo ucũꞌcãrã nitjĩarã, ne yʉꞌtitiyʉꞌrʉocãꞌcãrã niwã.
Jesú ejanujã, cʉ̃ buꞌerã docere pijio, nicʉ niwĩ:
—Mʉsã ãpẽrã yʉꞌrʉoro niꞌi nisĩꞌrĩrã, aꞌtiro nirõʉaꞌa: “Nipeꞌtirã beꞌrocjʉ̃pʉ nisaꞌa”, nirõʉaꞌa. Apeye, nipeꞌtirãrẽ weetamurõʉaꞌa, nicʉ niwĩ.
Beꞌro niꞌcʉ̃ wĩꞌmagʉ̃rẽ pijio, na waꞌteropʉ nʉꞌcõcʉ niwĩ. Cʉ̃rẽ wʉamorõ, nicʉ niwĩ:
—Yʉꞌʉre maigʉ̃nojõ niꞌcʉ̃ ãꞌrĩ wĩꞌmagʉ̃rẽ ñeꞌegʉ̃ weronojõ weemi. Cʉ̃rẽ ñeꞌegʉ̃, yʉꞌʉreta ñeꞌegʉ̃ weemi. Yʉꞌʉre ñeꞌegʉ̃ quẽꞌrã yʉꞌʉ diaꞌcʉ̃rẽ ñeꞌegʉ̃ weetimi. Yʉꞌʉre oꞌóꞌcʉ Õꞌacʉ̃ quẽꞌrãrẽ mejãrõta ñeꞌegʉ̃ weemi, nicʉ niwĩ.
Beꞌro Juã Jesure aꞌtiro nicʉ niwĩ:
—Ʉ̃sãrẽ buꞌegʉ, niꞌcʉ̃ mʉꞌʉ wãmerẽ pisutjĩagʉ̃ wãtĩarẽ cõꞌawĩrõcã ĩꞌapʉ. Cʉ̃ marĩ meꞌrãcjʉ̃ nitiami. Tojo weerã cʉ̃rẽ cãꞌmotaꞌapʉ.
Cʉ̃ tojo nicã tʉꞌogʉ, Jesú aꞌtiro nicʉ niwĩ:
—Tojo weegʉre cãꞌmotaꞌaticãꞌrõʉaꞌa. Ne niꞌcʉ̃ yʉꞌʉ wãmerẽ pisutjĩagʉ̃ añurõ weeĩꞌoꞌcʉ, beꞌro yʉꞌʉre ñaꞌarõ ucũmasĩtisami.
Aꞌtiro niꞌi. Marĩrẽ ĩꞌatuꞌtitigʉ marĩ meꞌrãcjʉ̃ nimi.
Mʉsãrẽ yʉꞌʉ buꞌerã niyucã, ãpẽrã weetamurãsama. Tojo weegʉ diacjʉ̃ mʉsãrẽ weregʉti. Noꞌo mʉsãrẽ niꞌcʉ̃ cãꞌrõacã aco tĩagʉ̃nojõrẽ diacjʉ̃ta Õꞌacʉ̃ añuse oꞌogʉsami.
»Noꞌo yʉꞌʉre ẽjõpeogʉ wĩꞌmagʉ̃rẽ ñaꞌarõ weecã weegʉ́ ʉpʉtʉ buꞌiri daꞌrenoꞌgʉ̃sami. Cʉ̃rẽ ʉ̃tãgã pajicja wãmʉtapʉ dʉꞌteyoo, dia pajiri maapʉ doqueñocã, nemorõ añubosaꞌa. Tojo weecã, cʉ̃ maata wẽrĩa waꞌa, dojorẽnemotibosami. Cʉ̃ dojorẽboꞌque peꞌtia waꞌabosaꞌa.
Mʉsã ya omocã meꞌrã ñaꞌarõ weesĩꞌrĩrã, dʉtecõꞌaboꞌcaro weronojõ ñaꞌasere weeduꞌucãꞌña. Mʉsã niꞌcã omocã meꞌrã Õꞌacʉ̃ tiropʉ ejacã, nemorõ añuꞌu. Pecameꞌepʉ pʉa omocã meꞌrã waꞌacã peꞌema, ñaꞌayʉꞌrʉaꞌa. Mʉsã ñaꞌarõ weesĩꞌrĩsere weeticã, nemorõ añubosaꞌa. Mʉsã ñaꞌarõ weesĩꞌrĩsere wéérã pecameꞌepʉ waꞌacã, ñaꞌa niꞌi. Topʉre pecameꞌe ne yatitisaꞌa.
Becoa ne boatisama. Pecameꞌe quẽꞌrã ʉ̃jʉ̃nuꞌcũcãꞌsaꞌa.
45-48 Tojo nicã mʉsã ya dʉꞌpocã meꞌrã ñaꞌarõ wéérã, dʉtecõꞌaboꞌcaro weronojõ mejãrõta weeya tja. Mʉsã pecameꞌepʉ pʉa dʉꞌpocã meꞌrã waꞌacã, ñaꞌayʉꞌrʉaꞌa. Opa cõꞌñerõ ʉꞌmʉsepʉ sãjãcã peꞌema, nemorõ añuꞌu. Capea meꞌrã quẽꞌrã ñaꞌarõ weesĩꞌrĩrã, mejãrõta weeya. Mʉsã capea orewee cõꞌaboꞌcaro weronojõ ñaꞌasere ĩꞌaduꞌucãꞌña. Mʉsã pecameꞌepʉ pʉa capea meꞌrã waꞌacã, ñaꞌa niꞌi. Tojo nicã ʉꞌmʉsepʉ niꞌcã capea meꞌrã waꞌacã, nemorõ añuꞌu. Mʉsã ñaꞌarõ weesĩꞌrĩsere weeticã, nemorõ añu niꞌi. Mʉsã ñaꞌarõ weesĩꞌrĩsere wéérã pecameꞌepʉ waꞌacã, ñaꞌa niꞌi. Topʉre becoa ne boatisama. Pecameꞌe quẽꞌrã ne yatitisaꞌa.
»Nipeꞌtise baꞌasere pecameꞌe meꞌrã doꞌanoꞌo. Aꞌte weronojõ aꞌti diꞌtapʉre nipeꞌtirã yʉꞌʉre ẽjõpeorã piꞌetise meꞌrã nemorõ wãcũtutuanemorãsama.
Moa ocaro baꞌacã, añu niꞌi. Ocase peꞌtíca beꞌro apaturi ocacã weeta basioweꞌe. Mʉsã pũrĩcã moa ocaro weronojõ niña. Aꞌmequẽse marĩrõ añurõ nisetibʉroya, nicʉ niwĩ.
Jesú Capernaupʉ níꞌcʉ Judea diꞌtapʉ waꞌa waꞌacʉ niwĩ. Topʉ níꞌcʉ Jordã́ wãmetiri maarẽ, mujĩpũ mʉjãtiro ape pãꞌrẽpʉ pẽꞌacʉ niwĩ. Topʉre apaturi masã nerẽcãrã niwã. Cʉ̃ weewʉaronojõta narẽ buꞌecʉ niwĩ.
Fariseo masã cʉ̃ mejẽcã yʉꞌticã ʉarã, buꞌiri bocasĩꞌrĩrã sẽrĩtiñaꞌcãrã niwã:
—¿Niꞌcʉ̃ cʉ̃ nʉmorẽ cõꞌata basiosari? ¿Marĩrẽ dutise tojo niti?
Jesú narẽ yʉꞌticʉ niwĩ:
—¿Moisé deꞌro dutipari?
Na yʉꞌticãrã niwã:
—Moisé niꞌcʉ̃ nʉmorẽ “Aꞌte ye buꞌiri mʉꞌʉrẽ cõꞌaꞌa” nirĩ pũrĩrẽ core ojaoꞌoduticʉ niwĩ. “Tojo apóca beꞌro cõꞌata basioꞌo”, nicʉ niwĩ Moisé, nicãrã niwã.
Na tojo níca beꞌro Jesú nicʉ niwĩ:
—Mʉsã ñecʉ̃sʉmʉa ejeripõꞌrã bʉtise ye buꞌiri Moisé mʉsã nʉmosãnumiarẽ cõꞌacã cãꞌmotaꞌaticʉ niwĩ.
“Tojo weegʉ ʉmʉ cʉ̃ pacʉ, cʉ̃ pacore cõꞌawija, cʉ̃ nʉmo meꞌrã nigʉ̃sami.
Na pʉarã niꞌcã upʉ weronojõ nirãsama”, nicʉ niwĩ Õꞌacʉ̃. Tojo weerã pʉarã nitima. Niꞌcã upʉta nima.
Aꞌte ye buꞌiri Õꞌacʉ̃ aꞌmesʉꞌoꞌcãrãrẽ masã ne dʉcawaaticãꞌrõʉaꞌa, nicʉ niwĩ Jesú.
Beꞌro wiꞌipʉ dajarã, Jesú buꞌerã cʉ̃rẽ apaturi sẽrĩtiñaꞌnemocãrã niwã te cjasereta tja.
Narẽ aꞌtiro yʉꞌticʉ niwĩ:
—Cʉ̃ nʉmorẽ cõꞌa, apegore nʉmotigʉnojõ cʉ̃ nʉmotimʉꞌtãꞌcore ñaꞌarõ weegʉ weesami.
Mejãrõta numio co marãpʉre cõꞌa, apĩ meꞌrã marãpʉtigo quẽꞌrã co marãpʉtimʉꞌtãꞌcʉre ñaꞌarõ weego weesamo. Te Õꞌacʉ̃rẽ yʉꞌrʉnʉꞌcãseta niꞌi, nicʉ niwĩ.
Beꞌro narẽ ñapeodutirã wĩꞌmarãrẽ Jesú tiro miacãrã niwã. Na tojo weecã ĩꞌarã, narẽ miarãrẽ cʉ̃ buꞌerã tuꞌticãrã niwã.
Na tojo weecã ĩꞌagʉ̃, Jesú ua waꞌacʉ niwĩ. Narẽ nicʉ niwĩ:
—Wĩꞌmarãrẽ yʉꞌʉ tiro aꞌticã duꞌuoꞌoya. Narẽ cãꞌmotaꞌaticãꞌña. Wĩꞌmarã marĩnojõrẽ añurõ ẽjõpeoma. Ãpẽrã quẽꞌrã wĩꞌmarã weronojõ yʉꞌʉre ẽjõpeorã yʉꞌʉ pacʉ wiogʉ nirõpʉ waꞌarãsama.
Diacjʉ̃ mʉsãrẽ weregʉti. Ãꞌrã weronojõ yʉꞌʉre ẽjõpeotigʉnojõ ne cãꞌrõ yʉꞌʉ pacʉ nirõpʉ waꞌasome, nicʉ niwĩ.
Beꞌro wĩꞌmarãrẽ wʉamorõmʉjã, narẽ ñapeo, cʉ̃ pacʉre “Ãꞌrãrẽ añurõ weeya”, ni sẽrĩbosacʉ niwĩ.
Jesú aperopʉ waꞌari cura niꞌcʉ̃ cʉ̃rẽ omasirutuwãꞌcãcʉ niwĩ. Omasirutuwãꞌcã, ẽjõpeogʉ cʉ̃ dʉporo ejaqueꞌa, sẽrĩtiñaꞌcʉ niwĩ:
—Mʉꞌʉ masãrẽ buꞌegʉ añugʉ̃ niꞌi. ¿Yʉꞌʉ ñeꞌenojõ weegʉsari catise peꞌtitisere bocasĩꞌrĩgʉ̃? nicʉ niwĩ.
Jesú cʉ̃rẽ nicʉ niwĩ:
—¿Yʉꞌʉre añugʉ̃ niꞌi nígʉ̃, diacjʉ̃ta nigʉ̃ weeti? Niꞌcʉ̃ta Õꞌacʉ̃ añugʉ̃ nimi.
Mʉꞌʉ Õꞌacʉ̃ dutise cũuꞌquere masĩsaꞌa. “Masãrẽ wẽjẽcõꞌaticãꞌña. Apĩ nʉmorẽ aꞌmetãrãticãꞌña. Yajaticãꞌña. Ãpẽrã ye cjasere nisooticãꞌña. Ãpẽrã yere ʉarã, weetaꞌsaticãꞌña. Mʉꞌʉ pacʉ, mʉꞌʉ pacore ẽjõpeoya”, niꞌi, nicʉ niwĩ.
Cʉ̃ tojo nicã tʉꞌogʉ, yʉꞌticʉ niwĩ:
—Buꞌegʉ, yʉꞌʉ wĩꞌmagʉ̃pʉta aꞌtere queoro weemʉjãtiwʉ, nicʉ niwĩ.
Jesú cʉ̃rẽ pajañaꞌse meꞌrã ĩꞌa, nicʉ niwĩ:
—Mʉꞌʉrẽ apeyenojõacã dʉꞌsaꞌa. Mʉꞌʉ cʉosere duapeꞌocjʉ̃ waꞌaya. Te duaꞌque wapare pajasecʉorãrẽ dʉcawaaya. Tojo weegʉ ʉꞌmʉsepʉ peje añuse cʉogʉsaꞌa. Tuꞌajanʉꞌcõ, yʉꞌʉre sirutuya, nicʉ niwĩ.
Cʉ̃ tojo nicã tʉꞌogʉ, tʉꞌsaticʉ niwĩ. Cʉ̃ peje waro cʉoyʉꞌrʉatjĩagʉ̃, cʉ̃ cʉosere maꞌiyʉꞌrʉgʉ bʉjaweti, tojaa waꞌacʉ niwĩ.
Beꞌro Jesú cʉ̃ sumuto ĩꞌaste, cʉ̃ buꞌerãrẽ nicʉ niwĩ:
—Peje cʉorãrẽ Õꞌacʉ̃ tiropʉ waꞌacã diasabutiaꞌa, nicʉ niwĩ.
Tojo nicã tʉꞌorã, cʉ̃ buꞌerã tʉꞌomarĩacãrã niwã. Jesú narẽ ninemocʉ niwĩ tja:
—Yʉꞌʉ põꞌrã weronojõ nirã́, aꞌtiro niꞌi. Noꞌo na cʉosere ẽjõpeoyʉꞌrʉnʉꞌcãcã, yʉꞌʉ pacʉ nirṍ ʉꞌmʉsepʉ waꞌase diasabutiaꞌa.
Waꞌicʉ cameyo wãmetigʉjo awiga yuta da pĩꞌosõrõrĩ pepʉ sãjãa yʉꞌrʉtẽrĩcã, diasayʉꞌrʉmajã waꞌasaꞌa. Ʉꞌmʉsepʉ yʉꞌʉ pacʉ nirõpʉ peje cʉogʉ waꞌacã peꞌema, totá nemorõ diasaꞌa, nicʉ niwĩ.
Aꞌtere tʉꞌorã, ʉpʉtʉ ĩꞌamarĩa, aꞌmerĩ sẽrĩtiñaꞌcãrã niwã:
—To pũrĩcãrẽ ¿noanojõ peꞌe Õꞌacʉ̃ tiropʉ waꞌamasĩrãsari? nicãrã niwã.
—Masã na basu weetutuase meꞌrã yʉꞌrʉmasĩtisama. Õꞌacʉ̃ pũrĩcãrẽ basioꞌo. Cʉ̃́ma ne apeyenojõ weeta basiotise marĩꞌi, nicʉ niwĩ.
Cʉ̃ tojo nicã tʉꞌogʉ, Pedro nicʉ niwĩ:
—Wiogʉ, nipeꞌtise ʉ̃sã cʉosere duꞌucũu, mʉꞌʉrẽ sirutuwʉ.
Jesú yʉꞌticʉ niwĩ:
—Diacjʉ̃ta nigʉ̃ti. Noꞌo nigʉ̃nojõ, yé buꞌiri, tojo nicã masãrẽ yʉꞌrʉose quetire werese buꞌiri cʉ̃ ya wiꞌi, cʉ̃ acawererã, cʉ̃ pacʉsʉmʉa, cʉ̃ põꞌrã, cʉ̃ ye weseri duꞌucũuwãꞌcãꞌcãrãnojõrẽ aꞌtiro waꞌarosaꞌa.
Na cõꞌawãꞌcãꞌque nemorõ peje waro bocarãsama. Aꞌti ʉmʉcopʉre nemorõ wiꞌseri, acawererã, pacosãnumia, põꞌrã, weseri bocarãsama. Ãpẽrã narẽ ñaꞌarõ weemicã, tere bocarãsama. Beꞌropʉ quẽꞌrãrẽ Õꞌacʉ̃ meꞌrã ninuꞌcũcãꞌrãsama.
Tojo nimicã, niꞌcãrõacãrẽ wiorã weronojõ nirã́ beꞌropʉre mejõ nirã nirãsama. Pãjãrã mejõ nirã quẽꞌrã beꞌropʉre wiorã weronojõ nirãsama, nicʉ niwĩ Jesú.
Beꞌro Jesú Jerusalẽ́ waꞌari maꞌapʉ cʉ̃ buꞌerã dʉporo ʉꞌmʉtãwãꞌcãcʉ niwĩ. Na Jerusalẽ́pʉ Jesure wẽjẽsĩꞌrĩrãsama nírã, cʉ̃ uiticã ĩꞌarã, cʉ̃ buꞌerã ĩꞌamarĩacãrã niwã. Masã na beꞌro siruturã quẽꞌrã uicãrã niwã. Beꞌro Jesú cʉ̃ buꞌerã docere pijiocʉ niwĩ. Pijio, cʉ̃rẽ waꞌatjere werecʉ niwĩ.
—Mʉsã masĩꞌi. Marĩ Jerusalẽ́pʉ waꞌarã weeꞌe. Topʉ yʉꞌʉ Õꞌacʉ̃ macʉ̃ masʉ̃ weronojõ upʉtigʉre aꞌtiro weerãsama. Paꞌia wiorã, tojo nicã Moisé ojaꞌquere buꞌeri masãpʉre oꞌorãsama. Na yʉꞌʉre wẽjẽdutirãsama. Náta tja ape diꞌtacjãrã judío masã nitirã wiorãrẽ wiaturiarãsama.
Yʉꞌʉre bujicãꞌa, tãrãrãsama. Ʉꞌseco eꞌopeo, yʉꞌʉre wẽjẽrãsama. Na tojo weemicã, iꞌtia nʉmʉ beꞌro masãgʉ̃saꞌa, nicʉ niwĩ.
Beꞌro Santiago, Juã Zebedeo põꞌrã Jesú tiro waꞌa, cʉ̃rẽ nicãrã niwã:
—Ʉ̃sãrẽ buꞌegʉ, ʉ̃sã sẽrĩsere mʉꞌʉ oꞌocã ʉasaꞌa.
Na tojo nicã, sẽrĩtiñaꞌcʉ niwĩ:
—¿Ñeꞌenojõ yʉꞌʉ weecã ʉasari?
Na yʉꞌticãrã niwã:
—Mʉꞌʉ wiogʉ sãjãgʉ̃, ʉ̃sãrẽ mʉꞌʉrẽ dutitamuajã sõrõapa. Niꞌcʉ̃ mʉꞌʉ diacjʉ̃ peꞌe, apĩ cũpe peꞌe dʉpoapa, nicãrã niwã.
Na tojo nicã tʉꞌogʉ, Jesú nicʉ niwĩ:
—Mʉsã yʉꞌʉre sẽrĩsere tʉꞌomasĩweꞌe. Yʉꞌʉ ʉpʉtʉ piꞌeti, wẽrĩgʉ̃saꞌa. ¿Yʉꞌʉ piꞌeti wẽrĩatjere weronojõ mʉsã quẽꞌrã weemasĩti?
Na yʉꞌticãrã niwã:
—Ʉ̃ʉ. Piꞌeti, wẽrĩmasĩꞌi, nicãrã niwã.
Jesú narẽ nicʉ niwĩ:
—Diacjʉ̃ta niꞌi. Mʉsã quẽꞌrã yʉꞌʉ weronojõ piꞌeti, wẽrĩrãsaꞌa.
Tojo weemicã, diacjʉ̃ peꞌe, cũpe peꞌe mʉsãrẽ dʉpomasĩtisaꞌa. Aꞌte yʉꞌʉ weese niweꞌe. Yʉꞌʉ pacʉ cʉ̃ beseyuꞌcãrã peꞌe topʉ dujirãsama, nicʉ niwĩ.
Beꞌro diez ãpẽrã Jesú buꞌerã na tojo sẽrĩcã tʉꞌorã, Santiago, Juã meꞌrã ua waꞌacãrã niwã.
Tojo weecã ĩꞌagʉ̃, Jesú pijio, narẽ nicʉ niwĩ:
—Mʉsã masĩsaꞌa. Aꞌti nucũcãrẽ dutirã ti diꞌtare miiwapa waꞌasama. Na docacjãrã quẽꞌrã mejãrõta dutipesama.
Mʉsã pũrĩcã na weronojõ weesome. Tojo weronojõ oꞌorã, mʉsã waꞌteropʉ wiorã nisĩꞌrĩrã, ãpẽrãrẽ daꞌracoꞌterã weronojõ niña.
Noꞌo ãpẽrã nemorõ nisĩꞌrĩgʉ̃nojõ nipeꞌtirãrẽ daꞌracoꞌtegʉ weronojõ tʉꞌoñaꞌña.
Yʉꞌʉ weronojõ weeya. Õꞌacʉ̃ macʉ̃ masʉ̃ weronojõ upʉtigʉ nimigʉ̃, ãpẽrã yʉꞌʉre weetamuato nígʉ̃ mejẽta aꞌtiwʉ. Yʉꞌʉ peꞌe narẽ weetamugʉ̃ aꞌtiwʉ. Tojo nicã pãjãrã na ñaꞌarõ weeꞌque wapare wẽrĩbosa wapayewĩrõgʉ̃ aꞌtiwʉ, nicʉ niwĩ.
“Jesú Nazarecjʉ̃ aꞌtimi” nicã tʉꞌogʉ, Bartimeo caricũnʉꞌcãcʉ niwĩ:
—Jesú, Davi pãrãmi nituriagʉ, yʉꞌʉre pajañaꞌña, nicʉ niwĩ.
Pãjãrã cʉ̃rẽ “Caricũticãꞌña”, ni tuꞌticãrã nimiwã. Cʉ̃ peꞌe tojo nimicã, nemopeocãꞌcʉ niwĩ.
—Davi pãrãmi nituriagʉ, yʉꞌʉre pajañaꞌña, nicʉ niwĩ.
Tojo nicã tʉꞌogʉ, Jesú tojanʉꞌcã, aꞌtiro nicʉ niwĩ:
—Pijioya.
Na cʉ̃rẽ pijio, nicãrã niwã:
—Quero wãꞌcãnʉꞌcãbaqueꞌoya. Mʉꞌʉrẽ pijimi, nicãrã niwã.
Tojo weegʉ cʉ̃ buꞌicjãrõrẽ to tuweecũu buꞌpumajã, Jesú tiro waꞌacʉ niwĩ.
Topʉ ejacã, Jesú cʉ̃rẽ sẽrĩtiñaꞌcʉ niwĩ:
—¿Deꞌro yʉꞌʉ weecã ʉasari?
—Masãrẽ buꞌegʉ, yʉꞌʉre caperi bajucã ʉasaꞌa, nicʉ niwĩ.
Jesú cʉ̃rẽ yʉꞌticʉ niwĩ:
—Mʉꞌʉ yʉꞌʉre ẽjõpeoapʉ. Tojo weegʉ mʉꞌʉ yʉꞌrʉonoꞌtojaꞌa. Waꞌagʉsaꞌa, nicʉ niwĩ.
Tojo nirĩ curata cʉ̃ caperi ĩꞌacʉ niwĩ. Beꞌro Jesure maꞌapʉ sirutuwãꞌcãcʉ niwĩ.
Jesú cʉ̃ buꞌerã meꞌrã Jerusalẽ́pʉ ejatjo cãꞌrõ dʉꞌsacaro niwʉ̃. Betfagé, Betania wãmetise macãrĩ ʉ̃rʉ̃gʉ̃ Olivo wãmeticjʉ põtẽorõpʉ ejacãrã niwã. Topʉ cʉ̃ buꞌerã pʉarãrẽ aꞌtiro nicʉ niwĩ:
—Si macã marĩ põtẽorõ nirĩ macãpʉ waꞌaya. Topʉ ejarã, niꞌcʉ̃ burro wĩꞌmagʉ̃ dʉꞌtenʉꞌcõꞌcʉre bocaejarãsaꞌa. Cʉ̃ ne pesanoꞌña marĩgʉ̃ nigʉ̃sami. Cʉ̃rẽ pãa miitia.
Noꞌo mʉsãrẽ ãpẽrã “¿Deꞌro weerã tojo weeti?” nicã, “Ʉ̃sã wiogʉ ʉami. Maata wianoꞌrõsaꞌa tja”, niña, nicʉ niwĩ.
Beꞌro na waꞌa, sope pʉꞌto maꞌa sumuto dʉꞌtenʉꞌcõꞌcʉre bocaejacãrã niwã. Bocaeja, cʉ̃rẽ pãacãrã niwã.
Na tojo weeri cura topʉ nuꞌcũrã narẽ nicãrã niwã:
—¿Deꞌro weerãtirã cʉ̃rẽ pãati? nicãrã niwã.
Na tojo nicã tʉꞌorã, Jesú dutiꞌcaronojõta narẽ yʉꞌticãrã niwã. Tojo weerã narẽ “Miaña”, nicãrã niwã.
Beꞌro Jesú tiro miaa, cʉ̃ burro buꞌipʉ na ye suꞌti buꞌicjasere tuweepeocãrã niwã. Tojo wééca beꞌro Jesú cʉ̃ buꞌipʉ mʉjãpejacʉ niwĩ.
Cʉ̃rẽ ẽjõpeorã, pãjãrã cʉ̃ yʉꞌrʉaro maꞌapʉ na ye suꞌti buꞌicjasere sẽeocũucãrã niwã. Ãpẽrã pũrĩ nise querire dʉtecũucãrã niwã.
Cʉ̃ dʉporo waꞌarã, cʉ̃ beꞌrocjãrã quẽꞌrã aꞌtiro caricũcãrã niwã:
—Marĩ wiogʉre eꞌcatise oꞌorã. Ãꞌrĩ Õꞌacʉ̃ oꞌóꞌcʉ añubutiami.
Cʉ̃ wiogʉ sãjãtje añurõ waꞌato. Marĩ ñecʉ̃ Davi wiogʉ níꞌcaro weronojõ añurõ waꞌato. Nipeꞌtirã ʉꞌmʉsecjãrã cʉ̃rẽ “Añubutiami” ni eꞌcatise oꞌoato, nicãrã niwã.
Beꞌro Jesú Jerusalẽ́pʉ sãjãejagʉ, Õꞌacʉ̃ wiꞌipʉ waꞌacʉ niwĩ. Topʉ nipeꞌtise ti wiꞌi cjasere ĩꞌapeꞌo, Betaniapʉ cʉ̃ buꞌerã meꞌrã waꞌa waꞌacʉ niwĩ. Ñamicaꞌapʉ niyucã, tojo weecʉ niwĩ.
Ape nʉmʉ boꞌreacã Betaniapʉ níꞌcãrã Jerusalẽ́pʉ waꞌacã, Jesú ʉjaboayʉꞌrʉacʉ niwĩ.
Dʉca marĩcã ĩꞌagʉ̃, Jesú tigʉre nicʉ niwĩ:
—Ne ãpẽrã aꞌtigʉ dʉcare baꞌanemosome majã, nicʉ niwĩ.
Cʉ̃ tojo nicã, cʉ̃ buꞌerã tʉꞌocãrã niwã.
Beꞌro Jerusalẽ́pʉ ejacãrã niwã. Jesú Õꞌacʉ̃ wiꞌipʉ sãjãejagʉ, Õꞌacʉ̃rẽ ʉ̃jʉ̃amorõpeoatjere duarãrẽ, tere duurãrẽ cõꞌawĩrõcʉ niwĩ. Na niyeru dʉcayuri mesare, na bujare duadujisere cõꞌagʉ̃, tuuquecũupeꞌocãꞌcʉ niwĩ.
Ne apeyenojõ duasenojõrẽ ti wiꞌipʉ mii, yʉꞌrʉtẽrĩwijadutiticʉ niwĩ.
Narẽ buꞌégʉ, aꞌtiro nicʉ niwĩ:
—Õꞌacʉ̃ ye queti ojáca pũrĩpʉ aꞌtiro ojanoꞌwʉ̃: “Ya wiꞌi ‘Nipeꞌtirocjãrã ñubueri wiꞌi niꞌi’, ninoꞌca wiꞌi niꞌi.” Mʉsã peꞌe queoro weeweꞌe. Yajarã ya wiꞌire weronojõ tojacã weeapʉ mʉsã, nicʉ niwĩ.
Paꞌia wiorã, ãpẽrã Moisé ojaꞌquere buꞌeri masã cʉ̃ tojo nisere tʉꞌocãrã niwã. Beꞌro na tʉꞌo, “¿Deꞌro wee marĩ ãꞌrĩrẽ wẽjẽrãsari?” ni, buꞌiri aꞌmanʉꞌcãcãrã niwã. Cʉ̃ buꞌesere nipeꞌtirã tʉꞌomarĩamʉjãcã ĩꞌarã, cʉ̃rẽ uicãrã niwã.
Beꞌro naꞌiqueꞌari cura Jesú ti macãrẽ níꞌcʉ wijawãꞌcã, waꞌa waꞌacʉ niwĩ tja.
Ape nʉmʉ boꞌreacã tja Jerusalẽ́pʉ waꞌarã, higueragʉre nʉꞌcõrĩpʉta ñaiꞌcʉre ĩꞌacãrã niwã.
Tojo weegʉ Pedro Jesú “Aꞌtigʉ dʉcare baꞌanemosome majã” níꞌquere wãcũgʉ̃, Jesure nicʉ niwĩ:
—Ʉ̃sãrẽ buꞌegʉ, ĩꞌaña. Sicʉ mʉꞌʉ ñaidutiꞌcʉ ñaia waꞌapã, nicʉ niwĩ.
Jesú narẽ nicʉ niwĩ:
—Õꞌacʉ̃rẽ ẽjõpeoya.
Diacjʉ̃ mʉsãrẽ weregʉti. Noꞌo aꞌtigʉ ʉ̃rʉ̃gʉ̃rẽ “Dia pajiri maapʉ doqueñorãti” nicã, queoro waꞌarosaꞌa. Mʉsã diacjʉ̃ta ẽjõpeocã, “Ʉ̃sã nise diacjʉ̃ta waꞌarosaꞌa” nicã, tojo waꞌarosaꞌa.
Tojo weegʉ mʉsãrẽ nigʉ̃ti. Nipeꞌtise mʉsã Õꞌacʉ̃rẽ sẽrĩcã, “Ʉ̃sãrẽ diacjʉ̃ta oꞌogʉsami” ni ẽjõpeocã, tojo waꞌarosaꞌa.
Mʉsã Õꞌacʉ̃rẽ sẽrĩrãtirã, ãpẽrã meꞌrã apeyenojõ aꞌmetuꞌtiꞌque cʉorã, narẽ acobojomʉꞌtãña yujupʉ. Tojo weecã, marĩ pacʉ ʉꞌmʉsepʉ nigʉ̃́ quẽꞌrã mʉsã ñaꞌarõ weeꞌquere acobojogʉsami.
Ãpẽrãrẽ acobojoticãma, marĩ pacʉ ʉꞌmʉsepʉ nigʉ̃́ quẽꞌrã mʉsã ñaꞌarõ weeꞌquere acobojosome, nicʉ niwĩ.
Beꞌro apaturi Jerusalẽ́pʉ ejacãrã niwã. Jesú Õꞌacʉ̃ wiꞌipʉ nirĩ cura aꞌtiro waꞌacaro niwʉ̃. Paꞌia wiorã, Moisé ojaꞌquere buꞌeri masã, ãpẽrã judío masã bʉcʉrã Jesú tiropʉ waꞌacãrã niwã.
Jesure sẽrĩtiñaꞌcãrã niwã:
—¿Deꞌronojõ dutise meꞌrã mʉꞌʉ weesere tojo weeti? ¿Noa mʉꞌʉrẽ tojo weedutigʉ dutise oꞌori? nicãrã niwã.
Jesú narẽ yʉꞌticʉ niwĩ:
—Yʉꞌʉ quẽꞌrã mʉsãrẽ sẽrĩtiñaꞌmegʉ̃ti. Mʉsã yʉꞌʉre yʉꞌticã, mʉsãrẽ “Aꞌte dutiro meꞌrã weeꞌe”, nigʉ̃ti.
¿Noa Juãrẽ wãmeyedutigʉ oꞌópari? ¿Õꞌacʉ̃ o masã oꞌópari cʉ̃rẽ? Yʉꞌtiya, nicʉ niwĩ.
Cʉ̃ tojo nicã tʉꞌorã, na basu aꞌmerĩ ucũcãrã niwã:
—Marĩ “Õꞌacʉ̃ oꞌócʉ niwĩ” nicã, cʉ̃ marĩrẽ “To pũrĩcãrẽ ¿deꞌro weerã Juãrẽ ẽjõpeotiri?” nigʉ̃sami.
Marĩ “Õꞌacʉ̃ oꞌóticʉ niwĩ; masã cʉ̃rẽ oꞌócãrã niwã” nicã, masã marĩrẽ tuꞌtirãsama, nicãrã niwã.
Masã Juãrẽ “Õꞌacʉ̃ ye queti weremʉꞌtãrĩ masʉ̃ niwĩ”, ni ẽjõpeocãrã niwã. Tojo weerã wiorã masãrẽ uinícãrã niwã.
Tojo weerã na yʉꞌticãrã niwã:
—Yʉꞌʉ quẽꞌrã mʉsãrẽ “Aꞌte dutiro meꞌrã weeꞌe”, ni wereweꞌe, nicʉ niwĩ.
Beꞌro Jesú paꞌia wiorãrẽ, Moisé ojaꞌquere buꞌeri masãrẽ, judío masã wiorãrẽ queose meꞌrã werecʉ niwĩ:
—Niꞌcʉ̃ cʉ̃ ya diꞌtapʉ ʉꞌse ote, sãꞌrĩsãnʉꞌcõsami. Topʉ na ʉꞌse bipesãati pere ʉ̃tãgãpʉ seꞌesãjãsami. Tojo nicã ʉꞌmʉarĩ wiꞌi na coꞌtedujiati wiꞌire weesami.
»Beꞌro aperopʉ sijagʉ waꞌagʉ, ãpẽrãrẽ ti wesere coꞌtedutigʉ cũusami. Narẽ cʉ̃ ya diꞌtare daꞌrase wapa “Tocãꞌrõ yʉꞌʉre ʉꞌse wiapa”, niwãꞌcãsami.
Beꞌro ʉꞌse dʉcatiriterore ti wese wiogʉ aperopʉ nisami. Topʉ nígʉ̃, niꞌcʉ̃ cʉ̃rẽ daꞌracoꞌtegʉre oꞌósami. Cʉ̃rẽ oꞌógʉ, “Ya diꞌta daꞌrarãrẽ yé ʉꞌsere sẽrĩgʉ̃ waꞌaya”, nisami.
Cʉ̃ topʉ ejacã, ti wese daꞌrarã cʉ̃rẽ ñeꞌe, paa, ne cãꞌrõ oꞌotimirã, oꞌótõrõsama.
Beꞌro apĩ cʉ̃rẽ daꞌracoꞌtegʉre oꞌósami tja. Cʉ̃́ma dʉpoapʉ cãmidaꞌre, ñaꞌarõ bujicãꞌa, oꞌótõrõsama.
Ti wese wiogʉ apĩrẽ oꞌónemosami tja. Ãꞌrĩma diacjʉ̃ta wẽjẽcãꞌsama. Beꞌro pãjãrã oꞌónemosami. Ãpẽrãrẽ paasama. Ãpẽrãrẽ wẽjẽcãꞌsama.
»Cʉ̃ macʉ̃ ʉpʉtʉ maꞌigʉ̃ diaꞌcʉ̃ dʉꞌsasami. Beꞌropʉ cʉ̃rẽ oꞌósami. Aꞌtiro wãcũmisami: “Yʉꞌʉ macʉ̃rẽ wiopesase meꞌrã ĩꞌarãsama”, nimisami.
Wiogʉ macʉ̃ na tiropʉ etacã, ti wese daꞌrari masã aꞌtiro nisama: “Ãꞌrĩta nimi beꞌropʉ aꞌti wesere ñeꞌeacjʉ. Ma. Cʉ̃rẽ wẽjẽrã. Beꞌro aꞌti wese marĩ ya wese tojarosaꞌa”, ni wãcũsama.
Beꞌro cʉ̃rẽ ñeꞌe, wẽjẽcãꞌsama. Tuꞌajanʉꞌcõ, ti wese sumutopʉ cʉ̃ upʉre cõꞌasama, nicʉ niwĩ Jesú.
Beꞌro Jesú narẽ ninemocʉ niwĩ:
—To pũrĩcãrẽ ti wese wiogʉ narẽ ¿deꞌro weegʉsari? Aꞌtiro weegʉsami. Cʉ̃ aꞌti, cʉ̃ ya diꞌta daꞌrarãrẽ wẽjẽcõꞌapeꞌo, ãpẽrãrẽ ti diꞌtare oꞌogʉsami.
»Mʉsã Õꞌacʉ̃ ye queti ojáca pũrĩrẽ buꞌepã. Yʉꞌʉre waꞌatjere aꞌtiro ojanoꞌwʉ̃:
Ʉ̃tã pjĩrĩ meꞌrã wiꞌi yeeri masã niꞌcã pjĩ na ʉatica pjĩrẽ cõꞌarãsama.
Na cõꞌáca pjĩ meꞌrã ãpẽrã peꞌe niꞌcã wiꞌi tutuari wiꞌi yeenʉꞌcãmʉjãsama.
Õꞌacʉ̃ marĩ wiogʉ na cõꞌáca pjĩ meꞌrã tojo weesami.
Cʉ̃ tojo weeꞌque “Añubutiaꞌa”, ni tʉꞌoñaꞌnoꞌo, ni ojanoꞌwʉ̃, nicʉ niwĩ Jesú.
Wiorã te queose meꞌrã cʉ̃ ucũcã, “Ʉ̃sãrẽta ucũgʉ̃ weesami”, nicãrã niwã. Tojo weerã cʉ̃rẽ ñeꞌesĩꞌrĩmicãrã niwã. Masãrẽ ui nicãrã niwã. Tojo weerã ñeꞌemasĩti, waꞌa waꞌacãrã niwã.
Beꞌro wiorã fariseo masãrẽ, tojo nicã Herode ya curuacjãrãrẽ Jesú tiropʉ oꞌócãrã niwã. Na Jesure mejẽcã yʉꞌticã ʉarã, buꞌiri bocasĩꞌrĩrã, tojo weecãrã niwã.
Beꞌro na oꞌóꞌcãrã Jesú tiropʉ ejarã, aꞌtiro nicãrã niwã:
—Masãrẽ buꞌegʉ, mʉꞌʉ nisetisere masĩꞌi. Masã yʉꞌʉre “¿Deꞌro wãcũrãsari?” nirṍ marĩrõ diacjʉ̃ ucũꞌu. Õꞌacʉ̃ yere diacjʉ̃ wereꞌe. Ãpẽrã “Wiorã nima” nirṍ marĩrõ nipeꞌtirãrẽ niꞌcãrõnojõ ĩꞌaꞌa. Mʉꞌʉrẽ apeyenojõ sẽrĩtiñaꞌsĩꞌrĩsaꞌa. Romano masã wiogʉre cʉ̃ niyeru wapaseesere wapayecã, marĩrẽ dutise ¿añuti o ñaꞌa nitine? ni sẽrĩtiñaꞌcãrã niwã.
Jesú peꞌe na weetaꞌsase meꞌrã sẽrĩtiñaꞌcã ĩꞌagʉ̃, aꞌtiro nicʉ niwĩ:
—¿Deꞌro weerã yʉꞌʉre mejẽcã yʉꞌtigʉ, buꞌiri bocagʉsami nisĩꞌrĩrã, sẽrĩtiñaꞌti? Niyeru cujire miitia, nicʉ niwĩ.
Tojo weerã ti cujire miiticãrã niwã. Tere ĩꞌagʉ̃, Jesú sẽrĩtiñaꞌcʉ niwĩ:
—¿Noa queose, noa wãme wãꞌñati? nicʉ niwĩ.
Na yʉꞌticãrã niwã:
—César, romano masã wiogʉ queose, cʉ̃ wãme wãꞌñaꞌa, nicãrã niwã.
Na tojo nicã tʉꞌogʉ, Jesú narẽ nicʉ niwĩ:
Cʉ̃ tojo yʉꞌticã tʉꞌorã, tʉꞌomarĩa waꞌacãrã niwã.
Beꞌro ãpẽrã paꞌia saduceo masã Jesú tiro waꞌacãrã niwã. Na “Wẽrĩꞌcãrã masãsome”, ni ẽjõpeosama. Tojo weerã Jesure aꞌtiro nicãrã niwã:
—Masãrẽ buꞌegʉ, Moisé aꞌtiro dutise cũucʉ niwĩ: “Niꞌcʉ̃ nʉmotigʉ põꞌrãtitimigʉ̃ wẽrĩcã, cʉ̃ acabiji cʉ̃ nʉmo níꞌcore nʉorẽato. Beꞌro cʉ̃ co meꞌrã ne waro põꞌrãtimʉꞌtãgʉ̃rẽ cʉ̃ maꞌmi wẽrĩꞌcʉre põꞌrãtibosato”, nicʉ niwĩ.
Niꞌcʉ̃ põꞌrã sietere tojota waꞌacaro niwʉ̃. Masã maꞌmi nʉmoti, põꞌrãtitimigʉ̃ wẽrĩa waꞌacʉ niwĩ.
Cʉ̃ beꞌrocjʉ̃ cʉ̃ maꞌmi nʉmorẽ nʉorẽcʉ niwĩ. Cʉ̃ quẽꞌrã põꞌrãtitimigʉ̃ wẽrĩa waꞌacʉ niwĩ. Beꞌrocjʉ̃ quẽꞌrãrẽ tojota waꞌacaro niwʉ̃.
Tojo diaꞌcʉ̃ te nitʉogʉpʉre tojo waꞌaturiadijacaro niwʉ̃. Beꞌro na nʉmo níꞌco quẽꞌrã wẽrĩa waꞌaco niwõ.
Na siete core nʉmoticãrã niwã. To pũrĩcãrẽ wẽrĩꞌcãrã masãcã, ¿niꞌí nʉmo tojabutiagosari? nicãrã niwã.
Tojo nicã tʉꞌogʉ, Jesú narẽ yʉꞌticʉ niwĩ:
—Mʉsã wisiyʉꞌrʉaꞌa. Õꞌacʉ̃ ye queti ojáca pũrĩ cjasere ne masĩweꞌe. Õꞌacʉ̃ cʉ̃ tutuase quẽꞌrãrẽ masĩweꞌe.
Wẽrĩꞌcãrã na masã́ca beꞌro nʉmotisome. Põꞌrã numia quẽꞌrãrẽ numisosome. Õꞌacʉ̃rẽ werecoꞌterã ʉꞌmʉsepʉ nirã́ weronojõ nirãsama.
Apeyenojõ mʉsãrẽ wẽrĩꞌcãrã masãsere werenemogʉ̃ti. Mʉsã Moisé ojáca pũrĩrẽ buꞌepã. Õꞌacʉ̃ cʉ̃rẽ niꞌcã yucʉsiti ʉ̃jʉ̃rĩ sitipʉ aꞌtiro ucũcʉ niwĩ: “Yʉꞌʉ Õꞌacʉ̃ niꞌi. Mʉꞌʉ ñecʉ̃sʉmʉa Abrahã, Isaa, Jacob wiogʉ niꞌi”, nicʉ niwĩ.
Cʉ̃, “Na wiogʉ niꞌi” nígʉ̃, “Yʉꞌʉ tiropʉ catima”, nigʉ̃ weecʉ niwĩ. Õꞌacʉ̃ catirã wiogʉ nimi. Wẽrĩbajudutiꞌcãrã marĩma. Tojo weerã mʉsã, “Wẽrĩꞌcãrã masãsome” nírã, wisiyʉꞌrʉaꞌa, nicʉ niwĩ Jesú.
Apĩ quẽꞌrã topʉ Moisé ojaꞌquere buꞌeri masʉ̃ Jesú tiro nicʉ niwĩ. Jesure saduceo masã meꞌrã ʉpʉtʉ ucũcã tʉꞌocʉ niwĩ. Tojo weegʉ Jesú añurõ yʉꞌtimeꞌrĩcã ĩꞌagʉ̃, cʉ̃rẽ sẽrĩtiñaꞌcʉ niwĩ:
—Moisé cʉ̃ dutiꞌque ¿disenojõ waro apeye yʉꞌrʉoro añuyʉꞌrʉnʉꞌcãti? nicʉ niwĩ.
Jesú cʉ̃rẽ yʉꞌticʉ niwĩ:
—Apeye dutise yʉꞌrʉoro aꞌte nemorõ añuyʉꞌrʉnʉꞌcãꞌa. Aꞌtiro niꞌi: “Tʉꞌoya, Israe curuacjãrã. Õꞌacʉ̃ marĩ wiogʉ niꞌcʉ̃ta wiogʉ waro nimi.
Tojo weerã Õꞌacʉ̃ marĩ wiogʉre nipeꞌtise mʉsã ẽjõpeose meꞌrã, mʉsã wãcũse meꞌrã, mʉsã tʉꞌoñaꞌse meꞌrã, tojo nicã mʉsã tutuase meꞌrã maꞌiña.” Aꞌte niꞌi apeye yʉꞌrʉoro niyʉꞌrʉnʉꞌcãse.
Aꞌte beꞌrore tojocureta niꞌi, nírõ. Aꞌte niꞌi. “Marĩ basu maꞌirõnojõta ãpẽrãrẽ maꞌirõʉaꞌa.” Apeyepʉa aꞌte nemorõ marĩsaꞌa, nicʉ niwĩ Jesú.
Cʉ̃ tojo nicã tʉꞌogʉ, Moisé ojaꞌquere buꞌeri masʉ̃ aꞌtiro nicʉ niwĩ:
—Masãrẽ buꞌegʉ, mʉꞌʉ diacjʉ̃ waro ucũꞌu. Tojota niꞌi mʉꞌʉ nise. Õꞌacʉ̃ niꞌcʉ̃ta nisami. Apĩ cʉ̃ yʉꞌrʉoro nigʉ̃pʉa marĩsami.
Õꞌacʉ̃rẽ marĩ ẽjõpeose meꞌrã, marĩ tʉꞌoñaꞌse meꞌrã, marĩ wãcũse meꞌrã, marĩ tutuase meꞌrã maꞌise apeye nemorõ niyʉꞌrʉnʉꞌcãꞌa. Tojo nicã marĩ basu maꞌirõnojõta ãpẽrãrẽ maꞌise añu niꞌi. Nipeꞌtise marĩ waꞌicʉrã ʉ̃jʉ̃amorõpeose nemorõ wapatiꞌi. Tojo nicã nipeꞌtise ñubuepeoropʉ ʉ̃jʉ̃amorõpeorãti nise nemorõ wapatiꞌi, nicʉ niwĩ.
Jesú cʉ̃ weesooro marĩrõ añurõ ucũmeꞌrĩcã ĩꞌagʉ̃, cʉ̃rẽ nicʉ niwĩ:
—Cãꞌrõacã dʉꞌsaꞌa mʉꞌʉ Õꞌacʉ̃rẽ añurõ ẽjõpeo yʉꞌrʉtẽrĩatjo, nicʉ niwĩ.
Aꞌte beꞌrore ne niꞌcʉ̃ Jesure sẽrĩtiñaꞌmaꞌaticʉ niwĩ.
Jesú Õꞌacʉ̃ wiꞌipʉ buꞌégʉ, masãrẽ aꞌtiro nicʉ niwĩ:
—¿Deꞌro weerã Moisé ojaꞌquere buꞌeri masã Cristo Õꞌacʉ̃ beseꞌcʉre “Davi pãrãmi nimi” nisari?
Davita Espíritu Santu cʉ̃ masĩse oꞌoro meꞌrã aꞌtiro ni ojacʉ niwĩ:
Õꞌacʉ̃ ʉꞌmʉsepʉ nigʉ̃́ cʉ̃ macʉ̃rẽ, yʉꞌʉre yʉꞌrʉoacjʉre aꞌtiro nicʉ niwĩ:
“Yʉꞌʉ tiro wiogʉ dujiri cũmurõpʉ dujigʉsaꞌa.
Davi basuta Õꞌacʉ̃ beseꞌcʉ Cristore “Yʉꞌʉ wiogʉ nimi”, nicʉ niwĩ. Tojo weegʉ cʉ̃ pãrãmi seꞌsaro nirṍnojõ oꞌogʉ, cʉ̃ wiogʉ nicʉ niwĩ, nicʉ niwĩ Jesú.
Masã pãjãrã topʉre nirã́ tʉꞌsaropʉta Jesú weresere tʉꞌotʉꞌsacãrã niwã.
Jesú masãrẽ buꞌégʉ, aꞌtiro nicʉ niwĩ:
—Mʉsã Moisé ojaꞌquere buꞌeri masãrẽ tʉꞌomasĩña. Mʉsãrẽ ĩꞌato nírã, suꞌti yoase paca meꞌrã sãña, ñubuesijatʉꞌsama. Tojo nicã macã decopʉ wiopesase meꞌrã añuduticã ʉasama.
Na nerẽse wiꞌseripʉ wiorã na dujiwʉase cũmurĩpʉ dujisĩꞌrĩsama. Bosenʉmʉ weeropʉ quẽꞌrãrẽ mejãrõta nisĩꞌrĩsama.
Wapewia numia ye wiꞌserire ẽꞌmasama. Na ñaꞌarõ weeꞌquere wãcũdutitirã yoacã ñubuetaꞌsasama. Náta ãpẽrã yʉꞌrʉoro buꞌiri daꞌreyʉꞌrʉnʉꞌcãnoꞌajã nima, nicʉ niwĩ Jesú.
Jesú Õꞌacʉ̃ wiꞌipʉ nígʉ̃, masã niyeru oꞌorã sãawʉase acari põtẽorõ dujicʉ niwĩ. Masã te acaripʉ niyeru sãacã, ĩꞌadujibajaqueꞌacʉ niwĩ. Pãjãrã pajiro niyeru cʉorãrẽ pajiro sãacã ĩꞌacʉ niwĩ.
Na te acaripʉ sãarĩ cura niꞌcõ wapewio pajasecʉogo ejaco niwõ. Co pʉa cuji niyeru wapamarĩse cujiri niꞌcã acaropʉ sãaco niwõ.
Co tojo wééca beꞌro Jesú cʉ̃ buꞌerãrẽ pijio, narẽ nicʉ niwĩ:
—Diacjʉ̃ mʉsãrẽ weregʉti. Õꞌacʉ̃ ĩꞌorõpʉ aꞌtigo wapewio pajasecʉogo nipeꞌtirã yʉꞌrʉoro oꞌoyʉꞌrʉnʉꞌcãmo.
Ãpẽrã peꞌe narẽ dʉꞌsasere oꞌoama. Co peꞌe pajasecʉogo nimigõ, co cʉomiꞌque, co baꞌacatiboꞌqueacãrẽ oꞌopeꞌocãꞌmo, nicʉ niwĩ.
Jesú Õꞌacʉ̃ wiꞌipʉ wijaari cura niꞌcʉ̃ cʉ̃ buꞌegʉ aꞌtiro nicʉ niwĩ:
—Ʉ̃sãrẽ buꞌegʉ, aꞌti wiꞌi na ʉ̃tãpaga meꞌrã yeeꞌque pacare ĩꞌaña. Ti wiꞌi añubutiari wiꞌijo niꞌi, nicʉ niwĩ.
Jesú cʉ̃rẽ yʉꞌticʉ niwĩ:
—Mʉꞌʉ aꞌti wiꞌi yééca wiꞌire ĩꞌamisaꞌa. Beꞌro ne niꞌcãgã ʉ̃tãgã apega buꞌipʉ yeeturiamʉjãꞌque tojasome. Nipeꞌtise mʉtõdijonoꞌrõsaꞌa, nicʉ niwĩ.
Beꞌro Jesú cʉ̃ buꞌerã meꞌrã ʉ̃rʉ̃gʉ̃ Olivo Õꞌacʉ̃ wiꞌi põtẽorõ nicjʉpʉ waꞌacãrã niwã. Jesú topʉ dujiri cura Pedro, Santiago, Juã, André ãpẽrã tʉꞌotiropʉ cʉ̃rẽ sẽrĩtiñaꞌcãrã niwã:
—Wereya ʉ̃sãrẽ. ¿Deꞌro nicã mʉꞌʉ “Õꞌacʉ̃ wiꞌi cjase ʉ̃tãpagare mʉtõdijonoꞌrõsaꞌa” níꞌque waꞌarosari? ¿Ñeꞌenojõ meꞌrã ĩꞌogʉ̃sari aꞌte tojo waꞌatjere? nicãrã niwã.
Jesú narẽ yʉꞌticʉ niwĩ:
—Ãpẽrã mʉsãrẽ nisoori nírã, tʉꞌomasĩña.
Pãjãrã aꞌtiro nisoorãsama: “Yʉꞌʉ Õꞌacʉ̃ tutuaro meꞌrã weeꞌe; Õꞌacʉ̃ beseꞌcʉ Cristo niꞌi”, nirãsama. Na tojo nisere tʉꞌorã, pãjãrã siruturãsama.
»Mʉsã aꞌmewẽjẽse quetire tʉꞌorã, “Topʉ tojo waꞌaporo” nicã tʉꞌorãsaꞌa. Tere tʉꞌorã, ʉcʉaticãꞌña. Te aꞌtirota waꞌarosaꞌa. Tojo nimirõ, aꞌti ʉmʉco peꞌtiatjo dʉꞌsarosaꞌa yujupʉ.
Niꞌcã curuacjãrã ape curuacjãrã meꞌrã aꞌmequẽrãsama. Tojo nicã niꞌcã diꞌtacjãrã ape diꞌtacjãrã meꞌrã aꞌmewẽjẽrãsama. Pũrõ apesepʉre diꞌta narãsãse waꞌarosaꞌa. Ʉjaboase waꞌarosaꞌa. Aꞌte nipeꞌtise peje meꞌrã masã ne waro piꞌetiwãꞌcõse niꞌi. Numio co macʉ̃rẽ wʉase dʉporo pũrĩse nʉꞌcãrõ weronojõ nirõsaꞌa.
»Mʉsãrẽ ñeꞌe, wiorã tiropʉ miarãsama. Mʉsã nerẽse wiꞌseripʉre paaperãsama. Mʉsã yʉꞌʉre ẽjõpeose wapa wiorã waꞌteropʉ mianoꞌrãsaꞌa. Tojo weecã, yé cjasere wererãsaꞌa. Tojo weerã mʉsã basu añurõ wãcũtʉꞌoñaꞌña.
Aꞌti ʉmʉco peꞌtiatji dʉporo nipeꞌtirocjãrãrẽ Õꞌacʉ̃ masãrẽ yʉꞌrʉose quetire wereseꞌsabiꞌanoꞌrõsaꞌa.
Mʉsãrẽ wiorã tiropʉ miacã, wãcũqueꞌtitirãta waꞌaya. “¿Ʉ̃sã deꞌro ucũrãsariba topʉre?” ni wãcũticãꞌña. Õꞌacʉ̃ mʉsãrẽ wãcũse oꞌosere topʉre ucũña. Mʉsã mejẽta ucũrãsaꞌa. Espíritu Santu ucũgʉ̃sami.
Niꞌcʉ̃ põꞌrã wiorãpʉre aꞌmerĩ weresã, wẽjẽcã weerãsama. Na pacʉsʉmʉa quẽꞌrã na põꞌrãrẽ wiorãpʉre weresãrãsama. Na põꞌrã quẽꞌrã mejãrõta na pacʉsʉmʉarẽ yʉꞌrʉnʉꞌcã, wẽrĩcã weerãsama.
Nipeꞌtirocjãrã masã mʉsãrẽ yʉꞌʉre ẽjõpeose buꞌiri ĩꞌatuꞌtirãsama. Yʉꞌʉre ẽjõpeoyapatirã pũrĩcã yʉꞌrʉwetirãsama. Yʉꞌʉ pacʉ tiropʉ catinuꞌcũrãsama.
»Dʉporocjʉ̃pʉ Õꞌacʉ̃ ye queti weremʉꞌtãrĩ masʉ̃ Danie wãmetigʉ aꞌti ʉmʉco peꞌtiatji dʉporo waꞌatjere ojayucʉ niwĩ. “Ñaꞌagʉ̃ Õꞌacʉ̃ yabigʉnojõ cʉ̃ ya wiꞌipʉ sãjãtígʉnojõ Jerusalẽ́ cja wiꞌi añurĩ wiꞌipʉre sãjãa, nuꞌcũgʉ̃sami. Tojo weegʉ cʉ̃ sãjãase meꞌrã ti wiꞌi ñaꞌase marĩrĩ wiꞌire dojorẽgʉ̃sami”, ni ojayucʉ niwĩ. Cʉ̃rẽ ti wiꞌipʉ nicã ĩꞌarã, mʉsã aꞌti pũrĩrẽ buꞌe tʉꞌomasĩña. Tojo waꞌacã ĩꞌarã, Õꞌacʉ̃ buꞌiri daꞌregʉsami nírã, Judeapʉ nirã́ ʉ̃rʉ̃pagʉpʉ duꞌtiaya.
Tojo waꞌari nʉmʉrẽ wiꞌi dʉposãrĩ opa sirapʉ soo pesagʉnojõ poꞌpeapʉ cjasere sãjãa duretimigʉ̃, diacjʉ̃ta waꞌa waꞌaya.
Tojo waꞌase nʉmʉrĩ numia nijĩpacosãnumiarẽ, põꞌrã miꞌrĩrã cʉorãrẽ bʉjaweose nʉmʉrĩ nirõsaꞌa. Na ʉmʉñarõ waꞌamasĩsome.
“Yʉsʉase nʉmʉrĩrẽ tojo waꞌaticãꞌto” ni, Õꞌacʉ̃rẽ sẽrĩña.
Tojo waꞌase nʉmʉrĩ piꞌetise nʉmʉrĩ nirõsaꞌa. Õꞌacʉ̃ aꞌti turire wééca beꞌrore tocãꞌrõ piꞌetise marĩcaro niwʉ̃. Beꞌropʉ quẽꞌrãrẽ tocãꞌrõ waro piꞌetise marĩrõsaꞌa.
Õꞌacʉ̃ piꞌetise nʉmʉrĩrẽ dʉoticãma, ne niꞌcʉ̃ yʉꞌrʉwetitibutiabosami. Õꞌacʉ̃ peꞌe cʉ̃ yarã, cʉ̃ beseꞌcãrãrẽ wéégʉ, tojo waꞌase nʉmʉrĩrẽ dʉogʉsami.
»Tojo waꞌari curare ãpẽrã mʉsãrẽ nisoorãsama: “Jãa, ĩꞌaña. Õꞌacʉ̃ beseꞌcʉ Cristo aꞌto nimi. Topʉ nimi”, nirãsama. Na tojo nicã, ẽjõpeoticãꞌña.
Pãjãrã nisoori masã aꞌtirãsama. Aꞌtiro nirãsama: “Yʉꞌʉ Õꞌacʉ̃ beseꞌcʉ Cristo niꞌi. Õꞌacʉ̃ ye quetire weremʉꞌtãrĩ masã niꞌi”, nisoorãsama. Peje weeĩꞌose weerãsama narẽ ẽjõpeoato nírã. Basiocãma, Õꞌacʉ̃ cʉ̃ beseꞌcãrãpʉreta ẽjõpeoduꞌucã weesĩꞌrĩrãsama. Tojo weerã narẽ ne ẽjõpeoticãꞌña.
Mʉsã tojo waꞌasere añurõ tʉꞌomasĩña. Te niatjeta mʉsãrẽ wereyutojaꞌa, nicʉ niwĩ Jesú.
Jesú aꞌtiro ni werenemocʉ niwĩ:
—Te piꞌetise nʉmʉrĩ yʉꞌrʉ́ca beꞌro mujĩpũ ʉmʉcocjʉ̃ naꞌitĩꞌa waꞌagʉsami. Ñamicjʉ̃ quẽꞌrã boꞌreyusome.
Ñocõa bʉrʉdijarãsama. Nipeꞌtirã ʉꞌmʉarõpʉ nirã́ narãsãcã weenoꞌrãsama.
Tojo waꞌari cura nipeꞌtirã yʉꞌʉ Õꞌacʉ̃ macʉ̃ masʉ̃ weronojõ upʉtigʉ oꞌmecururipʉ tutuaro meꞌrã asistedijaticã ĩꞌarãsama.
Beꞌro yʉꞌʉre werecoꞌterãrẽ oꞌógʉti. Na neorãsama yʉꞌʉ beseꞌcãrã nipeꞌtiro noꞌo nirõcjãrãrẽ.
»Mʉsãrẽ otecjʉ higueragʉ wãmeticjʉ meꞌrã queose oꞌogʉti. Tigʉ dʉpʉripʉ pũrĩ ñasãwijisãjãcã, “Cʉ̃ꞌma waꞌarotiro weeꞌe”, nisaꞌa.
Aꞌte weronojõ yʉꞌʉ todʉporo níꞌque peje waꞌacã ĩꞌarã, “Cãꞌrõacã Jesú aꞌti diꞌta wiogʉ sãjãtjo dʉꞌsasaꞌa”, niña.
Diacjʉ̃ mʉsãrẽ weregʉti. Aꞌte peje tojo waꞌari curare nirã́ wẽrĩsome. Tojo waꞌasere ĩꞌapeꞌocãꞌrãsama.
Aꞌti ʉmʉco, aꞌti diꞌta peꞌtidijarosaꞌa. Yʉꞌʉ ucũse, yʉꞌʉ buꞌese pũrĩcã ninuꞌcũcãꞌrõsaꞌa. Nipeꞌtise yʉꞌʉ níꞌque queoro waꞌarosaꞌa.
»Yʉꞌʉ apaturi aꞌtiatjema ti nʉmʉ nicã, ti hora nicã aꞌtigʉsaꞌa nisere ne masĩnoꞌña marĩꞌi. Õꞌacʉ̃rẽ werecoꞌterã ʉꞌmʉsecjãrã, yʉꞌʉ Õꞌacʉ̃ macʉ̃ quẽꞌrã masĩweꞌe. Yʉꞌʉ pacʉ Õꞌacʉ̃ niꞌcʉ̃ta masĩsami.
»Tojo weerã mʉsã añurõ wãcũ, tʉꞌomasĩyuya. “¿Deꞌro nicã aꞌtigʉsari?” ni ñubue, coꞌtenuꞌcũcãꞌña. Yʉꞌʉ aꞌtiatjere mʉsã ne masĩweꞌe.
Mʉsãrẽ queose meꞌrã weregʉti. Niꞌcʉ̃ masʉ̃ yoaropʉ sijagʉ waꞌasami. Cʉ̃ waꞌase dʉporo cʉ̃rẽ daꞌracoꞌterãrẽ cʉ̃ ya wiꞌire “Coꞌteapa”, nisami. Nánʉcʉ̃rẽ na daꞌratjere cũusami. Sope coꞌtegʉre “Sopere coꞌteya”, nisami.
Na weronojõ mʉsã niña. Námarĩcã na wiogʉ dajatjere ne masĩtisama. Naꞌiqueꞌari cura, ñami deco, cãrẽꞌquẽ uuri cura, o boꞌreacã nígʉ̃ nibosami. Mʉsã quẽꞌrã na weronojõ masĩtimirã, yʉꞌʉre coꞌteya.
Yʉꞌʉ wãcũña marĩrõ aꞌti, mʉsãrẽ cãrĩrãrẽ weronojõ bocaejapejasĩꞌrĩtisaꞌa.
Yʉꞌʉ mʉsãrẽ nisere nipeꞌtirãrẽ nigʉ̃ti. Añurõ wãcũ, coꞌteyuya, ni werecʉ niwĩ Jesú.
Pʉa nʉmʉ Pascua bosenʉmʉ, pã́ bʉcʉase meꞌrã na morẽtiꞌquere baꞌari bosenʉmʉ dʉꞌsacaro niwʉ̃. Ti bosenʉmʉ judío masã na ñecʉ̃sʉmʉa Egiptopʉ níꞌcãrã wijawãꞌcãꞌquere wãcũrĩ bosenʉmʉ nicaro niwʉ̃. Paꞌia wiorã, Moisé ojaꞌquere buꞌeri masã ¿deꞌro wee Jesure ñeꞌe wẽjẽrãsari? nírã, weesoomeꞌrĩse meꞌrã na weeatjere apoyucãrã niwã.
Tojo nírã, aꞌtiro nicãrã niwã:
—Bosenʉmʉ nicã weeticãꞌrã. Masã cʉ̃rẽ maꞌírã, noꞌo ʉaro caricũmaꞌa, marĩ tojo weesere dojorẽbosama, nicãrã niwã.
Na “Jesure wẽjẽrãti” ni apocaterore Jesú Betaniapʉ nicʉ niwĩ. Simó cãmi boa, yʉꞌrʉꞌcʉ ya wiꞌipʉ nicʉ niwĩ. Jesú cʉ̃ baꞌadujiri cura niꞌcõ numio ʉꞌmʉticja cʉogo ejaco niwõ. Tiga acosticja ʉꞌmʉtise nardo wãmetise wapabʉjʉsere poseticaro niwʉ̃. Ti ñacõrẽ peꞌequejo, Jesú dʉpoa buꞌipʉ ʉꞌmʉtisere piopeoco niwõ.
Ãpẽrã topʉ nirã́ co tojo weecã ĩꞌarã, uayʉꞌrʉacãrã niwã. Tojo weerã aꞌtiro aꞌmerĩ ucũcãrã niwã:
—¿Deꞌro weego co aꞌte ʉꞌmʉtise wapabʉjʉsere mejõ waro tojo weecõꞌati?
Aꞌte niꞌcã cʉ̃ꞌma daꞌrase wapa wapataꞌaro weronojõ duago, bocanoꞌboapã. Te meꞌrã pajasecʉorãrẽ weetamuboapõ, nicãrã niwã. Co tojo weesere tʉꞌsatirã, pũrõ tuꞌticãrã niwã.
—Cariboticãꞌña. ¿Deꞌro weerã core cariboti? Aꞌtere yʉꞌʉre tojo wéégo, añurõ weego weemo.
Pajasecʉorã mʉsã waꞌteropʉ ninuꞌcũcãꞌrãsama. Mʉsã noꞌo ʉaritero narẽ añurõ weetamumasĩꞌi. Yʉꞌʉma mʉsã waꞌteropʉ ninuꞌcũcã ĩꞌasome.
Aꞌtigo yʉꞌʉre co weesĩꞌrĩrõ põtẽorõ añurõ weemo. Co yʉꞌʉre piopeogo ʉꞌmʉtisere apoyu, na yaarã ʉꞌmʉtise waꞌreatjo weronojõ yʉꞌʉre weeyumo.
Diacjʉ̃ mʉsãrẽ weregʉti. Aꞌti diꞌtapʉre noꞌo nirṍ yʉꞌʉ masãrẽ yʉꞌrʉose quetire werecusiarã, aꞌtigo co yʉꞌʉre weeꞌquere wãcũdutirã wererãsama, nicʉ niwĩ.
Jesú numiorẽ tojo níca beꞌro Jesú buꞌerã doce meꞌrãcjʉ̃ níꞌcʉ Juda Iscariote aꞌtiro weecʉ niwĩ. Paꞌia wiorã tiropʉ waꞌa, Jesure cʉ̃ oꞌoatje cjasere na meꞌrã ucũgʉ̃ waꞌacʉ niwĩ.
Cʉ̃ tojo nisere tʉꞌorã, ʉpʉtʉ eꞌcatirã, “Mʉꞌʉrẽ niyeru wapayerãti”, nicãrã niwã Judare. “¿Deꞌro nicã yʉꞌʉre Jesure wiorãpʉre oꞌoroʉamitito?” ni wãcũcʉ niwĩ Juda.
Masã pã́ bʉcʉase meꞌrã morẽtiꞌquere baꞌari bosenʉmʉ ninʉꞌcãcaro niwʉ̃. Ti nʉmʉ nicã, niꞌcʉ̃ oveja wĩꞌmagʉ̃ na Pascua bosenʉmʉ baꞌacjʉre wẽjẽsama. Titare Jesú buꞌerã cʉ̃rẽ sẽrĩtiñaꞌcãrã niwã:
—¿Noꞌopʉ marĩ Pascua bosenʉmʉ baꞌatjore apoyucã ʉasari? nicãrã niwã.
Tojo nicã tʉꞌogʉ, pʉarã cʉ̃ buꞌerãrẽ oꞌócʉ niwĩ. Aꞌtiro narẽ werecʉ niwĩ:
—Jerusalẽ́pʉ waꞌaya. Topʉ niꞌcʉ̃ masʉ̃ acoga tuupeogʉre bocaejapejarãsaꞌa. Cʉ̃ noꞌo waꞌaro sirutuya.
Cʉ̃ sãjãarõ ti wiꞌi wiogʉre niña: “Ʉ̃sãrẽ buꞌegʉ aꞌtiro niami: ‘¿Noꞌopʉ nisari yʉꞌʉ buꞌerã meꞌrã Pascua bosenʉmʉ baꞌatji tucũ?’ niami”, niña.
Mʉsã tojo nicã, ʉꞌmʉarõca tucũ apoyúca tucũjopʉ mʉsãrẽ ĩꞌogʉ̃sami. Topʉ marĩ baꞌatjere apoyuya, níoꞌocʉ niwĩ Jesú.
Beꞌro cʉ̃ buꞌerã waꞌa, Jerusalẽ́pʉ etacãrã niwã. Topʉ etarã, Jesú cʉ̃ níꞌcaronojõta nipeꞌtisere bocacãrã niwã. Topʉ na baꞌatjere apoyucãrã niwã.
Naꞌiqueꞌaca beꞌro Jesú cʉ̃ buꞌerã doce meꞌrã ti wiꞌipʉre etacʉ niwĩ.
Na baꞌari cura Jesú cʉ̃ buꞌerãrẽ nicʉ niwĩ:
—Diacjʉ̃ mʉsãrẽ weregʉti. Mʉsã meꞌrãcjʉ̃ niꞌcʉ̃ marĩ meꞌrã baꞌadujigʉ wiorãpʉre yʉꞌʉre wẽjẽdutigʉ oꞌogʉsami, nicʉ niwĩ.
Cʉ̃ tojo nicã tʉꞌorã, ʉpʉtʉ bʉjaweticãrã niwã. Nánʉcʉ̃ aꞌmerĩ sẽrĩtiñaꞌcãrã niwã:
—Yʉꞌʉta nicãꞌsaꞌaba, nicãrã niwã.
Jesú narẽ yʉꞌticʉ niwĩ:
—Niꞌcʉ̃ mʉsã doce meꞌrãcjʉ̃ yʉꞌʉ meꞌrã aꞌti papʉ yosobaꞌagʉ nimi.
Yʉꞌʉ Õꞌacʉ̃ macʉ̃ masʉ̃ weronojõ upʉtigʉre Õꞌacʉ̃ ye queti ojáca pũrĩ níꞌcaronojõta waꞌarosaꞌa. Tojo waꞌacã, yʉꞌʉre wiorãpʉre oꞌogʉma ñaꞌabutiaro waꞌarosaꞌa. Cʉ̃ diacjʉ̃ta bajuatiyʉꞌrʉocã, nemorõ añubopã, nicʉ niwĩ.
Jesú cʉ̃ buꞌerã meꞌrã baꞌari cura pãgãrẽ mii, cʉ̃ pacʉ Õꞌacʉ̃rẽ eꞌcatise oꞌocʉ niwĩ. Tuꞌajanʉꞌcõ, tigare dʉcawaa, narẽ oꞌogʉ, aꞌtiro nicʉ niwĩ:
—Baꞌaya. Aꞌte yʉꞌʉ upʉ niꞌi, nicʉ niwĩ.
Beꞌro sĩꞌrĩrĩ pare mii, Õꞌacʉ̃rẽ eꞌcatise oꞌocʉ niwĩ tja. Tuꞌajanʉꞌcõ, cʉ̃ buꞌerãrẽ tĩacʉ niwĩ. Nipeꞌtirã ti pa cjasere sĩꞌrĩpeꞌticãꞌcãrã niwã.
Narẽ tĩagʉ̃, nicʉ niwĩ:
—Aꞌte yé dí niꞌi. Masã ñaꞌarõ weeꞌquere wẽrĩ wapayebosagʉsaꞌa. Õꞌacʉ̃ masãrẽ apeye maꞌma “Aꞌtiro weegʉti” níꞌquere cũugʉ̃sami. Yʉꞌʉ wẽrĩgʉ̃, dí oꞌmabʉrose meꞌrã pãjãrã añurõ weenoꞌrãsama.
Diacjʉ̃ mʉsãrẽ weregʉti. Aꞌte ʉꞌsedʉcaco vino marĩ niꞌcãrõacã sĩꞌrĩrõ weronojõ weenemosome. Beꞌro yʉꞌʉ pacʉ yʉꞌʉre wiogʉ sõrõcãpʉ, mʉsã meꞌrã apaturi maꞌma vino sĩꞌrĩnemogʉ̃saꞌa tja, nicʉ niwĩ Jesú.
Jesú cʉ̃ buꞌerã meꞌrã baꞌáca beꞌro Õꞌacʉ̃rẽ basapeotoja, ti wiꞌire wijaa waꞌacãrã niwã. Wijaa, ʉ̃rʉ̃gʉ̃ Olivo wãmeticjʉpʉ waꞌacãrã niwã.
Topʉ waꞌagʉ, Jesú narẽ nicʉ niwĩ:
Beꞌro yʉꞌʉ wẽrĩꞌcʉpʉ masã́ca beꞌro mʉsã dʉporo Galilea diꞌtapʉ waꞌayutojagʉsaꞌa, nicʉ niwĩ.
Cʉ̃ tojo nicã tʉꞌogʉ, Pedro yʉꞌticʉ niwĩ:
—Ãpẽrã mʉꞌʉrẽ cõꞌawãꞌcãcã, yʉꞌʉ pũrĩcã ne waꞌasome, nicʉ niwĩ.
Tojo nisere tʉꞌogʉ, Jesú nicʉ niwĩ:
—Diacjʉ̃ mʉꞌʉrẽ weregʉti. Niꞌcãcã ñami pʉati cãrẽꞌquẽ uuati dʉporo yʉꞌʉre iꞌtiati “Cʉ̃rẽ masĩweꞌe”, nigʉ̃saꞌa, nicʉ niwĩ.
Tojo nicã tʉꞌomigʉ̃, Pedro ninemocʉ niwĩ:
—Yʉꞌʉ pũrĩcã na yʉꞌʉre wẽjẽsĩꞌrĩcãma, “Cʉ̃ meꞌrã boagʉti”, nigʉ̃saꞌa. “Cʉ̃rẽ masĩweꞌe” nisome, nicʉ niwĩ. Beꞌro nipeꞌtirã cʉ̃ buꞌerã Pedro níꞌcaronojõta nibʉrocãrã niwã.
Olivo wãmeticjʉ ʉ̃rʉ̃gʉ̃pʉ waꞌarã, tigʉ dʉꞌpocã́ Getsemaní wãmetiropʉ etacãrã niwã. Topʉ Jesú cʉ̃ buꞌerãrẽ aꞌtiro nicʉ niwĩ:
—Yʉꞌʉ ñubuegʉ waꞌari cura aꞌtopʉ dujíniña yujupʉ, nicʉ niwĩ.
Topʉ ñubuegʉ waꞌagʉ, Pedro, Santiago, Juãrẽ miacʉ niwĩ. Cʉ̃ ʉpʉtʉ waro ejeripõꞌrãpʉ wãcũqueꞌti, bʉjaweticʉ niwĩ.
Narẽ nicʉ niwĩ:
—Yʉꞌʉre wẽrĩtawioro, bʉjawetise yʉꞌrʉmajãsaꞌa. Mʉsã aꞌto tojayá. Ne cãrĩticãꞌña, nicʉ niwĩ narẽ.
35-36 Tojo níca beꞌro yoacurero na yʉꞌrʉro waꞌa, diꞌtapʉ paamuꞌrĩqueꞌagʉ, cʉ̃ pacʉre sẽrĩgʉ̃, aꞌtiro nicʉ niwĩ:
—Pacʉ, mʉꞌʉrẽ nipeꞌtise basioꞌo. Mʉꞌʉ ʉacã, yʉꞌʉre aꞌte ñaꞌarõ yʉꞌrʉatje waꞌaticãꞌto. Yʉꞌʉ tojo nimicã, yʉꞌʉ ʉaro weeticãꞌña. Mʉꞌʉ ʉaro peꞌe waꞌato, nicʉ niwĩ.
Beꞌro cʉ̃ buꞌerã tiropʉ majãmitojacʉ niwĩ. Narẽ cãrĩꞌcãrãpʉre bocaejacʉ niwĩ. Pedrore nicʉ niwĩ:
—Simó, ¿mʉꞌʉ cãrĩgʉ̃ weeti? ¿Ne cãꞌrõacã cãrĩtimigʉ̃, tʉꞌsʉmasĩtisari?
Cãrĩticãꞌña. Wãtĩ mʉsãrẽ niquesãticãꞌto nírã, Õꞌacʉ̃rẽ sẽrĩña. Mʉsã wãcũsepʉ meꞌrãma yʉꞌʉre ẽjõpeonuꞌcũsĩꞌrĩmisaꞌa. Mʉsã seꞌsaro tojo weesĩꞌrĩmirã, wãcũtutuamasĩtisaꞌa. Tojo weerã Õꞌacʉ̃rẽ sẽrĩña, nicʉ niwĩ.
Tojo níca beꞌro majãmitojagʉ, cʉ̃ pacʉre sẽrĩꞌcaronojõta sẽrĩcʉ niwĩ tja.
Sẽrĩ́ca beꞌro cʉ̃ buꞌerã tiropʉ majãmitojagʉ, cãrĩꞌcãrãpʉre bocaejacʉ niwĩ tja. Narẽ wʉja pũrĩyʉꞌrʉacaro niwʉ̃. Tojo weerã cʉ̃rẽ deꞌro wee yʉꞌtimasiticãrã niwã.
Beꞌro apaturi Jesú cʉ̃ pacʉre sẽrĩtʉogʉ waꞌacʉ niwĩ. Tojatagʉ, cʉ̃ buꞌerãrẽ nicʉ niwĩ:
—Niꞌcãrõacãma sooya, cãrĩña majã. Tocãꞌrõta niꞌi. Niꞌcãrõacãrẽ yʉꞌʉ Õꞌacʉ̃ macʉ̃ masʉ̃ weronojõ upʉtigʉre masã ñaꞌarãpʉre oꞌoatje etatojaꞌa.
Wãꞌcãnʉꞌcãña. Teꞌa, na tiropʉ waꞌarã. Yʉꞌʉre oꞌoacjʉ aꞌtitojami, nicʉ niwĩ Jesú.
Jesú cʉ̃ buꞌerãrẽ ucũrĩ cura na meꞌrãcjʉ̃ níꞌcʉ Juda etacʉ niwĩ. Cʉ̃ meꞌrã pãjãrã masã diꞌpjĩrĩ cʉorã yucʉpagʉ meꞌrã aꞌticãrã niwã. Na paꞌia wiorã, Moisé ojaꞌquere buꞌeri masã, judío masã bʉcʉrã oꞌónoꞌcãrã nicãrã niwã.
Juda Jesure wiari masʉ̃ narẽ aꞌtiro niyutojacʉ niwĩ:
—Yʉꞌʉ waꞌsuporopʉ miꞌmiacjʉ cʉ̃́ta nigʉ̃sami. Cʉ̃rẽ ñeꞌe, añurõ dʉꞌte miapa, nicʉ niwĩ.
Juda Jesú tiropʉ etagʉ, aꞌtiro nicʉ niwĩ:
—Yʉꞌʉre buꞌegʉ. Tojo nígʉ̃ta, cʉ̃rẽ miꞌmicʉ niwĩ.
Tojo weecã ĩꞌarã, Jesure ñeꞌewãꞌcã waꞌacãrã niwã.
Cʉ̃rẽ ñeꞌerĩ cura niꞌcʉ̃ topʉ nuꞌcũgʉ̃ cʉ̃ ya diꞌpjĩrẽ wejewee, paꞌia wiogʉre daꞌracoꞌtegʉre oꞌmepero dʉtepãꞌrẽcãꞌcʉ niwĩ.
—¿Yajari masʉ̃rẽ ñeꞌerã aꞌtirã weronojõ yʉꞌʉre diꞌpjĩrĩ, yucʉpagʉ meꞌrã ñeꞌerã aꞌtiati?
Nipeꞌtise nʉmʉrĩ yʉꞌʉ Õꞌacʉ̃ wiꞌi mʉsã waꞌteropʉ buꞌedujiwʉ. Titare mʉsã yʉꞌʉre ñeꞌetiwʉ. Aꞌte mʉsã niꞌcãrõacã weese todʉporopʉ Õꞌacʉ̃ ye queti ojáca pũrĩpʉ nírõnojõta waꞌaꞌa, nicʉ niwĩ.
Jesure ñeꞌecã ĩꞌarã, cʉ̃ buꞌerã niꞌcʉ̃rẽta cõꞌanʉꞌcõ, duꞌtiwaꞌcãpeꞌtia waꞌacãrã niwã.
Jesure ñeꞌewãꞌcãcã, niꞌcʉ̃ maꞌmʉ cʉ̃ cãrĩgʉ̃ omáca casero meꞌrã omatjĩagʉ̃ sirutucʉ niwĩ. Beꞌro ãpẽrã cʉ̃rẽ ñeꞌecãrã niwã.
Tojo weecã, cʉ̃ omaꞌcarore cõꞌacãꞌcʉ niwĩ. Cõꞌa, suꞌti marĩgʉ̃ omawãꞌcã waꞌacʉ niwĩ.
Jesure ñeꞌe, paꞌia wiogʉ tiropʉ miacãrã niwã. Topʉ nipeꞌtirã paꞌia wiorã, judío masã bʉcʉrã, Moisé ojaꞌquere buꞌeri masã nerẽcãrã niwã.
Pedro peꞌe Jesure yoacurero paꞌia wiogʉ ya wiꞌi sope pʉꞌtopʉ sirututʉocʉ niwĩ. Topʉ surara pʉꞌto ejanujã, na meꞌrã pecameꞌe sõꞌmadujicʉ niwĩ.
Paꞌia wiorã, tojo nicã nipeꞌtirã wiorã “¿Deꞌro wee Jesure weresãrõʉamitito?” nicãrã niwã. Cʉ̃rẽ wẽjẽsĩꞌrĩrã, tojo nicãrã niwã. Cʉ̃rẽ wẽjẽsĩꞌrĩmirã, buꞌiri ne bocaticãrã niwã.
Pãjãrã cʉ̃rẽ weresã, nisoocãrã niwã. Niꞌcãrõnojõ weresãtiyucã, basioticaro niwʉ̃.
Ãpẽrã wãꞌcãnʉꞌcã, nisoose meꞌrã weresãcãrã niwã. Aꞌtiro nicãrã niwã:
—Ãꞌrĩrẽ aꞌtiro nicã tʉꞌowʉ: “Yʉꞌʉ aꞌti wiꞌi Õꞌacʉ̃ wiꞌire masã wééca wiꞌire cõꞌadijopeꞌogʉti. Beꞌro iꞌtia nʉmʉ beꞌro ape wiꞌi tuꞌajanʉꞌcõgʉ̃ti. Ti wiꞌi masã wééca wiꞌi mejẽta nirõsaꞌa”, niwĩ, nicãrã niwã.
Tojo nimirã, na nisere niꞌcãrõnojõ wãcũticãrã niwã.
Na tojo nicã tʉꞌogʉ, paꞌia wiogʉ na waꞌteropʉ wãꞌcãnʉꞌcã, Jesure sẽrĩtiñaꞌcʉ niwĩ:
—¿Mʉꞌʉrẽ tojo nisere yʉꞌtiweti? ¿Deꞌro ni yʉꞌtigʉsari na weresãsere? nicʉ niwĩ.
Jesú yʉꞌtitiyʉꞌrʉocãꞌcʉ niwĩ. Cʉ̃ yʉꞌtiticã ĩꞌagʉ̃, paꞌia wiogʉ apaturi sẽrĩtiñaꞌnemocʉ niwĩ:
—¿Mʉꞌʉta niti Õꞌacʉ̃ beseꞌcʉ Cristo, Õꞌacʉ̃ añugʉ̃ macʉ̃ na nigʉ̃́? ni sẽrĩtiñaꞌcʉ niwĩ.
Jesú cʉ̃rẽ yʉꞌticʉ niwĩ:
—Cʉ̃́ta niꞌi. Mʉsã yʉꞌʉ Õꞌacʉ̃ macʉ̃ masʉ̃ weronojõ upʉtigʉ Õꞌacʉ̃ pʉꞌtopʉ dujicã ĩꞌarãsaꞌa. Cʉ̃ ʉꞌmʉsepʉ nigʉ̃́ tutuayʉꞌrʉami. Yʉꞌʉ oꞌmecururipʉ dijaticã ĩꞌarãsaꞌa, nicʉ niwĩ.
Tojo nicã tʉꞌogʉ, paꞌia wiogʉ uasere ĩꞌogʉ̃, cʉ̃ basu cʉ̃ ye suꞌtire wejetʉ̃ꞌrẽcʉ niwĩ. Aꞌtiro nicʉ niwĩ:
—Ãpẽrã cʉ̃rẽ weresãrã ʉanemoweꞌe.
Mʉsã Õꞌacʉ̃rẽ ñaꞌarõ cʉ̃ níꞌquere tʉꞌoapʉ. ¿Deꞌro tʉꞌoñaꞌti mʉsã? nicʉ niwĩ.
Nipeꞌtirã topʉ nirã́ “Cʉ̃rẽ wẽjẽrõʉaꞌa”, nicãrã niwã.
Na tojo nicã tʉꞌorã, ãpẽrã aꞌtiro weecãrã niwã. Cʉ̃rẽ ʉꞌseco eꞌopeocãrã niwã. Cʉ̃ caperire biꞌapecãrã niwã. Cʉ̃rẽ paamʉjãrã, aꞌtiro nicãrã niwã:
—Níbocaya. ¿Noa mʉꞌʉrẽ paati? nicãrã niwã.
Surara quẽꞌrã diapoapʉ Jesure paacãrã niwã.
Jesure wiꞌi poꞌpeapʉ ñeꞌesãjãca beꞌro Pedro sope pʉꞌtopʉ tojacʉ niwĩ. Cʉ̃ tojo weeri cura niꞌcõ paꞌia wiogʉre daꞌracoꞌtego etaco niwõ.
Cʉ̃ pecameꞌe sõꞌmadujigʉre ĩꞌagõta ĩꞌa, cʉ̃rẽ nico niwõ:
—Mʉꞌʉ Jesú Nazarecjʉ̃ meꞌrã sijaꞌcʉta niꞌiba, nico niwõ.
Pedro core nisoogʉ, aꞌtiro ni yʉꞌticʉ niwĩ:
Cʉ̃ sãꞌrĩrõ sope pʉꞌtopʉ topʉ wijaanʉꞌcãcã, cãrẽꞌquẽ uucʉ niwĩ.
Paꞌia wiogʉre daꞌracoꞌtego apaturi cʉ̃rẽ ĩꞌagõ, topʉ nirãrẽ aꞌtiro nico niwõ:
—Ãꞌrĩ quẽꞌrã na meꞌrã sijaꞌcʉta nimi, nico niwõ.
Cʉ̃ apaturi nisoocʉ niwĩ tja. Beꞌroacãta topʉ nirã́ Pedrore aꞌtiro nicãrã niwã:
—Mʉꞌʉ quẽꞌrã Jesú buꞌerã meꞌrã sijaꞌcʉta niꞌi. Mʉꞌʉ Galileacjʉ̃ niꞌi. Mʉꞌʉ ucũse quẽꞌrã na ucũwʉaronojõ bʉsʉsaꞌa, nicãrã niwã.
Na tojo nicã tʉꞌogʉ, Pedro nisoonemocʉ niwĩ tja:
—Yʉꞌʉ diacjʉ̃ta ucũticã, Õꞌacʉ̃ yʉꞌʉre buꞌiri daꞌreato. Yʉꞌʉ mʉsã ucũgʉ̃rẽ ne masĩtisaꞌa, nicʉ niwĩ.
Cʉ̃ tojo nicũñarĩ cura cãrẽꞌquẽ apaturi uucʉ niwĩ tja. Tojo weecã, Pedro Jesú todʉporopʉ níꞌquere wãcũbocacʉ niwĩ. Jesú aꞌtiro nicʉ niwĩ: “Cãrẽꞌquẽ pʉati uuse dʉporo mʉꞌʉ yʉꞌʉre iꞌtiati ‘Cʉ̃rẽ masĩweꞌe’, nigʉ̃saꞌa”, nicʉ niwĩ. Tere wãcũgʉ̃, ʉpʉtʉ uticʉ niwĩ.
Boꞌreacã paꞌia wiorã nerẽcãrã niwã. Judío masã bʉcʉrã, Moisé ojaꞌquere buꞌeri masã quẽꞌrã nerẽcãrã niwã. Ãꞌrã nipeꞌtirã wiorã nerẽqueꞌa, “Jesure ¿deꞌro weerãsari marĩa?” ni ucũcãrã niwã. Ucũtoja, Jesure dʉꞌtetjĩarã, Pilato tiropʉ miiejacãrã niwã.
Pilato Jesure sẽrĩtiñaꞌcʉ niwĩ:
—¿Mʉꞌʉta niti judío masã wiogʉ? nicʉ niwĩ.
Jesú yʉꞌticʉ niwĩ:
—Mʉꞌʉ nírõnojõta cʉ̃́ta niꞌi, nicʉ niwĩ.
Paꞌia wiorã Pilatopʉre peje weresãcãrã niwã.
Tojo nicã tʉꞌogʉ, Pilato apaturi Jesure sẽrĩtiñaꞌnemocʉ niwĩ tja:
—¿Mʉꞌʉrẽ na tojo nisere yʉꞌtiweti? ¿Dicʉse peje mʉꞌʉrẽ weresãrã weeti? nicʉ niwĩ.
Jesú ne yʉꞌtitiyʉꞌrʉocãꞌcʉ niwĩ. Tojo weegʉ Pilato ĩꞌamarĩacʉ niwĩ.
Cʉ̃ꞌmarĩnʉcʉ̃ Pascua bosenʉmʉ nicã Pilato aꞌtiro weeseticʉ niwĩ. Niꞌcʉ̃ buꞌiri daꞌreri wiꞌipʉ nigʉ̃rẽ masã na duꞌuwĩrõdutigʉre duꞌuwĩrõmʉjãcũcʉ niwĩ.
Titare niꞌcʉ̃ buꞌiri daꞌreri wiꞌipʉ Barrabá wãmetigʉ wiorãrẽ yʉꞌrʉnʉꞌcã, narẽ cõꞌasĩꞌrĩ, cʉ̃ meꞌrãcjãrã masãrẽ wẽjẽꞌcãrã meꞌrã dujicʉ niwĩ.
Masã Pilato tiropʉ waꞌa, “Mʉꞌʉ bosenʉmʉ nicã weewʉaronojõ weeya”, nicãrã niwã.
Pilato narẽ yʉꞌticʉ niwĩ:
—¿Mʉsã judío masã wiogʉre yʉꞌʉ duꞌuwĩrõcã ʉasari? nicʉ niwĩ.
Pilato paꞌia wiorã ʉose ye buꞌiri Jesure cʉ̃pʉre wiaꞌquere masĩcʉ niwĩ.
Paꞌia wiorã Barrabá peꞌere duꞌuwĩrõdutirã masãrẽ noꞌo ʉaro caricũsitenʉꞌcõcãꞌcãrã niwã.
Tojo nicã tʉꞌogʉ, Pilato narẽ sẽrĩtiñaꞌcʉ niwĩ:
—Mʉsã judío masã wiogʉ nigʉ̃́ meꞌrã peꞌere ¿deꞌro weecã ʉasari? nicʉ niwĩ.
Tojo nicã nipeꞌtirã caricũmajãcãrã niwã:
—Cʉ̃rẽ curusapʉ paabiꞌpe wẽjẽña, nicãrã niwã.
Pilato narẽ nicʉ niwĩ:
Cʉ̃ tojo nimicã, masã caricũnemocãrã niwã:
—Curusapʉ paabiꞌpe wẽjẽña, nicãrã niwã.
Tojo nicã tʉꞌogʉ, Pilato masã meꞌrã añurõ tojasĩꞌrĩgʉ̃, Barrabáre duꞌuwĩrõcʉ niwĩ. Beꞌro Jesure surarare tãrãdutitoja, curusapʉ paabiꞌpe wẽjẽduticʉ niwĩ.
Tojo weerã na Pilato ya wiꞌi poꞌpea nirĩ tucũjopʉ cʉ̃rẽ miacãrã niwã. Topʉ nipeꞌtise cururi surara nerẽcãrã niwã.
Na Jesure niꞌcãrõ suꞌtiro ʉpʉtʉ sõꞌarõ, wiorã sãñarõnojõrẽ sãacãrã niwã. Tojo nicã niꞌcã beꞌto pota meꞌrã wééca beꞌtore cʉ̃ dʉpoapʉre peocãrã niwã.
Beꞌro cʉ̃rẽ caricũcãrã niwã:
—Eꞌcatipeoya judío masã wiogʉre, ni caricũcãrã niwã.
Niꞌcãgʉ̃ yucʉgʉ meꞌrã dʉpoapʉre paamʉjãcãrã niwã. Ʉꞌseco eꞌopeo, cʉ̃rẽ bujicãꞌrã, ejaqueꞌapecãrã niwã.
Na cʉ̃rẽ aꞌtiro bujícãꞌca beꞌro wiogʉ sãñarĩ suꞌtirore tuweecãrã niwã. Beꞌro cʉ̃ sãñamʉꞌtãꞌcarore sãacãrã niwã tja. Tuꞌajanʉꞌcõ, cʉ̃rẽ curusapʉ wẽjẽrã waꞌarã miacãrã niwã.
Jesure wẽjẽrã waꞌarã na miarĩ cura niꞌcʉ̃ masʉ̃ Simó Cirene wãmetiri macãcjʉ̃ cãpũpʉ níꞌcʉ tojaticʉ niwĩ. Cʉ̃ pʉarã Alejandro, Rufo pacʉ nicʉ niwĩ. Jesú curusa wʉawãꞌcãrõpʉ cʉ̃ yʉꞌrʉacã ĩꞌarã, curusare cʉ̃rẽ wʉaduticãrã niwã.
Jesure niꞌcã buꞌa Gólgota wãmetiropʉ miacãrã niwã. Gólgota nírõ, “Masã boaweeca dʉpoa” nirõ weesaꞌa.
Topʉ pũrĩse tʉꞌoñaꞌticãꞌto nírã, vino mirra wãmetise meꞌrã morẽꞌquere tĩacãrã nimiwã. Jesú sĩꞌrĩticʉ niwĩ.
Beꞌro cʉ̃rẽ curusapʉ paabiꞌpe wẽjẽcãrã niwã. Surara cʉ̃ ye suꞌtire dʉcawaarã, níbocape wapataꞌacãrã niwã. ¿Ñeꞌenojõrẽ bocarãsari? nírã, tojo weecãrã niwã.
Jesure curusapʉ paabiꞌpenʉꞌcõcatero, ñamiñaꞌcũrõ nueve nicã nicaro niwʉ̃.
Aꞌte ye buꞌiri cʉ̃rẽ wẽjẽꞌe nírã, curusapʉ ni ojaõꞌoca pjĩ aꞌtiro ojanoꞌcaro niwʉ̃: “Ãꞌrĩ judío masã wiogʉ nimi”, nicaro niwʉ̃.
Jesú meꞌrã ãpẽrã pʉarã yajari masã curusapʉ paabiꞌpenʉꞌcõnoꞌcãrã niwã. Niꞌcʉ̃ diacjʉ̃ peꞌe, apĩrẽ cũpe peꞌe nʉꞌcõcãrã niwã.
Tojo weecã, Õꞌacʉ̃ ye quetire ojáca pũrĩpʉ ojaꞌque queoro waꞌacaro niwʉ̃. Aꞌtiro ojanoꞌcaro niwʉ̃: “Cʉ̃ quẽꞌrã ñaꞌarã waꞌteropʉre morẽsuꞌutamucʉ niwĩ”, niwʉ̃.
29-30 Masã Jesú pʉꞌto yʉꞌrʉarã, cʉ̃rẽ bujicãꞌrã, dʉpoa yuremʉjãcãrã niwã. Aꞌtiro nicãrã niwã:
—Jʉ̃. Mʉꞌʉ pũrĩcã “Õꞌacʉ̃ wiꞌire cõꞌagʉ̃ti”, nimiwʉ̃ña. “Iꞌtia nʉmʉ beꞌro weepeꞌogʉti”, niwʉ̃. Tojo níꞌcʉ mʉꞌʉ basuta yʉꞌrʉoya. Topʉ curusapʉ wãꞌñagʉ̃ dijatia, ni bujicãꞌcãrã niwã.
Na weronojõta paꞌia wiorã, Moisé ojaꞌquere buꞌeri masã bujicãꞌcãrã niwã. Na basu aꞌmerĩ aꞌtiro nicãrã niwã:
—Cʉ̃ ãpẽrãmarĩcãrẽ yʉꞌrʉowĩ. Cʉ̃ basu peꞌe yʉꞌrʉomasĩtimi.
Õꞌacʉ̃ beseꞌcʉ Cristo Israe curuacjãrã wiogʉ nígʉ̃, curusapʉ dijatiato. Cʉ̃ dijaticã pũrĩcãrẽ, ẽjõpeorãti, nicãrã niwã.
Yajari masã Jesú meꞌrã curusapʉ paabiꞌpenʉꞌcõꞌcãrãpʉta bujicãꞌsãjãcãrã niwã.
Jesú curusapʉ wẽrĩrĩ cura dajaritero nicã nipeꞌtiro ti diꞌtapʉ naꞌitĩꞌa waꞌacaro niwʉ̃. Téé ñamicaꞌa tres nicãpʉ naꞌitĩꞌatʉocaro niwʉ̃.
Tita ti horata Jesú ʉpʉtʉ caricũcʉ niwĩ. Arameo ye meꞌrã aꞌtiro nicʉ niwĩ:
—Eloi, Eloi, ¿lama sabactani? Aꞌtiro nígʉ̃, “Õꞌacʉ̃, Õꞌacʉ̃, ¿deꞌro weegʉ yʉꞌʉre cõꞌawãꞌcãti?” nígʉ̃, tojo nicʉ niwĩ.
Ãpẽrã niꞌcãrẽrã topʉ nirã́ tojo nisere tʉꞌorã, aꞌtiro nicãrã niwã:
—Tʉꞌoya sĩꞌi ucũsere. Dʉporocjʉ̃pʉ Õꞌacʉ̃ ye queti weremʉꞌtãrĩ masʉ̃ Elíare pisugʉ weesami, nicãrã niwã.
Cʉ̃ caricũcã tʉꞌogʉ, niꞌcʉ̃ omawãꞌcã, niꞌcã siꞌti vino piꞌase meꞌrã morẽꞌquere yosocʉ niwĩ. Yosotoja, niꞌcãgʉ̃ yucʉgʉpʉ dʉꞌteõꞌo, Jesure sĩomorõ tĩagʉ̃, aꞌtiro nicʉ niwĩ:
Beꞌro Jesú ʉpʉtʉ caricũ, wẽrĩa waꞌacʉ niwĩ.
Cʉ̃ wẽrĩrĩ cura aꞌtiro waꞌacaro niwʉ̃. Õꞌacʉ̃ wiꞌipʉ paꞌia sãjãarõpʉ cãꞌmotaꞌayosari casero ʉꞌmʉarõ peꞌe tʉ̃ꞌrʉ̃dijati, pʉa casero dʉcawatiyojacaro niwʉ̃.
Surara wiogʉ romano Jesú doca nuꞌcũgʉ̃ cʉ̃ caricũcã ĩꞌagʉ̃, cʉ̃ deꞌro wee wẽrĩcã ĩꞌagʉ̃, aꞌtiro nicʉ niwʉ̃:
—Diacjʉ̃ta ãꞌrĩ Õꞌacʉ̃ macʉ̃ niapĩ, nicʉ niwĩ.
Numia yoaropʉ Jesure ĩꞌanuꞌcũcãrã niwã. Na waꞌteropʉ ãꞌrã numia nicãrã niwã: María Magdalena, apego María José, Santiago nitʉogʉ na nigʉ̃́ paco, tojo nicã Salomé nicãrã niwã.
Ãꞌrã numia Jesure Galileapʉ nicã sirutuꞌcãrã, cʉ̃rẽ weetamuꞌcãrã nicãrã niwã. Tojo nicã ãpẽrã numia pãjãrã Jesú Jerusalẽ́pʉ waꞌacã sirutuꞌcãrã topʉ ĩꞌanuꞌcũcãrã niwã.
42-43 Jesú wẽ́rĩ́ca nʉmʉ judío masã sooatji nʉmʉ dʉporo nicaro niwʉ̃. Tojo weerã na baꞌatjere apoyurã weecãrã niwã. Naꞌiqueꞌari cura José, Arimatea wãmetiri macãcjʉ̃ etacʉ niwĩ. Judío masã wiorã meꞌrãcjʉ̃ wiogʉ nicʉ niwĩ. Joséta Jesure “Õꞌacʉ̃ beseꞌcʉ nimi”, ni ẽjõpeocʉ niwĩ. Tojo nicã cʉ̃ wiogʉ sãjãtje quẽꞌrãrẽ coꞌtecʉ niwĩ. Tojo weegʉ uiro marĩrõ wãcũtutuaro meꞌrã Pilato tiropʉ sãjãacʉ niwĩ. Sãjãa, Jesú ya upʉre sẽrĩcʉ niwĩ.
Pilato ti upʉre sẽrĩcã tʉꞌogʉ, cʉ̃ wẽrĩatojaꞌquere masĩgʉ̃, tʉꞌomarĩa waꞌacʉ niwĩ. Beꞌro surara wiogʉre ¿diacjʉ̃ta wẽrĩapari? nígʉ̃, sẽrĩtiñaꞌcjʉ pijiocʉ niwĩ.
Surara wiogʉ “Diacjʉ̃ta niapʉ” nicã tʉꞌogʉ, Pilato Jesú ya upʉre Joseré oꞌoduticʉ niwĩ.
Tojo weegʉ José cʉ̃rẽ omatji casero añurĩ caserore duucʉ niwĩ. Beꞌro Jesú ya upʉre miidijoo, ti casero meꞌrã omacʉ niwĩ. Tuꞌajanʉꞌcõ, niꞌcã tuti ʉ̃tãgãpʉ seꞌéca tutipʉ sĩosõrõcũuocʉ niwĩ. Beꞌro ti pere ʉ̃tãgãjo meꞌrã tuubiꞌacʉ niwĩ.
María Magdalena, apego María pʉarã José, Santiago paco Jesure yaaꞌcarore ĩꞌacãrã niwã.
Sauru na soowʉari nʉmʉ yʉꞌrʉ́ca beꞌro María Magdalena, apego María Santiago paco, tojo nicã apego Salomé ʉꞌmʉtise duucãrã niwã. Te meꞌrã Jesure cʉ̃ upʉre piopeorã waꞌarã weecãrã nimiwã.
Mujĩpũ mʉjãtiri cura maꞌma semana sãjãnʉꞌcãrĩ nʉmʉ soorinʉmʉ nicã Jesure yaaꞌcaropʉ waꞌacãrã niwã.
Na topʉ waꞌarã, aꞌmerĩ sẽrĩtiñaꞌcãrã niwã:
—¿Noa marĩrẽ tiga ʉ̃tãgãrẽ tuupãobosarosari? nicãrã niwã.
Topʉ ejarã, tiga ʉ̃tãgãjo ti tutire biꞌacaga aperopʉ cũñacã ĩꞌacãrã niwã.
Tojo weerã ti tutipʉ diacjʉ̃ sãjãa waꞌacãrã niwã. Topʉ diacjʉ̃ peꞌe niꞌcʉ̃ maꞌmʉ dujicã ĩꞌacãrã niwã. Cʉ̃ yoaro suꞌtiro butiro sãñacã ĩꞌarã, ʉpʉtʉ ʉcʉacãrã niwã.
Cʉ̃ narẽ nicʉ niwĩ:
—Yʉꞌʉre uiticãꞌña. Mʉsã Jesú Nazarecjʉ̃rẽ na curusapʉ paabiꞌpe wẽjẽꞌcʉre aꞌmarã weeꞌe. Cʉ̃ masãtojami. Aꞌtore marĩmi. Cʉ̃rẽ na cũuꞌcarore ĩꞌarã aꞌtia.
Beꞌro cʉ̃ buꞌerãrẽ, tojo nicã Pedrore wererã waꞌaya. “Cʉ̃ mʉsã dʉporo Galileapʉ waꞌayugʉsami. Cʉ̃ mʉsãrẽ todʉporopʉ níꞌcaronojõta topʉ cʉ̃rẽ ĩꞌarãsaꞌa”, ni wererã waꞌaya, nicʉ niwĩ.
Cʉ̃ tojo nicã tʉꞌorã, numia Jesure yaaꞌcaropʉ níꞌcãrã ʉcʉa narãsãrãta, omawãꞌcã waꞌacãrã niwã. Ʉpʉtʉ ĩꞌa ʉcʉaꞌcãrã nitjĩarã, na ĩꞌaꞌquere, na tʉꞌoꞌquere ãpẽrãrẽ wereticãrã niwã.
Jesú boꞌreacã soorinʉmʉ nicã wẽrĩꞌcʉpʉ masãcʉ niwĩ. Titare María Magdalenarẽ bajuamʉꞌtãcʉ niwĩ. Coreta todʉporopʉre Jesú siete wãtĩa cʉogore cõꞌawĩrõcʉ niwĩ.
Cʉ̃ core bajuáca beꞌro cʉ̃ meꞌrã sijaꞌcãrãrẽ, cʉ̃ wẽrĩꞌquere dʉjasewãꞌa utirãrẽ werego waꞌaco niwõ.
“Jesú catiami, yʉꞌʉ cʉ̃rẽ ĩꞌapʉ” nicã tʉꞌorã, ẽjõpeoticãrã niwã.
Jesú María Magdalenarẽ bajuáca beꞌro ãpẽrã pʉarã cʉ̃rẽ ẽjõpeorãrẽ bajuacʉ niwĩ tja. Na cãpũpʉ sijarãrẽ cʉ̃ apĩ weronojõ bajugʉ bajuacʉ niwĩ.
Beꞌro cʉ̃rẽ ĩꞌamasĩca beꞌro ãpẽrã cʉ̃ buꞌerã níꞌcãrãrẽ wererã waꞌacãrã niwã. Na quẽꞌrãrẽ ẽjõpeoticãrã niwã.
María Magdalenarẽ, tojo nicã ãpẽrãrẽ bajuáca beꞌro Jesú cʉ̃ buꞌerã oncere bajuacʉ niwĩ. Na baꞌadujiri cura bajuacʉ niwĩ. Na “Cʉ̃ masãcʉ niami” nisere ẽjõpeoticãrã niwã. Na ẽjõpeotise buꞌiri narẽ tuꞌticʉ niwĩ.
Beꞌro aꞌtiro nicʉ niwĩ:
—Nipeꞌtiropʉ nipeꞌtirãrẽ yʉꞌʉ masãrẽ yʉꞌrʉogʉti nisere quetiwererã waꞌaya.
Ẽjõpeorã na ẽjõpeosere ĩꞌorã, aꞌtiro weemasĩrãsama. Yʉꞌʉ tutuaro meꞌrã wãtĩa masãrẽ sãjãaꞌcãrãrẽ cõꞌawĩrõmasĩrãsama. Apemasã ye, na ucũmasĩtiꞌquere ucũmasĩrãsama.
Na añarẽ ñeꞌecã, tojo nicã nímá sĩꞌrĩcã, ne mejẽcã waꞌasome. Dutitirãrẽ omocã ñapeocã, yʉꞌrʉrãsama, nicʉ niwĩ Jesú.
Beꞌro marĩ wiogʉ Jesú cʉ̃ buꞌerãrẽ wéréca beꞌro Õꞌacʉ̃ ʉꞌmʉsepʉ cʉ̃rẽ miimʉjãa waꞌacʉ niwĩ. Topʉre cʉ̃ pacʉ tiropʉ diacjʉ̃ peꞌe ejanujãcʉ niwĩ.
Tojo waꞌáca beꞌro cʉ̃ buꞌerã nipeꞌtiropʉ cʉ̃ yʉꞌrʉose quetire weresterã waꞌacãrã niwã. Na werecã, Jesú cʉ̃ basuta narẽ weetamucʉ niwĩ. Na weresere diacjʉ̃ta niꞌi nígʉ̃, añuse na weeĩꞌomʉjãcã weecʉ niwĩ.
Pãjãrã masã ʉ̃sã waꞌteropʉ waꞌaꞌquere Jesú ye quetire ojasĩꞌrĩcãrã niwã.
Ʉ̃sãrẽ buꞌeꞌcaronojõta ojacãrã niwã. Jesú ne waro weenʉꞌcãꞌquere ĩꞌaꞌcãrã, cʉ̃ ye quetire weretamuꞌcãrã wereturiacãrã niwã. Tereta ãpẽrã ojacãrã niwã.
3-4 Yʉꞌʉ quẽꞌrã ne waro nʉꞌcãꞌque meꞌrã nipeꞌtise Jesú ye quetire ĩꞌabesepeꞌocãꞌa. Tojo weetojagʉpʉ, yʉꞌʉ aꞌtere queoro ojameꞌrĩcãꞌsĩꞌrĩsaꞌa. Aꞌtiro weecã, añusĩꞌrĩ nígʉ̃, wiogʉ Teófilo, mʉꞌʉrẽ ojaꞌa. Mʉꞌʉrẽ ãpẽrã buꞌeꞌque diacjʉ̃ta niꞌi nidutigʉ ojagʉti.
Aꞌte meꞌrã mʉꞌʉrẽ werenʉꞌcãgʉ̃ti. Herode Judea diꞌta wiogʉ nícaterore niꞌcʉ̃ paꞌi Zacaría wãmetigʉ nicʉ niwĩ. Cʉ̃ Abías wãmetigʉ ya curuacjʉ̃ paꞌi nicʉ niwĩ. Cʉ̃ nʉmo Isabe wãmetico niwõ. Co quẽꞌrã dʉporocjʉ̃pʉ paꞌi Aarṍ pãrãmeo nituriago nico niwõ.
Na pʉarãpʉta Õꞌacʉ̃ ĩꞌorõpʉre añurã nicãrã niwã. Õꞌacʉ̃ dutiꞌquere, tojo nicã Moisé dutiꞌquere queoro weecãrã niwã. Tojo weerã masã narẽ “Ñaꞌarã nima”, nímasĩticãrã niwã.
Isabe põꞌrã bocamasĩtico niwõ. Tojo weerã na põꞌrãmarĩcãrã niwã. Tojo nicã na pʉarãpʉta bʉcʉrã waro nicãrã niwã.
Niꞌcã nʉmʉ Zacaría ya curuacjãrãrẽ Õꞌacʉ̃ ĩꞌorõpʉ Õꞌacʉ̃ wiꞌipʉ daꞌrase nicaro niwʉ̃.
Na paꞌia weewʉaronojõpʉma níbocaca beꞌro Zacaríare Õꞌacʉ̃ Nibutiari Tucũ tiro ʉꞌmʉtise ʉ̃jʉ̃amorõdutirã sõrõcãrã niwã.
Cʉ̃ ʉꞌmʉtise ʉ̃jʉ̃apeori cura nipeꞌtirã masã sopepʉ ñubuerã weecãrã niwã.
Cʉ̃ tojo weeri cura niꞌcʉ̃ Õꞌacʉ̃rẽ werecoꞌtegʉ ʉꞌmʉsecjʉ̃ cʉ̃ ʉ̃jʉ̃amorõpeoro diacjʉ̃ peꞌe bajuacʉ niwĩ.
Cʉ̃rẽ ĩꞌagʉ̃, Zacaría deꞌro wéémasĩticʉ niwĩ. Ʉcʉayʉꞌrʉacʉ niwĩ.
Cʉ̃ tojo weecã ĩꞌagʉ̃, Õꞌacʉ̃rẽ werecoꞌtegʉ cʉ̃rẽ nicʉ niwĩ:
—Yʉꞌʉre uiticãꞌña. Õꞌacʉ̃ mʉꞌʉ ñubuesere tʉꞌoami. Mʉꞌʉ nʉmo Isabe niꞌcʉ̃ põꞌrãtigosamo. Cʉ̃rẽ Juã wãmeyeya.
Mʉꞌʉ cʉ̃ meꞌrã pũrõ eꞌcatigʉsaꞌa. Ãpẽrã quẽꞌrã cʉ̃ bajuacã, pãjãrã eꞌcatirãsama.
Mʉꞌʉ macʉ̃ Õꞌacʉ̃ ĩꞌorõpʉre mejõ nigʉ̃ mejẽta nigʉ̃sami. Ne vinorẽ, siꞌbioꞌquere sĩꞌrĩsome. Cʉ̃ bajuase dʉporo Espíritu Santure cʉoyʉꞌrʉatojagʉsami.
Pãjãrã Israe curuacjãrã Õꞌacʉ̃ na wiogʉre ẽjõpeoduꞌuꞌcãrãrẽ ẽjõpeocã weegʉsami tja.
Cʉ̃ marĩ wiogʉ dʉporo weremʉꞌtãsijagʉsami. Dʉporocjʉ̃pʉ Õꞌacʉ̃ ye cjasere weremʉꞌtãrĩ masʉ̃ Elíamarĩcã Espíritu Santu tutuasere cʉoyʉꞌrʉacʉ niwĩ. Cʉ̃ weronojõ cʉ̃ quẽꞌrã cʉoyʉꞌrʉagʉsami. Aꞌtiro weegʉsami. Pacʉsʉmʉarẽ na põꞌrã meꞌrã cumuca marĩrõ niseticã weegʉsami. Tojo nicã yʉꞌrʉnʉꞌcãrĩ masãrẽ wiorã dutisere yʉꞌticã weegʉsami. Aꞌtiro wee masãrẽ marĩ wiogʉre ñeꞌedutigʉ buꞌeyugʉsami, nicʉ niwĩ Õꞌacʉ̃rẽ werecoꞌtegʉ.
Cʉ̃ tojo nicã, Zacaría sẽrĩtiñaꞌcʉ niwĩ:
—¿Deꞌro wee yʉꞌʉ aꞌtere “Diacjʉ̃ta niꞌi” nímasĩbosaʉ? Yʉꞌʉ bʉcʉ waro niꞌi. Yʉꞌʉ nʉmo quẽꞌrã bʉcʉo waro nimo, nicʉ niwĩ.
Õꞌacʉ̃rẽ werecoꞌtegʉ cʉ̃rẽ yʉꞌticʉ niwĩ:
—Yʉꞌʉ Õꞌacʉ̃rẽ daꞌracoꞌtegʉ Gabrie wãmetiꞌi. Yʉꞌʉ Õꞌacʉ̃ ĩꞌorõpʉ niꞌi. Cʉ̃ mʉꞌʉ meꞌrã ucũdutigʉ, aꞌte queti añusere weredutigʉ oꞌoámi.
Niꞌcãrõacãrẽ mʉꞌʉ ẽjõpeotiꞌque buꞌiri ucũmasĩtigʉ tojagʉ́saꞌa. Téé mʉꞌʉ macʉ̃ bajuatiro põtẽorõ ne cãꞌrõ ucũsome. Õꞌacʉ̃ cʉ̃ ʉaro põtẽorõ tojo waꞌarosaꞌa, nicʉ niwĩ.
Cʉ̃ tojo weeri cura sope pʉꞌtocjãrã peꞌe coꞌterã weecãrã niwã. Na Zacaría bajuticã, cʉ̃ yoogocã ĩꞌarã, “¿Deꞌro waꞌapariba cʉ̃rẽ?” nicãrã niwã.
Zacaría na tiropʉ wijaatagʉ, ucũmasĩticʉ niwĩ. “Topʉta Õꞌacʉ̃ apeyenojõ cʉ̃rẽ ĩꞌoapĩ”, nicãrã niwã. Cʉ̃ ucũmasĩtitjĩgʉ̃ ucũrõnojõ oꞌogʉ, omocãrĩ meꞌrã narẽ weequeocʉ niwĩ.
Cʉ̃ Õꞌacʉ̃ wiꞌipʉ daꞌrase nʉmʉrĩ peꞌtíca beꞌro cʉ̃ ya wiꞌipʉ dajatojaacʉ niwĩ.
Co aꞌtiro wãcũco niwõ: “Õꞌacʉ̃ yʉꞌʉ põꞌrãmarĩgõ níꞌcore weetamuami. Masã tojowaro ĩꞌacõꞌadutitigʉ yʉꞌʉre añurõ weemi”, nico niwõ.
Seis mujĩpũrĩ Isabe nijĩpaco nirṍ yʉꞌrʉcaro niwʉ̃. Ticʉse mujĩpũrĩ beꞌro Õꞌacʉ̃ cʉ̃rẽ werecoꞌtegʉ Gabriere aꞌtiro weecʉ niwĩ. Galilea diꞌta nirĩ macã Nazarepʉ oꞌócʉ niwĩ tja.
Cʉ̃rẽ niꞌcõ numio Maríare, ne apĩ ʉmʉ meꞌrã niñaꞌtiꞌcore quetiweredutigʉ oꞌócʉ niwĩ. Co niꞌcʉ̃ Davi pãrãmi nituriagʉ José wãmetigʉ meꞌrã omocã dʉꞌtegotigo weeco niwõ.
Õꞌacʉ̃rẽ werecoꞌtegʉ co nirõpʉ sãjãa, añudutigʉ aꞌtiro nicʉ niwĩ:
—María, mʉꞌʉrẽ añudutise miitiꞌi. Õꞌacʉ̃ mʉꞌʉrẽ añurõ wéégʉ pajañaꞌmi. Cʉ̃ marĩ wiogʉ mʉꞌʉ meꞌrã nimi. Nipeꞌtirã numia yʉꞌrʉoro mʉꞌʉrẽ añurõ weeyʉꞌrʉnʉꞌcãgʉ̃sami, nicʉ niwĩ.
Cʉ̃ tojo nicã tʉꞌogo, tʉꞌomarĩa waꞌaco niwõ.
—¿Deꞌro weegʉ yʉꞌʉre tojo añudutiti? nico niwõ.
Beꞌro Õꞌacʉ̃rẽ werecoꞌtegʉ aꞌtiro nicʉ niwĩ:
—María, yʉꞌʉre uiticãꞌña. Õꞌacʉ̃ ĩꞌorõpʉre mʉꞌʉ añuse bocapʉ. Mʉꞌʉ meꞌrã eꞌcatisami.
Niꞌcãrõacãrẽ mʉꞌʉ nijĩpaco tojagósaꞌa. Niꞌcʉ̃ põꞌrãtigosaꞌa. Cʉ̃rẽ Jesú wãme õꞌoña.
Cʉ̃ mejõ nigʉ̃ mejẽta nigʉ̃sami. “Õꞌacʉ̃ ʉꞌmʉsecjʉ̃ macʉ̃ nimi”, ninoꞌgʉ̃sami. Cʉ̃ ñecʉ̃ Davire weeꞌcaronojõ Õꞌacʉ̃ wiogʉ sõrõgʉ̃sami.
Tojo weegʉ Israe curuacjãrãrẽ dutinuꞌcũcʉ̃sami. Cʉ̃ dutise ne peꞌtisome. Wiogʉ ninuꞌcũcʉ̃sami, nicʉ niwĩ.
Cʉ̃ tojo nicã tʉꞌogo, María Õꞌacʉ̃rẽ werecoꞌtegʉre sẽrĩtiñaꞌco niwõ:
—¿Deꞌro wee aꞌte tojo waꞌabosari? Yʉꞌʉ ne niꞌcʉ̃ ʉmʉ meꞌrã niweꞌe, nico niwõ.
Õꞌacʉ̃rẽ werecoꞌtegʉ core yʉꞌticʉ niwĩ:
—Espíritu Santu mʉꞌʉpʉre dijatagʉsami. Õꞌacʉ̃ ʉꞌmʉsecjʉ̃ cʉ̃ tutuase mʉꞌʉpʉre oꞌmecurua weronojõ dijati, tuubiꞌarosaꞌa. Tojo weegʉ mʉꞌʉ macʉ̃ Õꞌacʉ̃ yagʉ añugʉ̃ waro tojagʉ́sami. Cʉ̃ “Õꞌacʉ̃ macʉ̃ nimi”, ninoꞌgʉ̃sami.
Mʉꞌʉ basuco Isabe quẽꞌrã bʉcʉo waro nimigõ, niꞌcʉ̃ macʉ̃ wʉagosamo. Co na “Põꞌrã marĩmo” ninoꞌco co nijĩpaco nirṍ seis mujĩpũrĩ yʉꞌrʉtojaꞌa.
Õꞌacʉ̃rẽ nipeꞌtise weeta basioꞌo, nicʉ niwĩ.
Cʉ̃ tojo nicã tʉꞌogo, María yʉꞌtico niwõ:
—Yʉꞌʉ Õꞌacʉ̃rẽ daꞌrawãꞌñacoꞌtego niꞌi. Õꞌacʉ̃ mʉꞌʉ níꞌcaronojõta yʉꞌʉre weeato, nico niwõ.
Co tojo nituꞌajaca beꞌro Õꞌacʉ̃rẽ werecoꞌtegʉ waꞌa waꞌacʉ niwĩ.
Õꞌacʉ̃rẽ werecoꞌtegʉ wéréca beꞌro María yoogoro marĩrõ aꞌtiro weeco niwõ. Te nʉmʉrĩta co basuco Isabere opa buꞌpa nirĩ macã Judea diꞌtapʉ ĩꞌagõ waꞌaco niwõ.
Topʉ ejago, Zacaría ya wiꞌipʉ sãjãaco niwõ. Sãjãagõ, Isabere añudutico niwõ.
Co añuduticãta, Isabe macʉ̃ paa poꞌpeapʉ sãñagʉ̃ aꞌmeñaꞌcʉ niwĩ. Isabe Espíritu Santure cʉoyʉꞌrʉago tojaco niwõ.
Tojo weego co ʉpʉtʉ tutuaro meꞌrã ucũco niwõ:
—Nipeꞌtirã numia yʉꞌrʉoro Õꞌacʉ̃ mʉꞌʉrẽ añurõ weeyʉꞌrʉnʉꞌcãmi. Mʉꞌʉ macʉ̃ quẽꞌrãrẽ añurõ weemi.
Mʉꞌʉ yʉꞌʉ wiogʉ paco yʉꞌʉre ĩꞌagõ aꞌticã, añubutiaro waꞌaꞌa.
Mʉꞌʉ añudutisere tʉꞌocãta, yʉꞌʉ macʉ̃ paa poꞌpeapʉ sãñagʉ̃ eꞌcatise meꞌrã aꞌmeñaꞌmi.
Õꞌacʉ̃ marĩ wiogʉ mʉꞌʉrẽ “Tojo weegʉti” níꞌque queoro waꞌarosaꞌa. Mʉꞌʉ cʉ̃ tojo níꞌquere tʉꞌo ẽjõpeoꞌco eꞌcatiꞌi, nico niwõ Isabe.
Yʉꞌʉ ejeripõꞌrãpʉ Õꞌacʉ̃ yʉꞌʉ wiogʉre eꞌcatise oꞌoꞌo.
Õꞌacʉ̃ yʉꞌʉre yʉꞌrʉogʉ meꞌrã eꞌcatiꞌi.
Yʉꞌʉ mejõ nigõrẽ Õꞌacʉ̃ aꞌtiro weecʉ niami.
Cʉ̃rẽ daꞌrawãꞌñacoꞌtegore wãcũcʉ niami.
Aꞌtiro nicã meꞌrã nipeꞌtirã yʉꞌʉre “Õꞌacʉ̃ añurõ weeami core”, nirãsama.
Õꞌacʉ̃ tutuayʉꞌrʉagʉ yʉꞌʉre añubutiase waro weeami.
Cʉ̃ añuyʉꞌrʉagʉ, ñaꞌase moogʉ̃ nimi.
Nipeꞌtirã cʉ̃rẽ wiopesase meꞌrã tʉꞌoñaꞌrãrẽ pajañaꞌnuꞌcũcʉ̃sami.
Cʉ̃ tutuaro meꞌrã peje añuse weemi.
Ãpẽrã yʉꞌrʉoro niꞌi ni tʉꞌoñaꞌrãrẽ docaqueꞌacã weemi.
Wiorã nimiꞌcãrãrẽ mejõ nirã tojacã weemi.
Mejõ nirã́ peꞌere wiorã weronojõ morõmi.
Ʉjaboarãrẽ peje waro añuse oꞌomi.
Peje cʉomiꞌcãrãrẽ ne ñeꞌenojõ marĩrã tojacã weemi.
Israe curuacjãrã cʉ̃rẽ daꞌracoꞌterãrẽ weetamumi.
Ne cãꞌrõ narẽ pajañaꞌticã weetimi.
Cʉ̃ marĩ ñecʉ̃sʉmʉarẽ “Tojo weegʉti” níꞌcaronojõta weemi.
Abrahãrẽ, tojo nicã cʉ̃ pãrãmerã nituriarãrẽ pajañaꞌnuꞌcũcʉ̃sami, nico niwõ María.
María Isabe tiropʉ iꞌtia mujĩpũ tojáníco niwõ. Beꞌro co ya wiꞌipʉ dajatojaaco niwõ.
Beꞌro Isabe co macʉ̃rẽ wʉariteronojõ ejacaro niwʉ̃. Titare co macʉ̃ bajuacʉ niwĩ.
Cʉ̃ bajuáca beꞌro co acawererã, ãpẽrã co ya wiꞌi pʉꞌto nirã́ core eꞌcatitamurã waꞌacãrã niwã. Õꞌacʉ̃ core añubutiase weecã ĩꞌarã, tojo weecãrã niwã.
Niꞌcã semana cʉ̃ bajuáca beꞌro Moisé dutiꞌcaronojõta weecãrã niwã. Cʉ̃ õꞌrẽcjʉ yapa caserore yejecõꞌadutirã waꞌacãrã niwã. Masã cʉ̃rẽ cʉ̃ pacʉ wãme weronojõ Zacaría wãmeyesĩꞌrĩcãrã nimiwã.
Na tojo weesĩꞌrĩmicã, cʉ̃ paco narẽ nico niwõ:
—Niweꞌe. Cʉ̃ Juã wãmetigʉsami, nico niwõ.
Masã peꞌe “¿Deꞌro weegʉ? Mʉꞌʉ acawererã Juã wãmetirã marĩma”, nicãrã niwã.
Beꞌro Zacaríare “¿Mʉꞌʉ deꞌro wãme õꞌosĩꞌrĩsari?” nírã, weequeose meꞌrã sẽrĩtiñaꞌcãrã niwã.
Na tojo nicã, niꞌcã pjĩ sẽrĩcʉ niwĩ. Ti pjĩpʉ cʉ̃ “Juã wãmetigʉsami”, ni ojacʉ niwĩ. Nipeꞌtirã cʉ̃ tojo weesere ĩꞌarã, ʉcʉapeꞌtia waꞌacãrã niwã.
Cʉ̃ ojáca beꞌro maata Zacaría apaturi ucũnʉꞌcãcʉ niwĩ tja. Tojo nicã Õꞌacʉ̃rẽ eꞌcatise oꞌocʉ niwĩ.
Zacaría tojo weese meꞌrã nipeꞌtirã cʉ̃ pʉꞌto nirã́ ʉcʉapeꞌtia waꞌacãrã niwã. Nipeꞌtirã to ʉꞌmʉase buꞌpapʉ nirã́ Judeacjãrã tojo waꞌaꞌquere werestewãꞌcãcãrã niwã.
—¿Cʉ̃ wĩꞌmagʉ̃ bʉcʉ ẽjãgʉ̃, deꞌro nigʉ̃nojõ nigʉ̃sari? nicãrã niwã.
Wĩꞌmagʉ̃ pacʉ Zacaría Espíritu Santure cʉoyʉꞌrʉacʉ niwĩ. Tojo weegʉ Õꞌacʉ̃ ucũdutisere aꞌtiro ucũcʉ niwĩ:
Marĩ wiogʉ Õꞌacʉ̃ Israe curuacjãrã wiogʉre añurõ ucũrã.
Marĩ tiro, cʉ̃ yarã tiropʉ aꞌtimi.
Marĩrẽ weetamugʉ̃, añurõ yʉꞌrʉcã weegʉsami.
Cʉ̃ marĩrẽ yʉꞌrʉoacjʉ tutuayʉꞌrʉagʉre oꞌógʉsami.
Cʉ̃rẽ Davi pãrãmerã nituriarã waꞌteropʉ nigʉ̃rẽ oꞌógʉsami.
Davi Õꞌacʉ̃rẽ daꞌrawãꞌñacoꞌtegʉ nicʉ niwĩ.
Aꞌtere ne waropʉta cʉ̃ ye queti weremʉꞌtãrĩ masã ñaꞌase moorã meꞌrã Õꞌacʉ̃ “Tojo weegʉti”, nicʉ niwĩ.
Nipeꞌtirã marĩrẽ waparãtirãrẽ, marĩrẽ ĩꞌatuꞌtirãrẽ yʉꞌrʉweticã weegʉsami.
Tojo nicã marĩ ñecʉ̃sʉmʉarẽ “Mʉsãrẽ pajañaꞌgʉ̃ti.
Yʉꞌʉ ‘Tojo weegʉti’ níꞌque añusere ne acobojosome”, nicʉ niwĩ.
Aꞌtere Õꞌacʉ̃ cʉ̃ basuta marĩ ñecʉ̃ Abrahãrẽ “Tojo weegʉti”, nicʉ niwĩ.
Marĩrẽ ĩꞌatuꞌtirãrẽ yʉꞌrʉcã weegʉsami.
Tojo nicã uiro marĩrõ marĩrẽ cʉ̃ dutiro weecã weegʉsami.
Nipeꞌtiro marĩ catiro põtẽorõ añurã, cʉ̃ yarã cʉ̃ ʉaro weecã weegʉsami, nicʉ niwĩ Zacaría.
Mʉꞌʉ, yʉꞌʉ macʉ̃acã, marĩ wiogʉ aꞌtiatji maꞌarẽ apoyumʉꞌtãgʉ̃ nigʉ̃saꞌa.
Tojo weegʉ “Õꞌacʉ̃ ʉꞌmʉsecjʉ̃ ye quetire weremʉꞌtãrĩ masʉ̃ nimi”, ninoꞌgʉ̃saꞌa.
Mʉꞌʉ Õꞌacʉ̃ yarãrẽ aꞌtiro nigʉ̃saꞌa:
“Mʉsã ñaꞌarõ weeꞌquere acobojose sẽrĩcã, mʉsãrẽ acobojogʉsami.
Aꞌtiro wéégʉ, mʉsã pecameꞌepʉ waꞌaboꞌcãrãrẽ yʉꞌrʉogʉsami”, nigʉ̃saꞌa.
Õꞌacʉ̃ marĩ wiogʉ marĩrẽ maꞌi pajañaꞌtjĩagʉ̃, cʉ̃ macʉ̃ marĩrẽ yʉꞌrʉoacjʉre oꞌógʉsami.
Cʉ̃ naꞌitĩꞌarõpʉ nirãrẽ sĩꞌorõ weronojõ marĩ cʉ̃rẽ masĩtirã, pecameꞌepʉ waꞌaboꞌcãrãrẽ cʉ̃rẽ masĩcã weegʉsami.
Tojo wee marĩ ñaꞌarõ weeꞌquere acobojogʉ, marĩrẽ cʉ̃ meꞌrã añurõ niseticã weegʉsami, nicʉ niwĩ Zacaría.
Wĩꞌmagʉ̃ bʉcʉa, siape meꞌrã Õꞌacʉ̃rẽ nemorõ ẽjõpeowãꞌcãcʉ niwĩ. Yucʉ marĩrõ, masã marĩrõpʉ nibajaqueꞌaticʉ niwĩ. Téé Israe curuacjãrãrẽ buꞌenʉꞌcãcateropʉ topʉ nitʉocʉ niwĩ.
Jesú cʉ̃ bajuase dʉporo nipeꞌtirã romano masã wiogʉ Augusto wãmetigʉ nipeꞌtirã masãrẽ baꞌpaqueogʉtigʉ, na wãmerẽ ojaõꞌoduticʉ niwĩ.
Cirenio, Siria diꞌta wiogʉ nícatero ne waro ojaõꞌose nʉꞌcãcaro niwʉ̃.
Nipeꞌtirãrẽ na ñecʉ̃sʉmʉa bajuaꞌque macãrĩpʉ ojaõꞌogʉ̃ waꞌaduticʉ niwĩ.
Tojo weegʉ José Nazare Galilea diꞌta nirĩ macãpʉ níꞌcʉ wijawãꞌcãcʉ niwĩ. Belẽ́ Judea diꞌta nirĩ macãpʉ waꞌacʉ niwĩ. Topʉ cʉ̃ ñecʉ̃ Davi bajuacʉ niwĩ. Cʉ̃ Davi pãrãmi niyugʉ, topʉ ojaõꞌodutigʉ waꞌacʉ niwĩ.
Na Belẽpʉ nirĩ cura María co wĩꞌmagʉ̃ ñeꞌerĩtero ejacaro niwʉ̃.
Topʉre na cãrĩrĩ wiꞌi bocaticãrã niwã. Tojo weerã ecarã na cãrĩrĩ wiꞌipʉ waꞌacãrã niwã. Topʉ co ne waro wĩꞌmagʉ̃ wʉaco niwõ. Cʉ̃rẽ suꞌti caseri meꞌrã oma, ecarã na baꞌari coꞌropʉ cũuco niwõ.
Belẽ́ sumutopʉ oveja coꞌterã nicãrã niwã. Na, na yarã ovejare coꞌterã, cãpũpʉ niboꞌreamʉjãcãrã niwã.
Wãcũña marĩrõ narẽ niꞌcʉ̃ Õꞌacʉ̃rẽ werecoꞌtegʉ ʉꞌmʉsecjʉ̃ bajuacʉ niwĩ. Õꞌacʉ̃ cʉ̃ asistese na tiropʉ añurõ boꞌreyuseꞌsa waꞌacaro niwʉ̃. Tojo waꞌacã ĩꞌarã, ʉcʉayʉꞌrʉacãrã niwã.
Õꞌacʉ̃rẽ werecoꞌtegʉ narẽ aꞌtiro nicʉ niwĩ:
—Yʉꞌʉre uiticãꞌña. Mʉsãrẽ añuse quetire miitigʉ weeꞌe. Te quetire tʉꞌorã, nipeꞌtirã eꞌcatirãsama.
Niꞌcãcã ñami Davi ya macã Belẽpʉ mʉsãrẽ yʉꞌrʉoacjʉ bajuami. Cʉ̃ Õꞌacʉ̃ beseꞌcʉ Cristo marĩ wiogʉ nimi.
Cʉ̃ wĩꞌmagʉ̃rẽ suꞌti caseri meꞌrã omaꞌcʉre bocaejarãsaꞌa. Waꞌicʉrã nirĩ wiꞌipʉ cũñagʉ̃rẽ ĩꞌarãsaꞌa. Mʉsã aꞌtere ĩꞌarã, “Diacjʉ̃ta wereapĩ”, nirãsaꞌa, nicʉ niwĩ Õꞌacʉ̃rẽ werecoꞌtegʉ.
Cʉ̃ tojo níca beꞌroacã cʉ̃ tiropʉ pãjãrã Õꞌacʉ̃rẽ werecoꞌterã ʉꞌmʉsecjãrã bajuanemocãrã niwã. Na Õꞌacʉ̃rẽ ẽjõpeorã, aꞌtiro eꞌcati basapeocãrã niwã:
Õꞌacʉ̃ ʉꞌmʉsecjʉ̃rẽ eꞌcatipeorã.
Nipeꞌtirã cʉ̃rẽ “Añubutiami”, ni basapeoato.
Aꞌti diꞌta peꞌere cʉ̃ añurõ weenoꞌcãrã ejerisãjãse cʉoato, nicãrã niwã.
Beꞌro Õꞌacʉ̃rẽ werecoꞌterã ʉꞌmʉsepʉ mʉjã́ca beꞌro oveja coꞌterã na basu aꞌmerĩ ucũcãrã niwã:
—Teꞌa quero Belẽpʉ. Tojo waꞌaꞌquere, Õꞌacʉ̃ marĩrẽ weredutiꞌquere ĩꞌarã marĩ, nicãrã niwã.
Tojo weerã sojaro meꞌrã macãpʉ piꞌacãrã niwã. Topʉ piꞌatarã, María, Joseré bocaejacãrã niwã. Wĩꞌmagʉ̃ quẽꞌrãrẽ ecarã baꞌari coꞌropʉ cũñagʉ̃rẽ ĩꞌacãrã niwã.
Cʉ̃rẽ ĩꞌáca beꞌro Õꞌacʉ̃rẽ werecoꞌtegʉ wĩꞌmagʉ̃ ye quetire narẽ níꞌquere werestecãrã niwã.
Nipeꞌtirã na weresere tʉꞌorã, tʉꞌo ʉcʉamʉjãcãrã niwã.
María peꞌe oveja coꞌterã tojo nisere co seꞌsaro wãcũ tʉꞌoñaꞌcãꞌco niwõ. Ʉpʉtʉ tere wãcũnʉrʉ̃co niwõ.
Oveja coꞌterã Õꞌacʉ̃rẽ werecoꞌtegʉ narẽ níꞌcaronojõta queoro waꞌacã ĩꞌarã, Õꞌacʉ̃rẽ “Añuyʉꞌrʉami”, ni eꞌcatitojaacãrã niwã.
Niꞌcã semana Jesú bajuáca beꞌro na weewʉaronojõ weecãrã niwã. Jesure cʉ̃ õꞌrẽcjʉ yapa caserore yejecõꞌacãrã niwã. Titareta cʉ̃rẽ Jesú wãme õꞌocãrã niwã. Ti wãmerẽta Õꞌacʉ̃rẽ werecoꞌtegʉ María co nijĩpaco nise dʉporo õꞌoduticʉ niwĩ. Tojo weerã tojo wãmeyecãrã niwã.
Wĩꞌmagʉ̃ co wʉáca beꞌro ticʉse nʉmʉrĩ yʉꞌrʉ́ca beꞌro na weewʉaronojõpʉma weecãrã niwã. Moisé dutise aꞌtiro nicaro niwʉ̃. Numia wĩꞌmagʉ̃ wʉáca beꞌro ticʉse nʉmʉrĩ beꞌro apaturi na níꞌcaronojõta tojato tja nírõ tojo duticaro niwʉ̃. Titare wĩꞌmagʉ̃rẽ Jerusalẽ́pʉ miacãrã niwã. Topʉ Õꞌacʉ̃ wiꞌipʉ miisãjãa, Õꞌacʉ̃rẽ “Mʉꞌʉ yagʉ nimi”, ni ĩꞌorã waꞌacãrã niwã.
Õꞌacʉ̃ dutise tojo niyucã, tere tojo weecãrã niwã. Aꞌtiro nicaro niwʉ̃: “Nipeꞌtirã bajuamʉꞌtãrã ʉmʉa Õꞌacʉ̃ yarã sãjãcã weenoꞌrãsama”, niwʉ̃.
Beꞌro María, tojo nicã José Õꞌacʉ̃ dutiꞌcaronojõta weecãrã niwã tja. Aꞌtiro nicaro niwʉ̃: “Õꞌacʉ̃rẽ ẽjõpeorã, pʉarẽrã buja weronojõ bajurãrẽ oꞌoya. Na marĩcã buja pʉarã oꞌoya”, nicaro niwʉ̃.
Titare niꞌcʉ̃ Jerusalẽ́cjʉ̃ Simeó wãmetigʉ nicʉ niwĩ. Cʉ̃ añugʉ̃ waro Õꞌacʉ̃rẽ ẽjõpeoyʉꞌrʉgʉ nicʉ niwĩ. Israe curuacjãrãrẽ yʉꞌrʉoacjʉre yucuegʉ weecʉ niwĩ. Espíritu Santu Simeó meꞌrã ninuꞌcũcʉ niwĩ.
Espíritu Santu cʉ̃rẽ aꞌtiro wereyutojacʉ niwĩ:
—Cristo Õꞌacʉ̃ beseꞌcʉre ĩꞌatimigʉ̃, mʉꞌʉ wẽrĩsome, nicʉ niwĩ.
Õꞌacʉ̃ wiꞌipʉ Jesure miáca nʉmʉrẽ Espíritu Santu Simeórẽ ti wiꞌipʉ waꞌaduticʉ niwĩ. Beꞌro Jesure cʉ̃ pacʉsʉmʉa Moisé dutiꞌcaronojõta wéérã, Õꞌacʉ̃ wiꞌipʉ miacãrã niwã.
Wĩꞌmagʉ̃rẽ ĩꞌagʉ̃, Simeó miiwʉacʉ niwĩ. Miiwʉa, Õꞌacʉ̃rẽ eꞌcatipeogʉ, aꞌtiro nicʉ niwĩ:
Wiogʉ, mʉꞌʉ “Aꞌtiro weegʉti” níꞌquere queoro weeapʉ.
Masãrẽ yʉꞌrʉoacjʉre ĩꞌatojaꞌa.
Mʉꞌʉ nipeꞌtirã masã ĩꞌorõpʉ cʉ̃rẽ masĩdutigʉ tojo weewʉ.
Cʉ̃́ta judío masã nitirãrẽ mʉꞌʉrẽ ẽjõpeodutigʉ sĩꞌogʉ̃ weronojõ weegʉsami.
Tojo nicã nipeꞌtirã mʉꞌʉ yarã Israe curuacjãrã “Õꞌacʉ̃ añurõ weeami”, ninoꞌrãsama, nicʉ niwĩ Simeó.
Simeó wĩꞌmagʉ̃rẽ tojo nicã tʉꞌorã, José, tojo nicã Jesú paco tʉꞌomarĩa waꞌacãrã niwã.
Beꞌro Simeó narẽ “Õꞌacʉ̃ mʉsãrẽ añurõ weeato”, nicʉ niwĩ. María, Jesú pacore aꞌtiro nicʉ niwĩ:
—Õꞌacʉ̃ ãꞌrĩ wĩꞌmagʉ̃rẽ aꞌtiro weedutigʉ beseapĩ. Cʉ̃rẽ ʉatirã Israe curuacjãrã cõꞌadijonoꞌrãsama. Cʉ̃rẽ ʉarã peꞌe morõpeonoꞌrãsama. Cʉ̃ Õꞌacʉ̃ ye cjasere ĩꞌomʉꞌtãgʉ̃ nigʉ̃sami. Pãjãrã cʉ̃rẽ teerãsama.
Tojo weese meꞌrã nipeꞌtirã wãcũsere bajuyoropʉ masĩnoꞌrõsaꞌa. Mʉꞌʉ peꞌere te diꞌpjĩ meꞌrã ñosẽrõ weronojõ pũrĩse tʉꞌoñaꞌgõsaꞌa, nicʉ niwĩ Maríare.
Apego Õꞌacʉ̃ wiꞌipʉre Õꞌacʉ̃ ye queti weremʉꞌtãrĩ masõ nico niwõ. Co Ana wãmetico niwõ. Fanuel macõ Aser curuacjõ nico niwõ. Bʉcʉo waro nico niwõ. Ne waropʉre nuꞌmio waro omocã dʉꞌteco niwõ. Co omocã dʉꞌtéca beꞌro siete cʉ̃ꞌmarĩ co marãpʉ meꞌrã nico niwõ. Ticʉse cʉ̃ꞌmarĩ beꞌro co marãpʉ wẽrĩa waꞌacʉ niwĩ.
Jesure na Õꞌacʉ̃ wiꞌipʉ miacaterore co wapewio ochenta y cuatro cʉ̃ꞌmarĩ cʉoco niwõ. Co Õꞌacʉ̃ wiꞌipʉre ne wijatico niwõ. Topʉ Õꞌacʉ̃rẽ ẽjõpeogo, ñamirĩ, ʉmʉcori beꞌti, ñubuenuꞌcũcãꞌco niwõ.
Simeó Maríare, Joseré ucũrĩ cura Ana na tiropʉ waꞌaco niwõ. Jesure ĩꞌagõ, Õꞌacʉ̃rẽ eꞌcatise oꞌoco niwõ. Beꞌro nipeꞌtirã Jerusalẽ́cjãrã masãrẽ yʉꞌrʉoacjʉre coꞌterãrẽ Jesú ye cjasere wereco niwõ.
Nipeꞌtise Õꞌacʉ̃ dutiꞌquere weetuꞌajaca beꞌro María, José, Jesú na ya macã Nazare, Galilea diꞌtapʉ dajatojaacãrã niwã.
Wĩꞌmagʉ̃ siape meꞌrã bʉcʉa, nemorõ tutuagʉ, masĩnemogʉ̃ waꞌacʉ niwĩ. Õꞌacʉ̃ cʉ̃rẽ añurõ weecʉ niwĩ.
Jesú pacʉsʉmʉa nipeꞌtise cʉ̃ꞌmarĩ Pascua bosenʉmʉ nicã Jerusalẽ́pʉ bosenʉmʉrĩ waꞌawʉacãrã niwã.
Tojo weerã Jesú doce cʉ̃ꞌmarĩ cʉocã, na weewʉaronojõpʉma waꞌacãrã niwã tja. Jesú titare ne waro bosenʉmʉ waꞌagʉ weecʉ niwĩ.
Bosenʉmʉ yʉꞌrʉ́ca beꞌro José, María na ya macãpʉ dajatojaacãrã niwã. Titare Jesú peꞌe cʉ̃ paco María, José masĩrõ marĩrõ Jerusalẽ́pʉ tojacãꞌcʉ niwĩ.
Na Jesure “Ãpẽrã marĩ meꞌrãcjãrã meꞌrã waꞌayusami”, nicãrã nimiwã. Tojo weerã na wãcũqueꞌtiro marĩrõ niꞌcã nʉmʉ maꞌapʉre waꞌacãrã niwã. Beꞌropʉ na acawererã, na ĩꞌamasĩrã waꞌtero cʉ̃rẽ aꞌmacãrã nimiwã.
Ne bocaticãrã niwã. Tojo weerã cʉ̃rẽ aꞌmarã, Jerusalẽ́pʉ majãmitojacãrã niwã.
Iꞌtia nʉmʉ na Jerusalẽ́pʉ wijáca beꞌro Õꞌacʉ̃ wiꞌipʉ cʉ̃rẽ bocacãrã niwã. Cʉ̃ Moisé ojaꞌquere buꞌeri masã waꞌteropʉ dujicʉ niwĩ. Na ucũsere tʉꞌo, cʉ̃ quẽꞌrã narẽ sẽrĩtiñaꞌmʉjãcʉ niwĩ.
Nipeꞌtirã cʉ̃ masĩsere ĩꞌarã, cʉ̃ yʉꞌtimeꞌrĩsere tʉꞌorã, ĩꞌamarĩamʉjãcãrã niwã.
Cʉ̃ Õꞌacʉ̃ wiꞌipʉ dujicã ĩꞌarã, cʉ̃ pacʉsʉmʉa ĩꞌamarĩacãrã niwã. Cʉ̃ paco cʉ̃rẽ nico niwõ:
—Macʉ̃ ¿deꞌro weegʉ ʉ̃sãrẽ tojo weeati? Mʉꞌʉ pacʉ, yʉꞌʉ ʉpʉtʉ mʉꞌʉrẽ aꞌmapʉ. Ʉpʉtʉ wãcũqueꞌtiapʉ, nico niwõ.
Co tojo nicã tʉꞌogʉ, Jesú nicʉ niwĩ:
—¿Deꞌro weerã yʉꞌʉre aꞌmati? ¿Mʉsã yʉꞌʉ pacʉ ye cjasere weeroʉaꞌa nisere masĩtiati? nicʉ niwĩ.
Cʉ̃ pacʉsʉmʉa Jesú tojo nisere tʉꞌomasĩticãrã niwã.
Beꞌro na meꞌrã Nazarepʉ dajatojaacʉ niwĩ. Cʉ̃ todʉporopʉ weeꞌcaronojõta na dutisere añurõ yʉꞌtinuꞌcũcʉ niwĩ. Cʉ̃ paco nipeꞌtise Jerusalẽ́pʉ tojo waꞌaꞌquere wãcũnʉrʉ̃co niwõ.
Jesú siape meꞌrã bʉcʉa, masĩnemowãꞌcãcʉ niwĩ. Õꞌacʉ̃ cʉ̃rẽ “Añugʉ̃ nimi”, ni ĩꞌacʉ niwĩ. Masã quẽꞌrã nipeꞌtirã cʉ̃rẽ añurõ wãcũcãrã niwã.
Quince cʉ̃ꞌmarĩ Tiberio wãmetigʉ nipeꞌtirã romano masã wiogʉ nirĩ cura aꞌticʉrã cʉ̃ docacjãrã wiorã nicãrã niwã. Poncio Pilato Judea diꞌta wiogʉ nicʉ niwĩ. Herode Galilea diꞌta wiogʉ nicʉ niwĩ. Herode acabiji Felipe Iturea, Traconite wãmetise diꞌta wiogʉ nicʉ niwĩ. Lisanias wãmetigʉ Abilinia diꞌta wiogʉ nicʉ niwĩ.
Anás, tojo nicã Caifá paꞌia wiorã nicãrã niwã. Tita na wiorã nirĩ cura Õꞌacʉ̃ Zacaría macʉ̃ Juãrẽ masã marĩrõ, yucʉ marĩrõpʉ ucũcʉ niwĩ.
—Mʉsã ñaꞌarõ weesetiꞌquere bʉjaweti dʉcayu, wãmeyenoꞌña. Tojo weerã mʉsã ñaꞌarõ weeꞌquere acobojonoꞌrãsaꞌa, nicʉ niwĩ.
Dʉporocjʉ̃pʉ Õꞌacʉ̃ ye queti weremʉꞌtãrĩ masʉ̃ Isaía ojaꞌcaronojõta Juã queoro weeseticʉ niwĩ. Aꞌtiro ojayunoꞌcaro niwʉ̃:
Niꞌcʉ̃ yucʉ marĩrõ, masã marĩrõpʉ aꞌtiro caricũnuꞌcũbajaqueꞌatigʉsami:
“Marĩ wiogʉ aꞌtiatji maꞌarẽ apoyuya.
Diacjʉ̃ca maꞌa añurĩ maꞌa quẽꞌrã́rõ weronojõ weeyuya.”
(Marĩ wiogʉ aꞌtiati dʉporo mʉsã nisetisere apoyuya, mʉsã wãcũsere dʉcayuya nígʉ̃, tojo nicʉ niwĩ.)
Nipeꞌtise diꞌta tʉꞌrʉri yaa, niꞌcãrõwijinoꞌrõsaꞌa.
Nipeꞌtise ʉ̃rʉ̃pagʉ, opa buꞌpa diacjʉ̃ca pa weenoꞌrõsaꞌa.
Maꞌarĩ diacjʉ̃ nitise maꞌarĩ diacjʉ̃nʉꞌcõnoꞌrõsaꞌa.
Maꞌarĩ coperibʉjʉse yaamuꞌmuonoꞌrõsaꞌa.
(Mʉsã ñaꞌarõ weesetiꞌquere dʉcayu, apoya nígʉ̃, tojo nicʉ niwĩ.)
Mʉsã tojo weecã, Õꞌacʉ̃ masãrẽ yʉꞌrʉosere nipeꞌtirã ĩꞌarãsama, ni ojacʉ niwĩ Isaía.
Masã Juã tiropʉ wãmeyedutirã waꞌacãrã niwã. Na tojo weecã, narẽ aꞌtiro nicʉ niwĩ:
—Mʉsã weetaꞌsari curuacjãrã aña weronojõ niꞌi. Aña nʉcʉ̃ ʉ̃jʉ̃cã, uiwãꞌcãsama. Mʉsã aña weronojõ buꞌiri daꞌresere uiꞌi. Tojo uirã, mʉsã ñaꞌarõ weeꞌquere bʉjaweti dʉcayusĩꞌrĩtimirã, wãmeyedutirã aꞌtiapʉ.
Mʉsã diacjʉ̃ta ʉ̃sã ñaꞌarõ weeꞌquere bʉjaweti dʉcayuapʉ nírã, mʉsã weesetise meꞌrã ĩꞌoña. Aꞌtiro wãcũticãꞌña: “Ʉ̃sã Abrahã pãrãmerã niꞌi. Tojo weerã Õꞌacʉ̃ tiropʉ waꞌarãsaꞌa”, ni wãcũticãꞌña. Mʉsã wãcũsere dʉcayuticã, Abrahã pãrãmerã nise wapamarĩꞌi. Õꞌacʉ̃ ʉagʉ, aꞌte ʉ̃tãperi meꞌrã Abrahã pãrãmerã waꞌacã weemasĩmi. Cʉ̃ tojo weecãma, na peꞌe Õꞌacʉ̃ ʉaro weebosama.
Marĩ yucʉpagʉ oteꞌquepagʉ weronojõ niꞌi. Õꞌacʉ̃ mʉsãrẽ yucʉpagʉ dʉca marĩsepagʉre besecõꞌarõ weronojõ weegʉsami. Yucʉ añurõ dʉcatiticjʉre paacõꞌa, ʉ̃jʉ̃acõꞌacãꞌnoꞌsaꞌa. Tere weeꞌcaro weronojõ mʉsã wãcũsere dʉcayuticã, añurõ weesetiticã, Õꞌacʉ̃ mʉsãrẽ cõmea meꞌrã paacõꞌagʉ̃ weronojõ buꞌiri daꞌregʉsami, nicʉ niwĩ Juã.
Cʉ̃ tojo nicã tʉꞌorã, masã cʉ̃rẽ sẽrĩtiñaꞌcãrã niwã:
—To pũrĩcãrẽ ¿deꞌro weerãsari? nicãrã niwã.
Juã narẽ yʉꞌticʉ niwĩ:
—Noꞌo pʉaro suꞌtiro cʉogʉnojõ apĩ moogʉ̃rẽ niꞌcãrõ oꞌoya. Baꞌase cʉogʉnojõ baꞌase moogʉ̃ meꞌrã dʉcawaa baꞌaya, nicʉ niwĩ.
Ãpẽrã quẽꞌrã romano masã wiorãrẽ niyeru wapaseebosari masã Juã tiropʉ wãmeyedutirã waꞌacãrã niwã. Cʉ̃rẽ sẽrĩtiñaꞌcãrã niwã:
—Ʉ̃sãrẽ buꞌegʉ, ¿ʉ̃sã deꞌro weerãsari? nicãrã niwã.
Juã narẽ yʉꞌticʉ niwĩ:
—Romano masã na wapaseedutiꞌcaro nemorõ wapaseeticãꞌña. Na dutiro ejatuaro wapaseeya, nicʉ niwĩ.
Ãpẽrã surara quẽꞌrã cʉ̃rẽ sẽrĩtiñaꞌcãrã niwã:
—Ʉ̃sã waro, ¿deꞌro weerãsari? nicãrã niwã.
Juã narẽ yʉꞌticʉ niwĩ:
—Ne ãpẽrã cʉosere ẽꞌmaticãꞌña. Na oꞌoticã, tutuaro meꞌrã narẽ uise oꞌo, ñaꞌarõ weeticãꞌña. Tere ʉarã, na weetiꞌquepʉreta weresãdojaticãꞌña. Mʉsã wapataꞌase meꞌrã diaꞌcʉ̃ eꞌcatiya, nicʉ niwĩ.
Masã Juã buꞌesere tʉꞌorã, ʉpʉtʉ wãcũcãrã niwã.
Na tojo nisere masĩgʉ̃, Juã nipeꞌtirãrẽ aꞌtiro nicʉ niwĩ:
—Yʉꞌʉ mʉsãrẽ na ñaꞌarõ weeꞌquere bʉjaweti, duꞌuama nígʉ̃, aco meꞌrã wãmeyeꞌe. Yʉꞌʉ beꞌro apĩ yʉꞌʉ nemorõ tutuagʉ aꞌtigʉsami. Cʉ̃ añugʉ̃ waro nimi. Yʉꞌʉ peꞌe mejõ nigʉ̃ tʉꞌoñaꞌa. Cʉ̃ ye sapature tuweemasĩtigʉ weronojõ cʉ̃rẽ ne niꞌcãrõwijimasĩtisaꞌa. Cʉ̃ pũrĩcã Espíritu Santure mʉsãrẽ oꞌógʉsami. Cʉ̃rẽ masã meꞌrã ninuꞌcũcã weegʉsami. Ñaꞌarõrẽ ʉ̃jʉ̃aweero weronojõ mʉsãrẽ añurõ tojato nígʉ̃ ñaꞌarõ weeꞌquere cõꞌagʉ̃sami.
Yʉꞌʉ beꞌro aꞌtigʉ niꞌcʉ̃ trigo suꞌtiweeri masʉ̃ weronojõ nimi. Cʉ̃ te suꞌtire mejẽcã sʉꞌawee, cõꞌasami. Te trigo peri quẽꞌrãrẽ mejẽcã mii, te nʉrõrĩ wiꞌipʉ nʉrõsami. Te suꞌtire pecameꞌepʉ ʉ̃jʉ̃acõꞌasami. Aꞌte weronojõ cʉ̃, cʉ̃ yarã warore bese, cʉ̃ tiropʉ miagʉ̃sami. Ãpẽrãrẽ pecameꞌepʉ cõꞌabajuriogʉsami. Ti meꞌe ne peꞌtisome, nicʉ niwĩ Juã.
Tojo weesenojõ meꞌrã peje apeye werecasanemocʉ niwĩ. Tenojõ meꞌrã Juã Õꞌacʉ̃ ye añuse quetire masãrẽ werecʉ niwĩ.
Apeyema tja Herode ti diꞌta Galilea wiogʉre tuꞌticʉ niwĩ. Herode cʉ̃ acabiji Felipe nʉmo Herodía wãmetigore ẽꞌma, nʉmoticʉ niwĩ. Tojo nicã apeye peje ñaꞌase weenemoꞌque buꞌiri tuꞌticʉ niwĩ.
Herode Juã cʉ̃ wereꞌquere tʉꞌoronojõ nígʉ̃, mejõ ñaꞌarõ weenemocʉ niwĩ. Juãrẽ buꞌiri daꞌreri wiꞌipʉ sõrõduticʉ niwĩ.
Juãrẽ buꞌiri daꞌreri wiꞌipʉ sõrõatji dʉporo Juã pãjãrã masãrẽ wãmeyecʉ niwĩ. Beꞌro Jesú quẽꞌrãrẽ wãmeyecʉ niwĩ. Cʉ̃rẽ wãmeyegʉ ñubueri cura ʉꞌmʉse pãrĩcaro niwʉ̃.
Tojo waꞌacã, Jesú buꞌipʉ Espíritu Santu buja weronojõ bajugʉ cʉ̃pʉre dijatacʉ niwĩ. Ʉꞌmʉsepʉ cʉ̃ pacʉ Õꞌacʉ̃ ucũdijogʉ, aꞌtiro nicʉ niwĩ:
—Mʉꞌʉ yʉꞌʉ macʉ̃ yʉꞌʉ ʉpʉtʉ maꞌigʉ̃ niꞌi. Mʉꞌʉ meꞌrã pũrõ eꞌcatiꞌi, nicʉ niwĩ.
Jesú treinta cʉ̃ꞌmarĩ waꞌtero cʉogʉ, buꞌenʉꞌcãcʉ niwĩ. Masã cʉ̃rẽ “José macʉ̃ nimi”, nicãrã nimiwã. José Elí macʉ̃ nicʉ niwĩ.
Elí Matat macʉ̃ nicʉ niwĩ. Matat Leví macʉ̃ nicʉ niwĩ. Leví Melqui macʉ̃ nicʉ niwĩ. Melqui Jana macʉ̃ nicʉ niwĩ. Jana José macʉ̃ nicʉ niwĩ.
José Matatías macʉ̃ nicʉ niwĩ. Matatías Amós macʉ̃ nicʉ niwĩ. Amós Nahúm macʉ̃ nicʉ niwĩ. Nahúm Esli macʉ̃ nicʉ niwĩ. Esli Nagai macʉ̃ nicʉ niwĩ.
Nagai Maat macʉ̃ nicʉ niwĩ. Maat Matatías macʉ̃ nicʉ niwĩ. Matatías Semei macʉ̃ nicʉ niwĩ. Semei Josec macʉ̃ nicʉ niwĩ. Josec Judá macʉ̃ nicʉ niwĩ.
Judá Joanán macʉ̃ nicʉ niwĩ. Joanán Resa macʉ̃ nicʉ niwĩ. Resa Zorobabel macʉ̃ nicʉ niwĩ. Cʉ̃ Salatiel macʉ̃ nicʉ niwĩ. Salatiel Neri macʉ̃ nicʉ niwĩ.
Neri Melqui macʉ̃ nicʉ niwĩ. Melqui Adi macʉ̃ nicʉ niwĩ. Adi Cosam macʉ̃ nicʉ niwĩ. Cosam Elmadam macʉ̃ nicʉ niwĩ. Cʉ̃ Er macʉ̃ nicʉ niwĩ.
Er Josué macʉ̃ nicʉ niwĩ. Josué Eliezer macʉ̃ nicʉ niwĩ. Eliezer Jorim macʉ̃ nicʉ niwĩ. Jorim Matat macʉ̃ nicʉ niwĩ.
Matat Leví macʉ̃ nicʉ niwĩ. Leví Simeó macʉ̃ nicʉ niwĩ. Simeó Judá macʉ̃ nicʉ niwĩ. Judá José macʉ̃ nicʉ niwĩ. José Jonam macʉ̃ nicʉ niwĩ. Jonam Eliaquim macʉ̃ nicʉ niwĩ.
Cʉ̃ Melea macʉ̃ nicʉ niwĩ. Melea Mena macʉ̃ nicʉ niwĩ. Mena Matata macʉ̃ nicʉ niwĩ. Matata Natán macʉ̃ nicʉ niwĩ.
Natán Davi macʉ̃ nicʉ niwĩ. Davi Isaí macʉ̃ nicʉ niwĩ. Isaí Obed macʉ̃ nicʉ niwĩ. Obed Booz macʉ̃ nicʉ niwĩ. Booz Sala macʉ̃ nicʉ niwĩ. Sala Naasón macʉ̃ nicʉ niwĩ.
Naasón Aminadab macʉ̃ nicʉ niwĩ. Cʉ̃ Admin macʉ̃ nicʉ niwĩ. Admin Arni macʉ̃ nicʉ niwĩ. Arni Esrom macʉ̃ nicʉ niwĩ. Esrom Fares macʉ̃ nicʉ niwĩ. Fares Judá macʉ̃ nicʉ niwĩ.
Judá Jacob macʉ̃ nicʉ niwĩ. Jacob Isaa macʉ̃ nicʉ niwĩ. Isaa Abrahã macʉ̃ nicʉ niwĩ. Abrahã Taré macʉ̃ nicʉ niwĩ. Taré Nacor macʉ̃ nicʉ niwĩ.
Nacor Serug macʉ̃ nicʉ niwĩ. Serug Ragau macʉ̃ nicʉ niwĩ. Ragau Peleg macʉ̃ nicʉ niwĩ. Peleg Heber macʉ̃ nicʉ niwĩ. Heber Sala macʉ̃ nicʉ niwĩ.
Sala Cainán macʉ̃ nicʉ niwĩ. Cainán Arfaxad macʉ̃ nicʉ niwĩ. Arfaxad Sẽ macʉ̃ nicʉ niwĩ. Sẽ Noé macʉ̃ nicʉ niwĩ. Noé Lamec macʉ̃ nicʉ niwĩ.
Lamec Matusalén macʉ̃ nicʉ niwĩ. Matusalén Enoc macʉ̃ nicʉ niwĩ. Enoc Jared macʉ̃ nicʉ niwĩ. Jared Mahalaleel macʉ̃ nicʉ niwĩ. Cʉ̃ Cainán macʉ̃ nicʉ niwĩ.
Cainán Enós macʉ̃ nicʉ niwĩ. Enós Set macʉ̃ nicʉ niwĩ. Set Adã́ macʉ̃ nicʉ niwĩ. Adã́ Õꞌacʉ̃ cʉ̃ ne waro wee dʉꞌpócãtiꞌcʉ nicʉ niwĩ. Tojo weegʉ cʉ̃ Õꞌacʉ̃ macʉ̃ nicʉ niwĩ.
Juã Jesure wãmeyeca beꞌro Jesú Espíritu Santure cʉoyʉꞌrʉacʉ niwĩ. Cʉ̃rẽ dia Jordã́ wãmetiri maapʉ níꞌcʉre Espíritu Santu maata yucʉ marĩrõ, masã marĩrõpʉ miacʉ niwĩ.
Topʉre cuarenta nʉmʉrĩ nicʉ niwĩ. Wãtĩ Jesure cʉ̃ pacʉre yʉꞌrʉnʉꞌcãdutigʉ niquesãcʉ nimiwĩ. Cʉ̃ topʉ nise nʉmʉrĩrẽ Jesú ne cãꞌrõ baꞌaticʉ niwĩ. Tojo weegʉ ʉjaboacʉ niwĩ.
Tojo waꞌari curare wãtĩ cʉ̃rẽ aꞌtiro nicʉ niwĩ:
—Mʉꞌʉ diacjʉ̃ta Õꞌacʉ̃ macʉ̃ niꞌi nígʉ̃, aꞌte ʉ̃tãperire pã́ dojorẽ baꞌaya, nicʉ niwĩ.
—Õꞌacʉ̃ ye queti ojáca pũrĩpʉ aꞌtiro ojanoꞌo: “Masã baꞌase meꞌrã diaꞌcʉ̃ catimasĩtisama”, ni ojanoꞌwʉ̃, nicʉ niwĩ.
Beꞌro wãtĩ Jesure ʉꞌmʉacjʉ ʉ̃rʉ̃gʉ̃pʉ miacʉ niwĩ tja. Topʉ nipeꞌtisere niꞌcãtita aꞌti nucũcã cjase macãrĩ pejere ĩꞌopeꞌocãꞌcʉ niwĩ.
Ĩꞌotoja, wãtĩ aꞌtiro nicʉ niwĩ:
—Yʉꞌʉ mʉꞌʉrẽ aꞌte macãrĩ wiogʉ, te macãrĩpʉ nise nipeꞌtise wiogʉ sõrõgʉ̃ti. Aꞌte nipeꞌtise yé niꞌi. Tojo weegʉ yʉꞌʉ noꞌo oꞌosĩꞌrĩgʉ̃rẽ oꞌogʉti.
Mʉꞌʉ yʉꞌʉre ejaqueꞌa ẽjõpeocã, nipeꞌtise mʉꞌʉ ye tojarosaꞌa, nicʉ niwĩ wãtĩ.
Jesú aꞌtiro yʉꞌticʉ niwĩ:
—Õꞌacʉ̃ ye queti ojáca pũrĩpʉ aꞌtiro ojanoꞌo: “Õꞌacʉ̃ mʉꞌʉ wiogʉ niꞌcʉ̃rẽta ẽjõpeoya. Cʉ̃ seꞌsarore, cʉ̃ dutise diaꞌcʉ̃rẽ weecoꞌteya”, niwʉ̃, nicʉ niwĩ Jesú.
Beꞌro wãtĩ Jesure Jerusalẽ́pʉ miaa, Õꞌacʉ̃ wiꞌi dʉposãrĩpʉ miimʉjãcʉ niwĩ. Topʉ cʉ̃rẽ aꞌtiro nicʉ niwĩ tja:
—Mʉꞌʉ diacjʉ̃ta Õꞌacʉ̃ macʉ̃ niꞌi nígʉ̃, aꞌtopʉ meꞌrãta nucũcãpʉ buꞌpudijaya.
Õꞌacʉ̃ ye queti ojáca pũrĩpʉ mʉꞌʉrẽ aꞌtiro ojanoꞌo:
Õꞌacʉ̃ cʉ̃rẽ werecoꞌterãrẽ mʉꞌʉrẽ coꞌtedutigʉ oꞌógʉsami.
Mʉꞌʉrẽ ʉ̃tãgãpʉ doquepejari nírã, mʉꞌʉrẽ tuuñeꞌerãsama, ni ojanoꞌcaro niwʉ̃, nicʉ niwĩ wãtĩ.
Jesú cʉ̃rẽ yʉꞌticʉ niwĩ:
—Õꞌacʉ̃ ye queti ojáca pũrĩpʉre aꞌte quẽꞌrã ojanoꞌcaro niwʉ̃: “Mʉꞌʉ wiogʉ Õꞌacʉ̃ cʉ̃ ucũꞌquere ne niꞌcãti ¿diacjʉ̃ta nimitito? nírã, cʉ̃rẽ weeĩꞌodutiticãꞌña”, ni ojanoꞌwʉ̃, nicʉ niwĩ Jesú.
Aꞌtiro wéégʉ, wãtĩ apeye deꞌro mejẽcã Jesure weenemomasĩticʉ niwĩ. Weenemomasĩti, yoaticã cʉ̃rẽ cõꞌawãꞌcãnicʉ niwĩ.
Jesú masã marĩrõpʉ níꞌcʉ Espíritu Santure cʉoyʉꞌrʉagʉ, Galileapʉre dajacʉ niwĩ. Ãpẽrã cʉ̃ ye quetire nipeꞌtiro Galilea waꞌterocjãrã ucũseꞌsa waꞌacãrã niwã.
Jesú macãrĩnʉcʉ̃ na nerẽwʉasepʉ buꞌecʉ niwĩ. Nipeꞌtirã cʉ̃rẽ eꞌcati, “Añuyʉꞌrʉami”, nicãrã niwã.
Beꞌro Jesú Nazare cʉ̃ masã́ca macãpʉ dajatojaacʉ niwĩ. Judío masã na soowʉari nʉmʉ cʉ̃ weewʉaronojõpʉma na nerẽwʉari wiꞌipʉ sãjãacʉ niwĩ. Topʉ wãꞌcãnʉꞌcã, Õꞌacʉ̃ ye queti ojáca pũrĩrẽ buꞌeĩꞌocʉ niwĩ.
Cʉ̃rẽ Õꞌacʉ̃ ye queti weremʉꞌtãrĩ masʉ̃ Isaía ojáca pũrĩrẽ buꞌedutirã oꞌocãrã niwã. Cʉ̃ ti pũrĩrẽ pão, aꞌtiro ojaꞌquere bocacʉ niwĩ. Aꞌtiro nicaro niwʉ̃:
Espíritu Santu yʉꞌʉpʉre nimi.
Cʉ̃ añuse quetire pajasecʉorãrẽ yʉꞌʉre weredutigʉ cũuwĩ.
Bʉjawetirãrẽ wãcũtutuacã weedutigʉ oꞌówĩ.
Ãpẽrã dutise doca niwãꞌñarãrẽ yʉꞌrʉweticã weedutigʉ oꞌówĩ.
Caperi ĩꞌatirãrẽ ĩꞌacã weedutigʉ oꞌówĩ.
Ãpẽrãrẽ dutipe, ñaꞌarõ weepenoꞌrãrẽ wijataꞌadutigʉ oꞌówĩ.
Õꞌacʉ̃ masãrẽ yʉꞌrʉoritero etatojaꞌa nisere weredutigʉ oꞌówĩ, ni ojacʉ niwĩ Isaía, ni buꞌecʉ niwĩ Jesú.
Beꞌro, Jesú cʉ̃ buꞌéca beꞌro ti pũrĩrẽ tuutũrẽtoja, ti wiꞌi coꞌtegʉre wiacʉ niwĩ. Wia, narẽ buꞌegʉtigʉ ejanujãcʉ niwĩ. Nipeꞌtirã ti wiꞌipʉ nirã́ cʉ̃rẽ ne ĩꞌaduꞌuticãrã niwã.
Cʉ̃ narẽ aꞌtiro ucũnʉꞌcãcʉ niwĩ:
—Niꞌcãcã meꞌrã mʉsã tʉꞌoropʉ buꞌeĩꞌoꞌque queoro waꞌaꞌa, nicʉ niwĩ.
—¿Ãꞌrĩ José macʉ̃ mejẽta niti? nicãrã niwã.
Na tojo nisere masĩgʉ̃, Jesú narẽ nicʉ niwĩ:
—Apetero weerã aꞌte masã na ucũwʉasenojõrẽ yʉꞌʉre nírã nisaꞌa: “Ocoyeri masʉ̃ mʉꞌʉ basu peꞌe ocoye yʉꞌrʉoya”, nisaꞌa. Tojo nicã “Mʉꞌʉ Capernaupʉ weeĩꞌoꞌquere ʉ̃sã tʉꞌowʉ. Te ʉ̃sã tʉꞌoꞌquere aꞌto mʉꞌʉ ya macã waropʉ quẽꞌrãrẽ weeĩꞌoña”, nírã nisaꞌa, nicʉ niwĩ.
Beꞌro narẽ ninemocʉ niwĩ:
—Diacjʉ̃ mʉsãrẽ weregʉti. Ne niꞌcʉ̃ Õꞌacʉ̃ ye queti weremʉꞌtãrĩ masʉ̃rẽ cʉ̃ ya macãcjãrã waro añurõ põtẽrĩtisama.
Mʉsãrẽ aꞌtere diacjʉ̃ masĩcã ʉasaꞌa. Õꞌacʉ̃ ye queti weremʉꞌtãrĩ masʉ̃ Elía cʉ̃ nícateropʉre Israe diꞌtapʉre pãjãrã wapewia numia nicãrã niwã. Titare iꞌtia cʉ̃ꞌma ape cʉ̃ꞌma deco acoro pejaticaro niwʉ̃. Tojo weerã nipeꞌtirã ti diꞌtacjãrã ʉpʉtʉ ʉjaboacãrã niwã.
Tojo nimicã, ne niꞌcõ Israe curuacjõ wapewiore weetamudutigʉ Õꞌacʉ̃ oꞌóticʉ niwĩ. Ape diꞌtacjõ Sarepta wãmetiro Sidṍ pʉꞌto nigṍ peꞌere weetamudutigʉ oꞌócʉ niwĩ.
Apeye quẽꞌrã Eliseo Õꞌacʉ̃ ye queti weremʉꞌtãrĩ masʉ̃ nícateropʉre aꞌte weronojõta waꞌacaro niwʉ̃. Israe diꞌtapʉre pãjãrã cãmi boarã nicãrã niwã. Tojo nimicã, Eliseo ne niꞌcʉ̃ ti diꞌtacjʉ̃rẽ yʉꞌrʉoticʉ niwĩ. Naamán aperocjʉ̃ Siria diꞌtacjʉ̃ peꞌere yʉꞌrʉocʉ niwĩ. Õꞌacʉ̃ Israe curuacjãrãrẽ weetamutigʉ, Israe curuacjãrã nitirã peꞌere weetamucʉ niwĩ, nicʉ niwĩ.
Ti wiꞌipʉ nerẽꞌcãrã pãjãrã Jesú aꞌtiro nisere tʉꞌorã, uayʉꞌrʉacãrã niwã.
Beꞌro nipeꞌtirã to nirã́ wãꞌcãnʉꞌcã, Jesure macã sumutopʉ cõꞌaõꞌocãrã niwã. Na nirĩ macãcjʉ̃ ʉ̃rʉ̃gʉ̃ dʉposãrĩpʉ cʉ̃rẽ tuuquedijorãtirã miimʉjãcãrã niwã.
Na tojo weesĩꞌrĩmicã, Jesú na waꞌtero waꞌa, yʉꞌrʉwãꞌcã waꞌacʉ niwĩ.
Beꞌro Jesú Capernaupʉ waꞌacʉ niwĩ. Ti macã Galilea diꞌtapʉ nicaro niwʉ̃. Topʉ masãrẽ na soowʉari nʉmʉrẽ buꞌecʉ niwĩ.
Dutisere cʉogʉ weronojõ buꞌecã ĩꞌarã, tʉꞌomarĩamʉjãcãrã niwã.
Na nérẽ́ca wiꞌipʉre niꞌcʉ̃ wãtĩ sãjãnoꞌcʉ nicʉ niwĩ. Aꞌtiro ʉpʉtʉ caricũcʉ niwĩ:
—Jesú Nazarecjʉ̃, ʉ̃sãrẽ cariboticãꞌña. ¿Ʉ̃sãrẽ buꞌiri daꞌre bajuriogʉ aꞌtigʉ weeti? Mʉꞌʉrẽ ĩꞌamasĩꞌi. Õꞌacʉ̃ oꞌóꞌcʉ ñaꞌase moogʉ̃, añubutiagʉ niꞌi, nicʉ niwĩ.
Cʉ̃ tojo nicã tʉꞌogʉ, Jesú wãtĩ masʉ̃pʉ nigʉ̃rẽ tuꞌtigʉ, aꞌtiro nicʉ niwĩ:
—Diꞌtamarĩaña. Ãꞌrĩpʉre nigʉ̃́ wijaaya, nicʉ niwĩ.
Cʉ̃ tojo nicã, wãtĩ na ĩꞌorõpʉ tuuquecũu, cʉ̃pʉre níꞌcʉ wijaacʉ niwĩ. Ne cʉ̃rẽ mejẽcã cãmidaꞌremaꞌarõ marĩrõ wijaacʉ niwĩ.
Tojo waꞌasere ĩꞌarã, nipeꞌtirã ʉcʉacãrã niwã. Na basu aꞌmerĩ aꞌtiro ucũcãrã niwã:
—Ãꞌrĩ dutise cʉose ¿ñeꞌenojõ nimitito? Cʉ̃ tutuaro meꞌrã wãtĩarẽ cõꞌawĩrõmasĩmi. Cʉ̃ narẽ cõꞌawĩrõcã, na wijaama, nicãrã niwã.
Tojo weero nipeꞌtiro Galileapʉ Jesú ye cjase seꞌsa waꞌacaro niwʉ̃.
Jesú na nerẽwʉaropʉ níꞌcʉ wijaa waꞌacʉ niwĩ. Wijááca beꞌro Simó ya wiꞌipʉ waꞌacʉ niwĩ. Cʉ̃ mañecõ ʉpʉtʉ ujaque dutitico niwõ. Tojo weerã Jesure “Yʉꞌrʉoya”, ni sẽrĩcãrã niwã.
Jesú co pʉꞌto ejanʉꞌcã muꞌrĩĩꞌa, ujaquere suruduticʉ niwĩ. Cʉ̃ tojo weecã, ujaque surupeꞌtia waꞌacaro niwʉ̃. Tojo wééca beꞌro maata co wãꞌcãnʉꞌcã, narẽ baꞌase etigo waꞌaco niwõ.
Mujĩpũ sãjãrĩ cura nipeꞌtirã noꞌo nise duti cʉorãrẽ Jesú tiropʉ miacãrã niwã. Jesú na dutitirãnʉcʉ̃rẽ omocã ñapeogʉ, nipeꞌtirãrẽ yʉꞌrʉocʉ niwĩ.
Na dutitirã waꞌteropʉre wãtĩa masãpʉre sãjãaꞌcãrã quẽꞌrãrẽ cõꞌawĩrõcʉ niwĩ. Na wijaarã, aꞌtiro caricũwijaacãrã niwã:
—Mʉꞌʉ Õꞌacʉ̃ macʉ̃ niꞌi, nicãrã niwã.
Wãtĩa Cristo Õꞌacʉ̃ beseꞌcʉ nimi nisere masĩcãrã niwã. Tojo weegʉ Jesú narẽ tuꞌtigʉ, ucũdutiticʉ niwĩ.
Boꞌrequeꞌari cura Jesú macã sumuto masã marĩrõpʉ waꞌacʉ niwĩ. Cʉ̃ tojo weecã, masã cʉ̃rẽ aꞌma, cʉ̃ nirõpʉ sirutuejacãrã niwã. Cʉ̃rẽ aperopʉ waꞌadutiticãrã nimiwã.
Jesú narẽ nicʉ niwĩ:
Tojo weegʉ Jesú na nerẽwʉase wiꞌseri Galilea diꞌta nise macãrĩpʉre werecusiacʉ niwĩ.
Niꞌcã nʉmʉ Jesú Genesare wãmetiri ditara sumutopʉ nicʉ niwĩ. Cʉ̃ topʉ nirĩ cura pãjãrã masã etacãrã niwã. Cʉ̃ Õꞌacʉ̃ ye queti weresere tʉꞌosĩꞌrĩrã, cʉ̃ pʉꞌto pãjãrã tuuwãꞌcãcãrã niwã.
Ditara sumuto nucũporopʉ pʉawʉ masã marĩsepawʉ paꞌsacã ĩꞌacʉ niwĩ. Waꞌi wẽjẽrã ejaꞌcãrã tepawʉre topʉ poꞌo, na ye wejecʉpagʉre coerã waꞌarã majãnʉꞌcãcãrã niwã.
Jesú tepawʉre ĩꞌagʉ̃, Simó yawʉpʉ mʉjãsãjãcʉ niwĩ. Simórẽ “Sõꞌocurepʉ wajawĩrõña”, nicʉ niwĩ. Cʉ̃ tojo níca beꞌro Jesú tiwʉpʉ ejanujã, masã sumutopʉ nuꞌcũrãrẽ buꞌenʉꞌcãcʉ niwĩ.
Narẽ buꞌéca beꞌro Simórẽ aꞌtiro nicʉ niwĩ:
—Yucʉsʉre decocurepʉ wajawijaya. Topʉ mʉꞌʉ ya wejecʉre doqueñoña, nicʉ niwĩ.
Simó cʉ̃rẽ yʉꞌticʉ niwĩ:
—Masãrẽ buꞌegʉ, ʉ̃sã piꞌeti, ñamipʉre wẽjẽboꞌreamiapʉ. Ne wẽjẽtiasʉ. Mʉꞌʉ dutigʉta dutitojaꞌa. Tojo weegʉ wejecʉre doqueñogʉ̃ti, nicʉ niwĩ.
Na tigʉre doqueñóca beꞌro pãjãrã waro waꞌi sãjãnoꞌcãrã niwã. Tojo weero tigʉ wejecʉ tʉ̃ꞌrʉ̃rõpʉ weecaro niwʉ̃.
Tere ĩꞌarã, na meꞌrãcjãrã apewʉ yucʉsʉpʉ nirãrẽ weetamudutirã bʉapijicãrã niwã. Na, na tiropʉ eta, narẽ weetamucãrã niwã. Tepawʉ pʉawʉpʉta waꞌi meꞌrã cãꞌrõ mirĩdijaweꞌsocaro niwʉ̃.
Aꞌtiro waꞌacã ĩꞌagʉ̃, Simó Pedro Jesú tiro ejaqueꞌa, cʉ̃rẽ nicʉ niwĩ:
—Yʉꞌʉ wiogʉ, yʉꞌʉ ñaꞌarõ weesebʉcʉ niꞌi. Tojo weegʉ mʉꞌʉ añugʉ̃, ñaꞌase moogʉ̃ yʉꞌʉ tiro niticãꞌña, nicʉ niwĩ.
Waꞌi pãjãrãrẽ ĩꞌamarĩatjĩagʉ̃, tojo nicʉ niwĩ. Tojo nicã ãpẽrã cʉ̃ meꞌrã níꞌcãrã quẽꞌrã mejãrõta ĩꞌamarĩacãrã niwã.
Apewʉpʉ níꞌcãrã Zebedeo põꞌrã Santiago, Juã Simó meꞌrãcjãrã na quẽꞌrã ĩꞌamarĩacãrã niwã. Beꞌro Jesú Simórẽ nicʉ niwĩ:
—Uiticãꞌña. Niꞌcãcã meꞌrã mʉꞌʉ waꞌi wẽjẽmuꞌsĩgʉ̃ weronojõ masãrẽ yé quetire weregʉsaꞌa. Were, pãjãrã yʉꞌʉre ẽjõpeocã weegʉsaꞌa, nicʉ niwĩ.
Beꞌro na yucʉsʉpawʉre sumutopʉ wajanʉjãcãrã niwã. Nipeꞌtise na cʉomiꞌquere topʉta cũucã, Jesú meꞌrã waꞌa waꞌacãrã niwã.
Jesú niꞌcã macã Galilea diꞌta nirĩ cura niꞌcʉ̃ nipeꞌtiro upʉpʉ cãmi boagʉ cʉ̃ tiro waꞌacʉ niwĩ. Cʉ̃rẽ ĩꞌagʉ̃, cʉ̃ pʉꞌto diꞌtapʉ paamuꞌrĩqueꞌa, aꞌtiro nicʉ niwĩ:
—Wiogʉ, mʉꞌʉ dutire yʉꞌrʉogʉ niꞌi. Yʉꞌʉre yʉꞌrʉoya, nicʉ niwĩ.
Tojo nicã tʉꞌogʉ, Jesú cʉ̃rẽ yʉꞌrʉogʉ ñapeo, aꞌtiro nicʉ niwĩ:
—Yʉꞌrʉogʉti. Cãmi marĩgʉ̃pʉ tojayá, nicʉ niwĩ.
Cʉ̃ tojo nicãta, cʉ̃ cãmi nimiꞌque yatipeꞌtia waꞌacaro niwʉ̃.
Tuꞌajanʉꞌcõ, Jesú cʉ̃rẽ aꞌtiro nicʉ niwĩ:
—Aꞌtere ãpẽrãrẽ wereticãꞌña. Aꞌtiro peꞌe weeya. Diacjʉ̃ta paꞌi tiropʉ mʉꞌʉ ye cãmi yatiꞌquere ĩꞌogʉ̃ waꞌaya. Cʉ̃ mʉꞌʉrẽ ĩꞌáca beꞌro mʉꞌʉ cãmi boasere “Peꞌtia waꞌaꞌa”, nigʉ̃sami. Cʉ̃ tojo níca beꞌro Moisé cʉ̃ Õꞌacʉ̃rẽ eꞌcatise oꞌodutiꞌquere oꞌoya. Mʉꞌʉ tojo wee yʉꞌrʉ́ca beꞌro masã meꞌrã nisetigʉsaꞌa tja, nicʉ niwĩ.
Jesú ye cjase peꞌe siape meꞌrã nemorõ masĩnoꞌcaro niwʉ̃. Tojo weerã pãjãrã masã cʉ̃ ucũsere tʉꞌorãtirã nerẽcãrã niwã. Tojo nicã na dutire yʉꞌrʉocã ʉarã, cʉ̃ tiro nerẽcãrã niwã.
Na tojo weemʉjãmicã, Jesú peꞌe masã marĩsepʉ waꞌacʉ niwĩ. Tepʉ cʉ̃ pacʉ Õꞌacʉ̃rẽ ñubuemʉjãcʉ niwĩ.
Niꞌcã nʉmʉ Jesú masãrẽ buꞌegʉ weecʉ niwĩ. Titare masã waꞌteropʉre niꞌcãrẽrã fariseo masã, ãpẽrã Moisé ojaꞌquere buꞌeri masã dujicãrã niwã. Niꞌcãrẽrã Galilea diꞌtapʉ nise macãrĩcjãrã nicãrã niwã. Ãpẽrã Judea diꞌtapʉ nise macãrĩcjãrã nicãrã niwã. Tojo nicã ãpẽrã Jerusalẽ́cjãrã nicãrã niwã. Na to nirĩ cura Jesú dutitirãrẽ yʉꞌrʉogʉ, Õꞌacʉ̃ tutuase meꞌrã yʉꞌrʉocʉ niwĩ.
Jesú masãrẽ buꞌeri cura ãpẽrã masã niꞌcʉ̃ sijamasĩtigʉre cʉ̃ cũñarõ meꞌrã wʉaejacãrã niwã. Na wiꞌipʉ miisãjãa, Jesú tiropʉ cũusĩꞌrĩcãrã nimiwã.
Tojo weesĩꞌrĩmirã, masã pãjãrã waro niyucã, ne wʉasãjãamasĩticãrã niwã. Tojo weerã wiꞌi dʉposãrĩpʉ mʉjãa, niꞌcã pe seeweecãrã niwã. Ti pepʉ cʉ̃ cũñarõ meꞌrã cʉ̃rẽ Jesú tiropʉ, masã waꞌteropʉ duꞌudijocãrã niwã.
Jesú na ẽjõpeocã ĩꞌagʉ̃, dutitigʉre aꞌtiro nicʉ niwĩ:
Cʉ̃ tojo nicã tʉꞌorã, Moisé ojaꞌquere buꞌeri masã, fariseo masã aꞌtiro wãcũcãrã niwã: “Ãꞌrĩ cʉ̃ tojo ucũse meꞌrã Õꞌacʉ̃rẽ ñaꞌarõ ucũgʉ̃ weemi. ¿Noa niti cʉ̃ tojo weegʉ́? Cʉ̃ ‘Õꞌacʉ̃ weronojõ tutuagʉ niꞌi’, ¿ni wãcũsari? Marĩ weronojõ upʉtigʉ masã ñaꞌarõ weeꞌquere acobojomasĩtisami. Õꞌacʉ̃ niꞌcʉ̃ta ñaꞌarõ weeꞌquere acobojomasĩmi”, nicãrã niwã.
Jesú na wãcũsere ĩꞌamasĩgʉ̃, aꞌtiro nicʉ niwĩ:
—¿Deꞌro weerã mʉsã yʉꞌʉre mejẽcã wãcũmaꞌati?
¿Deꞌro nise peꞌe diasatibutiati? ¿“Mʉꞌʉ ñaꞌarõ weeꞌquere acobojonoꞌtojaꞌa” nicã, o “Wãꞌcãnʉꞌcã, sijawãꞌcãña” nise peꞌe diasawetine? “Mʉꞌʉ ñaꞌarõ weeꞌquere acobojonoꞌtojaꞌa” nicã ĩꞌatimirã, ẽjõpeoya marĩꞌi. “Wãꞌcãnʉꞌcã, sijawãꞌcãña” nicã peꞌema, cʉ̃ sijasere ĩꞌatojarãpʉ “Diacjʉ̃ta niꞌi”, ni ẽjõpeonoꞌo, nicʉ niwĩ.
Tojo weegʉ yʉꞌʉ Õꞌacʉ̃ macʉ̃ masʉ̃ weronojõ upʉtigʉ yʉꞌʉ tutuasere ĩꞌogʉ̃, ãꞌrĩ sijamasĩtigʉre yʉꞌrʉogʉti. Te meꞌrã mʉsã yʉꞌʉ masã ñaꞌarõ weeꞌquere acobojomasĩsere masĩrãsaꞌa, nicʉ niwĩ.
Tojo weegʉ sijamasĩtigʉre aꞌtiro nicʉ niwĩ:
—Mʉꞌʉ peꞌema aꞌtiro nigʉ̃ti. Wãꞌcãnʉꞌcãña. Mʉꞌʉ cũñarõrẽ miiwʉa, mʉꞌʉ ya wiꞌipʉ tojaagʉsaꞌa, nicʉ niwĩ.
Cʉ̃ tojo nicãta, na nipeꞌtirã ĩꞌorõpʉ sijamasĩtiꞌcʉ wãꞌcãnʉꞌcãcʉ niwĩ. Wãꞌcãnʉꞌcã, cʉ̃ cũñaꞌcarore miiwʉa, Õꞌacʉ̃rẽ eꞌcatise oꞌogʉta, cʉ̃ ya wiꞌipʉ tojaa waꞌacʉ niwĩ.
Nipeꞌtirã tojo waꞌasere ĩꞌamarĩa, Õꞌacʉ̃rẽ eꞌcatise oꞌocãrã niwã. Ĩꞌamarĩarã, aꞌtiro nicãrã niwã:
—Niꞌcãcãma ne ĩꞌawʉaya marĩsere ĩꞌasʉ, nicãrã niwã.
Jesú sijamasĩtigʉre yʉꞌrʉóca beꞌro wiꞌipʉ níꞌcʉ wijaacʉ niwĩ. Wijaa, niꞌcʉ̃ romano masã wiogʉre niyeru wapaseebosari masʉ̃rẽ ĩꞌabocacʉ niwĩ. Cʉ̃ Leví wãmeticʉ niwĩ. Cʉ̃ daꞌrawʉaropʉ dujicʉ niwĩ. Jesú cʉ̃rẽ ĩꞌagʉ̃, “Teꞌa, yʉꞌʉ meꞌrã aꞌtia”, nicʉ niwĩ.
Cʉ̃ tojo nicã tʉꞌogʉ, Leví wãꞌcãnʉꞌcã, nipeꞌtise cʉ̃ daꞌraꞌquere duꞌucũupeo, Jesú meꞌrã waꞌacʉ niwĩ.
Beꞌro Leví cʉ̃ ya wiꞌipʉ Jesure pajiri bosenʉmʉ weepeocʉ niwĩ. Leví meꞌrãcjãrã pãjãrã wapaseeri masã nicãrã niwã. Tojo nicã ãpẽrã quẽꞌrã pãjãrã masã na meꞌrã baꞌarã ninemocãrã niwã.
Na tojo weecã, fariseo masã, Moisé ojaꞌquere buꞌeri masã narẽ ĩꞌanuꞌcũcoꞌtecãrã niwã. Tojo weerã Jesú buꞌerãrẽ ucjacãrã niwã. Aꞌtiro nicãrã niwã:
—¿Deꞌro weerã mʉsã niyeru wapaseeri masã meꞌrã, ñaꞌarõ weeri masã meꞌrã sĩꞌrĩ, baꞌati? nicãrã niwã.
Jesú na tojo nisere tʉꞌogʉ, aꞌtiro nicʉ niwĩ:
—Duti moorã ocoyedutirã, duturure aꞌmatisama. Dutitirã pũrĩcã aꞌmasama.
“Añurã niꞌi” nirãrẽ aꞌmagʉ̃ aꞌtitiwʉ. Ãpẽrã “Ʉ̃sã ñaꞌarã niꞌi” nirã́ peꞌere aꞌmagʉ̃ aꞌtiwʉ. Na ñaꞌarõ weeꞌquere bʉjaweti dʉcayudutigʉ aꞌtiwʉ, nicʉ niwĩ.
Beꞌro Jesure sẽrĩtiñaꞌnemocãrã niwã:
—Juã masãrẽ wãmeyeri masʉ̃ buꞌesere siruturã, tojo nicã ʉ̃sã fariseo masã buꞌesere siruturã Õꞌacʉ̃rẽ ẽjõpeorã beꞌti ñubuesama. ¿Deꞌro weerã mʉꞌʉ buꞌerã peꞌe beꞌtitimirã, sĩꞌrĩ baꞌati? nicãrã niwã.
Jesú narẽ yʉꞌticʉ niwĩ:
—¿Deꞌro weeacjʉ omocã dʉꞌtegʉ na meꞌrã nígʉ̃, cʉ̃ pijioꞌcãrãrẽ bʉjaweti, beꞌtidutibosari?
Beꞌro cʉ̃rẽ ãpẽrã aperopʉ miáca beꞌro pũrĩcãrẽ bʉjaweti, beꞌtirãsama. Jesú, yʉꞌʉ na meꞌrã niꞌi yujupʉ; yʉꞌʉ na meꞌrã niticã pũrĩcãrẽ, beꞌtirãsama nígʉ̃, tojo nicʉ niwĩ.
Narẽ queose meꞌrã werenemocʉ niwĩ:
—Ne niꞌcʉ̃ maꞌmarõ suꞌtirore tʉ̃ꞌrẽ, mejãrõ suꞌtiropʉ sereõꞌotisami. Tojo weegʉ maꞌmarõ suꞌtirore bajuriogʉ weesami. Tojo nicã maꞌmarõ suꞌtirore mejã suꞌtiropʉ sereõꞌocã, ñaꞌarõ bajuꞌu.
Tojota waꞌasaꞌa maꞌma vino mejã ajuri waꞌicʉrã caseri meꞌrã weeꞌque ajuripʉ poseyecã. Aꞌtiro weecãma, vino pãꞌmʉyʉꞌrʉ, te ajurire tʉ̃ꞌrẽcãꞌsaꞌa. Tojo waꞌacã, vino piostepeꞌtia waꞌasaꞌa. Tojo weero vino cõꞌawaꞌa, te ajuri quẽꞌrã cõꞌa waꞌasaꞌa.
Tojo weero maꞌma vinorẽ maꞌma ajuripʉ poseyeroʉaꞌa.
Ne niꞌcʉ̃ vino mejãrẽ sĩꞌrĩpoꞌcʉ maꞌmarẽ sĩꞌrĩsĩꞌrĩtisami. Cʉ̃ aꞌtiro nisami: “Yʉꞌʉ sĩꞌrĩmʉꞌtãꞌque mejã peꞌe, nemorõ añuapʉ”, nisami. Mʉsã todʉporopʉ weesetiꞌquere mʉsã weepoꞌquere maꞌma yʉꞌʉ buꞌese peꞌere dʉcayusĩꞌrĩweꞌe nígʉ̃, tojo nicʉ niwĩ.
Niꞌcã nʉmʉ judío masã na soowʉari nʉmʉ nicã, Jesú trigo wesepʉ yʉꞌrʉacã, cʉ̃ buꞌerã trigore wejetʉ̃ꞌrẽ, sãꞌquẽwee, te perire baꞌacãrã niwã.
—¿Deꞌro weerã marĩ soowʉari nʉmʉrẽ daꞌradutitimicã, mʉsã tojo weeti? nicãrã niwã.
Jesú narẽ yʉꞌticʉ niwĩ:
—Mʉsã dʉporocjʉ̃ wiogʉ Davi cʉ̃ meꞌrãcjãrã meꞌrã ʉjaboarã na weeꞌquere buꞌepã.
Na aꞌtiro weecãrã niwã. Õꞌacʉ̃ wiꞌipʉ sãjãa, pã́ “Õꞌacʉ̃ ye niꞌi” níꞌquere, narẽ baꞌadutitiꞌquere baꞌacãrã niwã. Cʉ̃ meꞌrãcjãrã quẽꞌrãrẽ dʉcawaacʉ niwĩ. Paꞌia diaꞌcʉ̃rẽ te pã́ baꞌata basiocaro nimiwʉ̃. Yʉꞌʉ buꞌerã tere baꞌarã, yʉꞌrʉnʉꞌcãrã mejẽta weema nígʉ̃, tojo nicʉ niwĩ.
Narẽ ninemocʉ niwĩ Jesú:
—Yʉꞌʉ Õꞌacʉ̃ macʉ̃ masʉ̃ weronojõ upʉtigʉ soowʉari nʉmʉ dutise nemorõ dutimasĩꞌi, nicʉ niwĩ.
Jesú ape nʉmʉ na soowʉari nʉmʉ nicã, judío masã nerẽrĩ wiꞌipʉ sãjãa, narẽ buꞌecʉ niwĩ. Topʉ niꞌcʉ̃ omocã diacjʉ̃camocã bʉꞌawiaꞌcʉ nicʉ niwĩ.
Moisé dutiꞌquere buꞌeri masã, tojo nicã fariseo masã Jesure ĩꞌacoꞌtecãrã niwã. Na, ¿marĩ soowʉari nʉmʉrẽ yʉꞌrʉogʉsari cʉ̃? nírã, tojo weecãrã niwã. Cʉ̃ yʉꞌrʉocã, weresãta basiorosaꞌa nírã, tojo ĩꞌacãrã niwã.
Jesú na wãcũsere ĩꞌamasĩgʉ̃, omocã bʉꞌawiaꞌcʉre aꞌtiro nicʉ niwĩ:
—Wãꞌcãnʉꞌcã, wijatia masã decopʉ, nicʉ niwĩ.
Cʉ̃ tojo nicã, omocã bʉꞌawiaꞌcʉ wãꞌcãnʉꞌcã, wijaticʉ niwĩ.
Cʉ̃ tojo weecã, Jesú fariseo masã mejẽcã wãcũrãrẽ aꞌtiro nicʉ niwĩ:
—Mʉsãrẽ apeyenojõ sẽrĩtiñaꞌse cʉoꞌo. Marĩ soowʉari nʉmʉ nicã ¿añusere weeroʉati o ñaꞌase peꞌere weeroʉati? ¿Yʉꞌrʉosere ʉati o wẽjẽcõꞌase peꞌere ʉati? nicʉ niwĩ.
Beꞌro Jesú nipeꞌtirã to nirãrẽ ĩꞌatoja, omocã bʉꞌawiaꞌcʉre nicʉ niwĩ:
—Mʉꞌʉ ya omocãrẽ sĩ́oña.
Cʉ̃ tojo nicã tʉꞌogʉ, sĩ́ocʉ niwĩ. Maata yʉꞌrʉonoꞌca omocã tojacaro niwʉ̃.
Cʉ̃ tojo weecã ĩꞌarã, fariseo masã, Moisé ojaꞌquere buꞌeri masã uayʉꞌrʉa waꞌacãrã niwã. Tojo weerã “Marĩ ¿deꞌro weerãsari ãꞌrĩrẽ?” ni aꞌmerĩ sẽrĩtiñaꞌcãrã niwã.
Jesú te nʉmʉrĩrẽ ʉ̃rʉ̃gʉ̃pʉ cʉ̃ pacʉre ñubuegʉ waꞌacʉ niwĩ. Topʉre ti ñamirẽ ñubueboꞌreacʉ niwĩ.
Boꞌrequeꞌaca beꞌro cʉ̃ buꞌesere siruturã pãjãrãrẽ pijiocʉ niwĩ. Pijio, na waꞌtero nirã́ docere besecʉ niwĩ. Narẽ “Yé quetire werecusiari masã yʉꞌʉ besecṹúꞌcãrã nirãsaꞌa”, nicʉ niwĩ.
Aꞌticʉrã nicãrã niwã: Simó, beꞌro Jesú cʉ̃rẽ Pedro pisucʉ niwĩ. Apĩ cʉ̃ acabiji André nicʉ niwĩ. Tojo nicã Santiago, Juã, Felipe, Bartolomé nicãrã niwã.
Ãpẽrã Mateo, Tomás, Santiago Alfeo macʉ̃, apĩ Simó wãmetigʉ celote curuacjʉ̃ nicãrã niwã.
Apĩ Juda Santiago acabiji nicʉ niwĩ. Tojo nicã Juda Iscariote, beꞌropʉ Jesure cʉ̃rẽ ĩꞌatuꞌtirãrẽ oꞌoacjʉ quẽꞌrã nicʉ niwĩ.
Jesú ʉ̃rʉ̃gʉ̃pʉ níꞌcʉ cʉ̃ besecṹúꞌcãrã meꞌrã tigʉ dʉꞌpocã́pʉ dijacʉ niwĩ. Topʉ dijagʉ, niꞌcã pa añurĩ papʉ tojaqueꞌacʉ niwĩ. Topʉ pãjãrã cʉ̃ buꞌesere siruturã nicãrã niwã. Ãpẽrã masã quẽꞌrã pãjãrã Judea diꞌtacjãrã, Jerusalẽ́cjãrã, pajiri maa sumuto nise macãrĩ Sidṍ, Tirocjãrã nicãrã niwã. Na nipeꞌtirã Jesú buꞌesere tʉꞌorã waꞌacãrã niwã. Tojo nicã na ye dutire yʉꞌrʉodutirã waꞌacãrã niwã.
Ãpẽrã wãtĩa sãjãnoꞌcãrã quẽꞌrã waꞌacãrã niwã. Jesú na quẽꞌrãrẽ yʉꞌrʉocʉ niwĩ.
Cʉ̃ tutuaro meꞌrã nipeꞌtirã dutitirãrẽ yʉꞌrʉocʉ niwĩ. Tojo weerã nipeꞌtirã cʉ̃rẽ ñeꞌeñaꞌsĩꞌrĩcãrã niwã.
Jesú ʉ̃rʉ̃gʉ̃pʉ dijáca beꞌro cʉ̃ buꞌerãrẽ ĩꞌa, nicʉ niwĩ:
—Mʉsã pajasecʉorã Õꞌacʉ̃ wiogʉ nirõpʉ waꞌarãsaꞌa. Tojo weerã eꞌcatiya.
»Noꞌo niꞌcãrõacãrẽ ʉjaboarãnojõ beꞌropʉre yapirãsaꞌa. Tojo weerã eꞌcatiya.
»Noꞌo niꞌcãrõacãrẽ utirãnojõ beꞌropʉre bujirãsaꞌa. Tojo weerã eꞌcatiya.
Mʉsã ʉꞌmʉsepʉ pajibutiaro eꞌcatise bocarãsaꞌa. Tojo weerã na tojo weeri curare ʉpʉtʉ waro eꞌcatiyʉꞌrʉnʉꞌcãña. Dʉporocjãrãpʉ quẽꞌrã Õꞌacʉ̃ ye quetire weremʉꞌtãrĩ masãrẽ mʉsã ñecʉ̃sʉmʉa mejãrõta weecãrã niwã.
»Mʉsã peje cʉorã peꞌe aꞌti turi cjase diaꞌcʉ̃rẽ wãcũnʉrʉ̃, eꞌcatitojaꞌa. Tojo weero mʉsãrẽ ñaꞌa nirõsaꞌa.
»Mʉsã niꞌcãrõacã baꞌa yapirãnojõ eꞌcatitojaꞌa. Tojo weero mʉsãrẽ ñaꞌa niꞌi. Beꞌropʉre ʉjaboarãsaꞌa.
»Mʉsã niꞌcãrõacãrẽ eꞌcati bujirãnojõrẽ ñaꞌa niꞌi. Beꞌropʉre bʉjawetirã utirãsaꞌa.
»Aꞌti ʉmʉcocjãrã añurõ ucũnoꞌrãrẽ ñaꞌarõ waꞌarosaꞌa. Dʉporopʉ “Õꞌacʉ̃ ye queti wererã niꞌi” nisoori masãrẽ mʉsã ñecʉ̃sʉmʉa mejãrõta añurõ diaꞌcʉ̃ narẽ ucũcãrã niwã.
»Noꞌo ye cjasere tʉꞌosĩꞌrĩrãnojõrẽ aꞌtiro nigʉ̃ti. Mʉsãrẽ ĩꞌatuꞌtirãrẽ maꞌiña. Mʉsãrẽ ñaꞌarõ weerãrẽ añurõ weeya.
Mʉsãrẽ ñaꞌarõ ucũrãrẽ “Narẽ añurõ waꞌato”, niña. Mʉsãrẽ ñaꞌarõ tuꞌti, bujicãꞌrãrẽ na ye niatjere sẽrĩbosaya.
Niꞌcʉ̃ mʉꞌʉrẽ niꞌcã pãꞌrẽ diapoapʉ paacã, ape pãꞌrẽ dʉꞌsari pãꞌrẽ peꞌere majãminʉꞌcã, paadutiya tja. Noꞌo niꞌcʉ̃ mʉꞌʉ yaro suꞌtiro buꞌicjãrõrẽ ẽꞌmacã, mʉꞌʉ ya camisa quẽꞌrãrẽ tuweeoꞌoya.
Nipeꞌtirã mʉsãrẽ sẽrĩrãrẽ oꞌoya. Noꞌo mʉsã yere miacã, “Wiapa”, niticãꞌña.
Mʉsãrẽ ãpẽrã añurõ weemeꞌrĩcã ʉasaꞌa. Mʉsã quẽꞌrã tojota narẽ añurõ weemeꞌrĩcãꞌña.
»Mʉsãrẽ mairã diaꞌcʉ̃rẽ maꞌírã, ¿ñeꞌenojõ añuse wéérã weebosaʉ? Ñaꞌarã quẽꞌrã tojota na meꞌrãcjãrãrẽ maꞌisama.
Mʉsãrẽ añurõ weerã́ diaꞌcʉ̃rẽ añurõ wéérã, ¿ñeꞌenojõ peꞌere añuse weebosaʉ? Ñaꞌarã quẽꞌrã narẽ añurõ weerã́ diaꞌcʉ̃rẽ mejãrõta añurõ weesama.
Mʉsã ãpẽrãrẽ apeyenojõ wasorã, “Na wiarãsama” nirã́ diaꞌcʉ̃rẽ oꞌocã, wapamarĩsaꞌa. Ñaꞌarã quẽꞌrã mejãrõta ãpẽrã ñaꞌarãrẽ na wiarãsama nírã, wasosama.
Mʉsã yʉꞌʉre ẽjõpeorã peꞌe mʉsãrẽ ĩꞌatuꞌtirãrẽ maꞌiña. Narẽ añurõ weeya. Na apeyenojõ wasocã, wasose wapa “Apeyenojõ dʉcayurãsama” nirṍ marĩrõ narẽ wasoya. Tojo weecã, Õꞌacʉ̃ mʉsãrẽ peje añuse oꞌogʉsami. Cʉ̃ ʉꞌmʉsepʉ nigʉ̃́ põꞌrã nirãsaꞌa. Cʉ̃́marĩcã queoro weetirãrẽ, tojo nicã ñaꞌarõ weeri masãrẽ pajañaꞌyugʉ, añurõ weesami.
Tojo weerã marĩ pacʉ pajañaꞌrõnojõ mʉsã quẽꞌrã nipeꞌtirãrẽ pajañaꞌña.
»Mʉsã ãpẽrãrẽ “Na ñaꞌarã nima”, ni ĩꞌabeseticãꞌña. Tojo weecã, Õꞌacʉ̃ quẽꞌrã mʉsãrẽ besesome. Tojo nicã ãpẽrãrẽ “Ñaꞌabutiaꞌa, buꞌiri daꞌreroʉaꞌa”, niticãꞌña. Tojo weecã, Õꞌacʉ̃ quẽꞌrã mʉsãrẽ tojo nisome. Ãpẽrãrẽ acobojoya. Õꞌacʉ̃ quẽꞌrã mejãrõta mʉsãrẽ acobojogʉsami.
Ãpẽrã apeyenojõ moorãrẽ oꞌoya. Tojo weecã, Õꞌacʉ̃ quẽꞌrã mʉsãrẽ oꞌogʉsami. Mʉsãrẽ niꞌcã ajuro ñadioca ajuro, añurõ muꞌmuyʉꞌrʉri ajuro weronojõ oꞌogʉsami. Mʉsã ãpẽrãrẽ oꞌoꞌcaronojõta Õꞌacʉ̃ mʉsãrẽ oꞌogʉsami, nicʉ niwĩ Jesú.
Jesú cʉ̃ buꞌerãrẽ aꞌte queose oꞌocʉ niwĩ:
—Niꞌcʉ̃ ĩꞌatigʉ apĩ ĩꞌatigʉre tʉ̃awãꞌcãmasĩtisami. Na pʉarãpʉta noꞌo nirĩ copepʉ bʉrʉsãjãbosama.
Niꞌcʉ̃ buꞌegʉ cʉ̃rẽ buꞌegʉ nemorõ masĩyʉꞌrʉnʉꞌcãtisami. Cʉ̃ buꞌetuꞌajaca beꞌropʉ cʉ̃ quẽꞌrã cʉ̃rẽ niꞌcãrõwijigʉsami.
»Mʉsã basu ñaꞌarã nimirã, ¿deꞌro weerã mʉsã acaweregʉre “Ñaꞌagʉ̃ nimi”, niti? Ãpẽrãrẽ “Mʉsã ñaꞌarã niꞌi” nise dʉporo marĩ ye peꞌere ĩꞌamʉꞌtãrõʉaꞌa.
Mʉsã aꞌte weronojõ nibosaꞌa. Mʉsã acaweregʉre “Mʉꞌʉ ya capeapʉ cãꞌpoꞌcaroacã niꞌi”, nibosaꞌa. Mʉsã ya capeapʉ pajiri poꞌcaro ĩꞌatimirã, mʉsã acaweregʉre “Capeapʉ niseacãrẽ miicõꞌarãti”, nímasĩtisaꞌa. Mʉsã tojo wéérã, weetaꞌsari masã niꞌi. Mʉsã ye caperipʉ nisere miicõꞌamʉꞌtãña. Tojo wééca beꞌropʉ mʉsã acaweregʉ cãꞌrõacã caperipʉ nise peꞌere miicõꞌamasĩrãsaꞌa, ni queose oꞌocʉ niwĩ Jesú.
Jesú aꞌtiro werenemocʉ niwĩ:
—Ne niꞌcãgʉ̃ yucʉgʉ añuse dʉcaticjʉ ñaꞌase dʉcatitisaꞌa. Ñaꞌase dʉcaticjʉ quẽꞌrã añuse dʉcatitisaꞌa.
Nipeꞌtise yucʉpagʉ te dʉca meꞌrã ĩꞌamasĩnoꞌsaꞌa. Potagʉ ne higuera wãmetise dʉcatitisaꞌa. Pota cʉose quẽꞌrã ne ʉꞌse dʉcatitisaꞌa.
Masʉ̃ añugʉ̃ añuse wãcũse cʉoyugʉ, añurõta ucũsami. Apĩ ñaꞌagʉ̃ peꞌe cʉ̃ wãcũse ñaꞌase niyucã, ñaꞌarõ ucũsami. Marĩrẽ ñaꞌase púúturo, ñaꞌaseta marĩ ucũse wijaꞌa. Añuse nicã, añuseta wijaꞌa.
»¿Deꞌro weerã yʉꞌʉre “Yʉꞌʉ wiogʉ” nimirã, yʉꞌʉ dutiro weeweti?
Noꞌo yʉꞌʉ tiropʉ aꞌti, yʉꞌʉ ucũsere tʉꞌo, beꞌro yʉꞌʉ dutiro queoro weegʉ́ aꞌtiro weronojõ nimi.
Niꞌcʉ̃ wiꞌi weegʉtigʉ, diꞌtapʉ seꞌesãjã, ʉ̃tãgãrẽ bocasami. Beꞌro tiga buꞌipʉ yeenʉꞌcãmʉjãsami. Beꞌro dia puꞌeejacã, ti wiꞌipʉ aco oꞌmapõtẽocã, aꞌmeñaꞌtisaꞌa. Ti wiꞌi ʉ̃tãgãpʉ yeenʉꞌcãca wiꞌi niyuro, tojo waꞌasaꞌa.
Jesú ʉ̃rʉ̃gʉ̃pʉ masãrẽ buꞌéca beꞌro Capernaupʉ piꞌacʉ niwĩ.
Topʉ niꞌcʉ̃ surara wiogʉ romano masʉ̃ nicʉ niwĩ. Cʉ̃rẽ daꞌracoꞌtegʉ cʉ̃ maꞌiyʉꞌrʉnʉꞌcãgʉ̃ ʉpʉtʉ dutitigʉ wẽrĩse pʉꞌto nicʉ niwĩ.
Surara wiogʉ Jesú ye quetire tʉꞌogʉ, niꞌcãrẽrã judío masã bʉcʉrãrẽ cʉ̃ tiropʉ oꞌócʉ niwĩ. Cʉ̃rẽ daꞌracoꞌtegʉre yʉꞌrʉogʉ aꞌtidutigʉ tojo weecʉ niwĩ.
Na Jesú tiropʉ etarã, tutuaro meꞌrã cʉ̃rẽ weetamuse sẽrĩcãrã niwã. Aꞌtiro nicãrã niwã:
—Ãꞌrĩ surara wiogʉre weetamurõʉaꞌa.
Cʉ̃ aꞌti diꞌtacjãrã judío masãrẽ añurõ maꞌimi. Cʉ̃́ta cʉ̃ ye niyeru meꞌrã ʉ̃sã nerẽwʉari wiꞌire yeedutiwĩ. Tojo weerã cʉ̃rẽ weetamurõʉaꞌa, nicãrã niwã.
Tere tʉꞌogʉ, Jesú na meꞌrã waꞌacʉ niwĩ. Wiꞌipʉ ejase dʉporoacã surara wiogʉ ãpẽrã cʉ̃ meꞌrãcjãrãrẽ tja Jesure weredutigʉ oꞌócʉ niwĩ. Aꞌtiro niduticʉ niwĩ:
—Wiogʉ, mʉꞌʉrẽ caribosĩꞌrĩtiami. Cʉ̃ “Yʉꞌʉ mejõ nigʉ̃ nisaꞌa”, niami. Tojo weegʉ cʉ̃ “Ya wiꞌipʉ sãjãcã weemasĩtisaꞌa”, niami.
Te ye buꞌiri ne cʉ̃ basu quẽꞌrã mʉꞌʉrẽ aꞌmagʉ̃ aꞌtitiami. Aꞌtiro peꞌe niami. “Mejõ mʉꞌʉ waꞌatimigʉ̃, mʉꞌʉ dutioꞌose meꞌrã cʉ̃rẽ daꞌracoꞌtegʉ yʉꞌrʉgʉsami”, niami.
Cʉ̃ “Ãpẽrã surara dutiro docapʉ niꞌi”, niami. “Yʉꞌʉ quẽꞌrã ãpẽrã surarare dutituriaꞌa. Yʉꞌʉ niꞌcʉ̃rẽ oꞌócã, cʉ̃ waꞌasami. Apĩrẽ yʉꞌʉ ‘Aꞌtia’ nicã, aꞌtisami”, niami. Cʉ̃rẽ daꞌracoꞌtegʉre “ ‘Aꞌtiro weeya’ nicã, weesami”, niami, nicãrã niwã Jesure.
Jesú cʉ̃ tojo níꞌquere tʉꞌogʉ, tʉꞌomarĩa waꞌacʉ niwĩ. Beꞌro majãmiĩꞌa, cʉ̃rẽ siruturãrẽ aꞌtiro nicʉ niwĩ:
—Ãꞌrĩ surara wiogʉ Israe curuacjʉ̃ mejẽta yʉꞌʉre añurõ ẽjõpeomi. Diacjʉ̃ mʉsãrẽ nigʉ̃ti. Ne niꞌcʉ̃ Israe curuacjãrã waꞌteropʉre ãꞌrĩ weronojõ ẽjõpeose cʉogʉre ĩꞌaticãti, nicʉ niwĩ.
Beꞌro surara wiogʉ oꞌóꞌcãrã wiꞌipʉ dajatojaacãrã niwã. Na tojatarã, surarare daꞌracoꞌtegʉre yʉꞌrʉꞌcʉpʉre ĩꞌacãrã niwã.
Jesú surara wiogʉre daꞌracoꞌtegʉre yʉꞌrʉóca beꞌro Naín wãmetiri macãpʉ waꞌacʉ niwĩ. Cʉ̃ buꞌerã, tojo nicã ãpẽrã pãjãrã masã cʉ̃ meꞌrã waꞌacãrã niwã.
Ti macã pʉꞌto cʉ̃ ejari cura niꞌcã puti masãputi yaarã waꞌarã wʉawãꞌcãcãrã niwã. Wẽrĩꞌcʉ, wapewio macʉ̃ niꞌcʉ̃ waro nigʉ̃́ nicʉ niwĩ. Pãjãrã ti macãcjãrã core baꞌpaticãrã niwã.
Core ĩꞌagʉ̃, Jesú pajañaꞌcʉ niwĩ. Aꞌtiro nicʉ niwĩ:
—Utitigota, nicʉ niwĩ.
Jesú cʉ̃rẽ masõgʉ̃, ti acarore daꞌrapeocʉ niwĩ. Cʉ̃ tojo weecã, ti acarore wʉawãꞌcãrã tojanʉꞌcãcãrã niwã. Wẽrĩꞌcʉre aꞌtiro nicʉ niwĩ:
—Yʉꞌʉ mʉꞌʉrẽ dutiꞌi. Wãꞌcãnujãña, nicʉ niwĩ.
Cʉ̃ tojo níca beꞌro wẽrĩꞌcʉ wãꞌcãnujã, ucũnʉꞌcãcʉ niwĩ. Masõtoja, Jesú cʉ̃ pacore wiacʉ niwĩ.
Aꞌtere ĩꞌarã, nipeꞌtirã masã ʉcʉacãrã niwã. Tojo weerã Õꞌacʉ̃rẽ eꞌcatipeorã, aꞌtiro nicãrã niwã:
—Niꞌcʉ̃ Õꞌacʉ̃ ye queti weremʉꞌtãrĩ masʉ̃ tutuayʉꞌrʉgʉ marĩ waꞌteropʉre bajuami, nicãrã niwã.
Apeye quẽꞌrãrẽ ninemocãrã niwã:
—Õꞌacʉ̃ cʉ̃ yarãrẽ weetamugʉ̃ aꞌtigʉ weeapĩ, nicãrã niwã.
Nipeꞌtiro Judea diꞌtapʉre, to sumutopʉre cʉ̃rẽ masõꞌque seꞌsa waꞌacaro niwʉ̃.
Juã masãrẽ wãmeyeri masʉ̃ buꞌiri daꞌreri wiꞌipʉ nicʉ niwĩ. Titare cʉ̃ buꞌesere siruturã Jesú ye quetire cʉ̃rẽ werecãrã niwã. Tere tʉꞌogʉ, pʉarã cʉ̃ buꞌese siruturãrẽ pijiocʉ niwĩ.
Aꞌtiro nicʉ niwĩ:
—Jesú tiropʉ waꞌaya. “¿Mʉꞌʉta niti ‘Masãrẽ yʉꞌrʉoacjʉ aꞌtigʉsami’ ninoꞌcʉ o apĩpʉre yucuerãsari yujupʉ?” ni sẽrĩtiñaꞌña, nicʉ niwĩ.
Beꞌro na Jesú tiropʉ eja, cʉ̃rẽ nicãrã niwã:
Na ejari curare Jesú pãjãrã dutitirãrẽ yʉꞌrʉogʉ weecʉ niwĩ. Cãmi boarãrẽ, wãtĩa sãjãnoꞌcãrãrẽ cõꞌawĩrõgʉ̃, caperi bajunoꞌtirãrẽ yʉꞌrʉogʉ weecʉ niwĩ.
Jesú, Juã oꞌóꞌcãrã sẽrĩtiñaꞌcã, aꞌtiro yʉꞌticʉ niwĩ:
—Mʉsã yʉꞌʉ weecã ĩꞌasere, mʉsã tʉꞌosere Juãrẽ wererã waꞌaya. “Caperi ĩꞌatimiꞌcãrã niꞌcãrõacãrẽ ĩꞌama. Sijamasĩtimiꞌcãrã sijama. Cãmi boarã yatipeꞌtianoꞌma. Oꞌmeperi tʉꞌotiꞌcãrã quẽꞌrã tʉꞌoma. Wẽrĩꞌcãrã masãma. Pajasecʉorã masãrẽ yʉꞌrʉose queti, añuse quetire tʉꞌoma.
Yʉꞌʉre ẽjõpeoduꞌutigʉnojõ eꞌcatigʉsami”, ni wererã waꞌaya Juãrẽ, nicʉ niwĩ Jesú.
Juã oꞌóꞌcãrã waꞌáca beꞌro Jesú Juã ye cjasere masãrẽ werecʉ niwĩ. Aꞌtiro nicʉ niwĩ:
—Mʉsã masã marĩrõpʉ Juãrẽ ĩꞌarã waꞌapã. Topʉ waꞌarã, uigʉnojõ, wãcũtutuatigʉnojõrẽ ĩꞌarã waꞌatipã. Cʉ̃ tutuatigʉ tábuti wĩꞌrõ wẽecʉaro weronojõ nitimi.
Tojo nicã añuse waro suꞌti sãñagʉ̃rẽ masã marĩrõpʉ ĩꞌarã waꞌatipã. Suꞌti añuse sãñarãnojõ, maꞌmasuꞌawee nisetirãnojõ wiorã ye wiꞌseripʉ nisama.
To pũrĩcãrẽ mʉsã topʉ cʉ̃rẽ ĩꞌarã waꞌarã, niꞌcʉ̃ Õꞌacʉ̃ ye queti weremʉꞌtãrĩ masʉ̃rẽ ĩꞌarã waꞌarã weepã. Mʉsãrẽ nigʉ̃ti. Diacjʉ̃ta cʉ̃ Õꞌacʉ̃ ye queti weremʉꞌtãrĩ masʉ̃ nimi. Totá Juã ãpẽrã Õꞌacʉ̃ ye queti weremʉꞌtãrĩ masã nemorõ niyʉꞌrʉnʉꞌcãmi.
Õꞌacʉ̃ Juãrẽ oꞌóyuatjere cʉ̃ ye queti ojáca pũrĩpʉ aꞌtiro ojanoꞌwʉ̃:
“Yʉꞌʉ mʉꞌʉ ye quetire wereyuacjʉre mʉꞌʉ dʉporo oꞌógʉti.
Cʉ̃ mʉꞌʉ waꞌatji maꞌarẽ apoyugʉsami.
Maꞌa quẽꞌrã́yumʉꞌtãgʉ̃ weronojõ mʉꞌʉ waꞌati dʉporo masã wãcũsere bʉjaweti dʉcayudutigʉsami”, nicʉ niwĩ Õꞌacʉ̃, ni ojanoꞌcaro niwʉ̃.
Mʉsãrẽ weregʉti. Nipeꞌtirã Õꞌacʉ̃ ye queti weremʉꞌtãrĩ masã waꞌteropʉre ne niꞌcʉ̃ Juã masãrẽ wãmeyeri masʉ̃ yʉꞌrʉoro nigʉ̃́ marĩcʉ niwĩ. Tojo nimicã, nipeꞌtirã Õꞌacʉ̃ wiogʉ nirõpʉ nirã́ Juã yʉꞌrʉoro nima. Mejõ nigʉ̃pʉa cʉ̃ yʉꞌrʉoro nimi, nicʉ niwĩ Jesú.
Cʉ̃ tojo nisere tʉꞌorã, nipeꞌtirã masã, tojo nicã niyeru wapaseeri masã Juã cʉ̃ wãmeyenoꞌcãrã aꞌtiro nicãrã niwã:
—Õꞌacʉ̃ diacjʉ̃ta weemi, nicãrã niwã.
Fariseo masã, tojo nicã Moisé ojaꞌquere buꞌeri masã peꞌe Juã wãmeyenoꞌña marĩꞌcãrã nitjĩarã, Õꞌacʉ̃ narẽ weesĩꞌrĩsere ʉaticãrã niwã.
Tojo weegʉ Jesú narẽ nicʉ niwĩ:
—Masã aꞌtocaterocjãrã, yé quetire tʉꞌosĩꞌrĩtirã ãꞌrã weronojõ weesetima.
Wĩꞌmarã macã decopʉ apedujirã, na meꞌrãcjãrãrẽ pijirã caricũbajaqueꞌatirã weronojõ nima. Aꞌtiro caricũsama: “Ʉ̃sã wẽowʉ̃ putimicã, basarã wijatiapʉ. Ʉ̃sã bʉjawetise basacã quẽꞌrãrẽ, utitiapʉ.” Na weronojõ aꞌtocatero nirã́ noꞌo añurõ, ñaꞌarõ weecã, mejãrõta tʉꞌsatima.
Juã masãrẽ wãmeyeri masʉ̃ beꞌti, vino sĩꞌrĩtisami. Cʉ̃ tojo weecã, mʉsã “Wãtĩ cʉomi”, nisaꞌa.
Beꞌro yʉꞌʉ Õꞌacʉ̃ macʉ̃ masʉ̃ weronojõ upʉtigʉ quẽꞌrãrẽ baꞌa, yʉꞌʉ vino sĩꞌrĩcã, mejãrõta ñaꞌarõ ucũꞌu. “Baꞌawãrĩgʉ̃, sĩꞌrĩwãrĩgʉ̃ nimi”, niꞌi. “Niyeru wapaseeri masã meꞌrãcjʉ̃, tojo nicã ñaꞌarã meꞌrãcjʉ̃ nimi”, niꞌi. Ne niꞌcʉ̃pʉreta ẽjõpeoweꞌe.
Tojo ẽjõpeotimirã, yʉꞌʉ weeꞌquere ĩꞌarã, Õꞌacʉ̃ yʉꞌʉre masĩse oꞌosere masĩnoꞌo, nicʉ niwĩ Jesú.
Niꞌcʉ̃ fariseo masʉ̃ Jesure cʉ̃ ya wiꞌipʉ baꞌadutigʉ pijiacʉ niwĩ. Tojo weegʉ Jesú waꞌacʉ niwĩ.
Na baꞌari cura ti macãcjõ numio ñaꞌarõ weeri masõ Jesú tiro waꞌaco niwõ. Co Jesú fariseo masʉ̃ ya wiꞌipʉ baꞌagʉ waꞌapʉ nisere tʉꞌogo, ʉꞌmʉticja acosticjare cʉ̃ tiropʉ miaco niwõ.
Co utigota, cʉ̃ sẽꞌema peꞌe ejanʉꞌcãco niwõ. Co yaꞌcoco co uticã, cʉ̃ ye dʉꞌpocãrĩpʉ doquepejacaro niwʉ̃. Beꞌro te yaꞌcocore co poanʉꞌmo meꞌrã tuucoeco niwõ. Beꞌro te dʉꞌpocãrĩrẽ miꞌmi, co ʉꞌmʉtise miaꞌquere dʉꞌpocãrĩpʉ piopeoco niwõ.
Co tojo weecã ĩꞌagʉ̃, Jesure baꞌadutiꞌcʉ fariseo masʉ̃ aꞌtiro wãcũcʉ niwĩ:
—Ãꞌrĩ Õꞌacʉ̃ ye queti weremʉꞌtãrĩ masʉ̃ nígʉ̃ pũrĩcã, “¿Noanojõ yʉꞌʉre ñeꞌeñaꞌgõ weeti? ¿Ñamonojõ masõ niti co?” ni masĩboapĩ. “Co numio ñaꞌarõ weeri masõ nimo”, ni masĩboapĩ, nicʉ niwĩ.
Tojo wãcũsere ĩꞌagʉ̃, Jesú fariseo masʉ̃rẽ nicʉ niwĩ:
—Simó, mʉꞌʉrẽ apeyenojõ nisĩꞌrĩsaꞌa.
—Masãrẽ buꞌegʉ, niñaꞌrẽ mʉꞌʉ, nicʉ niwĩ.
Jesú cʉ̃rẽ nicʉ niwĩ:
—Pʉarã ʉmʉa niyeru wasori masʉ̃rẽ wapamoosama. Niꞌcʉ̃ quinientos nʉmʉrĩ daꞌrase wapa weronojõ wapamoosami. Apĩ peꞌe cincuenta nʉmʉrĩ daꞌrase wapa weronojõ wapamoosami.
Cʉ̃ na pʉarãpʉ deꞌro wee wapayemasĩticã ĩꞌagʉ̃, na wapamoosere tojo acobojobajuriopeꞌocãꞌsami. Aꞌte cjasere mʉꞌʉrẽ sẽrĩtiñaꞌgʉ̃ti. ¿Niꞌinojõ peꞌe niyeru wasori masʉ̃rẽ maꞌiyʉꞌrʉnʉꞌcãsari? nicʉ niwĩ.
Simó cʉ̃rẽ yʉꞌticʉ niwĩ:
—Yʉꞌʉ aꞌtiro tʉꞌoñaꞌsaꞌa. Pajiro wapamooꞌcʉ peꞌe maꞌiyʉꞌrʉnʉꞌcãsami, nicʉ niwĩ.
Jesú cʉ̃rẽ nicʉ niwĩ:
—Mʉꞌʉ queoro yʉꞌtiꞌi.
Beꞌro Jesú numiorẽ ĩꞌa, Simórẽ nicʉ niwĩ:
—Mʉꞌʉ aꞌtigo numiorẽ ĩꞌaꞌa. Yʉꞌʉ mʉꞌʉ ya wiꞌipʉ sãjãtacã, yé dʉꞌpocãrĩrẽ coedutigʉ yʉꞌʉre aco oꞌotiapʉ. Aꞌtigo peꞌe mʉꞌʉ weetiꞌquere weeamo. Co yaꞌcoco meꞌrã yé dʉꞌpocãrĩrẽ coeamo. Beꞌro co poari meꞌrã tuucoeamo.
Mʉꞌʉ yʉꞌʉre añudutigʉ, miꞌmitiapʉ. Co peꞌe yʉꞌʉ sãjãejacãpʉta, yé dʉꞌpocãrĩrẽ miꞌmimo. Miꞌmiduꞌutimo yujupʉ.
»Mʉꞌʉ yʉꞌʉ dʉpoapʉre ʉꞌse, marĩ piopeosenojõrẽ piopeotiapʉ. Co peꞌe yé dʉꞌpocãrĩpʉre ʉꞌmʉtisere piopeoamo.
Tojo weegʉ aꞌtiro nigʉ̃ti. Co peje ñaꞌarõ weeꞌquere acobojonoꞌmo. Tojo weego yʉꞌʉre tojo weese meꞌrã co ʉpʉtʉ maꞌisere ĩꞌomo. Cãꞌrõ na weeꞌquere acobojorã, cãꞌrõ maꞌisere ĩꞌonoꞌo. Nemorõ waro ñaꞌarõ weeꞌquere acobojorã, ʉpʉtʉ maꞌisere ĩꞌonoꞌo, nicʉ niwĩ.
Beꞌro numiorẽ aꞌtiro nicʉ niwĩ:
—Mʉꞌʉ ñaꞌarõ weeꞌquere acobojonoꞌpeꞌocãꞌa, nicʉ niwĩ.
Ãpẽrã baꞌadutirã pijinoꞌcãrã topʉ dujirã na basu aꞌmerĩ aꞌtiro ucũcãrã niwã:
—¿Noanojõ nisari ãꞌrĩ ñaꞌarõ weeꞌquepʉreta acobojosãjãdojagʉ? nicãrã niwã.
Na tojo nimicã, Jesú peꞌe numiorẽ aꞌtiro nicʉ niwĩ:
—Mʉꞌʉ yʉꞌʉre ẽjõpeotjĩagõ, ñaꞌarõ weeꞌquere acobojonoꞌapʉ. Wãcũqueꞌtiro marĩrõ waꞌagosaꞌa, nicʉ niwĩ.
Jesú ñaꞌarõ weeꞌcore acobojóca beꞌro nipeꞌtise macãrĩpʉ nipeꞌtiropʉ sijabiꞌacʉ niwĩ. Tocjãrãrẽ cʉ̃ ye cjasere buꞌe werecusiagʉ weecʉ niwĩ. Tojo nicã Õꞌacʉ̃ wiogʉ nigʉ̃sami nisere werecʉ niwĩ. Cʉ̃ buꞌerã doce cʉ̃ meꞌrã baꞌpatisijacãrã niwã.
Ãpẽrã quẽꞌrã numia na meꞌrã baꞌpatisijacãrã niwã. Na Jesú todʉporo wãtĩa cõꞌawĩrõnoꞌcãrã numia, duti yʉꞌrʉonoꞌcãrã numia nicãrã niwã. Niꞌcõ na waꞌtero María, na “Magdalena” nigṍ, siete wãtĩa cõꞌawĩrõnoꞌco nico niwõ.
Tojo nicã apego Juana, Cuza wãmetigʉ nʉmo nico niwõ. Co marãpʉ Herode yere daꞌracoꞌteri masʉ̃ nicʉ niwĩ. Susana wãmetigo quẽꞌrã nico niwõ. Ãpẽrã pãjãrã numia Jesure na cʉose meꞌrã weetamucãrã niwã.
Pãjãrã masã peje macãrĩcjãrã Jesú tiropʉ ĩꞌarã waꞌacãrã niwã. Na pãjãrã nerẽcã ĩꞌagʉ̃, Jesú queose meꞌrã narẽ buꞌecʉ niwĩ. Aꞌtiro nicʉ niwĩ:
—Niꞌcʉ̃ masʉ̃ cʉ̃ ya wesepʉ otegʉ waꞌasami. Cʉ̃ otegʉ, wẽestewãꞌcãcã, maꞌapʉ apeye otese cape doquequeꞌasaꞌa. Ti maꞌapʉ yʉꞌrʉarã, tere ãpẽrã ʉꞌtacũuwãꞌcãsama. Beꞌro mirĩcʉ̃a aꞌti, te perire ĩꞌaboca, baꞌapeꞌocãꞌsama.
Apeye ʉ̃tãpaga waꞌteropʉ doquequeꞌasaꞌa. Te peri pĩꞌrĩ, aco marĩyucã, ñaidija waꞌasaꞌa.
Apeye otese cape pota waꞌteropʉ bʉrʉqueꞌasaꞌa. Pota peꞌe tere pĩꞌrĩyʉꞌrʉa, wẽjẽcãꞌsaꞌa.
Apeye otese cape diꞌta añurõpʉ bʉrʉqueꞌasaꞌa. Te añurõ pĩꞌrĩ, dʉcatisaꞌa. Niꞌcã ño cien peri dʉcatisaꞌa, nicʉ niwĩ.
To beꞌro Jesú ʉpʉtʉ tutuaro meꞌrã narẽ nicʉ niwĩ:
—Oꞌmeperi cʉorãnojõ aꞌtere añurõ tʉꞌoya, nicʉ niwĩ.
Narẽ yʉꞌticʉ niwĩ:
—Õꞌacʉ̃ mʉsãrẽ aꞌtiro weemi. Ãpẽrã todʉporopʉ masĩña marĩmiꞌque cʉ̃ wiogʉ nisere mʉsãrẽ masĩcã weemi. Yʉꞌʉre ẽjõpeotirãma queose meꞌrã werenoꞌo. Tojo weerã yʉꞌʉ weesere ĩꞌamirã, ĩꞌamasĩsome. Yé cjasere tʉꞌomirã, tʉꞌomasĩtirã tojarã́sama.
»Yʉꞌʉ queose wereꞌque aꞌtiro nisĩꞌrĩrõ weeꞌe. Otese cape Õꞌacʉ̃ ye queti weronojõ niꞌi.
Maꞌapʉ bʉrʉqueꞌaꞌque aꞌtiro nisĩꞌrĩrõ weeꞌe. Masã, yé quetire tʉꞌoma. Beꞌro na tʉꞌoꞌquere wãtĩ aꞌti, tere ẽꞌmapeꞌocãꞌsami. Napʉ tere ẽjõpeo, Õꞌacʉ̃ narẽ yʉꞌrʉweticã weeri nígʉ̃, tojo weesami.
Apeye otese cape ʉ̃tãpaga waꞌteropʉ bʉrʉqueꞌaꞌque aꞌtiro nisĩꞌrĩrõ weeꞌe. Na, yé quetire añurõ eꞌcatise meꞌrã tʉꞌosama. Tojo weemirã, nʉꞌcõrĩ marĩrã weronojõ añurõ ẽjõpeotisama. Yoaticã añurõ ẽjõpeocũmí, beꞌro narẽ ãpẽrã ñaꞌarõ weecã ĩꞌarã, ẽjõpeoduꞌucãꞌsama.
Apeye pota waꞌteropʉ bʉrʉqueꞌaꞌque aꞌtiro nisĩꞌrĩrõ weeꞌe. Yé quetire tʉꞌoma, tʉꞌorã peꞌe. Mejõ siape meꞌrã aꞌti ʉmʉco cjasere wãcũqueꞌtiyʉꞌrʉasama. Peje cʉosĩꞌrĩsama. Aꞌti ʉmʉcopʉ eꞌcatisere ʉpʉtʉ wãcũsama. Tojo weero aꞌte nipeꞌtise narẽ dojorẽcãꞌsaꞌa. Aꞌtiro wéérã, na dʉca marĩrã weronojõ tojama.
Apeye otese cape diꞌta añurõpʉ bʉrʉqueꞌaꞌque peꞌe aꞌtiro nisĩꞌrĩrõ weeꞌe. Na, yé quetire añurõ tʉꞌosĩꞌrĩrõ põtẽorõ tʉꞌoma. Tere tʉꞌo, Õꞌacʉ̃ ʉaronojõ queoro weemeꞌrĩcãꞌma. Añurõ ẽjõpeonuꞌcũrã peje dʉcatirã weronojõ nima, nicʉ niwĩ.
Jesú cʉ̃ buꞌerãrẽ aꞌtiro werenemocʉ niwĩ:
—Ne niꞌcʉ̃ sĩꞌocjare sĩꞌotoja, apeyenojõ meꞌrã moꞌatisami. Tojo weetigʉ, cʉ̃ cãrĩrõ docapʉ cũutisami. Aꞌtiro peꞌe weesami. Nipeꞌtirã topʉ sãjãarã ĩꞌato nígʉ̃, ʉꞌmʉarõpʉ dʉꞌteyoosami.
Aꞌtiro niꞌi. Todʉporopʉ masã masĩnoꞌña marĩꞌquere masĩnoꞌrõsaꞌa. Yaꞌyioropʉ níꞌque quẽꞌrã bajuarosaꞌa. Jesú, yé queti masĩnoꞌña marĩmiꞌque beꞌropʉre sĩꞌocja boꞌreyuro weronojõ masĩpeꞌticãꞌnoꞌrõsaꞌa nígʉ̃, tojo nicʉ niwĩ.
»Aꞌtere tʉꞌorã, añurõ tʉꞌoya. Yʉꞌʉ buꞌese tʉꞌo ẽjõpeorãrẽ Õꞌacʉ̃ masĩse oꞌonemogʉ̃sami. Ãpẽrã yʉꞌʉ buꞌesere tʉꞌosĩꞌrĩtibutiarã peꞌere na masĩmiꞌquere ẽꞌmapeꞌocʉ̃sami, nicʉ niwĩ Jesú.
Beꞌro Jesú paco, cʉ̃ acabijirã cʉ̃rẽ aꞌmarã aꞌticãrã niwã. Na masã muꞌmuyʉꞌrʉcã ĩꞌarã, wiꞌipʉ sãjãamasĩticãrã niwã.
Topʉ nigʉ̃́ Jesure werecʉ niwĩ:
—Mʉꞌʉ paco, mʉꞌʉ acabijirã sope pʉꞌto niama. Mʉꞌʉrẽ ĩꞌasĩꞌrĩapãrã, nicʉ niwĩ.
Tere tʉꞌogʉ, Jesú nicʉ niwĩ:
—Noꞌo Õꞌacʉ̃ ye quetire tʉꞌo, tere queoro weerãnojõ náta yʉꞌʉ paco, yʉꞌʉ acabijirã weronojõ nima, nicʉ niwĩ.
Niꞌcã nʉmʉ Jesú cʉ̃ buꞌerã meꞌrã yucʉsʉpʉ mʉjãsãjãgʉ̃, aꞌtiro nicʉ niwĩ:
—Teꞌa siaquiji ditara sumutopʉ, nicʉ niwĩ.
Cʉ̃ tojo nicã tʉꞌorã, waꞌacãrã niwã.
Na pẽꞌarĩ cura Jesú cãrĩa waꞌacʉ niwĩ. Wãcũña marĩrõ wĩꞌrõ ʉpʉtʉ wẽetuuwãꞌcãticaro niwʉ̃. Tojo waꞌacã, pãꞌcõrĩ yucʉsʉpʉre paaquesãamʉjãcaro niwʉ̃. Tiwʉ mirĩdijatawio nicaro niwʉ̃.
Tojo waꞌacã ĩꞌarã, Jesure wãꞌcõrã bʉrʉacãrã niwã. Aꞌtiro nicãrã niwã:
—Ʉ̃sãrẽ buꞌegʉ, marĩ mirĩrãtirã weeꞌe, nicãrã niwã.
Na tojo nicã tʉꞌogʉ, Jesú wãꞌcã, te wĩꞌrõrẽ, pãꞌcõrĩrẽ yʉsʉocʉ niwĩ. Nipeꞌtise diꞌtamarĩdijapeꞌtia waꞌacaro niwʉ̃.
Tuꞌajanʉꞌcõ, cʉ̃ buꞌerãrẽ nicʉ niwĩ:
—¿Mʉsãrẽ ẽjõpeose deꞌro waꞌamitito? nicʉ niwĩ.
Na ʉpʉtʉ ʉcʉaꞌcãrã nitjĩarã ĩꞌamarĩa, aꞌmerĩ nicãrã niwã:
—¿Noanojõ nisariba ãꞌrĩ? Wĩꞌrõ, pãꞌcõrĩpʉta tʉꞌomaatidojacãꞌa, nicãrã niwã.
Beꞌro Jesú cʉ̃ buꞌerã meꞌrã pẽꞌacʉ niwĩ. Pẽꞌa, ape pãꞌrẽ Galilea põtẽorõpʉ Gerasa wãmetiropʉ pẽꞌajacãrã niwã.
Jesú yucʉsʉpʉ níꞌcʉ majãnʉꞌcãrĩ cura niꞌcʉ̃ Gerasacjʉ̃ cʉ̃ tiro ejacʉ niwĩ. Yoacã waro ãꞌrĩ masʉ̃ wãtĩa sãjãnoꞌcʉ cʉ̃ nirĩtero yʉꞌrʉcaro niwʉ̃. Ne suꞌti marĩ, ne wiꞌipʉ niticʉ niwĩ. Masãperi waꞌteropʉ nibajaqueꞌaticʉ niwĩ.
—Jesú, Õꞌacʉ̃ ʉꞌmʉsepʉ nigʉ̃́ macʉ̃, ¿deꞌro weegʉ yʉꞌʉre caribogʉ aꞌtiti? Yʉꞌʉre ñaꞌabutiaro piꞌeticã weeticãꞌña, ni tutuaro meꞌrã sẽrĩcʉ niwĩ.
Pejetiri wãtĩ masʉ̃rẽ ñeꞌea, bʉrʉqueꞌamʉjãcã weecʉ niwĩ. Masã cʉ̃rẽ aperopʉ waꞌaticãꞌto nírã, omocãrĩ, dʉꞌpocãrĩpʉ cõme dari meꞌrã dʉꞌtecũumʉjãcãrã nimiwã. Tojo weemicã, cʉ̃ wejesuremʉjãcʉ niwĩ. Wãtĩ cʉ̃rẽ masã marĩrõpʉ sʉꞌori miamʉjãcʉ niwĩ.
Jesú cʉ̃rẽ sẽrĩtiñaꞌcʉ niwĩ:
—¿Deꞌro wãmetiti?
Cʉ̃ yʉꞌticʉ niwĩ:
—Legión wãmetiꞌi, nicʉ niwĩ. Pãjãrã wãtĩa ʉ̃sã nicãꞌa nígʉ̃, tojo nicʉ niwĩ.
Wãtĩa Jesure aꞌtiro nicãrã niwã:
—Ʉ̃sãrẽ ĩꞌabajudutidijari pejopʉ buꞌiri daꞌre bajurioticãꞌña ni, ʉpʉtʉ sẽrĩcãrã niwã.
Titare ʉ̃rʉ̃gʉ̃pʉ pãjãrã yesea baꞌa nuꞌcũcãrã niwã. Narẽ ĩꞌarã, wãtĩa Jesure “Napʉre sãjãarãti” ni, tutuaro meꞌrã sẽrĩcãrã niwã. Jesú narẽ “Tojota weeya”, nicʉ niwĩ.
Tojo weerã na masʉ̃pʉre níꞌcãrã wijaa, yeseapʉre sãjãacãrã niwã. Yesea na wãtĩa sãjã́áca beꞌro opa tʉꞌrʉpʉ omamaati, ditarapʉ doqueñojã, mirĩpeꞌtia waꞌacãrã niwã.
Tojo waꞌasere ĩꞌarã, yeseare coꞌterã aꞌtiro weecãrã niwã. Na ʉpʉtʉ ʉcʉarã macãpʉ, cãpũpʉ omawãꞌcã, weresterã waꞌacãrã niwã.
Te quetire tʉꞌorã, masã tojo waꞌasere ĩꞌarã waꞌacãrã niwã. Na Jesú tiropʉ ejarã, wãtĩa sãjãnoꞌcʉre Jesú pʉꞌtoacã dujicã ĩꞌacãrã niwã. Cʉ̃ suꞌti sãña, añurõ wãcũse cʉogʉ dujicʉ niwĩ. Na cʉ̃rẽ ĩꞌarã, uise meꞌrã ĩꞌacãrã niwã.
Ãpẽrã topʉ ĩꞌarã ejarãrẽ Jesú wãtĩa sãjãnoꞌcʉre cõꞌawĩrõcã ĩꞌaꞌcãrã “Aꞌtiro wee wãtĩarẽ cõꞌawĩrõami”, ni werecãrã niwã.
Jesú aꞌtiro weecã ĩꞌarã, nipeꞌtirã masã Gerasapʉ nirã́ Jesure tutuaro meꞌrã “Mʉꞌʉ aperopʉ waꞌaya”, nicãrã niwã. Na ʉpʉtʉ waro uicãrã niwã. Tojo weerã Jesure tojo nicãrã niwã. Tere tʉꞌogʉ, Jesú yucʉsʉpʉ mʉjãsãjãa, waꞌa waꞌacʉ niwĩ.
Wãtĩa cʉomiꞌcʉ Jesure “Yʉꞌʉ quẽꞌrã mʉꞌʉ meꞌrã waꞌagʉti” nígʉ̃, ʉpʉtʉ sẽrĩcʉ nimiwĩ. Jesú peꞌe cʉ̃rẽ nicʉ niwĩ:
—Mʉꞌʉ ya wiꞌipʉ tojaa, nipeꞌtise Õꞌacʉ̃ mʉꞌʉrẽ weeꞌquere werepeꞌocʉ̃ waꞌaya, nicʉ niwĩ.
Tojo weegʉ cʉ̃ nipeꞌtiro cʉ̃ ya macãcjãrãrẽ Jesú cʉ̃rẽ weeꞌquere werecusiagʉ waꞌacʉ niwĩ.
Beꞌro Jesú ditara ape pãꞌrẽpʉ níꞌcʉ pẽꞌatáca beꞌro masã eꞌcatise meꞌrã cʉ̃rẽ põtẽrĩcãrã niwã. Nipeꞌtirã cʉ̃rẽ yucueꞌcãrã nitjĩarã, tojo weecãrã niwã.
Titare niꞌcʉ̃ sʉꞌori nerẽwʉari wiꞌi wiogʉ Jairo wãmetigʉ Jesú tiro etacʉ niwĩ. Cʉ̃ Jesú tiro ejaqueꞌa, Jesure “Yʉꞌʉre pajañaꞌcureya. Ya wiꞌipʉ teꞌa”, nicʉ niwĩ.
Cʉ̃ macõ niꞌcõ nigṍ doce cʉ̃ꞌmarĩ cʉogo wẽrĩse pʉꞌtopʉ nico niwõ. “Jaʉ” ni, Jesú to waꞌari cura pãjãrã masã sirutucãrã nitjĩarã, cʉ̃rẽ añurõ tuutĩꞌawãꞌcãcãrã niwã.
Na tojo weerã́ waꞌtero niꞌcõ numio doce cʉ̃ꞌmarĩ dí mejã dutitigo nico niwõ. Co ocoyedutise wapa nipeꞌtise niyeru tojaqueꞌa waꞌaco niwõ. Ne niꞌcʉ̃ core ocoyeyʉꞌrʉoticʉ niwĩ.
Tojo weego co Jesú sẽꞌema waꞌa, cʉ̃ suꞌtiro yapapʉ ñeꞌeñaꞌco niwõ. Co ñeꞌerĩ curata co dí wijamiꞌque bʉꞌanʉꞌcã waꞌacaro niwʉ̃.
Tojo waꞌari cura Jesú sẽrĩtiñaꞌcʉ niwĩ:
—¿Noa yʉꞌʉre ñeꞌeti? nicʉ niwĩ.
Nipeꞌtirãpʉta “Ne niꞌcʉ̃ ñeꞌetimi”, nicãrã niwã. Tojo weegʉ Pedro, tojo nicã cʉ̃ meꞌrãcjãrã Jesure nicãrã niwã:
—Ʉ̃sãrẽ buꞌegʉ, masã mʉꞌʉrẽ nipeꞌtiro doquewãwãꞌcã, tuuquejoma. Tojo waꞌacã masĩmigʉ̃, mʉꞌʉ ¿deꞌro weegʉ “¿Noa yʉꞌʉre ñeꞌeti?” niti? nicãrã niwã.
Na tojo nicã tʉꞌogʉ, Jesú nicʉ niwĩ:
—Niꞌcõ yʉꞌʉre ñeꞌecã tʉꞌoñaꞌpʉ. Core yʉꞌʉ tutuaro meꞌrã yʉꞌrʉcã weeasʉ, nicʉ niwĩ.
Cʉ̃ tojo nicã tʉꞌogo, cʉ̃ masĩtojami, yʉꞌʉta weeasʉ nígõ, narãsãgõta Jesú pʉꞌto aꞌti, ejaqueꞌaco niwõ. Co nipeꞌtirã tʉꞌoropʉ werepeꞌocãꞌco niwõ. Aꞌte ye buꞌiri cʉ̃ yaro suꞌtirore ñeꞌeasʉ nígõ, tojo nicã “Yʉꞌʉ ñeꞌecãta, yʉꞌrʉonoꞌcopʉ tojasʉ”, ni wereco niwõ.
—Mʉꞌʉ ẽjõpeotjĩagõ, yʉꞌrʉonoꞌcopʉ tojaꞌa. Duti marĩgõ eꞌcatise meꞌrã tojaaya, nicʉ niwĩ.
Jesú core ucũrĩ cura niꞌcʉ̃ Jairo nerẽwʉari wiꞌi wiogʉ ya wiꞌicjʉ̃ ejacʉ niwĩ. Jairore nicʉ niwĩ:
—Mʉꞌʉ macõ wẽrĩatojamo. Marĩrẽ buꞌegʉre caribonemotigʉta majã, nicʉ niwĩ.
Jesú tojo nicã tʉꞌogʉ, Jairore nicʉ niwĩ:
—Uitigʉta. Yʉꞌʉre ẽjõpeoya. Mʉꞌʉ tojo weecã, mʉꞌʉ macõ masõnoꞌgõsamo, nicʉ niwĩ.
Ti wiꞌipʉre etagʉ, co pesari tucũpʉre ne ãpẽrãrẽ sãjãadutiticʉ niwĩ. Pedro, Santiago, Juã, tojo nicã co pacʉsʉmʉa diaꞌcʉ̃rẽ sãjãaduticʉ niwĩ.
Nipeꞌtirã ti wiꞌipʉ nirã́ ʉpʉtʉ utirã, dʉjasewãꞌarãrẽ Jesú nicʉ niwĩ:
—Utiticãꞌña. Co wẽrĩtimo. Cãrĩgõ weemo, nicʉ niwĩ.
Masã co wẽrĩꞌquere masĩcãrã niwã. Tojo weerã cʉ̃ tojo nicã tʉꞌorã, cʉ̃rẽ bujicãꞌcãrã niwã.
Jesú peꞌe ucũgʉ̃ta, co ya omocãrẽ ñeꞌe, nicʉ niwĩ:
—Wĩꞌmagõ, wãꞌcãnʉꞌcãña, nicʉ niwĩ.
Cʉ̃ tojo nirĩ curata wẽrĩꞌco masã, wãꞌcãnʉꞌcãco niwõ. Jesú co pacʉsʉmʉarẽ “Baꞌase ecaya”, nicʉ niwĩ.
Cʉ̃ tojo weesere ĩꞌarã, co pacʉsʉmʉa ʉpʉtʉ ĩꞌaʉcʉacãrã niwã. Jesú core masõꞌquere ne ãpẽrãrẽ weredutiticʉ niwĩ.
Jesú cʉ̃ buꞌerã docere neocũucʉ niwĩ. Beꞌro narẽ cʉ̃ tutuasere oꞌocʉ niwĩ. Wãtĩa noꞌo nirãrẽ cõꞌawĩrõmasĩsere oꞌocʉ niwĩ. Tojo nicã duti yʉꞌrʉomasĩsere oꞌocʉ niwĩ.
Narẽ Õꞌacʉ̃ wiogʉ nimi nisere wereduticʉ niwĩ. Dutitirãrẽ yʉꞌrʉoduticʉ niwĩ.
Aꞌtiro níoꞌocʉ niwĩ:
—Waꞌarã, ne apeyenojõ miaticãꞌña. Tuacjʉ, ajuronojõ, baꞌase puꞌe, niyeru ne miaticãꞌña. Mʉsã sãñase meꞌrã diaꞌcʉ̃ waꞌaya. Ne apeye mianemoticãꞌña.
Mʉsã noꞌo nirĩ wiꞌi ejarã, mʉsã to nirṍ põtẽorõ tojaqueꞌaya.
Noꞌo ãpẽrã mʉsãrẽ ñeꞌeticã, ti macãpʉre wijarã, ti macã cjase diꞌta wãꞌaꞌquere paastecõꞌaña. Tojo weerã mʉsã “Aꞌti macãcjãrã buꞌiritima” ni ĩꞌorãsaꞌa, nicʉ niwĩ.
Cʉ̃ tojo níca beꞌro waꞌa waꞌacãrã niwã. Waꞌa, nipeꞌtise macãrĩpʉ Jesú masãrẽ yʉꞌrʉose quetire werecusiacãrã niwã. Tojo nicã dutitirãrẽ yʉꞌrʉocãrã niwã.
Galilea diꞌta wiogʉ Herode nipeꞌtise Jesú weeꞌquere tʉꞌocʉ niwĩ. Tere tʉꞌogʉ, Herode deꞌro wéémasĩticʉ niwĩ. Ãpẽrã “Cʉ̃ Juã wãmeyeri masʉ̃ wẽrĩꞌcʉpʉ masãcʉ nimi”, nicãrã niwã.
Ãpẽrã “Dʉporocjʉ̃pʉ Õꞌacʉ̃ ye quetire weremʉꞌtãrĩ masʉ̃ Elía bajuapĩ”, nicãrã niwã. Ãpẽrã “Apetero weegʉ niꞌcʉ̃ todʉporocjʉ̃ Õꞌacʉ̃ ye quetire weremʉꞌtãrĩ masʉ̃ masãꞌcʉ nígʉ̃ nisamigʉ”, nicãrã niwã.
Herode peꞌe aꞌtiro nicʉ niwĩ:
—Yʉꞌʉta Juã ya dʉpoare dʉtesuredutiwʉ. To pũrĩcãrẽ ¿noanojõ nisari tocãꞌrõ na ucũnoꞌgʉ̃? Cʉ̃rẽ ĩꞌasĩꞌrĩmisaꞌa, nicʉ niwĩ.
Beꞌro Jesú besecṹúꞌcãrã na buꞌecusiaca beꞌro cʉ̃ tiro daja, na weecusiaꞌquere werecãrã niwã. Beꞌro narẽ Jesú masã marĩrõpʉ Betsaida wãmetiri macã pʉꞌtopʉ sʉꞌori waꞌacʉ niwĩ.
Masã peꞌe na waꞌase quetire tʉꞌocãꞌcãrã niwã. Tojo weerã tere tʉꞌorã, narẽ sirutuwãꞌcãcãrã niwã. Jesú narẽ añuduti, Õꞌacʉ̃ wiogʉ nimi nisere were, dutitirãrẽ yʉꞌrʉocʉ niwĩ.
Beꞌro ñamicaꞌapʉ nicã ĩꞌarã, cʉ̃ buꞌerã doce cʉ̃ tiro waꞌa, cʉ̃rẽ ucũcãrã niwã:
—Masãrẽ “Tocãꞌrõta niꞌi”, niña. Macãrĩpʉ, noꞌo pʉꞌto nise macãrĩpʉ baꞌase, cãrĩrõ aꞌmagʉ̃ waꞌadutiya. Aꞌto marĩ nirõpʉre ne apeyenojõ marĩbutiacãꞌa, nicãrã niwã.
Jesú peꞌe nicʉ niwĩ:
Na cʉ̃rẽ nicãrã niwã:
—Ʉ̃sã niꞌcãmocʉsepagata pã́, tojo nicã waꞌi pʉarãta cʉoꞌo. Masãrẽ ne aꞌteacã seꞌsatisaꞌa. ¿Ʉ̃sãrẽ ãꞌrã pãjãrã ye niatjere baꞌase duudutigʉ weeti? nicãrã niwã.
Na pãjãrã, ʉmʉa seꞌsaro niꞌcãmocʉsetiri mil waꞌtero nicãrã niwã. Jesú narẽ nicʉ niwĩ:
—Masãrẽ te cururinʉcʉ̃ cincuenta dujidutiya, nicʉ niwĩ.
Na cʉ̃ dutiꞌcaronojõta wee, dujipeꞌticãꞌcãrã niwã.
Beꞌro Jesú te niꞌcãmocʉse pã́rẽ, na waꞌi pʉarãrẽ mii, ʉꞌmʉarõpʉ ĩꞌamorõ, cʉ̃ pacʉ Õꞌacʉ̃rẽ na ye niatjere eꞌcatise oꞌocʉ niwĩ. Tuꞌajanʉꞌcõ, cʉ̃ peꞌesteca beꞌro cʉ̃ buꞌerãrẽ masãrẽ etidutigʉ oꞌocʉ niwĩ.
Nipeꞌtirã baꞌa, yapicãrã niwã. Beꞌro doce piꞌseri na baꞌadʉꞌaꞌquere seeneocãrã niwã.
Niꞌcãti Jesú cʉ̃ seꞌsaro ñubuegʉ weecʉ niwĩ. Titare cʉ̃ buꞌerã quẽꞌrã cʉ̃ meꞌrã nicãrã niwã. Narẽ sẽrĩtiñaꞌcʉ niwĩ:
—Masã ¿deꞌro ni ucũti yʉꞌʉre? nicʉ niwĩ.
Na cʉ̃rẽ yʉꞌticãrã niwã:
—Ãpẽrã mʉꞌʉrẽ “Juã wãmeyeri masʉ̃ nimi”, nima. Ãpẽrã mʉꞌʉrẽ “Dʉporocjʉ̃pʉ Õꞌacʉ̃ ye queti weremʉꞌtãrĩ masʉ̃ Elía nimi”, nima. Ãpẽrã “Noꞌo nigʉ̃́ dʉporocjʉ̃pʉ Õꞌacʉ̃ ye queti weremʉꞌtãrĩ masʉ̃ masãꞌcʉ nígʉ̃ nisasami”, nima, nicãrã niwã.
Beꞌro narẽ sẽrĩtiñaꞌcʉ niwĩ tja:
—¿Mʉsã waro, deꞌro wãcũti yʉꞌʉre? nicʉ niwĩ. Pedro cʉ̃rẽ nicʉ niwĩ:
—Mʉꞌʉ Õꞌacʉ̃ beseꞌcʉ Cristo niꞌi, nicʉ niwĩ.
Jesú narẽ ne cãꞌrõ ãpẽrãpʉre cʉ̃ Õꞌacʉ̃ beseꞌcʉ nisere weredutiticʉ niwĩ.
Beꞌro narẽ nicʉ niwĩ:
—Yʉꞌʉ Õꞌacʉ̃ macʉ̃ masʉ̃ weronojõ upʉtigʉ pũrõ piꞌetigʉsaꞌa. Judío masã bʉcʉrã, paꞌia wiorã, Moisé ojaꞌquere buꞌeri masã yʉꞌʉre ĩꞌatuꞌtirãsama. Yʉꞌʉre wẽjẽrãsama. Na tojo weemicã, iꞌtia nʉmʉ beꞌro masãgʉ̃saꞌa, nicʉ niwĩ.
Beꞌro nipeꞌtirã masãrẽ nicʉ niwĩ:
—Noꞌo yʉꞌʉre sirutusĩꞌrĩgʉ̃nojõ nipeꞌtise nʉmʉrĩ sirutuato. Cʉ̃ weesĩꞌrĩrõnojõ weeticãꞌto. Yʉꞌʉ ʉaro peꞌe weeato. Noꞌo yʉꞌʉre sirutusĩꞌrĩgʉ̃, “Jesure ẽjõpeogʉ, wẽrĩbosaꞌa” nitigʉta sirutuato.
Yʉꞌʉre ẽjõpeose meꞌrã ñaꞌarõ yʉꞌrʉsĩꞌrĩtigʉ, yʉꞌʉre ẽjõpeoduꞌugʉnojõ pecameꞌepʉ buꞌiri daꞌre bajurionoꞌgʉ̃sami. Apĩ wẽjẽsere uiti, yʉꞌʉre ẽjõpeonuꞌcũgʉ̃nojõ yʉꞌʉ meꞌrã catinuꞌcũgʉ̃sami.
Niꞌcʉ̃ aꞌti turi cjase nipeꞌtisere wapataꞌagʉ, cʉ̃ ejeripõꞌrã peꞌere bajuriogʉ, ¿ñeꞌenojõrẽ wapataꞌabosari?
Yʉꞌʉre, tojo nicã ye quetire bopoyasãticãꞌña. Mʉsã bopoyasãcã, yʉꞌʉ Õꞌacʉ̃ macʉ̃ masʉ̃ weronojõ upʉtigʉ aꞌtiro weegʉsaꞌa. Apaturi aꞌti turipʉre aꞌtigʉ, yʉꞌʉ pacʉ asistese meꞌrã, cʉ̃rẽ werecoꞌterã meꞌrã yʉꞌʉ quẽꞌrã mʉsãrẽ bopoyasãgʉ̃saꞌa. Yʉꞌʉ tutuase meꞌrã aꞌtigʉ, tojo weegʉsaꞌa.
Diacjʉ̃ mʉsãrẽ weregʉti. Niꞌcãrẽrã aꞌtopʉ nirã́ yʉꞌʉ wiogʉ sãjãcã ĩꞌatimirã wẽrĩsome, nicʉ niwĩ.
Niꞌcã semana Jesú “Yʉꞌʉ wiogʉ sãjãcã ĩꞌarãsaꞌa” níca beꞌro ʉ̃rʉ̃gʉ̃pʉ ñubuegʉ mʉjãgʉ̃, Pedro, Santiago, Juãrẽ miacʉ niwĩ.
Topʉ cʉ̃ ñubuegʉ, cʉ̃ bajusere dʉcayua waꞌacʉ niwĩ. Cʉ̃ ye suꞌti añurõ butise, asistese waꞌacaro niwʉ̃.
Tojo waꞌacã, pʉarã ʉmʉa bajua, cʉ̃ meꞌrã ucũcãrã niwã. Na dʉporocjãrãpʉ Moisé, Elía nicãrã niwã.
Na asistese meꞌrã nírã, Jesú cʉ̃ Jerusalẽ́pʉ wẽrĩatjere ucũcãrã niwã.
Pedro quẽꞌrã ʉpʉtʉ wʉja cʉoꞌcãrã nimirã, wãꞌcãcãrã niwã. Wãꞌcã, Jesú cʉ̃ asistesere, tojo nicã cʉ̃ meꞌrã nirãrẽ ĩꞌacãrã niwã.
Na Jesú tiro níꞌcãrã waꞌari cura Pedro Jesure nicʉ niwĩ:
Pedro cʉ̃ tojo nisere tʉꞌoñaꞌtimigʉ̃, deꞌro nímasĩtigʉ, tojo nicʉ niwĩ.
Cʉ̃ tojo ucũrĩ cura niꞌcã oꞌmecurua dijati, tuubiꞌacãꞌcaro niwʉ̃. Na ti oꞌmecurua poꞌpeapʉ nírã, ʉcʉa waꞌacãrã niwã.
Beꞌro ti curuapʉ niꞌcʉ̃ aꞌtiro ucũcã tʉꞌocãrã niwã:
—Ãꞌrĩ yʉꞌʉ macʉ̃ yʉꞌʉ beseꞌcʉ nimi. Cʉ̃ ucũsere tʉꞌo ẽjõpeoya, nicʉ niwĩ.
Tojo níca beꞌro Jesú niꞌcʉ̃ta tojanʉꞌcãcʉ niwĩ. Moisé, Elía marĩcãrã niwã majã. Cʉ̃ buꞌerã na ĩꞌaꞌquere tojota tʉꞌoñaꞌyʉꞌrʉocãꞌcãrã niwã. Ne cãꞌrõ ãpẽrãrẽ wereticãrã niwã.
Ape nʉmʉ peꞌe ʉ̃rʉ̃gʉ̃pʉ níꞌcãrã dijatacã, pãjãrã Jesure põtẽrĩcãrã niwã.
Niꞌcʉ̃ na waꞌteropʉ nigʉ̃́ ʉpʉtʉ Jesure ucũquejocʉ niwĩ:
—Ʉ̃sãrẽ buꞌegʉ, yʉꞌʉ macʉ̃ niꞌcʉ̃ nigʉ̃rẽ pajañaꞌcureya. Ĩꞌagʉ̃ aꞌtia.
Wãtĩ cʉ̃rẽ sãjãaꞌcʉ ñeꞌea, caricũ, wẽrĩamʉjãcã weemi. Tojo nicã ʉseropʉ soꞌpotuꞌumi. Cʉ̃rẽ ñaꞌabutiaro wéégʉ, piꞌeticã weeyʉꞌrʉami. Ne duꞌusĩꞌrĩtimi.
Mʉꞌʉ buꞌerãrẽ “Wãtĩrẽ cõꞌawĩrõña”, nitojamiapʉ. Ne põtẽotiama, nicʉ niwĩ.
Jesú yʉꞌticʉ niwĩ:
—Mʉsã ẽjõpeose moorã ñaꞌarã niꞌi. Yʉꞌʉ mʉsãrẽ yoacã buꞌemicã, ne tʉꞌomasĩweꞌe yujupʉ. ¿Noꞌocãꞌrõ yoacã mʉsã yʉꞌʉre ẽjõpeoticã wãcũtutuagʉsari? Mʉꞌʉ macʉ̃rẽ yʉꞌʉ tiro miitia, nicʉ niwĩ.
Wĩꞌmagʉ̃ cʉ̃ tiro waꞌacã, wãtĩ cʉ̃rẽ nucũcãpʉ doquequeꞌacã weecʉ niwĩ. Apaturi wãcũña marĩrõ cʉ̃rẽ wẽrĩacã weecʉ niwĩ tja. Cʉ̃ tojo weecã, Jesú wãtĩrẽ cõꞌawĩrõ, yʉꞌrʉocʉ niwĩ. Tuꞌajanʉꞌcõ, cʉ̃ pacʉre wiacʉ niwĩ.
Nipeꞌtirã to nirã́ Õꞌacʉ̃ tutuasere ĩꞌamarĩacãrã niwã.
Na Jesú weeĩꞌoꞌquere ĩꞌamarĩarĩ cura cʉ̃ buꞌerãrẽ nicʉ niwĩ:
—Yʉꞌʉ niꞌcãrõacã nisere añurõ tʉꞌoya. Acobojoticãꞌña. Yʉꞌʉ Õꞌacʉ̃ macʉ̃ masʉ̃ weronojõ upʉtigʉre wiorãpʉre oꞌorãsama, nicʉ niwĩ.
Cʉ̃ tojo nisere cʉ̃ buꞌerã peꞌe ne tʉꞌomasĩticãrã niwã. Õꞌacʉ̃ narẽ tojo masĩtabasioticã weecʉ niwĩ. Na cʉ̃ níꞌquere “¿Deꞌro nisĩꞌrĩrõ weeti?” ni sẽrĩtiñaꞌui nicãrã niwã.
Beꞌro Jesú buꞌerã na basu ¿noa marĩ waꞌteropʉ nigʉ̃́ ãpẽrã yʉꞌrʉoro niyʉꞌrʉnʉꞌcãgʉ̃sari? nírã, ʉpʉtʉ dʉꞌsasocãrã niwã.
Jesú na tojo wãcũsere ĩꞌamasĩcãꞌcʉ niwĩ. Tojo weegʉ niꞌcʉ̃ wĩꞌmagʉ̃rẽ cʉ̃ pʉꞌto wejeonʉꞌcõ,
narẽ nicʉ niwĩ:
—Yʉꞌʉre maigʉ̃nojõ niꞌcʉ̃ ãꞌrĩ wĩꞌmagʉ̃rẽ ñeꞌegʉ̃ weronojõ weemi. Cʉ̃rẽ ñeꞌegʉ̃, yʉꞌʉreta ñeꞌegʉ̃ weemi. Yʉꞌʉre ñeꞌegʉ̃, yʉꞌʉre oꞌóꞌcʉ Õꞌacʉ̃ quẽꞌrãrẽ ñeꞌegʉ̃ta weemi. Noꞌo mʉsã waꞌteropʉre “Ãpẽrã yʉꞌrʉoro niꞌ” ni wãcũtigʉ cʉ̃́ta nimi ãpẽrã yʉꞌrʉoro nigʉ̃́, nicʉ niwĩ Jesú.
Beꞌro Juã Jesure aꞌtiro nicʉ niwĩ:
—Ʉ̃sãrẽ buꞌegʉ, niꞌcʉ̃ mʉꞌʉ wãmerẽ pisutjĩagʉ̃, wãtĩarẽ cõꞌawĩrõcã ĩꞌawʉ̃. Cʉ̃ marĩ meꞌrãcjʉ̃ nitiami. Tojo weerã cʉ̃rẽ cãꞌmotaꞌawʉ, nicʉ niwĩ.
Cʉ̃ tojo nicã tʉꞌogʉ, Jesú aꞌtiro nicʉ niwĩ:
—Tojo weegʉre cãꞌmotaꞌaticãꞌrõʉaꞌa. Marĩrẽ ĩꞌatuꞌtitigʉ marĩ meꞌrãcjʉ̃ nimi, nicʉ niwĩ Jesú.
Jesú wẽrĩ, cʉ̃ ʉꞌmʉsepʉ mʉjãti dʉporo uiro marĩrõ wãcũtutuaro meꞌrã “Jerusalẽ́pʉ waꞌagʉti”, nicʉ niwĩ.
Cʉ̃ dʉporo ãpẽrãrẽ oꞌóyucʉ niwĩ. Na niꞌcã macã Samaria diꞌta nirĩ macãpʉ Jesú cʉ̃ cãrĩatjore aꞌmayurã waꞌacãrã niwã.
Ti macã Samariacjãrã judío masã meꞌrã aꞌpepũrĩrã nitjĩarã, Jesú oꞌóꞌcãrãrẽ ñeꞌesĩꞌrĩticãrã niwã. Na, Jerusalẽ́pʉ Jesú waꞌagʉsami nírã, tojo weecãrã niwã.
Samariacjãrã tojo weesere ĩꞌarã, Jesú buꞌerã Santiago, Juã aꞌtiro nicãrã niwã:
Tere tʉꞌogʉ, Jesú narẽ ĩꞌa, tutuaro meꞌrã tuꞌtigʉ, aꞌtiro nicʉ niwĩ:
—Mʉsã tojo wãcũse Espíritu Santu oꞌose mejẽta niꞌi.
Yʉꞌʉ Õꞌacʉ̃ macʉ̃ masʉ̃ weronojõ upʉtigʉ masãrẽ buꞌiri daꞌre bajuriogʉ aꞌtitiwʉ. Narẽ yʉꞌrʉogʉ aꞌtigʉ weewʉ, nicʉ niwĩ.
Beꞌro na ape macãpʉ yʉꞌrʉa waꞌacãrã niwã.
Na ape macãpʉ yʉꞌrʉari cura niꞌcʉ̃ masʉ̃ Jesure nicʉ niwĩ:
—Yʉꞌʉ mʉꞌʉ noꞌo waꞌaro sirutugʉti, nicʉ niwĩ.
Jesú cʉ̃rẽ yʉꞌticʉ niwĩ:
—Waꞌicʉrã na cãrĩrĩ tuti cʉoma. Mirĩcʉ̃a quẽꞌrã na põꞌrãtiri suꞌtiro cʉoma. Yʉꞌʉ pũrĩcã Õꞌacʉ̃ macʉ̃ masʉ̃ weronojõ upʉtigʉ ne cãꞌrõ cãrĩpesaro, yaro diácjʉ̃rẽ mooꞌo, nicʉ niwĩ.
Apĩ peꞌere Jesú aꞌtiro nicʉ niwĩ:
—Teꞌa yʉꞌʉ meꞌrã, nicʉ niwĩ.
Cʉ̃ yʉꞌticʉ niwĩ:
—Wiogʉ, yʉꞌʉ pacʉ tiropʉ waꞌagʉti yujupʉ. Topʉ ni, beꞌro yʉꞌʉ pacʉ wẽ́rĩ́ca beꞌro yaatojagʉpʉ mʉꞌʉ meꞌrã waꞌagʉti, nicʉ niwĩ.
Jesú cʉ̃rẽ yʉꞌticʉ niwĩ:
—Yʉꞌʉre ẽjõpeotirã wẽrĩꞌcãrã weronojõ nima. Náta wẽrĩꞌcãrãrẽ yaato. Mʉꞌʉ pũrĩcã yʉꞌʉre sirutuya. Sirutu, Õꞌacʉ̃ wiogʉ nigʉ̃sami nisere weregʉ aꞌtia, nicʉ niwĩ.
Beꞌro Jesure apĩ nicʉ niwĩ:
—Wiogʉ, mʉꞌʉ meꞌrã waꞌagʉti. Yʉꞌʉ mʉꞌʉ meꞌrã waꞌati dʉporo ya wiꞌicjãrãrẽ weꞌeritisĩꞌrĩsaꞌa yujupʉ, nicʉ niwĩ.
Jesú cʉ̃rẽ nicʉ niwĩ:
—Diꞌta seꞌecũugʉ̃, opanʉrẽ waꞌari nígʉ̃, sẽꞌema peꞌe ĩꞌatõrõtisami. Ãꞌrĩ weronojõ Õꞌacʉ̃rẽ ẽjõpeoꞌcʉpʉa todʉporo cʉ̃ weesetiꞌquere wãcũnʉrʉ̃tisami. Wãcũnʉrʉ̃gʉ̃a Õꞌacʉ̃ ye cjasere queoro weemasĩtisami, nicʉ niwĩ.
Beꞌro Jesú setenta y dos ãpẽrã ʉmʉarẽ pijinemocʉ niwĩ. Narẽ pʉarẽrã diaꞌcʉ̃ nipeꞌtise cʉ̃ waꞌatje macãrĩpʉ cʉ̃ dʉporo oꞌóyucʉ niwĩ.
Narẽ aꞌtiro nicʉ niwĩ:
—Diacjʉ̃ mʉsãrẽ weregʉti. Marĩ otese peje pĩꞌrĩ dʉcatiꞌi. Tere miirã peꞌe marĩbocurema. Tojo weerã mʉsã te otese wiogʉre ãpẽrã miitamudutirã sẽrĩnemoña, nicʉ niwĩ. Aꞌte weronojõ Õꞌacʉ̃ ye quetire masĩsĩꞌrĩrã pãjãrã waro nima. Te quetire wererã peꞌe pejetirãcã nima. Tojo weerã ãpẽrã cʉ̃ oꞌónemocã Õꞌacʉ̃rẽ sẽrĩña.
Mʉsã waꞌaya. Yʉꞌʉ mʉsãrẽ wiose waꞌteropʉ oꞌógʉ weeꞌe. Oveja wĩꞌmarãrẽ yaiwa waꞌteropʉ oꞌógʉ weronojõ oꞌóꞌo.
Mʉsã waꞌarã, ajuri miaticãꞌña. Niyeru sãarĩ ajuro quẽꞌrãrẽ miaticãꞌña. Sapatu ape paꞌa miaticãꞌña. Maꞌapʉ waꞌarã, ãpẽrãrẽ añudutirã, yoacã ucũticãꞌña. Diacjʉ̃ waꞌaya.
Mʉsã wiꞌipʉ sãjãarã, ti wiꞌicjãrãrẽ añudutirã, aꞌtiro nimʉꞌtãña: “Mʉsã aꞌti wiꞌicjãrãrẽ añurõ waꞌato”, niña.
Ti wiꞌicjãrã cumuca marĩrõ nicã, mʉsã añudutise “Añurõ waꞌato” nise na ye tojarosaꞌa. Tojo niticãma, mʉsã tojo nise mʉsãrẽta tojarosaꞌa tja.
Mʉsã niꞌcã wiꞌipʉ ejarã, ti wiꞌipʉta tojayá. Na baꞌasenojõrẽ, na sĩꞌrĩsenojõrẽ, mʉsã quẽꞌrã baꞌasirutuya. Daꞌrari masã na daꞌrase wapa wapataꞌabaꞌamasĩma. Tojo weerã mʉsã buꞌerã waꞌacã, mʉsãrẽ baꞌase weetamurãsama. Apeye wiꞌseripʉ waꞌamʉjã, cãrĩbajaqueꞌatiticãꞌña.
Mʉsã niꞌcã macãpʉ etacã, ti macãcjãrã añurõ ñeꞌemeꞌrĩcã, noꞌo na ecasere baꞌaya.
Ti macãpʉ dutitirãrẽ yʉꞌrʉoya. Narẽ aꞌtiro wereya: “Õꞌacʉ̃ cʉ̃ wiogʉ nise mʉsã tiropʉ aꞌtiatje cãꞌrõ dʉꞌsaꞌa.”
Niꞌcã macãpʉ mʉsã etacã, tocjãrã añurõ põtẽrĩticãma, macã decopʉ waꞌaya. Aꞌtiro niña:
Jesú aꞌtiro ninemocʉ niwĩ:
—Mʉsãrẽ weregʉti. Õꞌacʉ̃ masãrẽ beseatji nʉmʉ nicã, ti macãcjãrã mʉsãrẽ ʉatiꞌcãrãrẽ aꞌtiro weegʉsami. Sodomacjãrãrẽ buꞌiri daꞌreꞌcaro nemorõ daꞌrenoꞌrãsama, nicʉ niwĩ Jesú.
Beꞌro Jesú apeye macãrĩcjãrãrẽ aꞌtiro nicʉ niwĩ:
—Mʉsã Corazĩ́, tojo nicã Betsaida wãmetise macãrĩcjãrãrẽ ñaꞌabutiaro waꞌarosaꞌa mʉsãrẽ. Yʉꞌʉ weeĩꞌoꞌquere ĩꞌamirã, dʉcayuweꞌe. Yʉꞌʉ ãpẽrã judío masã nitirã nirõpʉ Tiro, Sidṍ wãmetise macãrĩpʉ weeĩꞌocãma, dʉporopʉ na ñaꞌarõ weeꞌquere bʉjaweti dʉcayutojabopã. Na bʉjawetisere ĩꞌorã, na weewʉaronojõpʉma suꞌti wãquĩsenojõrẽ sãña, nujãrẽ na dʉpoapʉ ṍrẽ́stepeobopã.
Õꞌacʉ̃ masãrẽ beseatji nʉmʉ nicã, Tiro, Sidṍcjãrã nemorõ mʉsã peꞌere buꞌiri daꞌreyʉꞌrʉnʉꞌcãgʉ̃sami.
Niꞌcãrõacãma Capernaucjãrãrẽ wereꞌe. “Tojowaro ʉꞌmʉsepʉ mʉjãrãti”, ni wãcũticãꞌña. Õꞌacʉ̃ mʉsãrẽ pecameꞌepʉ cõꞌabutiagʉsami, nicʉ niwĩ.
Beꞌro cʉ̃ buꞌerãrẽ aꞌtiro werenemocʉ niwĩ:
—Mʉsã buꞌesere tʉꞌorã, yʉꞌʉreta tʉꞌoma. Mʉsãrẽ ʉatirã, mejãrõta yʉꞌʉre ʉatima. Tojo yʉꞌʉre ʉatirã, yʉꞌʉre oꞌóꞌcʉpʉ Õꞌacʉ̃ quẽꞌrãrẽ ʉatima, nicʉ niwĩ Jesú.
Beꞌro Jesú setenta y dos cʉ̃ oꞌóyuꞌcãrã eꞌcatise meꞌrã tojatacãrã niwã. Aꞌtiro nicãrã niwã:
—Ʉ̃sã wiogʉ, wãtĩapʉta mʉꞌʉ dutiro, mʉꞌʉ wãme meꞌrã ʉ̃sã cõꞌawĩrõmʉjãcã, yʉꞌtiama, nicãrã niwã.
Jesú narẽ nicʉ niwĩ:
—Mʉsã nírõnojõta niꞌi. Wãtĩrẽ ʉꞌmʉsepʉ níꞌcʉ bʉpo yaꞌbaro weronojõ docaqueꞌa dijacã ĩꞌawʉ̃.
Yʉꞌʉ mʉsãrẽ tutuasere oꞌowʉ. Mʉsã añapʉre ʉꞌtapeomicã, cutipapʉre ʉꞌtapeomicã, na cũꞌrĩcã, toacã pũrĩnoꞌtisere oꞌowʉ. Nipeꞌtise wãtĩ cʉ̃ tutuasere docaqueꞌadutigʉ oꞌowʉ. Ne cãꞌrõ mʉsã ñaꞌarõ weenoꞌsome.
“Wãtĩa ʉ̃sãrẽ yʉꞌtiama” nise diaꞌcʉ̃rẽ eꞌcatiticãꞌña. Aꞌte peꞌere eꞌcatiya. Ʉꞌmʉsepʉ Õꞌacʉ̃ yarã catinuꞌcũse cʉorã na wãmerẽ ojaõꞌorĩ turipʉ mʉsã wãmerẽ ojaõꞌocã, eꞌcatiya, nicʉ niwĩ.
Jesú cʉ̃ buꞌerãrẽ ucũrĩ cura Espíritu Santu cʉ̃rẽ eꞌcatise oꞌoyʉꞌrʉacʉ niwĩ. Titare cʉ̃ pacʉre aꞌtiro nicʉ niwĩ:
—Pacʉ, mʉꞌʉ ʉꞌmʉse, aꞌti turi wiogʉ niꞌi. “Ʉ̃sã masĩyʉꞌrʉnʉꞌcãrã niꞌi” nirãrẽ mʉꞌʉ ye cjasere masĩcã weeticʉ niwʉ̃. Ãpẽrã wĩꞌmarã weronojõ maata tʉꞌo ẽjõpeorã peꞌere tere masĩcã weecʉ niwʉ̃. Mʉꞌʉ tojo weesere wãcũgʉ̃, mʉꞌʉrẽ eꞌcatise oꞌoꞌo. Aꞌtere mʉꞌʉ ʉaꞌcaronojõta queoro weeꞌe, nicʉ niwĩ cʉ̃ pacʉre.
Beꞌro masãrẽ ninemocʉ niwĩ tja:
—Yʉꞌʉ pacʉ nipeꞌtise weemasĩsere yʉꞌʉre oꞌowĩ. Cʉ̃ niꞌcʉ̃ta yʉꞌʉ nisetisere masĩpeꞌocãꞌsami. Yʉꞌʉ quẽꞌrã niꞌcʉ̃ta cʉ̃ nisetisere masĩpeꞌoꞌo. Noꞌo yʉꞌʉ masĩcã weenoꞌrã quẽꞌrã cʉ̃ nisetisere masĩsama, nicʉ niwĩ Jesú.
Beꞌro cʉ̃ buꞌerãrẽ ĩꞌa, na seꞌsarore nicʉ niwĩ:
—Yʉꞌʉre mʉsã, mʉsã ye caperi meꞌrã ĩꞌaꞌa.
Mʉsãrẽ aꞌtiro weregʉti. Pãjãrã dʉporocjãrãpʉ Õꞌacʉ̃ ye queti weremʉꞌtãrĩ masã, tojo nicã wiorã mʉsã niꞌcãrõacã ĩꞌasere ĩꞌasĩꞌrĩcãrã nimiwã. Ne ĩꞌaticãrã niwã. Yʉꞌʉ mʉsãrẽ weresere tʉꞌosĩꞌrĩcãrã nimiwã. Ne niꞌcãti tʉꞌoticãrã niwã, nicʉ niwĩ.
Beꞌro niꞌcʉ̃ Moisé ojaꞌquere buꞌeri masʉ̃ Jesú cʉ̃ ucũsere tʉꞌogʉ, wãꞌcãnʉꞌcã, Jesú meꞌrã ucũgʉ̃ waꞌacʉ niwĩ. Cʉ̃rẽ mejẽcã yʉꞌticã ʉagʉ, aꞌtiro sẽrĩtiñaꞌcʉ niwĩ:
—Masãrẽ buꞌegʉ, yʉꞌʉ Õꞌacʉ̃ meꞌrã catinuꞌcũsĩꞌrĩgʉ̃, ¿deꞌro weegʉsari? nicʉ niwĩ.
Jesú cʉ̃rẽ yʉꞌticʉ niwĩ:
—¿Moisé ye queti ojáca pũrĩpʉ deꞌro ojanoꞌtito? Mʉꞌʉ tere buꞌégʉ, ¿deꞌro tʉꞌoti? nicʉ niwĩ.
Moisé ojaꞌquere buꞌeri masʉ̃ cʉ̃rẽ yʉꞌticʉ niwĩ:
—Aꞌtiro ojanoꞌo: “Õꞌacʉ̃ marĩ wiogʉre nipeꞌtise mʉꞌʉ ẽjõpeose meꞌrã, mʉꞌʉ wãcũse meꞌrã, mʉꞌʉ tutuase meꞌrã, mʉꞌʉ tʉꞌoñaꞌse meꞌrã maꞌiña. Mʉꞌʉ basu maꞌirõnojõta ãpẽrãrẽ maꞌirõʉaꞌa”, niꞌi, nicʉ niwĩ.
Tere tʉꞌogʉ, Jesú cʉ̃rẽ nicʉ niwĩ:
—Mʉꞌʉ queoro waro yʉꞌtiꞌi. Mʉꞌʉ aꞌtere wéégʉ, Õꞌacʉ̃ meꞌrã catinuꞌcũgʉ̃saꞌa, nicʉ niwĩ.
—¿Noanojõ niti ãpẽrãrẽ maꞌirõʉaꞌa nirãnojõ? nicʉ niwĩ.
Jesú cʉ̃rẽ queose meꞌrã yʉꞌticʉ niwĩ:
—Niꞌcʉ̃ ʉmʉ Jerusalẽ́cjʉ̃ maꞌa Jericó waꞌari maꞌapʉ buꞌacʉ niwĩ. Topʉ cʉ̃ waꞌari cura yajari masã cʉ̃rẽ ñeꞌe, cʉ̃ cʉosere yajapeꞌocãꞌcãrã niwã. Suꞌti cʉ̃ sãñaꞌquepʉ quẽꞌrãrẽ tuweemiicãꞌcãrã niwã. Cʉ̃rẽ ʉpʉtʉ paawẽjẽcũu, waꞌa waꞌacãrã niwã.
Tojo waꞌari cura niꞌcʉ̃ paꞌi cʉ̃ buꞌaca maꞌapʉta buꞌacʉ niwĩ. Cʉ̃rẽ ĩꞌagʉ̃, ĩꞌatigʉ weronojõ diacjʉ̃ yʉꞌrʉbuꞌa waꞌacʉ niwĩ.
Cʉ̃ beꞌro tja apĩ Leví ya curuacjʉ̃ cʉ̃ cũñarõpʉta cʉ̃ quẽꞌrã ejacʉ niwĩ. Cʉ̃rẽ ĩꞌagʉ̃, cʉ̃ quẽꞌrã ape pãꞌrẽ peꞌe pẽꞌa, ĩꞌayʉꞌrʉbuꞌa waꞌacʉ niwĩ.
Na beꞌro apĩ tja Samariacjʉ̃ judío masã na yabigʉ ti maꞌapʉta buꞌacʉ niwĩ. Cʉ̃ cʉ̃rẽ ĩꞌagʉ̃, pũrõ pajañaꞌcʉ niwĩ.
Tojo weegʉ cʉ̃, cʉ̃ tiro waꞌa, cʉ̃ cãmirẽ ocoyegʉ, ʉꞌsere, tojo nicã vino meꞌrã cʉ̃ ye cãmipʉ piopeocʉ niwĩ. Tuꞌajanʉꞌcõ, suꞌti caseri meꞌrã dʉꞌrecʉ niwĩ. Beꞌro cʉ̃ yagʉ burro buꞌipʉ cʉ̃rẽ miipeocʉ niwĩ. Miipeo, niꞌcã wiꞌi sijari masã cãrĩrĩ wiꞌipʉ miaa, cʉ̃rẽ coꞌtedutigʉ cũucʉ niwĩ.
Ape nʉmʉ peꞌe tja Samariacjʉ̃ coꞌtedutigʉ pʉa nʉmʉ daꞌrase wapa weronojõ niyeru ti wiꞌi coꞌtegʉre oꞌocʉ niwĩ. Cʉ̃rẽ aꞌtiro nicʉ niwĩ: “Ãꞌrĩrẽ coꞌteya. Yʉꞌʉ mʉꞌʉrẽ oꞌoꞌque nemorõ nicã, dajatojagʉ mʉꞌʉrẽ wapayepeꞌogʉti”, nicʉ niwĩ.
Aꞌtere wéréca beꞌro Jesú Moisé ojaꞌquere buꞌegʉre aꞌtiro nicʉ niwĩ:
—Mʉꞌʉ ĩꞌacã, ¿niꞌinojõ peꞌe na iꞌtiarã waꞌterore yajari masã na ñaꞌarõ weeꞌcʉre pajañaꞌpari? nicʉ niwĩ.
Moisé ojaꞌquere buꞌeri masʉ̃ yʉꞌticʉ niwĩ:
—Cʉ̃rẽ pajañaꞌa weetamuꞌcʉ añurõ weepĩ, nicʉ niwĩ.
Jesú cʉ̃rẽ nicʉ niwĩ:
—Mʉꞌʉ quẽꞌrã ãpẽrãrẽ ãꞌrĩ weronojõ weegʉ waꞌaya, nicʉ niwĩ.
Jesú cʉ̃ waꞌaro yʉꞌrʉagʉ, niꞌcã macãpʉ ejacʉ niwĩ. Ti macãpʉ niꞌcõ Marta wãmetigo co ya wiꞌipʉ cʉ̃rẽ põtẽrĩ, cãrĩse oꞌoco niwõ.
Co niꞌcõ María wãmetigore acabijotico niwõ. Cóta Jesú ucũsere tʉꞌogo, cʉ̃ dʉꞌpocãrĩ tiroacãpʉ dujico niwõ.
Co tojo weeri cura Marta peꞌe co daꞌrasere wãcũqueꞌtiyʉꞌrʉaco niwõ. Tojo weego co Jesú tiro waꞌa, cʉ̃rẽ nico niwõ:
—Yʉꞌʉ wiogʉ, aꞌtigo yʉꞌʉ acabijo yʉꞌʉre weetamusere ne wãcũtimo. ¿Mʉꞌʉ ne mejẽcã tʉꞌoñaꞌweti co tojo weesere? Core yʉꞌʉre weetamudutiya, nico niwõ.
Jesú core yʉꞌticʉ niwĩ:
—Marta, mʉꞌʉ weesere ʉpʉtʉ waro wãcũqueꞌtiꞌi.
María peꞌe yʉꞌʉ ucũsere tʉꞌogo, añuse warore weego weemo. Co tʉꞌo ẽjõpeoꞌquere ne ãpẽrã ẽꞌmamasĩtisama. Tenojõ peꞌere weeroʉaꞌa, nicʉ niwĩ.
Niꞌcã nʉmʉ Jesú aperopʉ ñubuegʉ weecʉ niwĩ. Cʉ̃ ñubuetuꞌajaca beꞌro niꞌcʉ̃ cʉ̃ buꞌegʉ Jesure nicʉ niwĩ:
—Ʉ̃sã wiogʉ, Juã masãrẽ wãmeyeri masʉ̃ cʉ̃ buꞌerãrẽ Õꞌacʉ̃rẽ ñubuesere buꞌecʉ niwĩ. Mʉꞌʉ quẽꞌrã ʉ̃sãrẽ buꞌeya, nicʉ niwĩ.
Jesú yʉꞌticʉ niwĩ:
—Õꞌacʉ̃rẽ ñubuerã, aꞌtiro niña:
“Pacʉ, mʉꞌʉ ʉꞌmʉsepʉ niꞌi.
Nipeꞌtirã mʉꞌʉrẽ wiopesase meꞌrã ẽjõpeoato.
Aꞌti turipʉre mʉꞌʉ beseꞌcʉ maata wiogʉ sãjãgʉ̃ aꞌtiato.
Ʉꞌmʉsepʉre mʉꞌʉ ʉaro diaꞌcʉ̃ weesama.
Ʉ̃sãrẽ ʉmʉcorinʉcʉ̃ baꞌase oꞌoya.
Ʉ̃sã ñaꞌarõ weeꞌquere acobojoya.
Ʉ̃sã ãpẽrãrẽ acobojoꞌcaro weronojõta ʉ̃sã quẽꞌrãrẽ acobojoya.
Ʉ̃sã ñaꞌarõ weesĩꞌrĩsere cãꞌmotaꞌaya.
Tojo nicã ñaꞌagʉ̃ ʉ̃sãrẽ niquesãsĩꞌrĩcã, cãꞌmotaꞌaya”, nicʉ niwĩ.
Jesú apeye ninemocʉ niwĩ:
—Noꞌo mʉsã waꞌteropʉre niꞌcʉ̃ cʉ̃ meꞌrãcjʉ̃ cʉobosami. Cʉ̃ ñami deco mʉsã ya wiꞌipʉ waꞌa, aꞌtiro nibosami: “Yʉꞌʉ meꞌrãcjʉ̃, iꞌtiaga pã́ yʉꞌʉre wasoya.
Yʉꞌʉ meꞌrãcjʉ̃ apĩ aperopʉ sijagʉ ejaꞌcʉ yá wiꞌipʉ ejami. Ne cʉ̃rẽ apeyenojõ cãꞌrõ ecase moosaꞌa”, nisami.
Cʉ̃ apetero weegʉ mʉꞌʉrẽ wiꞌi poꞌpeapʉ aꞌtiro yʉꞌtiwĩrõbosami: “Yʉꞌʉre wãꞌcõtigʉta. Sope pʉꞌto añurõ waro biꞌacãꞌnoꞌapʉ. Yʉꞌʉ põꞌrã yʉꞌʉ meꞌrã cãrĩrã pesama. Yʉꞌʉ mʉꞌʉrẽ wãꞌcã apeyenojõ oꞌogʉ waꞌamasĩtisaꞌa”, nisami.
Mʉsãrẽ weregʉti. Cʉ̃, cʉ̃ meꞌrãcjʉ̃ nimicã, wãꞌcã, cʉ̃rẽ apeyenojõ oꞌogʉ waꞌatisami. Aꞌtiro peꞌe weesami. Cʉ̃rẽ sẽrĩnuꞌcũcã ĩꞌagʉ̃, caribonemoticãꞌto nígʉ̃, nipeꞌtise cʉ̃ ʉasere oꞌosami. Cʉ̃, cʉ̃ meꞌrãcjʉ̃ nise ye buꞌiri mejẽta tojo weesami.
Tojo weegʉ mʉsãrẽ weregʉti. Õꞌacʉ̃rẽ sẽrĩña. Cʉ̃rẽ sẽrĩcã, oꞌogʉsami. Mʉsã sẽrĩ aꞌmanuꞌcũrã, bocarãsaꞌa. Mʉsã meꞌrãcjʉ̃ ya wiꞌire sope pʉꞌto pisunuꞌcũcã cʉ̃ mʉsãrẽ pãosõrõrõ weronojõ weegʉsami.
Õꞌacʉ̃ cʉ̃rẽ sẽrĩrãrẽ oꞌosami. Noꞌo aꞌmagʉ̃nojõ bocagʉsami. Sope pʉꞌto pisugʉ weronojõ sẽrĩnuꞌcũgʉ̃rẽ oꞌogʉsami.
»Mʉsã põꞌrã baꞌase sẽrĩcã, ne niꞌcʉ̃ ʉ̃tãpere oꞌotibosaꞌa. Waꞌi sẽrĩcã quẽꞌrãrẽ, añarẽ oꞌotibosaꞌa.
Tojo nicã cãrẽꞌquẽ die sẽrĩcã, cutipare oꞌotibosaꞌa.
Mʉsã ñaꞌarã nimirã, mʉsã põꞌrãrẽ añusere oꞌomasĩꞌi. To pũrĩcãrẽ marĩ pacʉ ʉꞌmʉsepʉ nigʉ̃́, nemorõ añuse oꞌogʉsami. Cʉ̃rẽ sẽrĩrãrẽ Espíritu Santure oꞌogʉsami, nicʉ niwĩ.
Niꞌcʉ̃ masʉ̃ wãtĩ sãjãnoꞌcʉ ucũmasĩtigʉ tojacʉ niwĩ. Jesú cʉ̃rẽ cõꞌawĩrõgʉ̃ weecʉ niwĩ. Cʉ̃rẽ cõꞌawĩrõcã, ucũmasĩtimiꞌcʉ ucũcʉ niwĩ. Tere ĩꞌarã, masã ĩꞌamarĩacãrã niwã.
Niꞌcãrẽrã aꞌtiro nicãrã niwã:
—Ãꞌrĩ Jesú wãtĩa wiogʉ Beelzebú wãmetigʉ tutuaro meꞌrã wãtĩrẽ cõꞌawĩrõmi, nicãrã niwã.
Ãpẽrã peꞌe ¿diacjʉ̃ta Jesú tutuamiticʉ̃? nírã, cʉ̃rẽ ʉꞌmʉse cjasere weeĩꞌoduticãrã nimiwã.
Cʉ̃ na tojo wãcũsere masĩgʉ̃, narẽ nicʉ niwĩ:
—Niꞌcã curuacjãrã aꞌmerĩ dʉcawati, aꞌmequẽrã, masãpeꞌtia waꞌasama. Niꞌcã wiꞌicjãrã dʉcawatirã, na quẽꞌrã peꞌtidijasama.
Aꞌte weronojõ wãtĩa wiogʉ cʉ̃ basu dʉcawatigʉ, cʉ̃ deꞌro wee tutuanemotisami majã. Mʉsãrẽ aꞌtere ucũgʉ̃ti. Mʉsã yʉꞌʉre “Wãtĩ Beelzebú tutuaro meꞌrã wãtĩarẽ cõꞌawĩrõmi”, nimiꞌi.
To pũrĩcãrẽ yʉꞌʉ tojo weecãma, mʉsã buꞌesere siruturã wãtĩarẽ cõꞌawĩrõrã, ¿noa tutuaro meꞌrã cõꞌawĩrõsari? Narẽ mʉsã “Õꞌacʉ̃ tutuaro meꞌrã wãtĩarẽ cõꞌawĩrõma”, niꞌi. Tojo weero masĩnoꞌo. Mʉsã yʉꞌʉre nise diacjʉ̃ niweꞌe.
Yʉꞌʉ Õꞌacʉ̃ dutiro meꞌrã peꞌe wãtĩarẽ cõꞌawĩrõꞌo. Aꞌte meꞌrã “Õꞌacʉ̃ wiogʉ nise mʉsã tiropʉre nitojaꞌa”, ninoꞌo, nicʉ niwĩ.
Jesú narẽ aꞌtiro ninemocʉ niwĩ:
—Niꞌcʉ̃ ʉmʉ tutuamʉ nipeꞌtise wãmotigʉ cʉ̃ ya wiꞌire coꞌtecã, cʉ̃ yere mejẽcã weetisama.
Noꞌo cʉ̃ nemorõ tutuagʉ aꞌti, cʉ̃rẽ wapataꞌagʉ, cʉ̃ wãmotimiꞌquere ẽꞌmapeꞌocãꞌsami. Tojo weegʉ cʉ̃ wãmo marĩgʉ̃ mejõ nigʉ̃ tojacãꞌsami. Ẽꞌmaꞌcʉ cʉ̃ meꞌrãcjãrãrẽ tere dʉcawaasami. Jesú, yʉꞌʉ wãtĩ yʉꞌrʉoro tutuayʉꞌrʉnʉꞌcãꞌa nígʉ̃, tojo nicʉ niwĩ.
Jesú aꞌtiro ninemocʉ niwĩ:
—Yʉꞌʉre ʉatirã yʉꞌʉre ĩꞌatuꞌtirã nima. Yʉꞌʉre seeneotamutigʉnojõ doquestewãꞌcãgʉ̃ weronojõ nimi. Yʉꞌʉre ẽjõpeotirã masãrẽ Õꞌacʉ̃rẽ ẽjõpeocã weetamurã mejẽta weema nígʉ̃, tojo nicʉ niwĩ.
—Wãtĩ masʉ̃pʉre cõꞌawĩrõnoꞌca beꞌro aco marĩrõpʉ sijabaqueꞌatisami. Cʉ̃ niatjore aꞌmagʉ̃, tojo weesami. Cʉ̃ nirṍ bocatigʉ, aꞌtiro wãcũsami: “Yʉꞌʉ wijaaꞌcʉpʉre dajasãjãagʉ̃ti tja”, nisami.
Cʉ̃pʉre dajasãjãagʉ̃, wiꞌi oꞌaca wiꞌi, añurõ apóca wiꞌi weronojõ bocaejasami.
Beꞌro ãpẽrã wãtĩa sietere cʉ̃ yʉꞌrʉoro ñaꞌarãrẽ pijisami. Piji, beꞌro todʉporopʉ cʉ̃ wijaaꞌcʉpʉre na nipeꞌtirã sãjãasama. Tojo weegʉ masʉ̃ cʉ̃ todʉporopʉ níꞌcaro nemorõ ñaꞌarõ tojasami, nicʉ niwĩ Jesú.
Jesú ucũrĩ cura niꞌcõ numio masã pãjãrã waꞌteropʉ nigṍ caricũquejoco niwõ:
—Mʉꞌʉrẽ põꞌrãti masõꞌco añurõ waro eꞌcatiyʉꞌrʉsamo, nico niwõ.
Jesú core nicʉ niwĩ:
—Yʉꞌʉ peꞌe aꞌtiro nigʉ̃ti. Õꞌacʉ̃ cʉ̃ ucũsere tʉꞌo, cʉ̃ dutisere weerã́ peꞌe pũrĩcã añurõ waro co nemorõ eꞌcatisama, nicʉ niwĩ.
Jesú tiro pãjãrã masã nerẽwãꞌcãcãrã niwã. Na tojo weecã, cʉ̃ ucũcʉ niwĩ:
—Masã aꞌtocaterocjãrã ñaꞌayʉꞌrʉama. Na ñaꞌarã nírã, weeĩꞌose diaꞌcʉ̃rẽ ʉama. Na tere ʉamicã, aꞌte diaꞌcʉ̃rẽ weregʉti. Joná dʉporocjʉ̃pʉ waꞌaꞌquenojõ diaꞌcʉ̃rẽ ĩꞌogʉ̃ti.
Joná Nínivecjãrãrẽ queose oꞌogʉ weecʉ niwĩ. Te weronojõ yʉꞌʉ Õꞌacʉ̃ macʉ̃ masʉ̃ weronojõ upʉtigʉ quẽꞌrã aꞌtocateropʉ nirãrẽ queose oꞌoꞌo.
Dʉporocjõ mujĩpũ mʉjãtiro diacjʉ̃ peꞌe nirĩ diꞌta wiogo Israe curuacjãrã wiogʉ Salomó masĩsere tʉꞌogo aꞌtico niwõ. Yʉꞌʉ Salomó yʉꞌrʉoro masĩyʉꞌrʉnʉꞌcãmicã, mʉsã peꞌe yʉꞌʉre tʉꞌosĩꞌrĩweꞌe. Tojo weego Õꞌacʉ̃ masãrẽ beseatji nʉmʉ nicã, ti diꞌta wiogo níꞌco aꞌtocaterocjãrãrẽ “Mʉsã Jesure ẽjõpeotirã, ñaꞌarõ weewʉ”, nigõsamo.
Apeye quẽꞌrãrẽ weregʉti. Joná Nínive wãmetiri macãcjãrãrẽ Õꞌacʉ̃ ye quetire werecã, na ñaꞌarõ weeꞌquere bʉjaweti, duꞌucãrã niwã. Yʉꞌʉ peꞌere Joná yʉꞌrʉoro nimicã, mʉsã ẽjõpeoweꞌe. Mʉsã na weeꞌcaronojõ ñaꞌarõ weeꞌquere bʉjawetiweꞌe. Tojo weerã Õꞌacʉ̃ masãrẽ beseatji nʉmʉ nicã, Nínivepʉ níꞌcãrã aꞌtocaterocjãrãrẽ “Mʉsã Jesure ẽjõpeotirã, ñaꞌarõ weewʉ”, nirãsama, nicʉ niwĩ Jesú.
Jesú masãrẽ aꞌtiro werenemocʉ niwĩ:
—Masã sĩꞌocjare sĩꞌóca beꞌro bajutiropʉ, acaronojõ docapʉ sĩꞌotisama. Tojo weronojõ oꞌorã, topʉ sãjãejarãnʉcʉ̃ ĩꞌato nírã, ʉꞌmʉarõpʉ sĩꞌopeosama.
Marĩ caperi sĩꞌomʉꞌtãcja weronojõ niꞌi. Marĩ caperi añucã, añurõ ĩꞌamasĩꞌi. Marĩ caperi ĩꞌaejaticãma, añurõ ĩꞌatisaꞌa. Aꞌte weronojõ mʉsã Õꞌacʉ̃rẽ ẽjõpeo, cʉ̃ yere wéérã, caperi añurõ weronojõ niꞌi. Mʉsã aꞌti turi cjase peꞌere wãcũnʉrʉ̃cãma, caperi ĩꞌaejatirã weronojõ niꞌi. Õꞌacʉ̃ ʉaro weetirã, naꞌitĩꞌarõpʉ nirã́, cʉ̃rẽ masĩtirã weronojõ niꞌi.
Mʉsã ẽjõpeosere sĩꞌose weronojõ cʉoꞌo. Tere naꞌitĩꞌarõpʉ weronojõ ñaꞌarõ weese meꞌrã dojorẽticãꞌña.
Tojo weerã mʉsã Õꞌacʉ̃rẽ ẽjõpeo, ñaꞌase marĩrõ cʉ̃ ʉaro wéérã, cʉ̃ ye cjasere añurõ tʉꞌomasĩrãsaꞌa, nicʉ niwĩ Jesú.
Jesú weretuꞌajaca beꞌro niꞌcʉ̃ fariseo masʉ̃ cʉ̃ ya wiꞌipʉ baꞌadutigʉ pijiacʉ niwĩ. Tojo weegʉ Jesú sãjãa, baꞌacjʉ mesapʉ ejanujãcʉ niwĩ.
Beꞌro fariseo na weewʉaronojõ baꞌase dʉporo Jesú cʉ̃ omocoeticã ĩꞌagʉ̃, ĩꞌamarĩacʉ niwĩ.
Tere masĩgʉ̃, Jesú cʉ̃rẽ nicʉ niwĩ:
—Mʉsã fariseo masã bajuyoropʉ diaꞌcʉ̃ añurõ weetaꞌsaꞌa. Baparire buꞌipʉ diaꞌcʉ̃ coerã weronojõ niꞌi. Ti pa poꞌpeapʉre peje ñaꞌase mʉsã ãpẽrã yere yajaꞌque, ãpẽrã yere ʉaripejayʉꞌrʉnʉꞌcãꞌque ũꞌirĩ weronojõ wãꞌñaꞌa.
Mʉsã tʉꞌomasĩweꞌe. Õꞌacʉ̃ buꞌicjasere weeꞌcʉta poꞌpeapʉ cjasepʉ quẽꞌrãrẽ weecʉ niwĩ.
Mʉsã cʉosere ãpẽrãrẽ pajañaꞌrã, oꞌoya. Tojo weerã baparire poꞌpeapʉ coerã weronojõ weerãsaꞌa. Beꞌro buꞌipʉ, poꞌpeapʉ quẽꞌrãrẽ ũꞌirĩ marĩrã weronojõ añurã tojarã́saꞌa.
»Mʉsã fariseo masãrẽ ñaꞌarõ waꞌarosaꞌa. Mʉsã otese oꞌmajãcã menta, ruda wãmetise, nipeꞌtise opa dari dʉcatisenojõacãrẽ seeneo, opa sʉ̃ꞌʉrĩ weesaꞌa. Diez sʉ̃ꞌʉrĩ cʉorã, niꞌcã sʉ̃ꞌʉ Õꞌacʉ̃ wiꞌipʉ miaa, Õꞌacʉ̃rẽ wãmepeo, paꞌire oꞌosaꞌa. Tojo weemirã, añurõ weese, Õꞌacʉ̃rẽ maꞌise peꞌere weeweꞌe. Aꞌtiro peꞌe weeya. Mʉsã otesere cʉ̃rẽ oꞌoduꞌutimirã, aꞌte añuyʉꞌrʉnʉꞌcãsere weeya.
»Mʉsã fariseo masãrẽ ñaꞌarõ waꞌarosaꞌa. Mʉsã nerẽwʉase wiꞌseripʉre wiorã na dujiwʉase cũmurĩpʉ dujisĩꞌrĩꞌi. Noꞌo mʉsã waꞌaro wiopesase meꞌrã añuduticã ʉaꞌa.
»Mʉsã Moisé ojaꞌquere buꞌeri masã, tojo nicã fariseo masã, weetaꞌsari masã niꞌi. Ñaꞌarõ waꞌarosaꞌa mʉsãrẽ. Masãperi na yaaꞌque bajutise weronojõ niꞌi. Ãpẽrã aꞌti, masĩtimirã, te peri buꞌi ʉꞌtacũuwãꞌcãsama. Aꞌte weronojõ mʉsã poꞌpeapʉre ñaꞌarã niꞌi. Ãpẽrã mʉsã ñaꞌarõ weesere masĩtisama, nicʉ niwĩ.
Cʉ̃ tojo nicã tʉꞌogʉ, niꞌcʉ̃ Moisé ojaꞌquere buꞌeri masʉ̃ aꞌtiro nicʉ niwĩ:
—Masãrẽ buꞌegʉ, mʉꞌʉ aꞌtiro nígʉ̃, ʉ̃sã quẽꞌrãrẽ tuꞌtigʉ weeꞌe, nicʉ niwĩ.
Jesú cʉ̃rẽ nicʉ niwĩ:
»Ñaꞌabutiaro waꞌarosaꞌa mʉsãrẽ. Mʉsã dʉporocjãrã Õꞌacʉ̃ ye queti weremʉꞌtãrĩ masã masãperi buꞌipʉ yeeaponʉꞌcõꞌo. Narẽta mʉsã ñecʉ̃sʉmʉapʉ wẽjẽmʉjãticãrã niwã.
Mʉsã Õꞌacʉ̃ ye quetire weremʉꞌtãrĩ masã na níꞌquere weeweꞌe. Yʉꞌʉ quẽꞌrãrẽ ẽjõpeoweꞌe. Mʉsã aꞌtiro weese meꞌrã mʉsã ñecʉ̃sʉmʉa weeꞌquere buꞌipejatamusere masĩnoꞌo. Na Õꞌacʉ̃ ye queti weremʉꞌtãrĩ masãrẽ wẽjẽcõꞌacãrã niwã. Mʉsã peꞌe na ye masãperire yeeaponʉꞌcõꞌo.
»Tojo weegʉ Õꞌacʉ̃ yʉꞌʉ pacʉ dʉporopʉ masĩse meꞌrã aꞌtiro nicʉ niwĩ: “Yé queti weremʉꞌtãrĩ masãrẽ, tojo nicã yé queti buꞌeri masãrẽ oꞌógʉti. Niꞌcãrẽrãrẽ wẽjẽcõꞌa, ãpẽrãrẽ ñaꞌarõ weesĩꞌrĩrã, noꞌo na waꞌaro sirutucusiarãsama”, nicʉ niwĩ Õꞌacʉ̃.
Tojo weegʉ nipeꞌtirã Õꞌacʉ̃ ye queti weremʉꞌtãrĩ masãrẽ wẽjẽꞌque wapa Õꞌacʉ̃ aꞌtiro weegʉsami. Aꞌtocaterocjãrã masãrẽ buꞌiri wapaseegʉsami.
Aꞌti turi weenʉꞌcãcaterore mʉsã ñecʉ̃sʉmʉa Abere wẽjẽmʉꞌtãcãrã niwã. Beꞌro téé Zacaría na ñubuepeowʉaro põtẽorõpʉ wẽjẽꞌque meꞌrã yapatiꞌi. Tojo weegʉ mʉsãrẽ nigʉ̃ti. Tojo weeꞌque wapare aꞌtocateropʉ nirãrẽ buꞌiri waꞌarosaꞌa.
»Mʉsã Moisé ojaꞌquere buꞌeri masã Õꞌacʉ̃ yere masĩꞌi. Tere masĩmirã, ãpẽrãrẽ masĩcã weeweꞌe. Mʉsã basuta yʉꞌʉre ẽjõpeoweꞌe. Ãpẽrã quẽꞌrãrẽ ẽjõpeosĩꞌrĩcã ʉasãweꞌe. Tojo weero ñaꞌarõ waꞌarosaꞌa mʉsãrẽ, nicʉ niwĩ Jesú.
Jesú aꞌtere níca beꞌro Moisé ojaꞌquere buꞌeri masã, tojo nicã fariseo masã cʉ̃ meꞌrã uayʉꞌrʉacãrã niwã. Tojo weerã cʉ̃rẽ peje sẽrĩtiñaꞌwãꞌcõcãrã niwã.
Cʉ̃ mejẽcã nicã, cʉ̃rẽ weresãrãti nírã, tojo weecãrã niwã.
Jesú masãrẽ buꞌeri cura pãjãrã waro masã nerẽcãrã niwã. Na pãjãrã waro nitjĩarã, aꞌmerĩ ʉꞌtatĩꞌa, doquewãmʉjãcãrã niwã. Jesú ne waro cʉ̃ buꞌerã diaꞌcʉ̃rẽ weremʉꞌtãcʉ niwĩ yujupʉ. Aꞌtiro nicʉ niwĩ:
—Mʉsã fariseo masã na ye levadura pã́ bʉcʉacã weesere tʉꞌomasĩña. Levadura nígʉ̃, na nisoose meꞌrã buꞌesere tʉꞌomasĩña nigʉ̃ weeꞌe, nicʉ niwĩ.
Ne bajuyoropʉ weetise ĩꞌanoꞌticã weesome. Ĩꞌanoꞌrõsaꞌa. Ne ĩꞌatiropʉ weeꞌque quẽꞌrã masĩnoꞌticã weesome.
Tojo weerã mʉsã ñamipʉ weronojõ weeꞌque ãpẽrã tʉꞌotiropʉ níꞌque aꞌtiro weenoꞌrõsaꞌa. Ʉmʉcopʉ weronojõ nipeꞌtirã tʉꞌoropʉ werenoꞌrõsaꞌa. Apeye mʉsã wiꞌi poꞌpeapʉ yaꞌyioropʉ níꞌque quẽꞌrã wiꞌi buꞌipʉ caricũrõ weronojõ ʉpʉtʉ bʉsʉcã weenoꞌrõsaꞌa, nicʉ niwĩ.
Jesú cʉ̃ buꞌerãrẽ aꞌtiro werecʉ niwĩ:
—Mʉsã yʉꞌʉ meꞌrãcjãrãrẽ aꞌtiro weregʉti. Aꞌti upʉre wẽjẽcõꞌarãrẽ uiticãꞌña. Wẽjẽ́ca beꞌro na mejẽcã weemasĩtisama.
Mʉsãrẽ “Ãꞌrĩ peꞌere uiya”, nigʉ̃ti. Õꞌacʉ̃ marĩ wẽ́rĩ́ca beꞌro pecameꞌepʉ cõꞌabutiamasĩsami. Cʉ̃ tojo weegʉ́ pũrĩcãrẽ uiya.
»Niꞌcãmocʉrã mirĩcʉ̃a oꞌmajãrãcã cãꞌrõacã waro wapatima. Tojo nimicã, Õꞌacʉ̃ peꞌe ne niꞌcʉ̃rẽ masĩticã weetisami.
Tojo nicã mʉsã poaripʉreta “Ticʉse niꞌi”, ni masĩpeꞌocãꞌsami. Tojo weerã masãrẽ uiticãꞌña. Õꞌacʉ̃ ĩꞌorõpʉ pãjãrã mirĩcʉ̃a nemorõ mʉsã wapatiꞌi. Õꞌacʉ̃ mʉsãrẽ añurõ coꞌtegʉsami.
»Mʉsãrẽ weregʉti. Noꞌo masã ĩꞌorõpʉ yʉꞌʉre “Ẽjõpeoꞌo” ni werecã, yʉꞌʉ quẽꞌrã Õꞌacʉ̃rẽ werecoꞌterã ʉꞌmʉsecjãrã ĩꞌorõpʉ narẽ añurõ ucũgʉ̃saꞌa.
Niꞌcʉ̃ masãrẽ uigʉ, masã ĩꞌorõpʉ yʉꞌʉre “Ẽjõpeoweꞌe” nigʉ̃rẽ yʉꞌʉ quẽꞌrã Õꞌacʉ̃rẽ werecoꞌterã ĩꞌorõpʉ narẽ “Yagʉ mejẽta nimi”, nigʉ̃ti.
»Yʉꞌʉ Õꞌacʉ̃ macʉ̃ masʉ̃ weronojõ upʉtigʉre ñaꞌarõ ucũcã, Õꞌacʉ̃ acobojogʉsami. Espíritu Santu peꞌere ñaꞌarõ ucũcã, Õꞌacʉ̃ acobojosome.
»Ãpẽrã mʉsãrẽ weresãrã, nerẽwʉase wiꞌseripʉ, beseri masã tiropʉ, wiorã tiropʉ miabosama. Na tojo weecã, mʉsã ucũatjere “¿Deꞌro yʉꞌtirãsari? ¿Deꞌro nirãsari?” ni wãcũqueꞌtiticãꞌña.
Mʉsã ucũrĩ cura Espíritu Santu mʉsã yʉꞌtiatjere weregʉsami, nicʉ niwĩ Jesú.
Jesú buꞌeri cura niꞌcʉ̃ masã waꞌteropʉ nigʉ̃́ aꞌtiro nicʉ niwĩ:
—Masãrẽ buꞌegʉ, yʉꞌʉ pacʉ wẽrĩgʉ̃, apeyenojõ ʉ̃sãrẽ cũucʉ niwĩ. Tere yʉꞌʉ maꞌmirẽ, yé nisere dʉcawaadutiya, nicʉ niwĩ.
Jesú cʉ̃rẽ nicʉ niwĩ:
—¿Mʉꞌʉ deꞌro wãcũti? Yʉꞌʉ pacʉ yʉꞌʉre mʉsãrẽ besedutigʉ, mʉsãrẽ apeyenojõ dʉcawaadutigʉ sõrõpĩ, ¿ni wãcũmiti? nicʉ niwĩ.
Apeye ninemocʉ niwĩ:
—Mʉsã nipeꞌtise ʉaripejasenojõrẽ tʉꞌomasĩ, wãcũña. Marĩ catise peje apeyenojõ cʉose mejẽta niꞌi, nicʉ niwĩ.
Cʉ̃ tojo níca beꞌro aꞌtiro queose meꞌrã werecʉ niwĩ:
Te peje nicã ĩꞌagʉ̃, aꞌtiro wãcũcʉ niwĩ: “¿Deꞌro weegʉsari yʉꞌʉ te peje meꞌrã? Tere yʉꞌʉ noꞌopʉ nʉrõrõ mooꞌo”, nicʉ niwĩ.
Beꞌro wãcũapocʉ niwĩ tja: “Aꞌbeya. Aꞌtiro weegʉti. Yʉꞌʉ baꞌase nʉrõrĩ wiꞌire cõꞌapeꞌo, nemorõ pajiri wiꞌi nʉꞌcõgʉ̃ti. Topʉ nipeꞌtise otese dʉcare noꞌo yʉꞌʉ cʉosere nʉrõgʉ̃ti”, nisami.
“Tuꞌajanʉꞌcõ, yʉꞌʉ basu aꞌtiro nigʉ̃ti: ‘Peje cʉ̃ꞌmarĩ cjase niatjere nʉrõꞌque cʉoꞌo. Tojo weegʉ yʉꞌʉ ʉaro soo, baꞌa, sĩꞌrĩ eꞌcatigʉti’ ”, nisami.
Õꞌacʉ̃ peꞌe tojo weecã ĩꞌagʉ̃, aꞌtiro nicʉ niwĩ: “Mʉꞌʉ tʉꞌomasĩweꞌe. Niꞌcãcã ñamita mʉꞌʉ wẽrĩgʉ̃saꞌa. To pũrĩcãrẽ mʉꞌʉ nʉrõꞌque peje ¿noa ye tojarosari?” nicʉ niwĩ Õꞌacʉ̃.
Tojota waꞌarosaꞌa peje cʉogʉ Õꞌacʉ̃rẽ wãcũtigʉ, cʉ̃ ye diaꞌcʉ̃ mineocũugʉ̃rẽ. Cʉ̃ Õꞌacʉ̃ ĩꞌorõrẽ pajasecʉogʉ waro nisami, nicʉ niwĩ Jesú.
Beꞌro Jesú cʉ̃ buꞌerãrẽ nicʉ niwĩ:
—Mʉsãrẽ nigʉ̃ti. ¿Ñeꞌenojõ baꞌarãsari? ¿Ñeꞌenojõ sãñarãsari? ni wãcũqueꞌtiticãꞌña.
Marĩ catise baꞌase nemorõ wapatiꞌi. Marĩ upʉ quẽꞌrã suꞌti nemorõ wapatiꞌi.
Mirĩcʉ̃arẽ wãcũña. Na baꞌasĩꞌrĩrã, otese capere ote, pĩꞌrĩ dʉcaticã weetisama. Baꞌase nʉrõse wiꞌseri, na ecarã nʉrõse wiꞌseri quẽꞌrãrẽ moosama. Tojo nimicã, Õꞌacʉ̃ narẽ baꞌase oꞌosami. Mʉsã peꞌe totá mirĩcʉ̃a nemorõ wapatiyʉꞌrʉnʉꞌcãꞌa.
Noꞌo mʉsã ʉpʉtʉ wãcũqueꞌtirã, pajicurero bʉcʉanemomasĩtisaꞌa.
Aꞌtiro niꞌi. Teacãmarĩcãrẽ mʉsã wãcũqueꞌtise meꞌrã ne cãꞌrõacã bʉcʉanemoweꞌe. Tojo nicãma apeyema baꞌase, sĩꞌrĩse, suꞌtire tjãrãta bocamasĩtisaꞌa.
»Oꞌori, nʉcʉ̃ cjasere wãcũña. Te noꞌo ʉaro pĩꞌrĩbajaqueꞌatisaꞌa. Daꞌrati, suꞌatimirõ, suꞌti añurõ sãñarõ weronojõ bajuꞌu. Marĩ ñecʉ̃ wiogʉ Salomó añuse suꞌti sãñacʉ niwĩ. Cʉ̃ tojo sãñamigʉ̃, oꞌorire niꞌcãrõwijiticʉ niwĩ. Te oꞌori añubutiase niꞌi.
Niꞌcãcãrẽ cãꞌrõ catíniꞌi, ñamiacã ñaidija waꞌasaꞌa. Beꞌro pecameꞌepʉ ʉ̃jʉ̃acõꞌanoꞌsaꞌa. Tojo nimicã, Õꞌacʉ̃ta oꞌorire añurõ bajumeꞌrĩcã weesami. Cʉ̃ oꞌorire añurõ coꞌtero nemorõ mʉsã peꞌere weesami. Mʉsã, mʉsã ẽjõpeotise buꞌiri wãcũqueꞌtiꞌi.
Tojo weerã mʉsã baꞌatjere, mʉsã sĩꞌrĩatjere wãcũqueꞌti, wãcũnʉrʉ̃sijaticãꞌña.
Aꞌti turicjãrã Õꞌacʉ̃rẽ ẽjõpeotirã tere wãcũqueꞌtisama. Marĩ pacʉ ʉꞌmʉsepʉ nigʉ̃́ mʉsã ʉasenojõrẽ masĩtojasami.
Tojo weerã Õꞌacʉ̃ yere wãcũyʉꞌrʉnʉꞌcãña. Tojo weecã, nipeꞌtise mʉsãrẽ dʉꞌsasenojõrẽ oꞌobuꞌipeogʉsami.
»Mʉsã yʉꞌʉ buꞌerã, yarã oveja weronojõ niꞌi. Mʉsã pejetirãcã nimirã, uiticãꞌña. Marĩ pacʉ cʉ̃ wiogʉ nirõpʉ mʉsã waꞌacã ʉasami.
Mʉsã cʉosere dua, ãpẽrã moorãrẽ oꞌoya. Aꞌti turi cjase boadijatjere wãcũticãꞌña. Ʉꞌmʉse cjase boatiatje peꞌere wãcũña. Topʉre mʉsã añuse cʉoatje ne peꞌtisome. Ne yajari masã sãjãa yajasome. Ãpẽrãnojõ quẽꞌrã baꞌabajuriosome.
Marĩ ʉpʉtʉ maꞌisere wãcũnʉrʉ̃saꞌa. Tojo weerã aꞌti turi cjase diaꞌcʉ̃rẽ wãcũnʉrʉ̃ticãꞌña. Õꞌacʉ̃ ye peꞌere wãcũnʉrʉ̃ña.
»Mʉsã sĩꞌosepare sĩꞌoyooro weronojõ apoyuꞌcãrãpʉ nitojaya.
Daꞌracoꞌteri masã na wiogʉ omocã dʉꞌteri bosenʉmʉ waꞌáca beꞌro cʉ̃ dajatjere coꞌteꞌcaro weronojõ weeya. Cʉ̃ sope pʉꞌtopʉ pisucã, maata pãosõrõrãti nírã, coꞌtesama. Mʉsã quẽꞌrã na weronojõ weeya.
Daꞌracoꞌterã na wiogʉ dajatjere queoro coꞌtesama. Cʉ̃ dajari cura queoro bocaejanoꞌrãnojõ eꞌcatisama. Diacjʉ̃ mʉsãrẽ weregʉti. Narẽ tojo bocaejagʉ, wiogʉ basuta baꞌase etiacjʉ dujidutisami. Beꞌro narẽ etibʉrosami.
Ñami deco o boꞌreari cura tʉꞌsʉboꞌrearã bocaejanoꞌrã eꞌcatisama.
Apeyere aꞌtiro masĩña. Wiꞌi wiogʉ ti hora nicã yajari masʉ̃ aꞌtigʉsami nígʉ̃, cãrĩtibosami. Yajari masʉ̃ cʉ̃ ya wiꞌire pãosãjãasere cãꞌmotaꞌabosami.
Mʉsã quẽꞌrã ãꞌrĩ weronojõ apoyu niña. Mʉsã ne cãꞌrõ wãcũtibutiari cura yʉꞌʉ Õꞌacʉ̃ macʉ̃ masʉ̃ weronojõ upʉtigʉ aꞌtigʉsaꞌa, nicʉ niwĩ.
Jesú buꞌeri cura Pedro sẽrĩtiñaꞌcʉ niwĩ:
—Ʉ̃sã wiogʉ, ¿mʉꞌʉ aꞌte queosere ʉ̃sã diaꞌcʉ̃rẽ oꞌogʉ weeati, o nipeꞌtirã ye niti? ni sẽrĩtiñaꞌcʉ niwĩ.
Jesú nicʉ niwĩ:
—¿Noanojõ yʉꞌʉ dutiro weemeꞌrĩgʉ̃, tʉꞌomasĩgʉ̃ waro nisari? nígʉ̃, queose meꞌrã weregʉti. Wiogʉ aperopʉ waꞌagʉ, cʉ̃ ya wiꞌire coꞌtedutigʉ niꞌcʉ̃ cʉ̃rẽ daꞌracoꞌtegʉre cũasami. “Ãpẽrã daꞌracoꞌterãrẽ noꞌo dʉꞌsasenojõrẽ baꞌase ecaya”, nisami.
Diacjʉ̃ mʉsãrẽ weregʉti. Cʉ̃ queoro weese wapa wiogʉ nipeꞌtise cʉ̃ cʉosere coꞌtedutigʉ sõrõgʉ̃sami.
“Yʉꞌʉ wiogʉ maata dajasome” nigʉ̃nojõ pũrĩcã aꞌtiro weesami. Ãpẽrã daꞌracoꞌterã ʉmʉarẽ, numiarẽ ñaꞌarõ paa piꞌeticã weesami. Cʉ̃ wiogʉ maata bajutigʉsami nígʉ̃, baꞌa, sĩꞌrĩ, queꞌasami.
Cʉ̃ tojo weeri cura wiogʉ wãcũña marĩrõ cʉ̃ coꞌtetiri cura dajasami. Cʉ̃ cũuwãꞌcãꞌcʉre dutiꞌquere weetiꞌque wapa ʉpʉtʉ buꞌiri daꞌregʉsami. Cʉ̃ quẽꞌrã wiogʉ ñaꞌarã, cʉ̃ dutisere weetiꞌcãrãrẽ cõꞌabutiaꞌquere buꞌipejatamugʉ̃sami.
»Daꞌracoꞌtegʉ cʉ̃ wiogʉ ʉasere queoro masĩsami. Tojo masĩmigʉ̃, cʉ̃ dutisere queoro weeyúti, yʉꞌrʉnʉꞌcãgʉ̃ ʉpʉtʉ tãrãnoꞌgʉ̃sami.
Apĩ daꞌracoꞌtegʉ wiogʉ ʉasere masĩtisami. Tojo masĩtimigʉ̃ ñaꞌase, buꞌiri daꞌrenoꞌsere wéégʉ, sajatirocure tãrãnoꞌgʉ̃sami. Peje masĩse oꞌonoꞌcʉ nemorõ wapaseenoꞌgʉ̃sami. Tojo nicã “Añubutiaro weegʉsami” ninoꞌcʉ nemorõ “Tojo weeroʉaꞌa” ninoꞌgʉ̃sami, nicʉ niwĩ Jesú.
Jesú aꞌtiro ninemocʉ niwĩ:
—Yʉꞌʉ pecameꞌe wĩjãwãꞌcõgʉ̃ weronojõ masã ñaꞌarõ weesere cõꞌagʉ̃ aꞌtiwʉ. Ti meꞌe ʉ̃jʉ̃nuꞌcũrõ weronojõ niꞌcãrõacãrẽ ñaꞌasere yʉꞌrʉwetiꞌcãrãpʉ nicã weetojasĩꞌrĩmisaꞌa.
Yʉꞌʉ piꞌetinígʉ̃saꞌa yujupʉ. Yʉꞌʉ piꞌetiatjere wãcũgʉ̃, ñaꞌarõ ejeripõꞌrãtiꞌi. Piꞌetitojagʉpʉ, ejerisãjãgʉ̃saꞌa.
Mʉsã tʉꞌoñaꞌcã, ¿yʉꞌʉ aꞌti diꞌtapʉre añurõ nisetiatjere miitigʉ weepari? Niweꞌe. Yʉꞌʉre ẽjõpeose buꞌiri masãrẽ dʉcawatise miitigʉ weeꞌe.
Niꞌcãcã meꞌrã niꞌcãmocʉrã niꞌcã wiꞌicjãrã aꞌmerĩ dʉcawatinʉꞌcãrãsama. Iꞌtiarã pʉarã meꞌrã aꞌpepũrĩrãsama. Pʉarã iꞌtiarã meꞌrã aꞌpepũrĩrãsama.
Pacʉ cʉ̃ macʉ̃ meꞌrã aꞌpepũrĩgʉ̃sami. Cʉ̃ macʉ̃ quẽꞌrã cʉ̃ pacʉ meꞌrã mejãrõta weegʉsami. Paco macõ meꞌrã aꞌpepũrĩgõsamo. Co macõ quẽꞌrã paco meꞌrã mejãrõta weegosamo. Mañecõ co macʉ̃ nʉmo meꞌrã aꞌpepũrĩgõsamo. Co macʉ̃ nʉmo mañecõ meꞌrã mejãrõta weegosamo. Yʉꞌʉre ẽjõpeose buꞌiri tojo weerãsama, nicʉ niwĩ Jesú.
Jesú masãrẽ apeye quẽꞌrãrẽ nicʉ niwĩ:
—Mujĩpũ mʉjãtiro peꞌe ñiamʉjãticã, “Acoro pejarotiro weeꞌe”, nisaꞌa. Mʉsã níꞌcaronojõta pejasaꞌa.
Mʉsã mujĩpũ ʉpʉtʉ asimʉjãticã, “Niꞌcãcã cʉ̃ꞌmarõsaꞌa”, nisaꞌa. Mʉsã níꞌcaronojõta cʉ̃ꞌmasaꞌa.
Mʉsã weetaꞌsari masã niꞌi. Aꞌti nucũcã cjase, ʉꞌmʉarõ cjasemarĩcãrẽ “Tojo niꞌi”, nímasĩꞌi. Tojo nimirã, ¿deꞌro weerã aꞌtocatero yʉꞌʉ weeĩꞌose peꞌere “Tojo nisĩꞌrĩrõ weeꞌe”, nímasĩweti? nicʉ niwĩ.
Jesú masãrẽ aꞌtiro ninemocʉ niwĩ:
—¿Deꞌro weerã mʉsã basu queoro besemasĩweti?
Niꞌcʉ̃ mʉꞌʉrẽ weresãsĩꞌrĩcã, wiorã tiropʉ cʉ̃ meꞌrã waꞌaya. Topʉ ejase dʉporo maꞌapʉ cʉ̃ meꞌrã apoweꞌocãꞌña. Tojo weecã, mʉꞌʉrẽ cʉ̃ beseri masʉ̃rẽ oꞌotibosami. Tojo weeticãma, beseri masʉ̃ surarare pijio, buꞌiri daꞌreri wiꞌipʉ mʉꞌʉrẽ sõrõdutibosami.
Mʉꞌʉrẽ weregʉti. Buꞌiri daꞌreri wiꞌipʉ sãjãa wapayepeꞌoticã, mʉꞌʉrẽ ne duꞌuwĩrõsome. Aꞌte weronojõ mʉsã ñaꞌarõ weesere Õꞌacʉ̃ meꞌrã apoweꞌocãꞌña nígʉ̃, tojo nicʉ niwĩ.
Jesú masãrẽ buꞌeri cura ãpẽrã masã cʉ̃ tiropʉ ejacãrã niwã. Eja, Pilato niꞌcãrẽrã Galilea diꞌtacjãrãrẽ cʉ̃ wẽjẽdutiꞌquere werecãrã niwã. Na “Galileacjãrãrẽ wẽjẽ́ca beꞌro na ye díre waꞌicʉrã Õꞌacʉ̃rẽ ʉ̃jʉ̃amorõpeorã ye dí meꞌrã morẽsuꞌuduticʉ niwĩ”, ni werecãrã niwã.
Jesú tere tʉꞌogʉ, narẽ aꞌtiro nicʉ niwĩ:
—Mʉsã ¿deꞌro wãcũti? ¿Galileacjãrã ãpẽrã yʉꞌrʉoro ñaꞌabutiarã niyʉꞌrʉnʉꞌcãpari? “Te ye buꞌiri tojo waꞌapã”, ¿ni wãcũmiti?
Niweꞌe. Mʉsãrẽ weregʉti. Mʉsã quẽꞌrã ñaꞌarõ weeꞌquere bʉjaweti dʉcayutirã, wẽrĩrãsaꞌa.
Apeyere Siloé wãmetiri macãpʉ na yééca tuturo nuꞌrĩdijacã, sõꞌonícãrã dieciocho wẽrĩcãrã niwã. ¿Na quẽꞌrãrẽ aꞌtiro wãcũmiti? “Nipeꞌtirã Jerusalẽ́pʉ nirã́ yʉꞌrʉoro ñaꞌabutiarã waro nipã”, ¿nimiti?
Niweꞌe. Mʉsã quẽꞌrã ñaꞌarõ weeꞌquere bʉjaweti dʉcayutirã, mejãrõta wẽrĩrãsaꞌa, nicʉ niwĩ Jesú.
Jesú masãrẽ wéréca beꞌro aꞌtiro queose oꞌocʉ niwĩ:
—Niꞌcʉ̃ masʉ̃ cʉ̃ ya diꞌtapʉ niꞌcãgʉ̃ higuera wãmeticjʉre otetjĩagʉ̃ cʉocʉ niwĩ. Beꞌro ¿dʉcatisari? nígʉ̃, ĩꞌagʉ̃ waꞌacʉ niwĩ. Ne dʉca marĩcaro niwʉ̃.
Tigʉre ĩꞌagʉ̃, ti diꞌta coꞌtegʉre aꞌtiro nicʉ niwĩ: “Ĩꞌaña. Yʉꞌʉ aꞌtigʉ dʉcare baꞌasĩꞌrĩgʉ̃, aꞌmagʉ̃ aꞌtiro iꞌtia cʉ̃ꞌma waꞌaꞌa. Ne niꞌcãti bocatisaꞌa. Tojo weegʉ tigʉre paacõꞌacãꞌña. Tigʉ mejõ waro apeyenojõ weeboꞌcarore cãꞌmotaꞌanuꞌcũꞌu”, nicʉ niwĩ.
Cʉ̃ tojo nicã tʉꞌogʉ, ti diꞌta coꞌtegʉ aꞌtiro yʉꞌticʉ niwĩ: “Yʉꞌʉ wiogʉ, aꞌti cʉ̃ꞌma diaꞌcʉ̃ dʉꞌanʉꞌcõniña yujupʉ. Yʉꞌʉ tigʉ sumuto diꞌta añurõ seꞌecũu, nujãtuñaꞌgʉ̃ti weeꞌe.
Niꞌcã nʉmʉ judío masã na soowʉari nʉmʉ nicã Jesú na nerẽwʉari wiꞌipʉ buꞌegʉ weecʉ niwĩ.
Ti wiꞌipʉ niꞌcõ numio dieciocho cʉ̃ꞌmarĩ dutitigo, opa mutĩrõ nigṍ nico niwõ. Wãtĩ core tojo waꞌacã weecʉ niwĩ. Co ne cãꞌrõ diacjʉ̃ nuꞌcũmasĩtico niwõ.
Jesú core ĩꞌagʉ̃ pijio, aꞌtiro nicʉ niwĩ:
—Mʉꞌʉ dutire yʉꞌrʉonoꞌtojaꞌa, nicʉ niwĩ.
Tojo nígʉ̃ta, Jesú core ñapeocʉ niwĩ. Cʉ̃ tojo weeri curata co diacjʉ̃nʉꞌcãco niwõ. Beꞌro “Õꞌacʉ̃ añubutiagʉ nimi” ni, eꞌcatise oꞌoco niwõ.
Jesú na soowʉari nʉmʉ core yʉꞌrʉocã ĩꞌagʉ̃, ti wiꞌi na nerẽwʉari wiꞌi wiogʉ uayʉꞌrʉacʉ niwĩ. Beꞌro masãrẽ nicʉ niwĩ:
—Niꞌcã semanarẽ daꞌrase nʉmʉrĩ seis nʉmʉrĩ niꞌi. Te nʉmʉrĩnojõrẽ mʉsã yʉꞌrʉodutirã aꞌtiroʉaꞌa. Niꞌcãcã soowʉari nʉmʉrẽ yʉꞌrʉodutirã aꞌtiticãꞌrõʉaꞌa, nicʉ niwĩ.
Cʉ̃ tojo nisere tʉꞌogʉ, Jesú cʉ̃rẽ yʉꞌticʉ niwĩ:
—Mʉsã weetaꞌsasebʉcʉrã niꞌi. ¿Noꞌo mʉsã yagʉ wecʉre o mʉsã burrore dʉꞌtenʉꞌcõꞌcʉre aco tĩarã waꞌarã pãa, miatisari?
Aꞌtigore Abrahã pãrãmeo nituriagore wãtĩ dutidaꞌrecʉ niwĩ. Core dieciocho cʉ̃ꞌmarĩ sijamasĩticã weecʉ niwĩ. To pũrĩcãrẽ mʉsã tʉꞌoñaꞌcã, ¿soowʉari nʉmʉrẽ core yʉꞌrʉoticãꞌrõʉamiapari? Soowʉari nʉmʉ pũrĩcãrẽ tjãgʉ̃ta core nemorõ yʉꞌrʉoroʉaꞌa, nicʉ niwĩ.
Jesú cʉ̃ aꞌtiro nisere tʉꞌorã, nipeꞌtirã cʉ̃ meꞌrã aꞌpepũrĩmiꞌcãrã bopoyapeꞌtia waꞌacãrã niwã. Ãpẽrã peꞌe Jesú cʉ̃ weeĩꞌose pacare ĩꞌarã, eꞌcaticãrã niwã.
Beꞌro Jesú nicʉ niwĩ:
—Õꞌacʉ̃ yarã pãjãrã sãjãrã́sama nisere aꞌte queose meꞌrã weregʉti.
Aꞌtiro niꞌi. Niꞌcʉ̃ cʉ̃ ya wesepʉ niꞌcã pe mostaza caperoacãrẽ oteꞌcaro weronojõ niꞌi. Tigʉ bʉcʉaropʉa pajicjʉ waro waꞌasaꞌa. Tojo weerã mirĩcʉ̃a tigʉpʉ na diepeoatje suꞌtire weesama. Õꞌacʉ̃ wiogʉ nise cãꞌcaperoacã weronojõ nʉꞌcãsaꞌa. Beꞌro pajicjʉ bʉcʉaꞌcaro weronojõ nipeꞌtiropʉ cʉ̃ ye queti seꞌsa waꞌarosaꞌa. Tojo nicã pãjãrã cʉ̃ yarã sãjãrã́sama nígʉ̃, tojo werecʉ niwĩ.
Jesú werenemocʉ niwĩ tja:
—Õꞌacʉ̃ cʉ̃ wiogʉ nisere ¿ñeꞌenojõ queose meꞌrã marĩ “Tojo nirõ weeꞌe” nímasĩsari?
Te levadura pã́ bʉcʉacã weese weronojõ niꞌi. Tere niꞌcõ numio pã́ weegotigo harinarẽ iꞌtiapa queo, poꞌosãasamo. Te meꞌrã levadura pã́ bʉcʉacã weesere morẽsamo. Beꞌro co levadura morẽꞌque nipeꞌtiropʉ bʉcʉa, seꞌsapeꞌtia waꞌasaꞌa, nicʉ niwĩ. Levadura harinarẽ bʉcʉacã weeꞌcaro weronojõ Õꞌacʉ̃ wiogʉ nise nipeꞌtiropʉ seꞌsarosaꞌa nígʉ̃, tojo werecʉ niwĩ.
Jesú Jerusalẽ́pʉ waꞌagʉ, to nise macãrĩpʉre buꞌeyʉꞌrʉwãꞌcãcʉ niwĩ.
Topʉ niꞌcʉ̃ Jesure sẽrĩtiñaꞌcʉ niwĩ:
—¿Ʉ̃sã wiogʉ, Õꞌacʉ̃ wiogʉ nirõpʉ waꞌajã pejetirãcã nisari?
Jesú cʉ̃rẽ yʉꞌticʉ niwĩ:
—Pãjãrã ʉꞌmʉsepʉ sãjãasĩꞌrĩrãsama, sãjãarã peꞌe. Sãjãasĩꞌrĩmirã, waꞌasome. Mʉsã pũrĩcã sope, cãꞌsopeacãpʉ ʉpʉtʉ sãjãasĩꞌrĩña, nicʉ niwĩ.
Apeye queose meꞌrã narẽ werecʉ niwĩ:
—Wiꞌi wiogʉ wãꞌcãnʉꞌcã, sopere biꞌacãꞌsami. Beꞌro mʉsã peꞌe sopepʉ pisurã, aꞌtiro nirãsaꞌa: “Wiogʉ, pãosõrõgʉ̃ aꞌtia”, nirãsaꞌa. Cʉ̃ peꞌe mʉsãrẽ yʉꞌtigʉsami: “Mʉsãrẽ masĩtisaꞌa. Noꞌocjãrã nírã nisasaꞌa”, nigʉ̃sami.
Beꞌro mʉsã cʉ̃rẽ aꞌtiro ninuꞌcũbajaqueꞌarãsaꞌa: “Marĩ niꞌcãrõ meꞌrã baꞌawʉ. Niꞌcãrõ meꞌrã sĩꞌrĩwʉ̃. Mʉꞌʉ ʉ̃sã ya macãpʉre buꞌesijawʉ”, nirãsaꞌa.
Cʉ̃ peꞌe mʉsãrẽ yʉꞌtigʉsami: “Yʉꞌʉ mʉsãrẽ ‘Masĩtisaꞌa,’ nitojamiapʉba. Mʉsã ñaꞌarõ weeꞌcãrã niꞌi. Waꞌarãsaꞌa”, nigʉ̃sami. Mʉsã yʉꞌʉre ẽjõpeoticã, ãꞌrãrẽ weeꞌcaro weronojõ mʉsãrẽ waꞌarosaꞌa.
Dʉporocjãrãpʉ Abrahã, Isaa, Jacob, nipeꞌtirã Õꞌacʉ̃ ye quetire weremʉꞌtãrĩ masã Õꞌacʉ̃ wiogʉ nirõpʉ nirãrẽ ĩꞌarã, mʉsã pũrĩnoꞌrã, upicari cũꞌrĩdio, utirãsaꞌa. Mʉsã peꞌe wijááropʉ cõꞌawĩrõnoꞌrãsaꞌa.
Nipeꞌtirocjãrã Õꞌacʉ̃ cʉ̃ wiogʉ nirõpʉ nirãsama. Mujĩpũ mʉjãtirocjãrã, mujĩpũ sãjãarõcjãrã, sumutoricjãrã nirãsama. Topʉ cʉ̃ meꞌrã eꞌcati baꞌadujirãsama.
Aꞌtiro nicãrẽ niꞌcãrẽrã mejõ nirã topʉre wiorã weronojõ nirãsama. Niꞌcãrõacã niꞌcãrẽrã wiorã nirãnojõ peꞌe topʉre mejõ nirã tojarã́sama, nicʉ niwĩ Jesú.
—Aꞌtore mʉꞌʉ niticãꞌña. Herode mʉꞌʉrẽ wẽjẽsĩꞌrĩami. Tojaagʉsaꞌa, nicãrã niwã.
Jesú narẽ yʉꞌticʉ niwĩ:
—Aꞌtiro nirã waꞌaya Herode meꞌrĩsebʉcʉre: “Jesú aꞌtiro nidutiami” niña. “ ‘Niꞌcãcã, ñamiacã wãtĩarẽ cõꞌawĩrõmʉjã, dutitirãrẽ yʉꞌrʉogʉti yujupʉ. Beꞌro ñamiacã yʉꞌrʉro yʉꞌʉ daꞌrasere queoro peꞌogʉsaꞌa’, niami”, niña.
Yʉꞌʉ weesere yʉꞌʉ waꞌaro weegʉti. Niꞌcãcã, ñamiacã, ñamiacã yʉꞌrʉro weegʉti. Ne niꞌcʉ̃ Õꞌacʉ̃ ye quetire weremʉꞌtãrĩ masʉ̃ apero Jerusalẽ́ nitiropʉ wẽrĩta basioweꞌe. Jerusalẽ́pʉ wẽrĩgʉ̃ waꞌagʉti nígʉ̃, tojo nicʉ niwĩ.
Fariseo masãrẽ tojo níca beꞌro Jesú Jerusalẽ́cjãrãrẽ, tojo nicã todʉporopʉ ti macãpʉ níꞌcãrãrẽ wãcũgʉ̃, aꞌtiro nicʉ niwĩ:
—Jerusalẽ́cjãrã, mʉsã Õꞌacʉ̃ ye queti weremʉꞌtãrĩ masãrẽ wẽjẽcõꞌaꞌa. Õꞌacʉ̃ oꞌóꞌcãrã cʉ̃ ye quetiwereri masãrẽ ʉ̃tãperi meꞌrã doquewẽjẽꞌe. Mʉsãrẽ pejetiri yʉꞌʉ maꞌígʉ̃, neocũusĩꞌrĩmiwʉ̃. Niꞌcõ cãrẽꞌquẽ co põꞌrãrẽ wʉʉse docapʉ neocũuꞌcaro weronojõ weesĩꞌrĩmiwʉ̃. Mʉsã ʉatiwʉ.
Tojo weero mʉsã nimiꞌque wiꞌseri masã marĩrõ tojarosaꞌa. Mʉsã aꞌtere tʉꞌomasĩña. Yʉꞌʉre apaturi ĩꞌanemosome majã. Beꞌro yʉꞌʉ aꞌti turipʉ apaturi aꞌticãpʉ, mʉsã “Õꞌacʉ̃ dʉporopʉ ‘Oꞌógʉti’ níꞌcʉ añubutiagʉ nimi” nírãpʉ ĩꞌarãsaꞌa tja, nicʉ niwĩ Jesú.
Niꞌcã nʉmʉ na soowʉari nʉmʉ nicã Jesú niꞌcʉ̃ fariseo wiogʉ ya wiꞌipʉ baꞌagʉ waꞌacʉ niwĩ. Ãpẽrã fariseo masã Jesure ¿mejẽcã weeweti? nírã, ĩꞌaduꞌticãrã niwã.
Na baꞌaro tiropʉ niꞌcʉ̃ cʉ̃ upʉpʉ doquedʉpose cʉogʉ Jesú põtẽorõpʉ nicʉ niwĩ.
Cʉ̃rẽ ĩꞌagʉ̃, Jesú Moisé ojaꞌquere buꞌeri masãrẽ, tojo nicã fariseo masãrẽ sẽrĩtiñaꞌcʉ niwĩ:
—¿Moisé dutiꞌque “Soowʉari nʉmʉ nicãrẽ dutitirãrẽ yʉꞌrʉoroʉaꞌa” niti o niweti? nicʉ niwĩ.
Na ne yʉꞌtimaꞌaticãrã niwã. Tojo weegʉ Jesú dutitigʉre ñapeo, yʉꞌrʉocʉ niwĩ. Tuꞌajanʉꞌcõ, “Waꞌagʉsaꞌa”, nicʉ niwĩ.
Fariseo masã peꞌere aꞌtiro nicʉ niwĩ:
—Mʉsã macʉ̃ o mʉsã yagʉ wecʉ copepʉ bʉrʉsãjãbosami. Na bʉrʉsãjãcã, soowʉari nʉmʉ nimicã, ¿mʉsã maata miiwĩrõrã waꞌatibosari? nicʉ niwĩ.
Cʉ̃ tojo nisere ne yʉꞌtitiyʉꞌrʉocãꞌcãrã niwã.
Fariseo cʉ̃ ya wiꞌipʉ baꞌadutirã pijioꞌcãrãrẽ Jesú ĩꞌacʉ niwĩ. Na dujise añuse ʉꞌmʉtãsepʉ bese dujicãrã niwã. Tere ĩꞌagʉ̃, Jesú narẽ aꞌtiro werecasacʉ niwĩ:
—Niꞌcʉ̃ mʉsãrẽ omocã dʉꞌteri bosenʉmʉrẽ pijicã, ʉꞌmʉtãse dujisepʉre dujiweꞌoticãꞌña. Apetero weegʉ apĩ mʉsã nemorõ wiogʉ pijinoꞌcʉ etabosami.
Mʉsã pʉarãpʉre pijioꞌcʉ aꞌtiro nibosami: “Ãꞌrĩrẽ aꞌto dujiro oꞌoya. Mʉꞌʉ peꞌe siropʉ dujigʉ waꞌaya”, nibosami. Tojo weegʉ mʉꞌʉ siroca cũmurõpʉ dujigʉ waꞌagʉ, bopoyoro yʉꞌrʉbosaꞌa.
Mʉꞌʉrẽ baꞌaduticã, aꞌtiro peꞌe weeya. Siroca cũmurõpʉ dujiya. Mʉꞌʉ tojo weecã ĩꞌagʉ̃, mʉꞌʉrẽ baꞌadutiꞌcʉ aꞌtiro nigʉ̃sami: “Yʉꞌʉ meꞌrãcjʉ̃, aꞌto ʉꞌmʉtãcureropʉ aꞌtia”, nigʉ̃sami. Cʉ̃ tojo weecã, nipeꞌtirã ãpẽrã pijiꞌcãrã wiopesase meꞌrã mʉꞌʉrẽ ĩꞌarãsama.
Aꞌtiro niꞌi. “Ãpẽrã yʉꞌrʉoro niyʉꞌrʉnʉꞌcãꞌa” ni tʉꞌoñaꞌgʉ̃nojõ mejõ nigʉ̃ weenoꞌgʉ̃sami. “Yʉꞌʉ ãpẽrã yʉꞌrʉoro niꞌi” ni tʉꞌoñaꞌtigʉ peꞌere Õꞌacʉ̃ ãpẽrã yʉꞌrʉoro tojacã weegʉsami, nicʉ niwĩ.
Cʉ̃ aꞌtere ucṹca beꞌro Jesú baꞌadutigʉ pijioꞌcʉ fariseo masʉ̃rẽ aꞌtiro nicʉ niwĩ:
—Mʉꞌʉ baꞌadutigʉ, ãꞌrãnojõrẽ pijioticãꞌña. Mʉꞌʉ meꞌrãcjãrãrẽ, mʉꞌʉ maꞌmisʉmʉarẽ, mʉꞌʉ acabijirãrẽ, mʉꞌʉ acawererãrẽ, mʉꞌʉ pʉꞌtocjãrã peje cʉorãrẽ pijioticãꞌña. Mʉꞌʉ narẽ pijiocã, na quẽꞌrã mʉꞌʉrẽ baꞌadutirã pijiaꞌmebosama. Tojo weese meꞌrã na baꞌaꞌquere mʉꞌʉrẽ eca aꞌmesama.
Mʉꞌʉ bosenʉmʉ weepeo, ãpẽrãrẽ pijiogʉ, aꞌtiro peꞌe weeya. Apeyenojõ moorãrẽ, dojoriwiꞌiare, sijamasĩtirãrẽ, ĩꞌatirãrẽ pijioya.
Tere wéégʉ, mʉꞌʉ eꞌcatiyʉꞌrʉagʉsaꞌa. Na pũrĩcã mʉꞌʉrẽ eca aꞌmemasĩtisama. Tojo weese meꞌrã mʉꞌʉ añurã wẽrĩꞌcãrã na masãrĩ nʉmʉrẽ añuse waro bocagʉsaꞌa, nicʉ niwĩ.
Jesú cʉ̃ queose oꞌoꞌquere tʉꞌogʉ, niꞌcʉ̃ topʉ baꞌadujigʉ aꞌtiro nicʉ niwĩ:
—Õꞌacʉ̃ wiogʉ nirõpʉ baꞌadujirã pũrõ eꞌcatirãsama.
Tere tʉꞌogʉ, Jesú cʉ̃rẽ queose meꞌrã nicʉ niwĩ:
—Niꞌcʉ̃ masʉ̃ bosebaꞌagʉtigʉ, pãjãrã masãrẽ pijidutioꞌosami.
Nipeꞌtise apoyúca beꞌro cʉ̃rẽ daꞌracoꞌtegʉre aꞌtiro níoꞌosami: “Nipeꞌtirã yʉꞌʉ wereoꞌoꞌcãrãrẽ pijigʉ waꞌaya. Apopeꞌotojanoꞌapʉ. ‘Teꞌa’, niña”, nisami.
Beꞌrocjʉ̃ aꞌtiro nisami: “Diez wecʉa yʉꞌʉ duuꞌcãrãrẽ ¿noꞌocãꞌrõ añumiti? nígʉ̃, beseñaꞌgʉ̃ waꞌagʉ weeꞌe. Tojo weegʉ waꞌamasĩtisaꞌa”, nisami.
Apĩ tja aꞌtiro nisami: “Niꞌcãrõacã omocã dʉꞌtetuꞌajanʉꞌcõapʉ. Tojo weegʉ waꞌamasĩtisaꞌa”, nisami.
Daꞌracoꞌtegʉ tojaa, wiogʉpʉre nipeꞌtise na tojo níꞌquere werepeꞌocãꞌsami. Tere tʉꞌogʉ, wiogʉ uayʉꞌrʉagʉ, aꞌtiro nisami: “Quero waꞌabaqueꞌoya. Macã decopʉ, noꞌo na nirõpʉ pajasecʉorãrẽ, dojoriwiꞌiare, sijamasĩtirãrẽ, ĩꞌatirãrẽ pijiwãꞌcãtia”, nisami.
Cʉ̃ pijigʉ ejáca beꞌro daꞌracoꞌtegʉ wiogʉre aꞌtiro nisami: “Mʉꞌʉ dutiꞌcaronojõta weeapʉ. Wiꞌi peꞌe muꞌmuweꞌe yujupʉ”, nisami.
Tere tʉꞌogʉ, wiogʉ cʉ̃rẽ nisami tja: “Waꞌagʉsaꞌa maꞌarĩpʉ. Noꞌo mʉꞌʉ bocaejarãrẽ tutuaro meꞌrã pijiwãꞌcãtia. Tojo weecã, wiꞌi muꞌmurõsaꞌa”, nisami.
Aꞌte meꞌrã mʉsãrẽ aꞌtiro weregʉti. Ne niꞌcʉ̃ yʉꞌʉ pijimʉꞌtãmiꞌcãrã na baꞌaboꞌquere cãꞌrõ baꞌañaꞌsome, nicʉ niwĩ Jesú.
Jesú buꞌesijari curare pãjãrã masã cʉ̃rẽ sirutucãrã niwã. Tojo weegʉ narẽ majãmiĩꞌa, aꞌtiro nicʉ niwĩ:
—Yʉꞌʉ buꞌesere siruturã, aꞌtiro weeroʉaꞌa. Mʉsã pacʉsʉmʉa, mʉsã pacosãnumia, mʉsã nʉmosãnumia, mʉsã põꞌrã, mʉsã acawererã nemorõ yʉꞌʉ peꞌere maꞌiyʉꞌrʉnʉꞌcãrõʉaꞌa. Noꞌo mʉsã catiri ʉmʉco nemorõ yʉꞌʉ peꞌere maꞌiyʉꞌrʉnʉꞌcãrõʉaꞌa. Mʉsã tojo weetirã, yʉꞌʉ buꞌerã nímasĩtisaꞌa.
Apetero weegʉ niꞌcʉ̃ “Yʉꞌʉ Jesure ẽjõpeogʉ, wẽrĩbosaꞌa” ni uigʉ, yʉꞌʉre ẽjõpeoduꞌusami. Tojo weegʉnojõ yʉꞌʉ buꞌegʉ nímasĩtisami.
Noꞌo mʉsã waꞌteropʉ nigʉ̃́ ʉꞌmʉarĩ wiꞌi coꞌtedujiati wiꞌire yeenʉꞌcõsĩꞌrĩgʉ̃, aꞌtiro weesami. ¿Wiꞌire tuꞌajanʉꞌcõgʉ̃sari? nígʉ̃, ¿ñeꞌenojõ meꞌrã yʉꞌʉ peꞌogʉsari? nígʉ̃, ti wiꞌi weese dʉporo besemʉꞌtãsami.
Tojo weeticãma, cʉ̃ cãꞌrõ yeenʉꞌcã peꞌomasĩticã, tere ĩꞌarã nipeꞌtirã bujicãꞌsama.
Aꞌtiro nisama: “Cʉ̃ yeenʉꞌcãmiapĩ, yeegʉ; ne peꞌomasĩtimi”, nisama.
Apeye quẽꞌrãrẽ aꞌtiro weenoꞌbosaꞌa. Niꞌcã diꞌta wiogʉ ape diꞌtacjʉ̃ meꞌrã aꞌmewẽjẽgʉ̃ti nígʉ̃, aꞌtiro weemʉꞌtãsami. Cʉ̃ surara diez mil cʉosami. Apĩ ape diꞌtacjʉ̃ peꞌe veinte mil surara cʉosami. ¿Yʉꞌʉre na meꞌrã aꞌmewẽjẽta basiosari? nígʉ̃, ĩꞌabesemʉꞌtãsami.
Basioticãma, apĩ wiogʉ yoaropʉ nigʉ̃rẽ aꞌmewẽjẽticãꞌrã nígʉ̃, queti oꞌósami.
Aꞌte weronojõ mʉsã quẽꞌrã yʉꞌʉre sirutusĩꞌrĩrã, ĩꞌabesemʉꞌtãña. Nipeꞌtise mʉsã cʉosere, nisetisere duꞌusĩꞌrĩtirã, yʉꞌʉ buꞌerã nímasĩtisaꞌa.
»Moa ocaro baꞌacã, añu niꞌi. Ocase peꞌtíca beꞌro apaturi ocacã weeta basioweꞌe.
Moa ocaticã, ne añutisaꞌa. Diꞌtapʉre, tojo nicã nujãtuati mesãpʉ cũucã quẽꞌrãrẽ, wapamarĩsaꞌa. Tojo cõꞌabajurionoꞌsaꞌa. Mʉsã moa ocaduꞌuse weronojõ niticãꞌña. Oꞌmeperi cʉorãnojõ aꞌtere añurõ tʉꞌoya, nicʉ niwĩ.
Pãjãrã romano masã wiogʉre niyeru wapaseebosari masã, tojo nicã ñaꞌarõ weeri masã Jesú ucũsere tʉꞌorã nerẽcãrã niwã.
Narẽ fariseo masã, Moisé ojaꞌquere buꞌeri masã ñaꞌarõ wãcũcãrã niwã. Tojo weerã Jesú tiro waꞌacã ĩꞌarã, ucjacãrã niwã.
—Ãꞌrĩ masã ñaꞌarãrẽ ñeꞌe, na meꞌrã baꞌami, nicãrã niwã.
Na tojo nicã tʉꞌogʉ, Jesú narẽ aꞌtiro queose oꞌocʉ niwĩ:
—Mʉsã cien oveja cʉorã, niꞌcʉ̃ bajuduticã, noventa y nuevere cãpũpʉ biꞌacũusaꞌa. Biꞌacũutoja, apĩ bajudutiꞌcʉre aꞌmarã waꞌasaꞌa. Bocarãpʉ, aꞌmaduꞌusaꞌa.
Boca, cʉ̃rẽ eꞌcatigʉ, cʉ̃rẽ miiwʉasaꞌa.
Wiꞌipʉ dajarã, mʉsã meꞌrãcjãrãrẽ, mʉsã ya wiꞌi pʉꞌtocjãrãrẽ neocũu, narẽ nisaꞌa: “Yagʉ oveja bajudutiꞌcʉre bocapʉ. Eꞌcatitamurã aꞌtia”, nisaꞌa.
Mʉsãrẽ diacjʉ̃ta weregʉti. Aꞌte weronojõ niꞌcʉ̃ ñaꞌarõ weesebʉcʉ cʉ̃ nisetisere dʉcayucã, ʉꞌmʉsepʉre eꞌcatise niyʉꞌrʉasaꞌa. Noventa y nueve añurã nitojaꞌcãrã yʉꞌrʉoro ñaꞌagʉ̃ dʉcayuꞌcʉ peꞌere eꞌcatise niꞌi, nicʉ niwĩ.
Apeye Jesú aꞌte queose werenemocʉ niwĩ:
—Niꞌcõ numio diez cujiri niyeru cʉosamo. Core niꞌcã cuji wapabʉjʉri cuji bajudutibosaꞌa. Ti cujire aꞌmagõ, sĩꞌocjare sĩꞌoyoo, wiꞌipʉ añurõ oꞌamaꞌsamo. Téé bocagopʉ, aꞌmaduꞌusamo.
Beꞌro co meꞌrãcjãrãrẽ, co pʉꞌto nirãrẽ neocũu, aꞌtiro nisamo: “Yʉꞌʉre eꞌcatitamuña. Niyeru cuji bajudutica cujire bocapʉ”, nisamo.
Aꞌtigo weeꞌcaro weronojõ niꞌcʉ̃ cʉ̃ ñaꞌarõ weeꞌquere bʉjaweti dʉcayucã, Õꞌacʉ̃rẽ werecoꞌterã ʉꞌmʉsecjãrã eꞌcatiyʉꞌrʉmajãsama, nicʉ niwĩ Jesú.
—Niꞌcʉ̃ masʉ̃ pʉarã põꞌrãticʉ niwĩ.
Dʉꞌsagʉ peꞌe cʉ̃ pacʉre aꞌtiro nicʉ niwĩ: “Pacʉ, yé tojatjere mʉꞌʉ wẽrĩgʉ̃ cũuatjere oꞌoweꞌoya”, nicʉ niwĩ. Cʉ̃ tojo nicã tʉꞌogʉ, cʉ̃ cʉose diꞌtare na pʉarãpʉre dʉcawaacʉ niwĩ.
Pejeti nʉmʉrĩacã cʉ̃rẽ oꞌóca beꞌro dʉꞌsagʉ peꞌe cʉ̃ ya diꞌtare duacãꞌcʉ niwĩ. Cʉ̃ duaꞌque wapa niyeru meꞌrã ape diꞌta yoaropʉ waꞌacʉ niwĩ. Topʉ te niyerure cʉ̃ noꞌo ʉaro ñaꞌarõ wee bajuriopeꞌocãꞌcʉ niwĩ.
Cʉ̃ bajuriopeꞌoca beꞌro ti diꞌtapʉre baꞌase peꞌtiyʉꞌrʉa waꞌacaro niwʉ̃. Titare cʉ̃ pũrõ ʉjaboagʉ, piꞌeticʉ niwĩ.
Tojo weegʉ ti diꞌtacjʉ̃rẽ daꞌrase sẽrĩmaꞌgʉ̃ waꞌacʉ niwĩ. Cʉ̃rẽ yesea coꞌtesere sõrõcʉ niwĩ.
Cʉ̃ yapisĩꞌrĩgʉ̃, yesea na baꞌasepʉreta baꞌasĩꞌrĩdojacʉ niwĩ. Ne niꞌcʉ̃ cʉ̃rẽ baꞌase oꞌoticãrã niwã.
Beꞌro cʉ̃rẽ aꞌtiro wãcũse ejacaro niwʉ̃: “Yʉꞌʉ pacʉ ya wiꞌipʉre cʉ̃rẽ daꞌracoꞌterã pãjãrã nimicã, baꞌase dʉꞌsanoꞌwã. Yʉꞌʉ peꞌe aꞌtopʉre ʉjaboa, wẽrĩgʉ̃ weesaꞌa.
Yʉꞌʉ pacʉ tiropʉ yʉꞌʉre tojaaroʉasaꞌa. Topʉ tojatagʉ, cʉ̃rẽ aꞌtiro nigʉ̃ti: ‘Pacʉ, Õꞌacʉ̃ meꞌrã ñaꞌarõ weeasʉ. Mʉꞌʉ meꞌrã quẽꞌrãrẽ tojota weeasʉ.
Yʉꞌʉ ñaꞌagʉ̃ nisaꞌa. Mʉꞌʉ macʉ̃ weronojõ nímasĩtisaꞌa majã. Niꞌcʉ̃ mʉꞌʉrẽ daꞌracoꞌtegʉre weronojõ yʉꞌʉre cʉoya’, nigʉ̃ti”, ni wãcũcʉ niwĩ.
Aꞌtere wãcṹca beꞌro cʉ̃ pacʉ ya wiꞌipʉ dajatojaacʉ niwĩ.
»Cʉ̃ topʉ tojaejacã, cʉ̃ pacʉ yoaropʉta ĩꞌagʉ̃, pũrõ pajañaꞌcʉ niwĩ. Beꞌro cʉ̃rẽ põtẽrĩgʉ̃ omawãꞌcã, na weesetiwʉaropʉma cʉ̃rẽ paabʉꞌa, miꞌmicʉ niwĩ.
Tojo weeri cura cʉ̃ pacʉre nicʉ niwĩ: “Pacʉ, Õꞌacʉ̃ meꞌrã ñaꞌarõ weeasʉ. Mʉꞌʉ meꞌrã quẽꞌrãrẽ tojota ñaꞌarõ weeasʉ. Yʉꞌʉ ñaꞌagʉ̃ nisaꞌa. Mʉꞌʉ macʉ̃ weronojõ nímasĩtisaꞌa majã”, nicʉ niwĩ.
Cʉ̃ tojo nicã tʉꞌogʉ, pacʉ cʉ̃rẽ daꞌracoꞌterãrẽ aꞌtiro nicʉ niwĩ: “Quero, suꞌti añuse warore miiti, cʉ̃rẽ sãaña. Tojo nicã niꞌcã beꞌto omopica tuusãarĩ beꞌtore, sapatu quẽꞌrãrẽ sãaña.
Wecʉ wĩꞌmagʉ̃ baꞌa diꞌiyojadutiꞌcʉre miiti, wẽjẽña. Cʉ̃rẽ baꞌa, yʉꞌʉ macʉ̃rẽ bosenʉmʉ weepeorã.
Ãꞌrĩ apaturi ‘Yʉꞌʉ macʉ̃ wẽrĩa waꞌasami’ níꞌcʉ dajami. Cʉ̃ yoaro waꞌa bajudutiꞌcʉre marĩ apaturi ĩꞌaꞌa”, nicʉ niwĩ. Beꞌro bosenʉmʉ nʉꞌcãcãrã niwã.
»Na tojo weeri cura masã maꞌmi cãpũpʉ nicʉ niwĩ. Cʉ̃ dajatojatigʉ wiꞌi pʉꞌtopʉ ejagʉ, ʉpʉtʉ basase bʉsʉcã tʉꞌocʉ niwĩ.
Tere tʉꞌogʉ, niꞌcʉ̃ cʉ̃ pacʉre daꞌracoꞌtegʉre pijio, sẽrĩtiñaꞌcʉ niwĩ: “¿Deꞌro waꞌati wiꞌipʉre?” nicʉ niwĩ.
Cʉ̃ pacʉre daꞌracoꞌtegʉ yʉꞌticʉ niwĩ: “Mʉꞌʉ acabiji tojatami. Cʉ̃ dutimarĩgʉ̃ tojatami. Tojo weegʉ mʉꞌʉ pacʉ wecʉ wĩꞌmagʉ̃ baꞌa diꞌiyojadutiꞌcʉre wẽjẽdutiami”, nicʉ niwĩ.
Tere tʉꞌogʉ, masã maꞌmi uayʉꞌrʉgʉ, sãjãasĩꞌrĩticʉ niwĩ. Tojo weegʉ cʉ̃ pacʉ cʉ̃rẽ pijigʉ waꞌacʉ niwĩ.
Cʉ̃ pacʉre aꞌtiro nicʉ niwĩ: “Pacʉ, peje cʉ̃ꞌmarĩ mʉꞌʉrẽ ne niꞌcãti yʉꞌrʉnʉꞌcãrõ marĩrõ daꞌrawãꞌñawʉ̃. Yʉꞌʉ tojo weemicã, ne cãꞌrõ niꞌcʉ̃ marĩ ecagʉre, wapamarĩgʉ̃acãnojõrẽ yʉꞌʉ meꞌrãcjãrã meꞌrã bosenʉmʉ weedutigʉ oꞌomaꞌatiwʉ.
Niꞌcãrõacãrẽ aꞌtiro weeꞌe. Ãꞌrĩ mʉꞌʉ macʉ̃ numia ñaꞌarã numia meꞌrã mʉꞌʉ oꞌoꞌque niyerure bajurio sijacʉ niwĩ. Cʉ̃ peꞌema wecʉ wĩꞌmagʉ̃ baꞌa diꞌiyojadutiꞌcʉre wẽjẽecaꞌa”, nicʉ niwĩ.
Tere tʉꞌogʉ, cʉ̃ pacʉ cʉ̃rẽ yʉꞌticʉ niwĩ: “Macʉ̃, mʉꞌʉ yʉꞌʉ meꞌrã ninuꞌcũcãꞌa. Nipeꞌtise yʉꞌʉ cʉose mʉꞌʉ ye diaꞌcʉ̃ niꞌi.
Marĩ mʉꞌʉ acabijire bosenʉmʉ weepeo eꞌcaticã, añu niꞌi. Aꞌtiro niꞌi. ‘Cʉ̃ wẽrĩa waꞌasami’ níꞌcʉ apaturi tojatami. Cʉ̃ bajudutiꞌcʉre marĩ apaturi ĩꞌaꞌa. Tojo weerã marĩ bosenʉmʉ wee, eꞌcatiroʉaꞌa”, nicʉ niwĩ, ni werecʉ niwĩ Jesú.
Jesú cʉ̃ buꞌesere siruturãrẽ apeye werenemocʉ niwĩ:
—Niꞌcʉ̃ masʉ̃ niyerubʉcʉ ãpẽrã daꞌracoꞌterãrẽ dutigʉ sõrõcʉ niwĩ. Daꞌracoꞌterã niyerubʉcʉ tiropʉ waꞌa, aꞌtiro weresãcãrã niwã: “Mʉꞌʉ wiogʉ sõrõꞌcʉ mʉꞌʉ ye niyerure ñaꞌarõ wee bajuriogʉ weemi”, nicãrã niwã.
Tojo weegʉ niyerubʉcʉ cʉ̃rẽ pijio, aꞌtiro nicʉ niwĩ: “Mʉꞌʉrẽ weresãꞌque ¿diacjʉ̃ta niti? Mʉꞌʉ daꞌrase cjase ojaõꞌorĩ pũrĩrẽ yʉꞌʉre ĩꞌoña. Mʉꞌʉ ãpẽrã daꞌracoꞌterã wiogʉ ninemosome majã”, nicʉ niwĩ.
Cʉ̃ tojo nicã tʉꞌogʉ, aꞌtiro wãcũcʉ niwĩ: “Yʉꞌʉ wiogʉ yʉꞌʉre cõꞌawĩrõmi. Tojo weegʉ ¿deꞌro weegʉsari? Yʉꞌʉ daꞌratutuaweꞌe. Ãpẽrãrẽ niyeru sẽrĩdujigʉ, bopoya nisaꞌa.
To pũrĩcã yʉꞌʉre ñeꞌeato nígʉ̃, aꞌtiro weegʉti”, nicʉ niwĩ.
Tojo weegʉ cʉ̃, cʉ̃ wiogʉre wapamoorãrẽ niꞌcãrẽrã nánʉcʉ̃rẽ pijiocʉ niwĩ. Nimʉꞌtãgʉ̃rẽ aꞌtiro sẽrĩtiñaꞌcʉ niwĩ: “Mʉꞌʉ yʉꞌʉ wiogʉre ¿noꞌocãꞌrõ wapamooti?”
Beꞌro tja apĩrẽ sẽrĩtiñaꞌcʉ niwĩ: “Mʉꞌʉ waro ¿noꞌocãꞌrõ wapamooti?” Cʉ̃ cʉ̃rẽ yʉꞌticʉ niwĩ: “Cien ajuri trigo ajuri wapamooꞌo”, nicʉ niwĩ. Tojo weegʉ aꞌtiro nicʉ niwĩ: “Ma, mʉꞌʉ wapamoorĩ pũrĩ aꞌti pũrĩ niꞌi. Ochenta ajuri diaꞌcʉ̃ wapayeya”, nicʉ niwĩ.
Tojo weecã ĩꞌagʉ̃, niyerubʉcʉ daꞌracoꞌterã wiogʉ ñaꞌagʉ̃rẽ cʉ̃ weemeꞌrĩsere masĩgʉ̃, “Mʉꞌʉ meꞌrĩyʉꞌrʉapʉ”, nicʉ niwĩ. Aꞌti ʉmʉcocjãrã Õꞌacʉ̃rẽ ẽjõpeotirã na cʉosere ãpẽrã na weronojõ nirã́ meꞌrã meꞌrĩyʉꞌrʉama. Õꞌacʉ̃rẽ ẽjõpeorã yʉꞌrʉoro meꞌrĩma, nicʉ niwĩ Jesú.
Jesú narẽ aꞌtiro werecasacʉ niwĩ:
—Mʉsã aꞌti nucũcãpʉ mʉsã cʉosere pajasecʉorãrẽ añurõ oꞌoweꞌoya. Tojo weerã mʉsã meꞌrãcjãrã bocarãsaꞌa. Beꞌro mʉsã cʉose peꞌtíca beꞌro mʉsã ãpẽrãrẽ weetamuꞌque ʉꞌmʉsepʉ niyutojarosaꞌa. Mʉsã weetamuꞌcãrã ʉꞌmʉsepʉ nirã́ topʉre mʉsãrẽ põtẽrĩrãsama.
»Cãꞌrõ na cʉose meꞌrã añurõ wéérã, peje cʉose meꞌrã quẽꞌrãrẽ tojota weebosama. Ãpẽrã na cãꞌrõ cʉose meꞌrã queoro weetirã, na peje cʉose meꞌrã quẽꞌrãrẽ queoro weetibosama.
Mʉsã aꞌti nucũcã cjase meꞌrã queoro weeticã, Õꞌacʉ̃ mʉsãrẽ añuse, ʉꞌmʉse cjasere oꞌosome.
Mʉsã ãpẽrã ye cjasere queoro weeweꞌe. Tojo weerã mʉsã, mʉsã ye niboꞌquere ñeꞌesome.
»Ne niꞌcʉ̃ pʉarãrẽ daꞌracoꞌtemasĩtisami. Niꞌcʉ̃rẽ maꞌígʉ̃, apĩrẽ maꞌitisami. Tojo nicã niꞌcʉ̃ dutisere yʉꞌtigʉ, apĩ ye peꞌere yʉꞌrʉnʉꞌcãsami. Ãꞌrã weronojõ mʉsã niyerure maꞌírã, Õꞌacʉ̃ peꞌere maꞌimasĩtisaꞌa, nicʉ niwĩ.
Jesú tojo nisere fariseo masã tʉꞌocãrã niwã. Na niyeru ʉaripejasebʉcʉrã nitjĩarã, cʉ̃ ucũsere tʉꞌorã, bujicãꞌcãrã niwã.
Tojo weecã ĩꞌagʉ̃, Jesú narẽ nicʉ niwĩ:
—Mʉsã masã ĩꞌorõpʉ diaꞌcʉ̃rẽ “Añurã nima” nicã ʉaꞌa. Õꞌacʉ̃ peꞌe poꞌpeapʉ mʉsã weesetisere ĩꞌapeꞌocãꞌmi. Masã ĩꞌorõpʉ “Añuyʉꞌrʉaꞌa” nisenojõrẽ Õꞌacʉ̃ tʉꞌsatisami, nicʉ niwĩ Jesú.
Jesú aꞌtiro ninemocʉ niwĩ:
—Juã masãrẽ wãmeyeri masʉ̃ nícateropʉ Moisé cʉ̃ dutiꞌquere, tojo nicã Õꞌacʉ̃ ye queti weremʉꞌtãrĩ masã na ojaꞌquere buꞌetʉocãrã niwã. Tita meꞌrã maꞌma queti nʉꞌcãcaro niwʉ̃. Aꞌtiro nicaro niwʉ̃. Õꞌacʉ̃rẽ ẽjõpeose meꞌrã diaꞌcʉ̃ cʉ̃ wiogʉ nirõpʉ waꞌanoꞌrõsaꞌa, nicaro niwʉ̃. Nipeꞌtirã topʉre ʉpʉtʉ sãjãasĩꞌrĩma.
»Õꞌacʉ̃ Moisére cũuꞌque queoro waꞌarosaꞌa. Cʉ̃ ye queti weremʉꞌtãrĩ masã na ojaꞌque quẽꞌrã queoro waꞌarosaꞌa. Ʉꞌmʉse, aꞌti diꞌta peꞌtimicã, Õꞌacʉ̃ cʉ̃ níꞌcaronojõ queoro waꞌarosaꞌa, nicʉ niwĩ Jesú.
Apeyere ninemocʉ niwĩ:
—Niꞌcʉ̃ cʉ̃ nʉmorẽ cõꞌa, apegore nʉmotigʉnojõ ñaꞌarĩ masʉ̃ weronojõ tojasami. Noꞌo marãpʉ cõꞌanoꞌco meꞌrã nʉmotigʉ quẽꞌrã cʉ̃ nʉmo nitigo meꞌrã aꞌmetãrãgʉ̃ weronojõ tojasami.
Jesú fariseo masãrẽ aꞌtiro queose oꞌocʉ niwĩ:
—Niꞌcʉ̃ masʉ̃ peje cʉogʉ aꞌtiro weecʉ niwĩ. Añuse suꞌti sãña, maꞌmasuꞌa, nipeꞌtise nʉmʉrĩ bosenʉmʉrĩ weecʉ niwĩ. Te bosenʉmʉrĩrẽ deꞌro nise nipeꞌtise meꞌrã añurõ weemʉjãcʉ niwĩ.
Titare niꞌcʉ̃ pajasecʉogʉ waro Lázaro wãmetigʉ cʉ̃ ya wiꞌi sope pʉꞌtopʉ dujimʉjãcʉ niwĩ. Cʉ̃ upʉ nipeꞌtiro cãmi boacʉ niwĩ.
Cʉ̃ peje cʉogʉ baꞌasteꞌquere yapisĩꞌrĩgʉ̃ seebaꞌacʉ niwĩ. Cʉ̃ ye cãmirẽ diayiapʉta waꞌa, neꞌrẽcãrã niwã.
Niꞌcã nʉmʉ wẽrĩa waꞌacʉ niwĩ. Cʉ̃ wẽrĩcã, Õꞌacʉ̃rẽ werecoꞌterã ʉꞌmʉsecjãrã Abrahã nirṍ añurõpʉ cʉ̃rẽ miacãrã niwã. Beꞌro peje cʉoꞌcʉ quẽꞌrã wẽrĩa waꞌacʉ niwĩ. Cʉ̃rẽ yaacãrã niwã.
Peje cʉogʉ ñaꞌarã Õꞌacʉ̃ cʉ̃ buꞌiri daꞌrenoꞌcãrã tiropʉ waꞌacʉ niwĩ. Topʉ cʉ̃ ĩꞌamorõgʉ̃, Abrahãrẽ yoaropʉ ĩꞌacʉ niwĩ. Lázaro cʉ̃ meꞌrã nicʉ niwĩ.
Cʉ̃rẽ ĩꞌagʉ̃, aꞌtiro caricũcʉ niwĩ: “Abrahã, yʉꞌʉre pajañaꞌcureya. Yʉꞌʉ tiropʉ Lázarore oꞌóya. Aꞌti, cʉ̃ ya omopica meꞌrã acopʉ yoso, yʉꞌʉ ñeꞌmerõ yapare yʉsʉasãjãcã weeato. Yʉꞌʉ aꞌti meꞌe pecameꞌepʉre ʉpʉtʉ waro piꞌetigʉ weesaꞌa”, nicʉ niwĩ.
Abrahã cʉ̃rẽ yʉꞌticʉ niwĩ: “Mʉꞌʉ wãcũña. Mʉꞌʉ catigʉ, añubutiaro nisetiwʉ. Ãꞌrĩ Lázaro peꞌema ñaꞌabutiaro waꞌawʉ. Niꞌcãrõacãrẽ cʉ̃ aꞌtopʉ ejerisãjãse bocami. Mʉꞌʉ peꞌe piꞌetigʉ weeꞌe.
Apeyema tja aꞌtiro niꞌi. Ʉ̃sãrẽ mʉsã tiropʉ waꞌata basioweꞌe. Decore pajiri copejo niꞌi. Tojo weerã mʉsã aꞌto aꞌtisĩꞌrĩrã, ʉ̃sã peꞌe quẽꞌrã topʉ waꞌasĩꞌrĩcã, basioweꞌe”, nicʉ niwĩ.
Cʉ̃ tojo nicã tʉꞌogʉ, peje cʉogʉ aꞌtiro nicʉ niwĩ Abrahãrẽ: “To pũrĩcãrẽ aꞌtere weebosaya. Lázarore yʉꞌʉ pacʉ ya wiꞌipʉ oꞌóya.
Topʉre yʉꞌʉ niꞌcãmocʉrã acabijirãtiꞌi. Topʉ waꞌa, cʉ̃ narẽ ucũgʉ̃sami. Tojo weecã, na tʉꞌo, na quẽꞌrã aꞌto yʉꞌʉ piꞌetiropʉre aꞌtisome”, nicʉ niwĩ.
Abrahã cʉ̃rẽ nicʉ niwĩ: “Na Moisé ojaꞌquere, Õꞌacʉ̃ ye queti weremʉꞌtãrĩ masã ojaꞌquere cʉosama. Tere buꞌe ẽjõpeoato”, nicʉ niwĩ.
Peje cʉogʉ yʉꞌticʉ niwĩ: “Abrahã, tojota niꞌi, nírõ. Wẽrĩꞌcʉpʉ waꞌa werecã, ñaꞌarõ na nisetisere dʉcayubosama”, nicʉ niwĩ.
Jesú cʉ̃ buꞌerãrẽ aꞌtiro nicʉ niwĩ:
—Ãpẽrãrẽ ñaꞌarõ weecã weese ninuꞌcũrõsaꞌa, nírõ peꞌe. Tojo ninuꞌcũmirõ, ñaꞌarõ weecã weegʉnojõrẽ ñaꞌabutiaro waꞌarosaꞌa.
Aꞌtiro weecã, cʉ̃rẽ nemorõ añubosaꞌa. Ʉ̃tãgã pajicja cʉ̃ wãmʉtapʉ dʉꞌteyoo, cʉ̃rẽ dia pajiri maapʉ doqueñocã, nemorõ añubosaꞌa. Tojo weecã, cʉ̃ maata wẽrĩa waꞌa, yʉꞌʉre ẽjõpeorãnojõacãrẽ dojorẽnemotibosami.
Aꞌtere añurõ tʉꞌoñaꞌña.
»Mʉꞌʉ acaweregʉ mʉꞌʉrẽ ñaꞌarõ weecã, cʉ̃ tojo weesere wereya. Cʉ̃ “Tojota weeasʉ” ni bʉjaweti dʉcayucã, cʉ̃rẽ acobojoya.
Cʉ̃ sietetiri niꞌcã nʉmʉ mʉꞌʉrẽ ñaꞌarõ weecã, ticʉsetirita tja mʉꞌʉrẽ acobojose sẽrĩgʉ̃ aꞌticã, acobojoya, nicʉ niwĩ.
Jesú buꞌerã cʉ̃rẽ aꞌtiro sẽrĩcãrã niwã:
—Ʉ̃sãrẽ ẽjõpeose oꞌonemoña, nicãrã niwã.
Na tojo nicã tʉꞌogʉ, marĩ wiogʉ aꞌtiro yʉꞌticʉ niwĩ:
—Mostaza pe cãꞌcaperoacã niꞌi. Tojo nimirõ, yucʉ pajicjʉ pĩꞌrĩsaꞌa. Aꞌtiro weronojõ ẽjõpeose cãꞌrõacã nimicã, aꞌtigʉ yucʉgʉre aꞌtiro nimasĩbosaꞌa: “Aꞌtore aupĩawãꞌcã, dia pajiri maa decopʉ pĩꞌrĩrõ waꞌaya”, nimasĩsaꞌa. Mʉsã ẽjõpeocãma, tigʉ mʉsã dutironojõta weebosaꞌa, nicʉ niwĩ.
Jesú apeye quẽꞌrãrẽ aꞌtiro queose oꞌonemocʉ niwĩ:
—Noꞌo mʉsã waꞌteropʉ nigʉ̃́ daꞌracoꞌtegʉre cʉosami. Daꞌracoꞌtegʉ oteacjʉ cʉ̃ diꞌta seꞌecũuca beꞌro o wecʉare coꞌtéca beꞌro wiꞌipʉ dajasami. Cʉ̃ dajacã, mʉsã ne aꞌtiro nitibosaꞌa: “Sãjãtia. Baꞌagʉ aꞌtia”, nitibosaꞌa.
Aꞌtiro peꞌe nisaꞌa: “Baꞌasere apoya. Yʉꞌʉ baꞌari cura yʉꞌʉ ʉasenojõrẽ miitiacjʉ apoyubaqueꞌoya. Yʉꞌʉre ecáca beꞌropʉ baꞌa, sĩꞌrĩapa mʉꞌʉa”, nibosaꞌa.
Mʉꞌʉrẽ daꞌracoꞌtegʉ weetamuꞌque wapa “Mʉꞌʉ añurõ weeapʉ” ¿cʉ̃rẽ nisari? Nitisaꞌa.
Aꞌte weronojõ mʉsã quẽꞌrã weeya. Nipeꞌtise Õꞌacʉ̃ dutiꞌquere weetuꞌajarã, aꞌtiro niña: “Ʉ̃sã daꞌracoꞌterã mejõ nirã niꞌi. Õꞌacʉ̃ ʉ̃sãrẽ cũuꞌque diaꞌcʉ̃rẽ weeapʉ”, niña, nicʉ niwĩ Jesú.
Jesú Jerusalẽ́pʉ waꞌagʉ, Samaria, tojo nicã Galilea wãmetise waꞌteropʉ yʉꞌrʉacʉ niwĩ.
To waꞌtero niꞌcã macãpʉ cʉ̃ ejari cura ʉmʉa diez cãmi boarã cʉ̃rẽ põtẽrĩcãrã niwã. Moisé dutiꞌque cãmi boarãrẽ ãpẽrã waꞌteropʉ nidutiticaro niwʉ̃. Tojo weerã yoaropʉ tojanʉꞌcã,
Jesure caricũcãrã niwã:
—Jesú, masãrẽ buꞌegʉ, ʉ̃sãrẽ pajañaꞌcureya, nicãrã niwã.
Jesú narẽ ĩꞌabocagʉ, aꞌtiro nicʉ niwĩ:
—Mʉsã paꞌia tiropʉ mʉsã upʉre ĩꞌorã waꞌaya, nicʉ niwĩ.
Na maꞌapʉ waꞌari cura narẽ cãmi yatipeꞌtia waꞌacaro niwʉ̃.
Niꞌcʉ̃ topʉ yatinoꞌcã ĩꞌagʉ̃, Jesú tiro majãmitojaticʉ niwĩ. Õꞌacʉ̃rẽ pũrõ eꞌcatise oꞌocʉ niwĩ.
Jesú tiro etagʉ, cʉ̃rẽ eꞌcatise oꞌogʉ, diꞌtapʉ paamuꞌrĩqueꞌacʉ niwĩ. Cʉ̃ tojo weegʉ́ Samariacjʉ̃ nicʉ niwĩ.
Jesú cʉ̃ niꞌcʉ̃rẽta ĩꞌagʉ̃, aꞌtiro nicʉ niwĩ:
—Yʉꞌʉ diez cãmi boarãrẽ yʉꞌrʉoapʉ. Ãpẽrã waro ¿noꞌo waꞌati?
Ãꞌrĩ niꞌcʉ̃ judío masʉ̃ nitigʉ diaꞌcʉ̃ Õꞌacʉ̃rẽ eꞌcatise oꞌogʉ, yʉꞌʉ tiropʉ tojatiapĩ, nicʉ niwĩ.
Tuꞌajanʉꞌcõ, Samariacjʉ̃rẽ nicʉ niwĩ:
—Mʉꞌʉ ẽjõpeotjĩagʉ̃, yʉꞌrʉonoꞌapʉ. Wãꞌcãnʉꞌcãña. Mʉꞌʉ ya wiꞌipʉ tojaagʉsaꞌa, nicʉ niwĩ.
—Õꞌacʉ̃ beseꞌcʉ ¿deꞌro nicã aꞌti turi wiogʉ sãjãgʉ̃́sari? nicãrã niwã.
Narẽ yʉꞌticʉ niwĩ:
—Bajuyoropʉ ĩꞌose mejẽta niꞌi.
Aꞌtiro ninoꞌña marĩrõsaꞌa. “Aꞌtopʉ niꞌi. Sõꞌopʉ niꞌi”, ninoꞌña marĩrõsaꞌa. Õꞌacʉ̃ beseꞌcʉ wiogʉ nigʉ̃́ mʉsã waꞌteropʉ nitojami, nicʉ niwĩ.
Beꞌro Jesú cʉ̃ buꞌerãrẽ aꞌtiro nicʉ niwĩ:
—Mʉsã beꞌro aꞌtiro nirãsaꞌa. “Ʉ̃sã Õꞌacʉ̃ macʉ̃ masʉ̃ weronojõ upʉtigʉ aꞌtiatje nʉmʉrĩrẽ ĩꞌasĩꞌrĩsaꞌa”, nirãsaꞌa. Noꞌo niꞌcã nʉmʉnojõrẽ yʉꞌʉre ĩꞌasĩꞌrĩmirã, ne ĩꞌasome.
Ãpẽrã mʉsãrẽ “Jesú aꞌtitojami. Aꞌto nimi, sõꞌo nimi”, nirãsama. Na tojo nicã, narẽ sirututicãꞌña.
Yʉꞌʉ Õꞌacʉ̃ macʉ̃ masʉ̃ weronojõ upʉtigʉ aꞌtiri nʉmʉ mujĩpũ mʉjãtiro peꞌe, cʉ̃ sãjãarõ peꞌe quẽꞌrã bʉpo yaꞌbabiꞌaro weronojõ nirõsaꞌa.
Yʉꞌʉ tojo weese dʉporo ʉpʉtʉ piꞌetinígʉ̃saꞌa. Aꞌtocaterocjãrã yʉꞌʉre ʉasome.
Yʉꞌʉ Õꞌacʉ̃ macʉ̃ masʉ̃ weronojõ upʉtigʉ aꞌtiri cura dʉporocjʉ̃pʉ Noé, cʉ̃ nícateropʉ weeꞌcaro weronojõ weerãsama.
Titapʉre na baꞌa, sĩꞌrĩ, omocã dʉꞌte, na põꞌrã numiarẽ numisocãrã niwã. Tere Noé cʉ̃ yucʉsʉjopʉ sãjãarĩ curapʉ weetʉocãrã niwã. Beꞌro dia mirĩ, narẽ miopeꞌocãꞌcaro niwʉ̃.
Lot nícatero quẽꞌrãrẽ mejãrõta weecãrã niwã. Baꞌa, sĩꞌrĩ, duumʉjã, duamʉjã, otesere ote, wiꞌserire weecãrã niwã.
Lot Sodomarẽ wijaca nʉmʉrẽ acoro weronojõ ti macãcjãrãrẽ pecameꞌe, tojo nicã asise peri bʉrʉpejacaro niwʉ̃. Narẽ wẽjẽpeꞌocãꞌcaro niwʉ̃.
Yʉꞌʉ Õꞌacʉ̃ macʉ̃ masʉ̃ weronojõ upʉtigʉ aꞌtiri curare mejãrõta weerãsama.
»Ti nʉmʉ nicã niꞌcʉ̃ wiꞌi dʉposãrĩ opa sirapʉ soo pesagʉnojõ poꞌpeapʉ cjasere sãjãa duretimigʉ̃, diacjʉ̃ waꞌato. Apĩ noꞌo wesepʉ tõꞌogʉ̃ cʉ̃ ya wiꞌipʉ majãmitojaticãꞌto.
Lot nʉmo níꞌcore wãcũña. Cómarĩcã macãpʉ majãmiĩꞌatõrõmigõ, moa tuturo dojonʉꞌcãco niwõ.
Yʉꞌʉre ẽjõpeose meꞌrã ñaꞌarõ yʉꞌrʉsĩꞌrĩtigʉ, yʉꞌʉre ẽjõpeoduꞌugʉnojõ pecameꞌepʉ buꞌiri daꞌre bajurionoꞌgʉ̃sami. Apĩ wẽjẽsere uiti, yʉꞌʉre ẽjõpeonuꞌcũgʉ̃nojõ yʉꞌʉ meꞌrã catinuꞌcũgʉ̃sami.
»Mʉsãrẽ weregʉti. Tojo waꞌatji ñami nicã, pʉarã niꞌcã camapʉ pesarã, niꞌcʉ̃ yʉꞌʉre ẽjõpeogʉ mianoꞌgʉ̃sami. Apĩ yʉꞌʉre ẽjõpeotigʉ tojagʉ́sami.
Pʉarã numia niꞌcãrõ meꞌrã ojoca ãrʉ̃arã, niꞌcõ yʉꞌʉre ẽjõpeogo mianoꞌgõsamo. Apego yʉꞌʉre ẽjõpeotigo tojagósamo.
Pʉarã niꞌcãrõ meꞌrã wesepʉ nirã́ niꞌcʉ̃ yʉꞌʉre ẽjõpeogʉ mianoꞌgʉ̃sami. Apĩ yʉꞌʉre ẽjõpeotigʉ tojagʉ́sami.
Jesú tojo nisere tʉꞌorã, cʉ̃ buꞌerã sẽrĩtiñaꞌcãrã niwã:
—Ʉ̃sã wiogʉ, ¿noꞌopʉ waꞌarosari aꞌte? nicãrã niwã.
Cʉ̃ yʉꞌticʉ niwĩ:
—Apĩnojõ waꞌicʉ boacã, yuca maata masĩ, wĩjĩwãꞌcãsama. Tojo waꞌacã ĩꞌarã, “Apĩnojõ boapĩ”, ni masĩꞌi. Aꞌte weronojõ yʉꞌʉ aꞌticã, masã masĩrãsama, nicʉ niwĩ.
Jesú cʉ̃ buꞌerãrẽ aꞌtiro weeya nígʉ̃, queose meꞌrã werecʉ niwĩ. Narẽ duꞌucũurõ marĩrõ, bʉjawetiro marĩrõ ñubuenuꞌcũdutigʉ aꞌte queosere oꞌocʉ niwĩ.
Aꞌtiro nicʉ niwĩ:
—Niꞌcã macãpʉ niꞌcʉ̃ beseri masʉ̃ uamʉ Õꞌacʉ̃rẽ ẽjõpeotigʉ, ãpẽrãrẽ ne wãcũmaꞌatigʉ nisami.
Ti macãpʉreta tja niꞌcõ numio wapewio nisamo. Co beseri masʉ̃ tiropʉ besedutigo waꞌamʉjãmisamo. Core ĩꞌatuꞌtigʉre buꞌiri daꞌredutigo tojo weesamo.
Yoacã pejetiri beseri masʉ̃ core weetamusĩꞌrĩtisami. Beꞌro aꞌtiro wãcũsami: “Yʉꞌʉ Õꞌacʉ̃rẽ ẽjõpeoweꞌe, ẽjõpeogʉ. Ne ãpẽrã quẽꞌrãrẽ ‘Na nima,’ ni ẽjõpeoweꞌe.
Beꞌro tja marĩ wiogʉ Jesú werenemocʉ niwĩ:
—Beseri masʉ̃ ñaꞌagʉ̃ weeꞌquere wãcũña. Cʉ̃ ñaꞌagʉ̃ nimigʉ̃, wapewio weetamudutiꞌquere weesami.
Tojo nicãma, ¿Õꞌacʉ̃ to pũrĩcãrẽ cʉ̃ beseꞌcãrãrẽ ñamirĩ, ʉmʉcori cʉ̃rẽ sẽrĩnuꞌcũrãrẽ weetamutisari? ¿Na sẽrĩꞌquere yoogosari?
Mʉsãrẽ weregʉti. Ne yoogoro marĩrõ na sẽrĩsere yʉꞌtisami. Cʉ̃ tojo yʉꞌtimicã, yʉꞌʉ Õꞌacʉ̃ macʉ̃ masʉ̃ weronojõ upʉtigʉ aꞌti turipʉ apaturi aꞌtiri curare ¿masã ẽjõpeose cʉorãsari yujupʉ? nicʉ niwĩ.
Jesú “Aꞌtiro niꞌi” nirãnojõrẽ masĩdutigʉ apeye queose meꞌrã werenemocʉ niwĩ. Na “Ãpẽrã yʉꞌrʉoro ʉ̃sã añurã niꞌi”, nisama. Tojo “Añurã niꞌi” nírã, ãpẽrãrẽ tojo ĩꞌacõꞌasama. Nanojõrẽ masĩdutigʉ aꞌte queosere oꞌocʉ niwĩ. Aꞌtiro nicʉ niwĩ:
—Pʉarã ʉmʉa Õꞌacʉ̃ wiꞌipʉ ñubuerã sãjãacãrã niwã. Niꞌcʉ̃ fariseo masʉ̃ nicʉ niwĩ. Apĩ peꞌe romano masã wiogʉre niyeru wapaseebosari masʉ̃ nicʉ niwĩ.
Fariseo masʉ̃ nuꞌcũ ĩꞌamorõ, Õꞌacʉ̃rẽ ñubuegʉ, aꞌtiro nicʉ niwĩ: “Õꞌacʉ̃, yʉꞌʉ ãpẽrã weronojõ ñaꞌagʉ̃ niweꞌe. Tojo weegʉ mʉꞌʉrẽ eꞌcatise oꞌoꞌo. Na yajari masã, ñaꞌarĩ masã nʉmotimirã ãpẽrã numia meꞌrã aꞌmetãrãbajaqueꞌatirã weronojõ niweꞌe. Ne cãꞌrõ sĩꞌi romano masã wiogʉre niyeru wapaseebosari masʉ̃ weronojõ niweꞌe.
Yʉꞌʉ niꞌcã semanarẽ pʉa nʉmʉ baꞌatimigʉ̃, beꞌti ñubuenuꞌcũꞌu. Yʉꞌʉ cien apeyenojõ wapataꞌagʉ, diez yʉꞌʉ wapataꞌasere mʉꞌʉrẽ oꞌoꞌo”, nicʉ niwĩ.
Wapaseeri masʉ̃ peꞌe ne sãjãarõpʉ tojanʉꞌcã, ñubuecʉ niwĩ. Ne cãꞌrõ ʉꞌmʉarõpʉ ĩꞌamorõmaꞌaticʉ niwĩ. Cʉ̃ weronojõ oꞌogʉ, yʉꞌʉ buꞌiritisaꞌa nígʉ̃, cʉ̃ cutirore paacʉ niwĩ. Aꞌtiro nicʉ niwĩ: “Õꞌacʉ̃, yʉꞌʉ ñaꞌagʉ̃ nisaꞌa. Yʉꞌʉre pajañaꞌña”, nicʉ niwĩ.
Te queosere wéréca beꞌro Jesú aꞌtiro nicʉ niwĩ:
—Mʉsãrẽ weregʉti. Wapaseeri masʉ̃ Õꞌacʉ̃ meꞌrã añurõ apotojagʉpʉ cʉ̃ ya wiꞌipʉ dajatojaacʉ niwĩ. Fariseo masʉ̃ peꞌe tojo weeticʉ niwĩ. Aꞌtiro niꞌi. Cʉ̃ basu, “Yʉꞌʉ ãpẽrã yʉꞌrʉoro niꞌi” ni tʉꞌoñaꞌgʉ̃nojõ Õꞌacʉ̃ cʉ̃rẽ mejõ nigʉ̃ tojacã weegʉsami. Noꞌo “Yʉꞌʉ ãpẽrã yʉꞌrʉoro niꞌi” ni tʉꞌoñaꞌtigʉ peꞌere Õꞌacʉ̃ ãpẽrã yʉꞌrʉoro tojacã weegʉsami, nicʉ niwĩ.
Apeye quẽꞌrãrẽ masã wĩꞌmarãrẽ Jesú tiropʉ ñapeodutirã miacãrã niwã. Tojo weecã ĩꞌarã, narẽ miarãrẽ Jesú buꞌerã tuꞌticãrã niwã.
Na tojo nicã ĩꞌagʉ̃, Jesú cʉ̃ buꞌerãrẽ pijiocʉ niwĩ:
—Wĩꞌmarãrẽ yʉꞌʉ tiro aꞌticã duꞌuoꞌoya. Narẽ cãꞌmotaꞌaticãꞌña. Wĩꞌmarã marĩnojõrẽ añurõ ẽjõpeoma. Ãpẽrã quẽꞌrã wĩꞌmarã weronojõ yʉꞌʉre ẽjõpeorã yʉꞌʉ pacʉ wiogʉ nirõpʉ waꞌarãsama.
Mʉsãrẽ diacjʉ̃ta nigʉ̃ti. Ãꞌrã weronojõ yʉꞌʉre ẽjõpeotigʉnojõ ne cãꞌrõ yʉꞌʉ pacʉ nirõpʉ waꞌasome, nicʉ niwĩ.
Beꞌro niꞌcʉ̃ judío masã wiogʉ Jesure sẽrĩtiñaꞌcʉ niwĩ:
—Mʉꞌʉ masãrẽ buꞌegʉ añugʉ̃ niꞌi. ¿Yʉꞌʉ ñeꞌenojõ weegʉsari catinuꞌcũatjere bocasĩꞌrĩgʉ̃? nicʉ niwĩ.
Jesú cʉ̃rẽ nicʉ niwĩ:
—¿Deꞌro weegʉ yʉꞌʉre “Añugʉ̃ niꞌi,” niti? ¿Mʉꞌʉ tojo nisere tʉꞌomasĩti? Niꞌcʉ̃ta añugʉ̃ nimi. Cʉ̃ Õꞌacʉ̃ nimi.
Mʉꞌʉ Õꞌacʉ̃ dutise cũuꞌquere masĩsaꞌa. “Apĩ nʉmorẽ aꞌmetãrãticãꞌña. Masãrẽ wẽjẽcõꞌaticãꞌña. Yajaticãꞌña. Ãpẽrã ye cjasere nisooticãꞌña. Mʉꞌʉ pacʉ, mʉꞌʉ pacore ẽjõpeoya”, niꞌi, nicʉ niwĩ.
Cʉ̃ tojo nicã tʉꞌogʉ, Jesure nicʉ niwĩ:
—Yʉꞌʉ wĩꞌmagʉ̃pʉta aꞌtere queoro weemʉjãtiwʉ.
Cʉ̃ tojo nicã tʉꞌogʉ, Jesú nicʉ niwĩ:
—Mʉꞌʉrẽ apeyenojõacã dʉꞌsaꞌa yujupʉ. Mʉꞌʉ cʉosere duapeꞌocjʉ̃ waꞌaya. Te duaꞌque wapare pajasecʉorãrẽ oꞌoya. Tojo weegʉ mʉꞌʉ ʉꞌmʉsepʉre peje añuse cʉogʉsaꞌa. Tuꞌajanʉꞌcõ, yʉꞌʉre sirutuya, nicʉ niwĩ.
Cʉ̃ tojo nicã tʉꞌogʉ, peje cʉogʉ nitjĩagʉ̃ cʉ̃ cʉosere maꞌiyʉꞌrʉgʉ, bʉjawetiyʉꞌrʉacʉ niwĩ.
Tojo weecã ĩꞌagʉ̃, Jesú nicʉ niwĩ:
—Peje cʉorãrẽ Õꞌacʉ̃ wiogʉ nirõpʉ ʉꞌmʉsepʉ waꞌacã, diasa niꞌi.
Waꞌicʉ cameyo wãmetigʉ awiga yuta da pĩꞌosõrõrĩ pepʉ sãjãa yʉꞌrʉtẽrĩcã, diasa niꞌi. Yʉꞌʉ pacʉ wiogʉ nirõpʉ peje cʉorã waꞌacã peꞌema, totá nemorõ diasaꞌa, nicʉ niwĩ.
Cʉ̃ tojo nisere tʉꞌorã, masã aꞌtiro nicãrã niwã:
Jesú narẽ nicʉ niwĩ:
—Masã na basu weetutuase meꞌrã yʉꞌrʉmasĩtisama. Õꞌacʉ̃ pũrĩcãrẽ basioꞌo. Cʉ̃́ma ne apeyenojõ weeta basiotise marĩꞌi.
Cʉ̃ tojo nicã tʉꞌogʉ, Pedro nicʉ niwĩ:
—Wiogʉ, ʉ̃sã pũrĩcã ʉ̃sã cʉosere duꞌucũu, mʉꞌʉrẽ sirutuwʉ.
Tojo nicã tʉꞌogʉ, Jesú yʉꞌticʉ niwĩ:
—Diacjʉ̃ta nigʉ̃ti. Noꞌo nigʉ̃nojõ, yé quetire werese buꞌiri cʉ̃ ya wiꞌire, cʉ̃ pacʉsʉmʉarẽ, cʉ̃ acawererãrẽ, cʉ̃ nʉmorẽ, cʉ̃ põꞌrãrẽ duꞌucũuwãꞌcãgʉ̃nojõrẽ aꞌtiro waꞌarosaꞌa.
Aꞌti nucũcãpʉre cʉ̃ cʉoꞌque nemorõ bocanemogʉ̃sami. Beꞌropʉ quẽꞌrãrẽ Õꞌacʉ̃ meꞌrã ninuꞌcũgʉ̃sami, nicʉ niwĩ.
Jesú cʉ̃ buꞌerã docere na seꞌsarore pijio, narẽ nicʉ niwĩ:
—Niꞌcãrõacã marĩ Jerusalẽ́pʉ waꞌarã weeꞌe. Topʉ nipeꞌtise Õꞌacʉ̃ ye queti ojamʉꞌtãrĩ masã na yʉꞌʉ Õꞌacʉ̃ macʉ̃ masʉ̃ weronojõ upʉtigʉre ojayuꞌque waꞌarosaꞌa.
Na yʉꞌʉre ape diꞌtacjãrã wiorãrẽ oꞌo, yabi bujicãꞌa, ñaꞌarõ ucũ, ʉꞌseco eꞌopeorãsama.
Yʉꞌʉre tãrã, beꞌro wẽjẽrãsama. Na tojo weemicã, iꞌtia nʉmʉ beꞌro masãgʉ̃saꞌa, nicʉ niwĩ.
Cʉ̃ buꞌerã aꞌtiro nisere ne tʉꞌomasĩticãrã niwã. Õꞌacʉ̃ narẽ tere tʉꞌomasĩcã weeticʉ niwĩ. Tojo weerã cʉ̃ tojo nisere tʉꞌomasĩticãrã niwã.
Jesú Jericó pʉꞌto nirĩ cura niꞌcʉ̃ caperi bajunoꞌtigʉ maꞌa sumutopʉ niyeru sẽrĩdujicʉ niwĩ.
Cʉ̃ pãjãrã masã waꞌacã tʉꞌoñaꞌgʉ̃, to nirãrẽ “¿Deꞌro waꞌati?” ni sẽrĩtiñaꞌcʉ niwĩ.
Na yʉꞌticãrã niwã:
—Jesú Nazarecjʉ̃ yʉꞌrʉagʉ weemi, nicãrã niwã.
Na tojo nicã tʉꞌogʉ, caricũmajãcʉ niwĩ:
—Jesú, Davi pãrãmi nituriagʉ, yʉꞌʉre pajañaꞌña, nicʉ niwĩ.
Tojo nicã tʉꞌorã, cʉ̃ pʉꞌto yʉꞌrʉarã “Caricũticãꞌña”, ni tuꞌticãrã nimiwã. Na tojo nicãta, cʉ̃ peꞌe nemopeocãꞌcʉ niwĩ:
—Davi pãrãmi nituriagʉ, yʉꞌʉre pajañaꞌña, nicʉ niwĩ.
Tojo nicã tʉꞌogʉ, Jesú tojanʉꞌcã, ãpẽrãrẽ cʉ̃ tiropʉ miitiduticʉ niwĩ. Cʉ̃ pʉꞌto ejacã, cʉ̃rẽ sẽrĩtiñaꞌcʉ niwĩ.
—¿Deꞌro yʉꞌʉ weecã ʉasari? nicʉ niwĩ.
Caperi bajunoꞌtigʉ yʉꞌticʉ niwĩ:
—Wiogʉ, yʉꞌʉre caperi bajucã ʉasaꞌa.
Jesú cʉ̃rẽ nicʉ niwĩ:
—Jaʉ. Ĩꞌagʉ̃saꞌa. Mʉꞌʉ yʉꞌʉre ẽjõpeoapʉ. Tojo weegʉ yʉꞌrʉonoꞌtojaꞌa, nicʉ niwĩ.
Cʉ̃ tojo nirĩ curata cʉ̃ caperire ĩꞌacʉ niwĩ. Beꞌro Jesure sirutu, Õꞌacʉ̃rẽ eꞌcatise oꞌocʉ niwĩ. Nipeꞌtirã cʉ̃rẽ tojo waꞌacã ĩꞌaꞌcãrã quẽꞌrã Õꞌacʉ̃rẽ eꞌcatise oꞌocãrã niwã.
Jesú caperi ĩꞌatigʉre yʉꞌrʉóca beꞌro Jericópʉ sãjãa yʉꞌrʉwãꞌcãcʉ niwĩ.
Topʉ niꞌcʉ̃ peje cʉogʉ nicʉ niwĩ. Cʉ̃ Zaqueo wãmetigʉ romano masã wiogʉre wapaseebosari masã wiogʉ nicʉ niwĩ.
Tojo weegʉ Jesure ĩꞌasĩꞌrĩgʉ̃, cʉ̃ yʉꞌrʉatjopʉ omawãꞌcãcʉ niwĩ. Omawãꞌcã, niꞌcʉ̃ yucʉ sicómoro wãmeticjʉpʉ mʉjãpejacʉ niwĩ.
Jesú cʉ̃ docapʉ yʉꞌrʉagʉ, cʉ̃rẽ ĩꞌamorõ, aꞌtiro nicʉ niwĩ:
—Zaqueo, quero dijatibaqueꞌoya. Niꞌcãcãrẽ mʉꞌʉ ya wiꞌipʉ tojánígʉ̃ti, nicʉ niwĩ.
Tojo weegʉ Zaqueo sojaro meꞌrã dijati, Jesure eꞌcatise meꞌrã põtẽrĩgʉ̃ waꞌacʉ niwĩ.
Jesú tojo weesere ĩꞌarã, nipeꞌtirã aꞌtiro ucjacãrã niwã:
—Jesú niꞌcʉ̃ ñaꞌarõ weesebʉcʉ ya wiꞌipʉ waꞌami, nicãrã niwã.
Beꞌro cʉ̃ ya wiꞌipʉ Zaqueo wãꞌcãnʉꞌcã, marĩ wiogʉre aꞌtiro nicʉ niwĩ:
—Yʉꞌʉ wiogʉ, tʉꞌoya. Pajasecʉorãrẽ yʉꞌʉ cʉosere deco meꞌrã dʉcawaagʉti. Noꞌo yʉꞌʉ ãpẽrãrẽ nisoose meꞌrã yajáca beꞌro nicã, baꞌparitisetiri narẽ yʉꞌʉ yajaꞌque nemorõ wiagʉti, nicʉ niwĩ.
Jesú tere tʉꞌogʉ, cʉ̃rẽ aꞌtiro nicʉ niwĩ:
—Niꞌcãcã meꞌrã mʉꞌʉ, mʉꞌʉ ya wiꞌicjãrã ñaꞌarõ weeꞌquere yʉꞌrʉonoꞌo. Mʉꞌʉ quẽꞌrã ãpẽrã yʉꞌʉre ẽjõpeorã weronojõta Abrahã pãrãmerã nituriagʉ niꞌi.
Yʉꞌʉ Õꞌacʉ̃ macʉ̃ masʉ̃ weronojõ upʉtigʉ bajudutiꞌcãrã mʉꞌʉ weronojõ nirãrẽ aꞌma, yʉꞌrʉogʉ aꞌtigʉ weewʉ, nicʉ niwĩ.
Jesú Zaqueore ucũcã, masã tʉꞌocãrã niwã. Cʉ̃ Jerusalẽ́ pʉꞌtopʉ nicã ĩꞌarã, “Maata Jesú wiogʉ sãjãgʉ̃́sami”, wãcũcãrã nimiwã.
Na tojo wãcũsere masĩgʉ̃, niꞌcã queose meꞌrã narẽ werecʉ niwĩ. Aꞌtiro nicʉ niwĩ:
—Niꞌcʉ̃ masʉ̃ cʉ̃ wiogʉ sãjãti dʉporo yoaro ape diꞌtapʉ waꞌa waꞌasami. Cʉ̃rẽ wiogʉ sṍrṍca beꞌropʉ dajatojaasami tja.
Cʉ̃ waꞌase dʉporo diez cʉ̃rẽ daꞌracoꞌterãrẽ pijiosami. Narẽ nánʉcʉ̃ niyeru pajiro wapatiri cujire oꞌosami. Ti cujire oꞌogʉ, aꞌtiro nisami: “Téé yʉꞌʉ dajari curapʉ aꞌti cuji meꞌrã apeyenojõ duu, dua wapataꞌaya”, nisami.
Wiogʉ sãjãcjʉ ya diꞌtacjãrã waro peꞌe cʉ̃rẽ ʉatisama. Tojo weerã ãpẽrã masãrẽ aꞌtiro nidutioꞌosama. “Cʉ̃rẽ ʉ̃sã wiogʉ sãjãrõʉatisaꞌa”, nisama.
Na tojo nimicã, wiogʉ sõrõnoꞌsami. Beꞌro cʉ̃ ya diꞌtapʉ dajatojatasami. Topʉ tojatagʉ, cʉ̃ niyeru cujiri oꞌoꞌcãrãrẽ pijiosami. “¿Niyeru noꞌocãꞌrõ wapataꞌapari nánʉcʉ̃?” ni masĩsĩꞌrĩgʉ̃ tojo weesami.
Cʉ̃ tiropʉ etamʉꞌtãgʉ̃, aꞌtiro nisami: “Wiogʉ, mʉꞌʉ oꞌóca cuji nemorõ apeye diez cujiri wapataꞌanemoapʉ”, nisami.
Wiogʉ cʉ̃rẽ yʉꞌtisami: “Añurõ weeapã. Mʉꞌʉ daꞌracoꞌtegʉ añugʉ̃ niꞌi. Yʉꞌʉ cãꞌrõacã cũuꞌque meꞌrã mʉꞌʉ queoro weeapã. Tojo weegʉ mʉꞌʉrẽ diez macãrĩ wiogʉ sõrõgʉ̃ti”, nisami.
Beꞌro apĩ cʉ̃ tiropʉ waꞌasami tja: “Wiogʉ, mʉꞌʉ niyeru oꞌóca cuji meꞌrã apeye niꞌcãmocʉse cujiri wapataꞌanemoapʉ”, nisami.
Cʉ̃ quẽꞌrãrẽ aꞌtiro yʉꞌtisami: “Mʉꞌʉrẽ niꞌcãmocʉse macãrĩ wiogʉ sõrõgʉ̃ti”, nisami.
Beꞌro apĩ aꞌti, cʉ̃rẽ nisami: “Wiogʉ, mʉꞌʉ ya niyeru cuji aꞌti cuji niꞌi. Suꞌtiro casero meꞌrã oma nʉrõcãꞌwʉ̃.
Mʉꞌʉ tutuaro daꞌradutiri masʉ̃ niwʉ̃. Tojo weegʉ mʉꞌʉrẽ uiwʉ. Ãpẽrã na daꞌrase meꞌrã wapataꞌawʉ. Mʉꞌʉ otetimigʉ̃, dʉcatinoꞌwʉ̃”, nisami.
Tere tʉꞌogʉ, wiogʉ cʉ̃rẽ nisami: “Mʉꞌʉ daꞌracoꞌteri masʉ̃ queoro weetiwʉ. Mʉꞌʉ ucũse meꞌrã mʉꞌʉ ñaꞌarõ weeꞌquere besenoꞌtojaꞌa. Mʉꞌʉ yʉꞌʉ daꞌrase tutuasere masĩapã. Yʉꞌʉ ãpẽrã daꞌrase wapa wapataꞌasere, yʉꞌʉ otetimigʉ̃ dʉcatinoꞌsere masĩapã.
Masĩmigʉ̃, to pũrĩcãrẽ ¿deꞌro weegʉ yé niyerure niyeru nʉrõrĩ wiꞌipʉ bʉcʉanemodutigʉ cũutiati? Yʉꞌʉ mʉꞌʉ cũucã, dajagʉ, ti wiꞌipʉ cũñarõ mʉjãꞌque meꞌrã ñeꞌeboapã”, nisami.
Beꞌro topʉ nirãrẽ aꞌtiro nisami: “Niꞌcã cuji cʉogʉre ẽꞌma, apĩ diez cʉogʉ peꞌere oꞌoya”, nisami.
Cʉ̃ tojo nicã, na aꞌtiro nisama: “Wiogʉ, cʉ̃ diez cujiri cʉotojami”, nisama.
Tere tʉꞌogʉ, wiogʉ “Mʉsãrẽ weregʉti. Noꞌo peje cʉogʉre nemorõ oꞌonoꞌrõsaꞌa. Apĩ moogʉ̃ peꞌere cʉ̃ cʉomiꞌqueacãpʉreta ẽꞌmapeꞌocãꞌnoꞌgʉ̃sami”, nisami.
“Apeyema yʉꞌʉre wiogʉ sãjãcã ʉatiꞌcãrãrẽ aꞌtopʉ miitia. Miiti, yʉꞌʉ ĩꞌorõpʉ wẽjẽña”, nisami, ni queose werecʉ niwĩ Jesú. Tere nígʉ̃, ʉꞌmʉsepʉ mʉjã́ca beꞌro apaturi aꞌtigʉ, masãrẽ besegʉsaꞌa nígʉ̃, tojo nicʉ niwĩ.
Topʉ waꞌagʉ, Betfagé, Betania wãmetise macãrĩpʉ ejase dʉporo cʉ̃ buꞌerã pʉarãrẽ aꞌtiro ni oꞌócʉ niwĩ. Te macãrĩ ʉ̃rʉ̃gʉ̃ Olivo wãmeticjʉ tiropʉ nicaro niwʉ̃.
Cʉ̃ buꞌerãrẽ nicʉ niwĩ:
—Si macã marĩ põtẽorõ nirĩ macãpʉ waꞌaya. Topʉ ejarã, mʉsã niꞌcʉ̃ burro wĩꞌmagʉ̃ dʉꞌtenʉꞌcõꞌcʉre bocaejarãsaꞌa. Cʉ̃ ne niꞌcãti pesanoꞌña marĩgʉ̃ nigʉ̃sami. Cʉ̃rẽ pãa, miitia.
Noꞌo niꞌcʉ̃ mʉsãrẽ “¿Deꞌro weerã pãati?” nicã, “Ʉ̃sã wiogʉ ʉami”, niña, nicʉ niwĩ.
Na cʉ̃ dutiꞌcaronojõta weecãrã niwã. Topʉ ejarã, cʉ̃ níꞌcaronojõta waꞌacaro niwʉ̃.
Na cʉ̃ burrore pãarĩ cura cʉ̃ wiorã narẽ sẽrĩtiñaꞌcãrã niwã:
—¿Deꞌro weerã cʉ̃rẽ pãati? nicãrã niwã.
Na yʉꞌticãrã niwã:
—Ʉ̃sã wiogʉ ʉami, nicãrã niwã.
Beꞌro cʉ̃rẽ Jesú tiro miacãrã niwã. Burro buꞌipʉre na ye suꞌti buꞌicjasere tuweepeocãrã niwã. Tojo wééca beꞌro Jesure cʉ̃ buꞌipʉ miipeocãrã niwã.
Jesú cʉ̃ pesawãꞌcãrĩ cura masã cʉ̃rẽ ẽjõpeorã, na ye suꞌti buꞌicjasere maꞌapʉ sẽeocũucãrã niwã.
Jesú ʉ̃rʉ̃gʉ̃ Olivo wãmeticjʉ tiropʉ dijari cura aꞌtiro weecãrã niwã. Nipeꞌtirã cʉ̃ buꞌesere siruturã, eꞌcatise meꞌrã caricũnʉꞌcãcãrã niwã. Jesú weeĩꞌocã ĩꞌaꞌquere wãcũrã, Õꞌacʉ̃rẽ eꞌcatipeorã, caricũcãrã niwã.
Aꞌtiro nicãrã niwã:
—Õꞌacʉ̃ oꞌóꞌcʉ marĩ wiogʉre añurõ waꞌato. Ʉꞌmʉsepʉre eꞌcatise niyʉꞌrʉato. Nipeꞌtirã Õꞌacʉ̃rẽ “Añubutiami” ni eꞌcatise oꞌoato, nicãrã niwã.
Na caricũcã tʉꞌorã, niꞌcãrẽrã fariseo masã topʉ nirã́ Jesure aꞌtiro nicãrã niwã:
—Masãrẽ buꞌegʉ, ãꞌrã mʉꞌʉrẽ siruturãrẽ diꞌtamarĩdutiya, nicãrã niwã.
Na tojo nicã, Jesú yʉꞌticʉ niwĩ:
—Na diꞌtamarĩcãma, Õꞌacʉ̃ yʉꞌʉre eꞌcatise oꞌodutigʉ aꞌte ʉ̃tãperire caricũcã weebosami, nicʉ niwĩ.
Jesú Jerusalẽ́ tiropʉ ejagʉ, ti macãrẽ ĩꞌagʉ̃, uticʉ niwĩ.
Aꞌtiro nicʉ niwĩ:
—Jerusalẽ́cjãrã, Õꞌacʉ̃ mʉsãrẽ yʉꞌrʉosĩꞌrĩmiami. Cãꞌrõ niꞌcãcãrẽ cʉ̃ yʉꞌrʉosere tʉꞌomasĩcã, añuboapã. Mʉsã peꞌe yʉꞌʉre ʉaweꞌe. Tojo weerã yʉꞌrʉonoꞌsome. Mʉsã yʉꞌrʉonoꞌboꞌquere duꞌutojaꞌa.
Beꞌro piꞌetise nʉmʉrĩ aꞌtirosaꞌa. Te nʉmʉrĩrẽ mʉsãrẽ ĩꞌatuꞌtirã aꞌti macãcjãrãrẽ wijadutitirã niꞌcã sãꞌrĩrõjo weebiꞌatoꞌorãsama. Na beꞌtoanʉꞌcã, nipeꞌtise pãꞌrẽrĩpʉ cãꞌmotaꞌarãsama.
Nipeꞌtise mʉsã yere cõꞌadijopeꞌorãsama. Mʉsãrẽ, mʉsã põꞌrãrẽ wẽjẽpeꞌorãsama. Aꞌti macã cjase wiꞌseri mʉtõdijonoꞌrõsaꞌa. Yʉꞌʉ Õꞌacʉ̃ macʉ̃ mʉsãrẽ yʉꞌrʉogʉ aꞌticã ʉatiwʉ. Te ye buꞌiri tojo waꞌarosaꞌa, nicʉ niwĩ Jesú.
Jesú Jerusalẽ́pʉ ejagʉ, Õꞌacʉ̃ wiꞌipʉ sãjãacʉ niwĩ. Topʉ Õꞌacʉ̃rẽ ʉ̃jʉ̃amorõpeoatjere duarãrẽ cõꞌawĩrõcʉ niwĩ.
Narẽ cõꞌawĩrõgʉ̃, aꞌtiro nicʉ niwĩ:
—Õꞌacʉ̃ ye queti ojáca pũrĩpʉ aꞌtiro ojanoꞌwʉ̃: “Ya wiꞌi ‘Ñubueri wiꞌi niꞌi’, ninoꞌca wiꞌi niꞌi.” Mʉsã peꞌe queoro weetiapã. Yajarã ya wiꞌire weronojõ tojacã weeapã, nicʉ niwĩ Jesú.
Nipeꞌtise nʉmʉrĩ Jesú masãrẽ Õꞌacʉ̃ wiꞌipʉ buꞌecʉ niwĩ. Cʉ̃ tojo weecã, paꞌia wiorã, ãpẽrã Moisé ojaꞌquere buꞌeri masã, ti macã wiorã quẽꞌrã “Cʉ̃rẽ ¿deꞌro wee wẽjẽrõʉati?” nicãrã niwã.
Masã Jesú weresere tʉꞌotʉꞌsayʉꞌrʉacãrã niwã. Tojo weerã wiorã peꞌe cʉ̃rẽ deꞌro weemasĩticãrã niwã. Masã ʉ̃sã meꞌrã uabosama nírã, wẽjẽmasĩticãrã niwã.
Ape nʉmʉ Jesú Õꞌacʉ̃ wiꞌipʉ masãrẽ buꞌégʉ, cʉ̃ masãrẽ yʉꞌrʉose quetire werecʉ niwĩ. Topʉ paꞌia wiorã, ãpẽrã Moisé ojaꞌquere buꞌeri masã, judío masã bʉcʉrã meꞌrã Jesú tiro waꞌacãrã niwã.
—Wereya. ¿Deꞌronojõ dutise meꞌrã mʉꞌʉ weesere tojo weeti? ¿Noa mʉꞌʉrẽ tojo weedutigʉ dutise oꞌoati? nicãrã niwã.
Tojo nicã tʉꞌogʉ, Jesú narẽ nicʉ niwĩ:
—Yʉꞌʉ quẽꞌrã mʉsãrẽ sẽrĩtiñaꞌmegʉ̃ti. Yʉꞌtiapa.
¿Noa Juãrẽ wãmeyedutigʉ oꞌópari? ¿Õꞌacʉ̃ o masã oꞌópari? nicʉ niwĩ.
Cʉ̃ tojo nicã tʉꞌorã, na seꞌsaro aꞌmerĩ ucũcãrã niwã:
—¿Deꞌro marĩ yʉꞌtirãsari? Marĩ “Õꞌacʉ̃ oꞌócʉ niwĩ” nicãma, “To pũrĩcãrẽ ¿deꞌro weerã Juãrẽ ẽjõpeotiri?” nigʉ̃sami.
Marĩ “Masã cʉ̃rẽ oꞌócãrã niwã” nicã quẽꞌrãrẽ, nipeꞌtirã masã marĩrẽ ʉ̃tãperi meꞌrã doquewẽjẽrãsama. Na aꞌtiro ẽjõpeoma. “Juã Õꞌacʉ̃ ye quetire weremʉꞌtãrĩ masʉ̃ niwĩ”, ni ẽjõpeoma, nicãrã niwã.
Tojo weerã aꞌtiro yʉꞌticãrã niwã:
—Masĩtisaꞌa. Noa Juãrẽ wãmeyedutigʉ oꞌóro oꞌópã, nicãrã niwã.
Tojo nicã tʉꞌogʉ, Jesú narẽ nicʉ niwĩ:
—Yʉꞌʉ quẽꞌrã mʉsãrẽ “Aꞌte dutiro meꞌrã aꞌtere tojo weeꞌe”, ni wereweꞌe, nicʉ niwĩ.
Beꞌro Jesú masãrẽ aꞌtiro queose oꞌocʉ niwĩ:
—Niꞌcʉ̃ masʉ̃ cʉ̃ ya diꞌtapʉ ʉꞌse otesami. Tuꞌajanʉꞌcõ, ãpẽrãrẽ ti wesere coꞌtedutigʉ cũusami. Narẽ cʉ̃ ya diꞌtare daꞌrase wapa “Tocãꞌrõ yʉꞌʉre ʉꞌse wiapa”, niwãꞌcãsami. Beꞌro ape diꞌtapʉ yoacã nigʉ̃ waꞌasami.
Ʉꞌse dʉcatiritero nirĩ cura niꞌcʉ̃ cʉ̃rẽ daꞌracoꞌtegʉre ʉꞌse nirõpʉ ĩꞌadutigʉ oꞌósami. Cʉ̃rẽ oꞌógʉ, “Yé diꞌta daꞌrarãrẽ yé ʉꞌsere sẽrĩgʉ̃ waꞌaya”, nisami. Cʉ̃ topʉ ejacã, ti wese daꞌrarã cʉ̃rẽ ñeꞌe, paasama. Ne cãꞌrõ oꞌotimirã, cʉ̃rẽ oꞌótõrõsama.
Beꞌro ti wese wiogʉ apĩ cʉ̃rẽ daꞌracoꞌtegʉre oꞌósami tja. Cʉ̃ quẽꞌrãrẽ ñaꞌarõ bujicãꞌa, ʉpʉtʉ paa, ñeꞌenojõ marĩgʉ̃ tojatacã weesama.
Beꞌro ti wese wiogʉ apĩrẽ oꞌónemosami tja. Daꞌracoꞌterã cʉ̃ quẽꞌrãrẽ mejãrõta weesama. Cʉ̃rẽ cãmidaꞌre, ti wese sumutopʉ cõꞌacãꞌsama.
»Beꞌro majã ti wese wiogʉ “¿Deꞌro weegʉsari yʉꞌʉ?” nisami. “Yʉꞌʉ macʉ̃ ʉpʉtʉ maigʉ̃rẽ oꞌógʉti. Apetero weerã cʉ̃rẽ wiopesase meꞌrã ĩꞌabosama”, nimisami.
Wiogʉ macʉ̃ topʉ etacã ĩꞌarã, na aꞌmerĩ nisama: “Ãꞌrĩta nimi beꞌropʉ aꞌti wesere ñeꞌeacjʉ. Ma, cʉ̃rẽ wẽjẽrã. Beꞌro aꞌti wese marĩ ya wese tojarosaꞌa”, nisama.
Tojo weerã cʉ̃rẽ ñeꞌe, ti wese sumutopʉ miaa, cʉ̃rẽ wẽjẽcõꞌasama, ni werecʉ niwĩ Jesú.
Beꞌro Jesú masãrẽ sẽrĩtiñaꞌcʉ niwĩ:
—To pũrĩcãrẽ ti wese wiogʉ ¿deꞌro weegʉsari narẽ?
Aꞌtiro weegʉsami. Cʉ̃ aꞌti, cʉ̃ ye diꞌta daꞌrarãrẽ wẽjẽcõꞌapeꞌogʉsami. Beꞌro ãpẽrãrẽ ti diꞌtare oꞌogʉsami, nicʉ niwĩ.
Jesú tojo nicã tʉꞌorã, aꞌtiro nicãrã niwã:
—Õꞌacʉ̃ tojo waꞌasere cãꞌmotaꞌato, nicãrã niwã.
Beꞌro Jesú narẽ ĩꞌa, nicʉ niwĩ:
—To pũrĩcãrẽ ¿deꞌro nisĩꞌrĩrõ weeti Õꞌacʉ̃ ye queti ojáca pũrĩpʉ nise? Aꞌtiro niꞌi:
Ʉ̃tã pjĩrĩ meꞌrã wiꞌi yeeri masã niꞌcã pjĩ na ʉatica pjĩrẽ cõꞌarãsama.
Na cõꞌáca pjĩ meꞌrã ãpẽrã peꞌe añurõ tutuari wiꞌi yeenʉꞌcãmʉjãsama, niwʉ̃.
Noꞌo tiga buꞌipʉ bʉrʉpejagʉnojõ mʉtõdijonoꞌgʉ̃sami. Noꞌo tiga peꞌe cʉ̃ buꞌipʉ doquepejacãma, añuse poꞌcapʉ waꞌagʉsami, nicʉ niwĩ. Tojo nígʉ̃, cʉ̃rẽ ʉatirã beꞌropʉ buꞌiri daꞌrenoꞌrãsama nígʉ̃, tojo nicʉ niwĩ.
Ãpẽrã ĩꞌaduꞌtiri masãrẽ nisoodutioꞌocãrã niwã. Na Jesure mejẽcã nicã tʉꞌosĩꞌrĩcãrã niwã. “Te meꞌrã ‘Buꞌiri cʉomi’ ni, wiogʉpʉre weresãta basiorosaꞌa”, nicãrã niwã. Wiogʉ Jesure buꞌiri daꞌreri wiꞌipʉ sõrõcã ʉarã, tojo weecãrã nimiwã. Añurã, diacjʉ̃ ucũrã weronojõ nisoocãrã niwã.
Tojo weerã Jesú tiro waꞌa, sẽrĩtiñaꞌcãrã niwã:
—Masãrẽ buꞌegʉ, mʉꞌʉ diacjʉ̃ ucũsere ʉ̃sã masĩꞌi. Masãrẽ diacjʉ̃ cjasere buꞌeꞌe. Ãpẽrã “Wiorã nima” nirṍ marĩrõ nipeꞌtirãrẽ niꞌcãrõnojõ ĩꞌaꞌa. Õꞌacʉ̃ ye cjasere diacjʉ̃ buꞌemeꞌrĩcãꞌa.
Ʉ̃sãrẽ wereya. Romano masã wiogʉre cʉ̃ niyeru wapaseesere wapayecã, marĩrẽ dutise ¿añuti, o ñaꞌa nitine? ni sẽrĩtiñaꞌcãrã niwã.
Jesú peꞌe na ñaꞌarõ weesĩꞌrĩse meꞌrã sẽrĩtiñaꞌcã ĩꞌamasĩcãꞌcʉ niwĩ. Tojo weegʉ aꞌtiro nicʉ niwĩ:
—Niꞌcã cuji niyeru cuji miitia. ¿Noa queose, noa wãme wãꞌñati? nicʉ niwĩ.
Na aꞌtiro yʉꞌticãrã niwã:
—César, romano masã wiogʉ queose, cʉ̃ wãme wãꞌñaꞌa, nicãrã niwã.
Tojo nicã tʉꞌogʉ, Jesú narẽ yʉꞌticʉ niwĩ:
—To pũrĩcãrẽ romano masã wiogʉ wapayedutisenojõrẽ cʉ̃rẽ oꞌoya. Õꞌacʉ̃ ye peꞌema cʉ̃rẽ oꞌoya. Cʉ̃ weedutisere weeya, nicʉ niwĩ.
Jesure masã tʉꞌoropʉ mejẽcã ucũcã weemasĩticãrã niwã. Cʉ̃ peꞌe cʉ̃ ucũse meꞌrã, cʉ̃ yʉꞌtise meꞌrã mejõ ĩꞌamarĩamʉjãcã weecʉ niwĩ. Masã cʉ̃ tojo weecã, diꞌtamarĩamʉjãcãrã niwã.
Beꞌro ãpẽrã paꞌia saduceo masã Jesú tiro waꞌacãrã niwã. Na “Wẽrĩꞌcãrã masãsome”, ni ẽjõpeosama. Tojo weerã Jesure aꞌtiro nicãrã niwã:
—Masãrẽ buꞌegʉ, Moisé aꞌtiro dutise cũucʉ niwĩ: “Niꞌcʉ̃ nʉmotigʉ põꞌrãtitimigʉ̃ wẽrĩcã, cʉ̃ acabiji cʉ̃ nʉmo níꞌcore nʉorẽato. Beꞌro cʉ̃ co meꞌrã ne waro põꞌrãtimʉꞌtãgʉ̃rẽ cʉ̃ maꞌmi wẽrĩꞌcʉre põꞌrãtibosato”, nicʉ niwĩ Moisé.
Niꞌcʉ̃ põꞌrã sietere tojota waꞌacaro niwʉ̃. Masã maꞌmi nʉmoti, põꞌrãtitimigʉ̃ wẽrĩa waꞌacʉ niwĩ.
Beꞌrocjʉ̃ quẽꞌrã co wapewiore nʉorẽcʉ niwĩ. Cʉ̃ quẽꞌrã põꞌrã marĩgʉ̃ mejãrõta boadijacʉ niwĩ.
Tojo waꞌacã ĩꞌagʉ̃, na beꞌrocjʉ̃ nʉorẽcʉ niwĩ tja. Cʉ̃ quẽꞌrã põꞌrãtitimigʉ̃ wẽrĩa waꞌacʉ niwĩ. Nipeꞌtirã cʉ̃ beꞌrocjãrã quẽꞌrã tojo diaꞌcʉ̃ nʉorẽ, põꞌrãtitimirã wẽrĩdijapeꞌtia waꞌacãrã niwã.
Beꞌro majã na nʉmo quẽꞌrã wẽrĩa waꞌaco niwõ.
To pũrĩcãrẽ wẽrĩꞌcãrã masãcã, ¿niꞌí nʉmo waro tojabutiagosari? Na nipeꞌtirãpʉta core nʉmoticãrã niwã, nicãrã niwã.
Na tojo nicã tʉꞌogʉ, Jesú narẽ yʉꞌticʉ niwĩ:
—Aꞌti ʉmʉcopʉre ʉmʉa, numia nʉmoti, marãpʉtima. Ape turipʉ tojo weesetitima.
Ñaꞌarõ weeꞌquere acobojonoꞌcãrã, wẽ́rĩ́ca beꞌro masãꞌcãrã ʉꞌmʉsepʉ nʉmoti, marãpʉtisome.
Na wẽ́rĩ́ca beꞌro masãꞌcãrã nitjĩarã, Õꞌacʉ̃ põꞌrã nima. Tojo nicã Õꞌacʉ̃rẽ werecoꞌterã ʉꞌmʉsepʉ nirã́ weronojõ nirãsama. Tojo weerã wẽrĩsome majã.
Moisépʉta aꞌte cjasere ojacʉ niwĩ. Õꞌacʉ̃ yucʉsiti, ʉ̃jʉ̃rĩ sitipʉ cʉ̃rẽ wẽrĩꞌcãrã masãsere ĩꞌocʉ niwĩ. Topʉre Õꞌacʉ̃ aꞌtiro nicʉ niwĩ: “Yʉꞌʉ Õꞌacʉ̃ niꞌi. Mʉꞌʉ ñecʉ̃sʉmʉa Abrahã, Isaa, Jacob wiogʉ niꞌi”, nicʉ niwĩ. Tojo nígʉ̃, “Na yʉꞌʉ tiropʉ catima” nígʉ̃, tojo nicʉ niwĩ.
Õꞌacʉ̃ catirã wiogʉ nimi. Wẽrĩbajudutiꞌcãrã marĩma. Cʉ̃́ma nipeꞌtirã catinuꞌcũpeꞌticãꞌma, nicʉ niwĩ.
Cʉ̃ tojo nicã tʉꞌorã, niꞌcãrẽrã Moisé ojaꞌquere buꞌeri masã Jesure aꞌtiro nicãrã niwã:
—Masãrẽ buꞌegʉ, mʉꞌʉ diacjʉ̃ waro ucũꞌu, nicãrã niwã.
Beꞌro cʉ̃rẽ apeye sẽrĩtiñaꞌsĩꞌrĩrã, ui nicãrã niwã.
Jesú masãrẽ nicʉ niwĩ:
—¿Deꞌro weerãtirã masã Cristo Õꞌacʉ̃ beseꞌcʉre “Davi pãrãmi nimi”, niti?
Õꞌacʉ̃ ʉꞌmʉsepʉ nigʉ̃́ cʉ̃ macʉ̃rẽ, yʉꞌʉre yʉꞌrʉoacjʉre aꞌtiro nicʉ niwĩ:
“Yʉꞌʉ tiro wiogʉ dujiri cũmurõpʉ dujigʉsaꞌa.
Mʉꞌʉ to dujicã, mʉꞌʉrẽ ĩꞌatuꞌtimiꞌcãrãrẽ docaqueꞌacã weegʉti”, nicʉ niwĩ Õꞌacʉ̃, ni ojacʉ niwĩ Davi.
Davi basuta Õꞌacʉ̃ beseꞌcʉ Cristore “Yʉꞌʉ wiogʉ nimi”, nicʉ niwĩ. Tojo weegʉ cʉ̃ pãrãmi seꞌsaro nirṍnojõ oꞌogʉ, cʉ̃ wiogʉ nicʉ niwĩ, nicʉ niwĩ Jesú.
Nipeꞌtirã masã tʉꞌoropʉ Jesú cʉ̃ buꞌerãrẽ aꞌtiro ni werecʉ niwĩ:
—Mʉsã Moisé ojaꞌquere buꞌeri masãrẽ tʉꞌomasĩña. Masã ĩꞌato nírã suꞌti yoase paca meꞌrã sãña, ñubuesijatʉꞌsama. Tojo nicã macã decopʉ wiopesase meꞌrã añuduticã ʉasama. Na nerẽse wiꞌseripʉ wiorã na dujiwʉase cũmurĩpʉ dujisĩꞌrĩsama. Na baꞌawʉaropʉ quẽꞌrãrẽ mejãrõta nisĩꞌrĩsama.
Wapewia numia ye wiꞌserire ẽꞌmasama. Na ñaꞌarõ weeꞌquere wãcũdutitirã yoacã ñubuetaꞌsasama. Náta ãpẽrã yʉꞌrʉoro buꞌiri daꞌreyʉꞌrʉnʉꞌcãnoꞌrãsama, nicʉ niwĩ Jesú.
Jesú Õꞌacʉ̃ wiꞌipʉ nígʉ̃, niyeru oꞌorã sãawʉase acaripʉ pajiro niyeru cʉorãrẽ sãacã ĩꞌacʉ niwĩ.
Tojo nicã niꞌcõ wapewio pajasecʉogore niꞌcã acaropʉ pʉa cuji niyeru wapamarĩse cujirire sãacã ĩꞌacʉ niwĩ.
Tere ĩꞌagʉ̃, Jesú aꞌtiro nicʉ niwĩ:
—Diacjʉ̃ta mʉsãrẽ weregʉti. Õꞌacʉ̃ ĩꞌorõpʉ aꞌtigo wapewio pajasecʉogo nipeꞌtirã yʉꞌrʉoro oꞌoyʉꞌrʉnʉꞌcãmo.
Ãpẽrã peꞌe narẽ dʉꞌsasere oꞌoma. Co peꞌe pajasecʉogo nimigõ, co cʉomiꞌque, co baꞌacatiboꞌqueacãrẽ oꞌopeꞌocãꞌmo, nicʉ niwĩ.
Niꞌcãrẽrã cʉ̃ buꞌerã Jesure Õꞌacʉ̃ wiꞌi cjasere ucũcãrã niwã.
—Aꞌti wiꞌi ʉ̃tãpaga paca añuse meꞌrã wééca wiꞌi añubutiari wiꞌi niꞌi, nicãrã niwã. Tojo nicã ti wiꞌipʉ cjase maꞌmasuꞌase masã oꞌoꞌquere ucũcãrã niwã.
Jesú tojo nisere tʉꞌogʉ, aꞌtiro nicʉ niwĩ:
—Mʉsã aꞌto ĩꞌase mʉtõdijonoꞌrõsaꞌa. Ne niꞌcã ʉ̃tãgã apega buꞌipʉ yeeturiamʉjãꞌque tojasome, nicʉ niwĩ.
Beꞌro cʉ̃rẽ sẽrĩtiñaꞌcãrã niwã:
—Ʉ̃sãrẽ buꞌegʉ, ¿deꞌro nicã mʉꞌʉ níꞌque waꞌarosari? ¿Ñeꞌenojõ meꞌrã ĩꞌogʉ̃sari aꞌte tojo waꞌatjere? nicãrã niwã.
Jesú narẽ yʉꞌticʉ niwĩ:
—Ãpẽrã mʉsãrẽ nisoori nírã, tʉꞌomasĩña. Pãjãrã “Yʉꞌʉ Õꞌacʉ̃ tutuaro meꞌrã weeꞌe; Õꞌacʉ̃ beseꞌcʉ Cristo niꞌi”, nirãsama. Tojo nicã “Jesucristo cʉ̃ aꞌtiatji nʉmʉ nitojaꞌa”, nirãsama. Na tojo nicã, tʉꞌoticãꞌña.
Mʉsã aꞌmewẽjẽse quetire tʉꞌorã, ʉcʉaticãꞌña. Aꞌteta waꞌamʉꞌtãrõsaꞌa. Tojo nimirõ, aꞌti ʉmʉco peꞌtiatjo dʉꞌsaꞌa yujupʉ.
Beꞌro narẽ ninemocʉ niwĩ:
—Niꞌcã curuacjãrã ape curuacjãrã meꞌrã aꞌmequẽrãsama. Tojo nicã niꞌcã diꞌtacjãrã ape diꞌtacjãrã meꞌrã aꞌmewẽjẽrãsama.
Peje apesepʉre ʉpʉtʉ diꞌta narãsãse waꞌarosaꞌa. Tojo nicã ʉjaboase, dutitise waꞌarosaꞌa. Ʉꞌmʉsepʉre wiose paca bajuarosaꞌa.
»Aꞌte tojo waꞌase dʉporo ãpẽrã mʉsãrẽ buꞌiri ñeꞌerãsama. Ñaꞌarõ weerãsama. Mʉsãrẽ mʉsã nerẽse wiꞌseripʉ beserãsama. Bese, buꞌiri sõrõrãsama. Yʉꞌʉre ẽjõpeose buꞌiri wiorã tiropʉ mʉsãrẽ miarãsama.
Na tojo weecã mʉsã, yé cjasere wererãsaꞌa.
“Wiorãrẽ aꞌtiro nirãti”, ni wãcũqueꞌtiyuticãꞌña.
Yʉꞌʉ peꞌe mʉsãrẽ ucũmasĩatjere oꞌogʉti. Mʉsãrẽ ĩꞌatuꞌtirã ne niꞌcʉ̃ põtẽosome. Na “Tojo niweꞌe”, ni yeꞌsumasĩsome.
Mʉsã pacʉsʉmʉapʉta mʉsãrẽ wiorãpʉre weresãrãsama. Mʉsã niꞌcʉ̃ põꞌrã nimirã, mʉsã acawererã quẽꞌrã, mʉsã meꞌrãcjãrã mejãrõta weerãsama. Mʉsã niꞌcãrẽrãrẽ wẽjẽrãsama.
Tojo weemicã, mʉsãrẽ ne mejẽcã waꞌamaꞌasome.
Yʉꞌʉre ẽjõpeoduꞌutirã, yʉꞌrʉwetirãsaꞌa. Yʉꞌʉ pacʉ tiropʉ catinuꞌcũrãsaꞌa.
»Mʉsã Jerusalẽ́rẽ surara ti macã sumuto beꞌtoanʉꞌcãcã ĩꞌarã, masĩña. “Ti macã maata cõꞌanoꞌrõsaꞌa”, niña.
Tojo waꞌacã ĩꞌarã, Judea diꞌtapʉ nirã́ ʉ̃rʉ̃pagʉpʉ duꞌtiaya. Macãpʉ nirã́ aperopʉ waꞌaya. Noꞌo weseripʉ nirã́ macãpʉre majãmitojatiticãꞌña.
Te nʉmʉrĩ Õꞌacʉ̃ ye queti ojáca pũrĩpʉ níꞌcaronojõta waꞌarosaꞌa. Buꞌiri daꞌrese nʉmʉrĩ nirõsaꞌa.
Tojo waꞌase nʉmʉrĩ numia nijĩpacosãnumiarẽ, tojo nicã põꞌrã miꞌrĩrã cʉorãrẽ bʉjaweose nʉmʉrĩ nirõsaꞌa. Na ʉmʉñarõ waꞌamasĩsome. Aꞌti diꞌtapʉre ʉpʉtʉ piꞌetise nirõsaꞌa. Õꞌacʉ̃ masãrẽ ʉpʉtʉ waro buꞌiri daꞌregʉsami.
Ãpẽrã aꞌmewẽjẽrõpʉ wẽjẽnoꞌrãsama. Ãpẽrãrẽ nipeꞌtiro diꞌtapʉ buꞌiri ñeꞌe miarãsama. Ape diꞌtacjãrã judío masã nitirã Jerusalẽ́rẽ mʉtõdijorãsama. Mʉtõdijo, ti macã wiorã sãjãrã́sama. Õꞌacʉ̃ judío masã nitirãrẽ “Tocãꞌrõ tojo weerãsama” níꞌcaro ejatuaro tojo weerãsama, nicʉ niwĩ Jesú.
Jesú cʉ̃ buꞌerãrẽ aꞌtiro ninemocʉ niwĩ:
—Aꞌti ʉmʉco peꞌtiati dʉporo mujĩpũ ʉmʉcocjʉ̃rẽ, ñamicjʉ̃rẽ, ñocõarẽ peje mejẽcã bajuse waꞌarosaꞌa. Aꞌti diꞌtapʉre nipeꞌtise diꞌtacjãrã dia pajiri maa bʉsʉse, pãꞌcõrĩrẽ tʉꞌorã, ¿ñeꞌenojõ nisari? nírã, ʉcʉarãsama.
Masã aꞌti diꞌtapʉre waꞌatjere wãcũrã, ʉpʉtʉ uirã, tʉꞌomasĩse peꞌtirãsama. Nipeꞌtirã ʉꞌmʉarõpʉ nirã́ narãsãcã weenoꞌrãsama.
Tojo waꞌari cura yʉꞌʉ Õꞌacʉ̃ macʉ̃ masʉ̃ weronojõ upʉtigʉ oꞌmecururipʉ tutuaro meꞌrã asistedijaticã, masã ĩꞌarãsama.
Te peje waꞌanʉꞌcãrĩ curare wãcũtutua eꞌcatiya. Ʉꞌmʉarõpʉ ĩꞌamorõrã weronojõ coꞌteya. Maata mʉsã yʉꞌrʉonoꞌrãsaꞌa, nicʉ niwĩ Jesú.
29-30 Apeye queose oꞌonemocʉ niwĩ tja:
—Otese higueragʉ wãmeticjʉ o noꞌo nicjʉ yucʉgʉ pũrĩ ñasãwijicã, “Cʉ̃ꞌma dʉporo niꞌi”, nisaꞌa.
Aꞌte weronojõ yʉꞌʉ todʉporo níꞌque peje waꞌacã, “Cãꞌrõacã Jesú aꞌti diꞌta wiogʉ sãjãtjo dʉꞌsasaꞌa”, nirãsaꞌa.
»Diacjʉ̃ mʉsãrẽ weregʉti. Aꞌte peje tojo waꞌari curare nirã́ wẽrĩsome. Tojo waꞌasere ĩꞌapeꞌocãꞌrãsama.
Aꞌti ʉmʉco, aꞌti diꞌta peꞌtidijarosaꞌa. Yʉꞌʉ ucũse, yʉꞌʉ buꞌese pũrĩcã ninuꞌcũcãꞌrõsaꞌa. Nipeꞌtise yʉꞌʉ níꞌque queoro waꞌarosaꞌa.
»Yʉꞌʉ aꞌtiatji nʉmʉrẽ mʉsã ne masĩtisaꞌa. Tojo weerã mʉsã basu añurõ coꞌteya. Ñaꞌarõ weesere weepori nírã, weeticãꞌña. Queꞌaticãꞌña. Aꞌti ʉmʉco cjasere wãcũqueꞌtiticãꞌña. Tojo weerã mʉsã wãcũña marĩrõ yʉꞌʉ aꞌtiati nʉmʉ nicã, ñaꞌarã bocaejapejanoꞌsome.
Waꞌicʉrãrẽ wãcũña marĩrõ sãꞌrĩsãa biꞌanʉꞌcõrõ weronojõ mʉsãrẽ waꞌaticãꞌto. Ti nʉmʉrẽ nipeꞌtirã nipeꞌtirocjãrã tõꞌorãsama. Tojo weerã tʉꞌomasĩña.
Mʉsã añurõ apoyuya. Te piꞌetiatje ʉ̃sãrẽ yʉꞌrʉweticã weeya nírã, ñubuenuꞌcũcãꞌña. Tojo nicã yʉꞌʉ Õꞌacʉ̃ macʉ̃ tiropʉ uiro marĩrõ põtẽrĩajã ñubueya, nicʉ niwĩ Jesú.
Jesú ʉmʉcorinʉcʉ̃ Õꞌacʉ̃ wiꞌipʉ buꞌemʉjãcʉ niwĩ. Ñami ẽjã́cã peꞌere ʉ̃rʉ̃gʉ̃ Olivo wãmeticjʉpʉ niboꞌreamʉjãcʉ niwĩ.
Masã nipeꞌtirã Õꞌacʉ̃ wiꞌipʉ boꞌreacãcure cʉ̃ buꞌesere tʉꞌorã waꞌamʉjãcãrã niwã.
Cãꞌrõ Pascua bosenʉmʉ waꞌatjo dʉꞌsacaro niwʉ̃. Ti bosenʉmʉrẽ pã́ bʉcʉase meꞌrã morẽtiꞌquere baꞌacãrã niwã. Ti bosenʉmʉ judío masã na ñecʉ̃sʉmʉa Egiptopʉ níꞌcãrã wijaꞌquere wãcũrĩ bosenʉmʉ nicaro niwʉ̃.
Titare paꞌia wiorã, Moisé ojaꞌquere buꞌeri masã “¿Deꞌro wee Jesure wẽjẽrõʉamitito?” nicãrã niwã. Tojo nimirã, masãrẽ ui nicãrã niwã.
Na tojo nícaterore Juda na “Iscariote” ninoꞌgʉ̃pʉre wãtĩ sãjãacʉ niwĩ. Cʉ̃ doce Jesú buꞌerã meꞌrãcjʉ̃ nicʉ nimiwĩ.
Juda paꞌia wiorã, tojo nicã Õꞌacʉ̃ wiꞌi coꞌterã wiorã tiropʉ waꞌacʉ niwĩ. Na tiropʉ ejagʉ, Jesure oꞌoatje cjasere ucũcʉ niwĩ.
Cʉ̃ tojo nisere tʉꞌorã, ʉpʉtʉ eꞌcaticãrã niwã.
—Mʉꞌʉ tojo weecã, niyeru wapayerãti, nicãrã niwã.
Cʉ̃ “Jaʉ, cʉ̃rẽ mʉsãrẽ ĩꞌogʉ̃ti”, nicʉ niwĩ. Beꞌro, “¿Deꞌro nicã yʉꞌʉre Jesure wiorãpʉre masã marĩrĩ cura oꞌoroʉamitito?” ni wãcũcʉ niwĩ.
Titare Jesú Pedro, Juãrẽ aꞌtiro ni oꞌócʉ niwĩ:
—Marĩ Pascua bosenʉmʉ baꞌatjere apoyurã waꞌaya, nicʉ niwĩ.
Na cʉ̃rẽ sẽrĩtiñaꞌcãrã niwã:
—¿Noꞌopʉ ʉ̃sã apoyucã ʉasari? nicãrã niwã.
Jesú narẽ nicʉ niwĩ:
—Mʉsã macãpʉ waꞌaya. Topʉ sãjãarã, niꞌcʉ̃ masʉ̃ acoga tuupeogʉre bocaejapejarãsaꞌa. Cʉ̃rẽ sirutu, cʉ̃ noꞌo waꞌaro sãjãña.
Ti wiꞌi wiogʉre niña: “Ʉ̃sãrẽ buꞌegʉ aꞌtiro niami: ‘¿Noꞌopʉ nisari yʉꞌʉ buꞌerã meꞌrã Pascua bosenʉmʉ baꞌatji tucũ?’ niami”, niña.
Mʉsã tojo nicã, ʉꞌmʉarõca tucũ apoyúca tucũjopʉre ĩꞌogʉ̃sami. Topʉ marĩ baꞌatjere apoyuya, nicʉ niwĩ.
Beꞌro Pedro, Juã macãpʉ waꞌacãrã niwã. Jesú narẽ níꞌcaronojõta nipeꞌtisere bocacãrã niwã. Topʉ na baꞌatjere apoyucãrã niwã.
Beꞌro Jesú cʉ̃ besecṹúꞌcãrã meꞌrã baꞌarãtirã ejanujãcãrã niwã.
Na dujipeꞌtica beꞌro Jesú narẽ nicʉ niwĩ:
—Yʉꞌʉ mʉsã meꞌrã aꞌte Pascua baꞌasere yʉꞌʉ wẽrĩse dʉporo ʉpʉtʉ baꞌatʉosĩꞌrĩꞌi.
Mʉsãrẽ niꞌcãrõacã aꞌtiro nigʉ̃ti. Ne apaturi aꞌtiro weenemosome. Weegʉsaꞌa tja nipeꞌtise yʉꞌʉ wiogʉ sãjãtuꞌajaca beꞌropʉ, nicʉ niwĩ.
Tojo níca beꞌro sĩꞌrĩrĩ pare mii, cʉ̃ pacʉ Õꞌacʉ̃rẽ eꞌcatise oꞌocʉ niwĩ. Beꞌro cʉ̃ buꞌerãrẽ aꞌtiro nicʉ niwĩ:
—Sĩꞌrĩña. Aꞌmerĩ dʉcawaa, sĩꞌrĩña.
Mʉsãrẽ nigʉ̃ti. Aꞌte ʉꞌsedʉcaco vino niꞌcãrõacã marĩ sĩꞌrĩrã weronojõ weenemosome. Beꞌro yʉꞌʉ pacʉ yʉꞌʉre wiogʉ sṍrṍca beꞌro mʉsã meꞌrã apaturi maꞌma vinorẽ sĩꞌrĩnemogʉ̃saꞌa tja, nicʉ niwĩ.
Beꞌro pãgãrẽ mii, Õꞌacʉ̃rẽ eꞌcatise oꞌocʉ niwĩ. Tuꞌajanʉꞌcõ, dʉcawaa, cʉ̃ buꞌerãrẽ oꞌogʉ, aꞌtiro nicʉ niwĩ:
—Aꞌte yʉꞌʉ upʉ niꞌi. Mʉsã ye niatjere wẽrĩbosagʉti. Aꞌtiro yʉꞌʉ niꞌcãrõacã weeꞌcaronojõ weenuꞌcũcãꞌña. Tere wéérã, yʉꞌʉ mʉsãrẽ wẽrĩbosasere wãcũña, nicʉ niwĩ.
Na baꞌáca beꞌro sĩꞌrĩrĩ pa meꞌrã quẽꞌrãrẽ mejãrõta weecʉ niwĩ. Cʉ̃ buꞌerãrẽ tĩagʉ̃, aꞌtiro nicʉ niwĩ:
—Aꞌti pa, yé dí meꞌrã Õꞌacʉ̃ masãrẽ apeye maꞌma “Aꞌtiro weegʉti” níꞌquere cũugʉ̃sami. Yʉꞌʉ wẽrĩgʉ̃, dí oꞌmabʉrose meꞌrã mʉsã ñaꞌarõ weeꞌquere wẽrĩ wapayebosagʉti.
»Tojo nimicã, yʉꞌʉre wiorãpʉre oꞌoacjʉ yʉꞌʉ meꞌrã aꞌto dujimi.
Cʉ̃ yʉꞌʉ Õꞌacʉ̃ macʉ̃ masʉ̃ weronojõ upʉtigʉre oꞌocã, Õꞌacʉ̃ ye queti ojáca pũrĩpʉ nírõnojõta waꞌaro weeꞌe. Tojo waꞌamirõ, yʉꞌʉre wiorãpʉre oꞌogʉma ñaꞌabutiaro waꞌarosaꞌa, nicʉ niwĩ.
Tojo nicã tʉꞌorã, cʉ̃ buꞌerã na basu aꞌmerĩ sẽrĩtiñaꞌcãrã niwã:
—¿Noa nisariba cʉ̃rẽ wiorãpʉre tojo weeacjʉ? nicãrã niwã.
Beꞌro Jesú buꞌerã ʉpʉtʉ aꞌmerĩ ucũcãrã niwã:
—Marĩ waꞌterore ¿noa nirõsariba marĩ yʉꞌrʉoro niacjʉ? nicãrã niwã.
Tere tʉꞌogʉ, Jesú narẽ aꞌtiro nicʉ niwĩ:
—Aꞌti nucũcãrẽ dutirã ti diꞌtare miiwapa waꞌasama. Ti diꞌtacjãrã na dutinoꞌrã peꞌere “Masãrẽ weetamurã nima”, nisama.
Mʉsã na wiorã weronojõ weeticãꞌña. Aꞌtiro peꞌe weeya. Ãpẽrã yʉꞌrʉoro niyʉꞌrʉnʉꞌcãgʉ̃, mejõ nigʉ̃ weronojõ weeya. Ãpẽrãrẽ dutigʉ dutinoꞌgʉ̃ weronojõ weeya.
»Mʉsã yʉꞌʉ meꞌrã ninuꞌcũcãꞌwʉ. Yʉꞌʉre mejẽcã waꞌacã, mʉsã quẽꞌrã tʉꞌoñaꞌtamuwʉ̃.
Tojo weegʉ yʉꞌʉ quẽꞌrã yʉꞌʉ pacʉ yʉꞌʉre oꞌoꞌcaronojõta mʉsãrẽ mʉsã dutiatjere oꞌogʉti.
Aꞌtiro wéérã, mʉsã yʉꞌʉ wiogʉ nirõpʉ baꞌa, sĩꞌrĩdujirãsaꞌa. Tojo weerã ãpẽrã doce cururi Israe cururicjãrãrẽ dutirãsaꞌa, nicʉ niwĩ.
Marĩ wiogʉ Jesú cʉ̃ buꞌerãrẽ aꞌtiro nicʉ niwĩ:
—Simó, tʉꞌoya. Wãtĩ mʉsãrẽ ¿noꞌocãꞌrõ wãcũtutuamitina? nígʉ̃, Õꞌacʉ̃rẽ sẽrĩcʉ niami. Niꞌcʉ̃ masʉ̃ trigo perire sʉꞌawee, te caserire cõꞌarõ weronojõ mʉsã ẽjõpeosere duꞌuato nígʉ̃ dojoresĩꞌrĩmi.
Cʉ̃ tojo weecã ĩꞌagʉ̃, yʉꞌʉ peꞌe ẽjõpeoduꞌubutiaticãꞌto nígʉ̃, Õꞌacʉ̃rẽ mʉꞌʉrẽ sẽrĩbosapʉ. Beꞌro mʉꞌʉ apaturi ẽjõpeogʉ tja, mʉꞌʉ acawererã yʉꞌʉre ẽjõpeorãrẽ wãcũtutuacã weeya, nicʉ niwĩ.
Cʉ̃ tojo nicã tʉꞌogʉ, Pedro yʉꞌticʉ niwĩ:
—Yʉꞌʉ wiogʉ, yʉꞌʉ quẽꞌrã mʉꞌʉrẽ buꞌiri daꞌreri wiꞌipʉ miacã, waꞌagʉti. Mʉꞌʉ wẽrĩcã quẽꞌrãrẽ, wẽrĩmasĩꞌi, nicʉ niwĩ.
Jesú cʉ̃rẽ nicʉ niwĩ:
—Pedro, mʉꞌʉrẽ aꞌtiro nigʉ̃ti. Niꞌcãcã ñami cãrẽꞌquẽ uuati dʉporo iꞌtiati yʉꞌʉre “Cʉ̃rẽ masĩweꞌe,” nigʉ̃saꞌa, nicʉ niwĩ.
Beꞌro Jesú aꞌtiro sẽrĩtiñaꞌcʉ niwĩ:
—Mʉsãrẽ yʉꞌʉ ajuri moorã, niyeru sãarõ moorã, sapatu moorã oꞌócaterore ¿apeyenojõ dʉꞌsari? nicʉ niwĩ.
Na cʉ̃rẽ yʉꞌticãrã niwã:
—Ne dʉꞌsatiwʉ, nicãrã niwã.
Beꞌro narẽ nicʉ niwĩ:
—Niꞌcãrõacãma aꞌtiro weeya. Noꞌo ajuro cʉogʉ miaña. Niyeru sãarõ quẽꞌrãrẽ miaña. Noꞌo diꞌpjĩ moogʉ̃ pũrĩcã cʉ̃ yaro suꞌtiro buꞌicjãrõrẽ dua, diꞌpjĩrẽ duuya.
Õꞌacʉ̃ ye queti ojáca pũrĩpʉ yʉꞌʉre ojayuꞌque queoro waꞌarosaꞌa. Aꞌtiro ojanoꞌcaro niwʉ̃: “ ‘Cʉ̃ quẽꞌrã ñaꞌagʉ̃ weronojõ ñaꞌarã waꞌteropʉre ñaꞌagʉ̃ nimi’, ninoꞌgʉ̃sami”, niwʉ̃. Nipeꞌtise yʉꞌʉre ojaꞌque queoro waꞌarota weeꞌe, nicʉ niwĩ.
Tojo nicã tʉꞌorã, cʉ̃ buꞌerã cʉ̃rẽ nicãrã niwã:
—Wiogʉ, ʉ̃sã pʉa diꞌpjĩ cʉoꞌo.
Cʉ̃ narẽ yʉꞌticʉ niwĩ:
—Añurõsaꞌa, nicʉ niwĩ.
Beꞌro Jesú cʉ̃ baꞌadujica tucũpʉre wijaa waꞌacʉ niwĩ. Wijaa, cʉ̃ weesetironojõpʉma Olivo wãmeticjʉ ʉ̃rʉ̃gʉ̃pʉ waꞌacʉ niwĩ. Cʉ̃ buꞌerã cʉ̃rẽ sirutucãrã niwã.
Topʉ etagʉ, cʉ̃ buꞌerãrẽ nicʉ niwĩ:
—Wãtĩ mʉsãrẽ niquesãticãꞌto nírã Õꞌacʉ̃rẽ sẽrĩña, nicʉ niwĩ.
Beꞌro Jesú na dʉporo yoacureropʉ waꞌacʉ niwĩ. Topʉ ñubuegʉtigʉ ejaqueꞌacʉ niwĩ.
Ñubuegʉ, aꞌtiro nicʉ niwĩ:
—Pacʉ, mʉꞌʉ ʉacã, yʉꞌʉre aꞌte ñaꞌarõ yʉꞌrʉatje waꞌaticãꞌto. Yʉꞌʉ tojo nimicã, yʉꞌʉ ʉaro weeticãꞌña. Mʉꞌʉ ʉaro peꞌe waꞌato, nicʉ niwĩ.
Beꞌro niꞌcʉ̃ Õꞌacʉ̃rẽ werecoꞌtegʉ ʉꞌmʉsecjʉ̃ cʉ̃ tiropʉ bajuacʉ niwĩ. Bajua, cʉ̃rẽ wãcũtutuacã weecʉ niwĩ.
Cʉ̃ ñaꞌarõ ejeripõꞌrãtigʉ nemorõ tutuaro ñubuemʉjãcʉ niwĩ. Cʉ̃ asituuase pacase díperi paca weronojõ acosurudijacaro niwʉ̃.
Narẽ nicʉ niwĩ:
—¿Deꞌro weerã tocãꞌrõ cãrĩti? Wãꞌcãnʉꞌcãña. Wãtĩ mʉsãrẽ niquesãticãꞌto nírã Õꞌacʉ̃rẽ sẽrĩña, nicʉ niwĩ.
Jesú cʉ̃ buꞌerãrẽ ucũrĩ cura pãjãrã masã cʉ̃ tiropʉ etacãrã niwã. Juda Jesú buꞌerã doce meꞌrãcjʉ̃ níꞌcʉ na dʉporo ʉꞌmʉtãwãꞌcãcʉ niwĩ. Jesú tirocure waꞌa, cʉ̃rẽ miꞌmicʉ niwĩ.
Jesú cʉ̃ tojo weecã, nicʉ niwĩ:
—¿Juda, mʉꞌʉ miꞌmise meꞌrã yʉꞌʉ Õꞌacʉ̃ macʉ̃ masʉ̃ weronojõ upʉtigʉre yʉꞌʉre ĩꞌatuꞌtirãrẽ ĩꞌogʉ̃ weeti? nicʉ niwĩ.
Jesú buꞌerã cʉ̃rẽ ñeꞌeatjere masĩrã, sẽrĩtiñaꞌcãrã niwã:
—Ʉ̃sã wiogʉ, ¿diꞌpjĩrĩ meꞌrã narẽ cãꞌmotaꞌarãsari? nicãrã niwã.
Tojo níca beꞌro niꞌcʉ̃ Jesú buꞌegʉ paꞌia wiogʉre daꞌracoꞌtegʉre diacjʉ̃ca oꞌmeperore dʉtepãꞌrẽcʉ niwĩ.
Tojo weecã ĩꞌagʉ̃, Jesú nicʉ niwĩ:
—Weeticãꞌña. Tocãꞌrõta weeya, nicʉ niwĩ.
Beꞌro Jesú dʉteꞌcaropʉre ñapeo, yʉꞌrʉocʉ niwĩ.
Tuꞌajanʉꞌcõ, paꞌia wiorãrẽ, Õꞌacʉ̃ wiꞌipʉ coꞌterãrẽ, tojo nicã judío masã bʉcʉrãrẽ cʉ̃rẽ ñeꞌerã waꞌarãrẽ aꞌtiro nicʉ niwĩ:
—¿Mʉsã yajari masʉ̃rẽ ñeꞌerã aꞌtirã weronojõ yʉꞌʉre diꞌpjĩrĩ, yucʉpagʉ meꞌrã ñeꞌerã aꞌtiti?
Nipeꞌtise nʉmʉrĩ yʉꞌʉ Õꞌacʉ̃ wiꞌipʉ mʉsã meꞌrã buꞌedujiwʉ. Tojo weemicã, mʉsã yʉꞌʉre ñeꞌetiwʉ. Niꞌcãrõacã mʉsã yʉꞌʉre ñaꞌarõ weesere weeritero ejaꞌa. Wãtĩ naꞌitĩꞌarõpʉ nigʉ̃́ mʉsãrẽ cʉ̃ ʉaro weedutimi. Tojo weero tojo waꞌaꞌa, nicʉ niwĩ Jesú.
Beꞌro Jesure ñeꞌe, paꞌia wiogʉ ya wiꞌipʉ miacãrã niwã. Pedro yoacurero cʉ̃rẽ sirutucʉ niwĩ.
Jesure na miarĩ wiꞌi sope pʉꞌtopʉ pecameꞌe wĩjãcãrã niwã. Ti meꞌe sumutopʉ sõꞌmadujibʉrocãrã niwã. Pedro quẽꞌrã na waꞌteropʉ sõꞌmadujicʉ niwĩ.
Tojo weeri cura niꞌcõ ti wiꞌi daꞌracoꞌtego Pedro topʉ sõꞌmadujicã ĩꞌagõ, ʉpʉtʉ ĩꞌanuꞌcũbajaqueꞌaco niwõ. Aꞌtiro nico niwõ:
—Ãꞌrĩ quẽꞌrã sĩꞌi meꞌrã sijaꞌcʉta nimi, nico niwõ.
Pedro core nisoogʉ, aꞌtiro nicʉ niwĩ:
—Cʉ̃rẽ masĩtisaꞌa, nicʉ niwĩ.
Beꞌroacã tja apĩ cʉ̃rẽ ĩꞌa, aꞌtiro nicʉ niwĩ:
—Mʉꞌʉ quẽꞌrã Jesú meꞌrãcjʉ̃ niꞌi, nicʉ niwĩ.
Pedro cʉ̃rẽ nisoocʉ niwĩ tja:
—Niweꞌe. Yʉꞌʉ cʉ̃rẽ ne masĩtisaꞌa, nicʉ niwĩ.
Beꞌro niꞌcã hora beꞌro apĩ tuꞌtibocurese meꞌrã cʉ̃rẽ nicʉ niwĩ:
—Nirõta ãꞌrĩ quẽꞌrã Jesú meꞌrã niwĩ. Cʉ̃ quẽꞌrã Galileacjʉ̃ta nimiba, nicʉ niwĩ.
Tojo nicã tʉꞌogʉ, Pedro nicʉ niwĩ:
—Ñeꞌenojõrẽ ucũgʉ̃ ucũsaꞌa. Tʉꞌotisaꞌa, nicʉ niwĩ.
Pedro ucũpeꞌotimicã, cʉ̃ ucũrĩ cura cãrẽꞌquẽ uucʉ niwĩ.
Tere wãcũboca wijaa, Pedro ʉpʉtʉ utiwãꞌcã waꞌacʉ niwĩ.
Surara Jesure coꞌteri masã cʉ̃rẽ ñaꞌarõ bujicãꞌa, paacãrã niwã.
Cʉ̃rẽ paa, caperire dʉꞌtebiꞌapecãrã niwã. Tojo wee, cʉ̃rẽ nicãrã niwã:
—Níbocaya. ¿Noa mʉꞌʉrẽ paati? nicãrã niwã.
Peje apeye ninemo, cʉ̃rẽ bujicãꞌcãrã niwã.
Ape nʉmʉ boꞌreacã judío masã bʉcʉrã, paꞌia wiorã, Moisé ojaꞌquere buꞌeri masã nerẽcãrã niwã. Beꞌro Jesure na tiropʉ miacãrã niwã. Cʉ̃rẽ sẽrĩtiñaꞌcãrã niwã:
—Wereya. ¿Mʉꞌʉ Õꞌacʉ̃ beseꞌcʉ Cristota niti? nicãrã niwã.
Cʉ̃ narẽ yʉꞌticʉ niwĩ:
—Yʉꞌʉ mʉsãrẽ “Cʉ̃́ta niꞌi” nicã, ẽjõpeosome.
Yʉꞌʉ mʉsãrẽ apeyenojõ sẽrĩtiñaꞌcã, ne yʉꞌtimaꞌasome.
Beꞌrocure yʉꞌʉ Õꞌacʉ̃ macʉ̃ masʉ̃ weronojõ upʉtigʉ Õꞌacʉ̃ tutuayʉꞌrʉgʉ pʉꞌtopʉ dujigʉsaꞌa, nicʉ niwĩ.
Tojo nicã tʉꞌorã, nipeꞌtirã sẽrĩtiñaꞌcãrã niwã:
—¿To pũrĩcãrẽ mʉꞌʉ Õꞌacʉ̃ macʉ̃ niti? nicãrã niwã.
Jesú narẽ yʉꞌticʉ niwĩ:
—Mʉsã nírõnojõta cʉ̃́ta niꞌi, nicʉ niwĩ.
Cʉ̃ tojo nicã tʉꞌorã, na aꞌtiro nicãrã niwã:
—Ãpẽrã cʉ̃rẽ weresãrã aꞌmanemorõ ʉatisaꞌa. Marĩ basuta cʉ̃ ucũsere tʉꞌotojaꞌa, nicãrã niwã.
Beꞌro nipeꞌtirã wiorã wãꞌcãnʉꞌcã, Jesure Pilato tiropʉ miacãrã niwã.
Topʉ ejarã weresãrã, aꞌtiro nicãrã niwã:
—Ãꞌrĩ ʉ̃sã yarã masãrẽ dojorẽgʉ̃ weemi. Aꞌtiro nimi. “Romano masã wiogʉ warore marĩ wapayewʉasenojõrẽ wapayeticãꞌrõʉaꞌa”, nimi. Apeye quẽꞌrãrẽ “Yʉꞌʉ Õꞌacʉ̃ beseꞌcʉ Cristo niꞌi”, nimʉjãmi. Tojo nígʉ̃, “Wiogʉ niꞌi” nisĩꞌrĩgʉ̃, tojo nimi, nicãrã niwã.
Tere tʉꞌogʉ, Pilato Jesure sẽrĩtiñaꞌcʉ niwĩ:
—¿Mʉꞌʉta niti judío masã wiogʉ? nicʉ niwĩ.
Jesú cʉ̃rẽ yʉꞌticʉ niwĩ:
—Mʉꞌʉ nírõnojõta cʉ̃́ta niꞌi, nicʉ niwĩ.
Tojo nicã tʉꞌogʉ, Pilato paꞌia wiorãrẽ, masã topʉ nirã́ nipeꞌtirãrẽ nicʉ niwĩ:
—Ne cãꞌrõ ãꞌrĩrẽ buꞌiri bocatisaꞌa, nicʉ niwĩ.
Na peꞌe tojo nimicã, tutuaro meꞌrã ninemocãrã niwã:
—Cʉ̃ nipeꞌtirã Judeacjãrãrẽ cʉ̃ buꞌese meꞌrã dojorẽcusiagʉ weemi. Ne waro Galileapʉ tojo weenʉꞌcãcʉ niwĩ. Niꞌcãrõacãrẽ aꞌti macãpʉ nimi majã, nicãrã niwã.
Pilato “Jesú Galileacjʉ̃ niapʉ” nicã tʉꞌogʉ, ãpẽrãrẽ “¿Nirõta cʉ̃ Galileacjʉ̃ niti?” ni sẽrĩtiñaꞌcʉ niwĩ.
Herode todʉporopʉ Jesú Õꞌacʉ̃ tutuaro meꞌrã weeĩꞌomi nisere tʉꞌocʉ niwĩ. Tere tʉꞌogʉ, yoacã Jesure ĩꞌasĩꞌrĩcʉ nimiwĩ. Cʉ̃ weeĩꞌocã ĩꞌasĩꞌrĩcʉ niwĩ. Tojo weegʉ Jesure ĩꞌagʉ̃, pũrõ eꞌcaticʉ niwĩ.
Jesure peje sẽrĩtiñaꞌcʉ nimiwĩ. Cʉ̃ peꞌe ne cãꞌrõ yʉꞌtiticʉ niwĩ.
Cʉ̃ Herode tiropʉre nicã, paꞌia wiorã, Moisé ojaꞌquere buꞌeri masã nicãrã niwã. Na ʉpʉtʉ tutuaro meꞌrã Jesure weresãrã weecãrã niwã.
Beꞌro Herode cʉ̃ yarã surara meꞌrã Jesure yabi bujicãꞌcãrã niwã. Cʉ̃rẽ bujicãꞌrãtirã, wiorã sãñase suꞌti añusere sãapecãrã niwã. Tojo weetoja, Herode Pilato tiropʉ oꞌócʉ niwĩ tja.
Titare Pilato Herode meꞌrã todʉporopʉre aꞌmerĩ ĩꞌatimiꞌcãrã na aꞌmesʉꞌacãrã niwã.
Beꞌro Pilato paꞌia wiorãrẽ, judío masã wiorãrẽ, nipeꞌtirã masãrẽ neocũucʉ niwĩ.
Narẽ aꞌtiro nicʉ niwĩ:
—Mʉsã ãꞌrĩrẽ “Masãrẽ dojorẽcusiagʉ weemi”, niꞌi. Tojo nírã, yʉꞌʉ tiropʉ miiticãrã niapʉ. Yʉꞌʉ mʉsã ĩꞌorõpʉta cʉ̃rẽ sẽrĩtiñaꞌmiꞌi. Mʉsã ĩꞌacãta mʉsã weresãsere ne cãꞌrõ buꞌiri bocatisaꞌa.
Herode quẽꞌrã bocaticʉ niami. Tojo weegʉ apaturi cʉ̃rẽ yʉꞌʉ tiro oꞌócʉ niami tja. Mʉsã masĩꞌi, cʉ̃rẽ wẽjẽrõʉaꞌa nisere buꞌiri moomi.
Tojo weegʉ cʉ̃rẽ tãrãdutitoja, duꞌuwĩrõgʉ̃ti, nicʉ niwĩ Pilato.
Pilato Pascua bosenʉmʉnʉcʉ̃rẽ masã eꞌcaticã ʉagʉ, niꞌcʉ̃ buꞌiri daꞌreri wiꞌipʉ nigʉ̃rẽ duꞌuwĩrõmʉjãcʉ niwĩ.
Tojo weerã nipeꞌtirã niꞌcãrõ meꞌrã caricũcãrã niwã:
—Jesure wẽjẽcõꞌaña. Barrabá peꞌere duꞌuwĩrõña, nicãrã niwã.
Cʉ̃ Barrabá Jerusalẽ́cjãrã wiorãrẽ yʉꞌrʉnʉꞌcã, narẽ cõꞌasĩꞌrĩcʉ niwĩ. Te buꞌiri, tojo nicã cʉ̃ masãrẽ wẽjẽꞌque buꞌiri biꞌadʉponoꞌcʉ niwĩ.
Pilato Jesú peꞌere duꞌuwĩrõsĩꞌrĩcʉ nimiwĩ. Tojo weegʉ masãrẽ apaturi ucũnemocʉ niwĩ tja.
Cʉ̃ tojo nicã tʉꞌorã, nemorõ caricũcãrã niwã:
—Curusapʉ cʉ̃rẽ paabiꞌpe wẽjẽña, nicãrã niwã.
Beꞌro iꞌtiati niboro Pilato ninemocʉ niwĩ:
—¿Deꞌro weegʉ tojo weebosari? Ãꞌrĩ ne cãꞌrõ ñaꞌarõ weeticʉ niami. Ne cʉ̃rẽ wẽjẽrõʉaꞌa nisere buꞌiri bocatisaꞌa. Cʉ̃rẽ tãrãdutitoja, duꞌuwĩrõgʉ̃ti, nicʉ nimiwĩ.
Tojo nicã tʉꞌorã, masã duꞌucũurõ marĩrõ ʉpʉtʉ caricũrã, cʉ̃rẽ curusapʉ paabiꞌpe wẽjẽduticãrã niwã. Na tojo weeyurã, na ʉaꞌquere bocacãrã niwã.
Tojo weegʉ Pilato na dutisere weecʉ niwĩ.
Masã duꞌuwĩrõdutigʉre buꞌiri daꞌreri wiꞌipʉ níꞌcʉre duꞌuwĩrõcʉ niwĩ. Cʉ̃ wiorãrẽ macãpʉ yʉꞌrʉnʉꞌcãtjĩagʉ̃, masãrẽ wẽjẽtjĩagʉ̃, ti wiꞌipʉ dujicʉ niwĩ. Jesú peꞌema na ʉaꞌcaronojõta narẽ wiacãꞌcʉ niwĩ. Mʉsã ʉaro weeya nígʉ̃, tojo weecʉ niwĩ.
Jesure curusapʉ wẽjẽrã waꞌarã na miarĩ cura niꞌcʉ̃ masʉ̃ Simó wãmetigʉ Cirene wãmetiri macãcjʉ̃ cãpũpʉ níꞌcʉ tojatigʉ weecʉ niwĩ. Cʉ̃rẽ Jesú ya curusare cʉ̃ beꞌro wʉasirutuduticãrã niwã.
Jesure pãjãrã masã sirutucãrã niwã. Numia bʉjawetirã, uti caricũsirutucãrã niwã.
Jesú narẽ majãmiĩꞌa, aꞌtiro nicʉ niwĩ:
—Jerusalẽ́cjãrã numia, yʉꞌʉre utiticãꞌña. Mʉsã basu, tojo nicã mʉsã põꞌrã ye niatje peꞌere utiya.
Beꞌro mʉsã ñaꞌabutiaro yʉꞌrʉrãsaꞌa. Te nʉmʉrĩrẽ mʉsã aꞌtiro nirãsaꞌa: “Põꞌrã marĩcã, añuyʉꞌrʉaꞌa. Ne niꞌcãti põꞌrãtiñaꞌtirã, ne niꞌcãti miꞌoñaꞌtirã eꞌcatisama”, nirãsaꞌa.
Titare tojo waꞌacã, masã wẽrĩsĩꞌrĩrã, aꞌtiro nirãsama: “Ʉ̃rʉ̃pagʉ ʉ̃sã buꞌipʉ bʉrʉpeja, wẽjẽña.” Opa buꞌpare aꞌtiro nirãsama: “Ʉ̃sãrẽ ñaꞌarõ weesere cãꞌmotaꞌaya”, nirãsama.
Yʉꞌʉ masʉ̃ añugʉ̃, buꞌiri moogʉ̃rẽ ñaꞌarõ weecã, buꞌiri cʉorã ñaꞌarã peꞌema totá nemorõ ñaꞌarõ weerãsama, nicʉ niwĩ Jesú.
Beꞌro “Masã boaweeca dʉpoa” wãmetiropʉ ejacãrã niwã. Topʉ Jesure curusapʉ paabiꞌpenʉꞌcõcãrã niwã. Tojo nicã pʉarã ñaꞌarõ weeri masãrẽ niꞌcʉ̃ diacjʉ̃ peꞌe, apĩrẽ cũpe peꞌe nʉꞌcõcãrã niwã.
Jesú cʉ̃ pacʉ Õꞌacʉ̃rẽ na curusapʉ paabiꞌpenʉꞌcõca beꞌro aꞌtiro nicʉ niwĩ:
—Pacʉ, ãꞌrãrẽ acobojoya. Na yʉꞌʉre tojo weesere tʉꞌomasĩtima, nicʉ niwĩ.
Surara cʉ̃ ye suꞌti nimiꞌquere níbocape wapataꞌaꞌcãrãrẽ dʉcawaacãrã niwã.
Masã topʉ ĩꞌanuꞌcũcãrã niwã. Wiorãpʉta bujicãꞌsãjãrã, Jesure aꞌtiro nicãrã niwã:
—Ãpẽrãmarĩcãrẽ yʉꞌrʉowĩ. Diacjʉ̃ta Õꞌacʉ̃ beseꞌcʉ Cristo niꞌi nígʉ̃, niꞌcãrõacã cʉ̃ basu yʉꞌrʉoato, nicãrã niwã.
Surara quẽꞌrã cʉ̃ pʉꞌto waꞌa, bujicãꞌcãrã niwã. Cʉ̃rẽ vino piꞌase meꞌrã morẽꞌquere tĩarã,
aꞌtiro nicãrã niwã:
—Mʉꞌʉ judío masã wiogʉ niꞌi nígʉ̃, mʉꞌʉ basuta yʉꞌrʉoya, nicãrã niwã.
Cʉ̃ dʉpoa buꞌipʉ niꞌcã pjĩ õꞌocãrã niwã. Aꞌtiro ojanoꞌcaro niwʉ̃: “Ãꞌrĩ judío masã wiogʉ nimi”, nicaro niwʉ̃.
Niꞌcʉ̃ masʉ̃ ñaꞌarõ weeꞌcʉ Jesú meꞌrã curusapʉ wãꞌñagʉ̃ Jesure tuꞌticʉ niwĩ. Aꞌtiro nicʉ niwĩ:
—¿Mʉꞌʉ Õꞌacʉ̃ beseꞌcʉ Cristo niweti? Mʉꞌʉ basu yʉꞌrʉoya. Ʉ̃sã quẽꞌrãrẽ yʉꞌrʉoya, nicʉ niwĩ.
Tojo nicã tʉꞌogʉ, apĩ topʉ cʉ̃ meꞌrã wãꞌñagʉ̃ cʉ̃ meꞌrãcjʉ̃rẽ tuꞌtigʉ, aꞌtiro nicʉ niwĩ:
—¿Mʉꞌʉ Õꞌacʉ̃rẽ uiweti tojo nígʉ̃? Marĩ niꞌcãrõnojõ curusapʉ wẽjẽdutinoꞌcãrã niꞌi.
Marĩ pũrĩcã queoro marĩ ñaꞌarõ weeꞌquere piꞌeti wapayerã weeꞌe. Cʉ̃ pũrĩcã ne ñaꞌarõ weeticʉ nimiwĩ, nicʉ niwĩ.
Beꞌro Jesure nicʉ niwĩ:
—Jesú, mʉꞌʉ wiogʉ sãjãgʉ̃, yʉꞌʉre wãcũapa, nicʉ niwĩ.
Jesú cʉ̃rẽ yʉꞌticʉ niwĩ:
—Mʉꞌʉrẽ diacjʉ̃ta nigʉ̃ti. Niꞌcãcãta yʉꞌʉ meꞌrã yʉꞌʉ waꞌatjo yʉꞌʉ pacʉ tiro Paraíso wãmetiropʉ nigʉ̃saꞌa, nicʉ niwĩ Jesú.
44-45 Jesú curusapʉ wẽrĩrĩ cura dajaritero nicã mujĩpũ ʉmʉcocjʉ̃ asiticʉ niwĩ. Nipeꞌtiro ti diꞌtapʉ naꞌitĩꞌa waꞌacaro niwʉ̃. Téé ñamicaꞌa tres nicãpʉ naꞌitĩꞌatʉocaro niwʉ̃. Tojo waꞌari cura Õꞌacʉ̃ wiꞌipʉ paꞌia sãjãarõpʉ cãꞌmotaꞌayooca casero deco meꞌrã tʉ̃ꞌrʉ̃yojacaro niwʉ̃.
Beꞌro Jesú caricũcʉ niwĩ:
—Pacʉ, ya ejeripõꞌrãrẽ mʉꞌʉrẽ wiaꞌa, nicʉ niwĩ.
Tojo nitojagʉta, wẽrĩa waꞌacʉ niwĩ.
Surara wiogʉ romano masʉ̃ aꞌte tojo waꞌacã ĩꞌagʉ̃, Õꞌacʉ̃rẽ añurõ wãcũgʉ̃, aꞌtiro nicʉ niwĩ:
—Diacjʉ̃ta ãꞌrĩ ne buꞌiri moogʉ̃ nimiapĩ, nicʉ niwĩ.
Nipeꞌtirã topʉ nirã́ Jesú wẽrĩcã ĩꞌarã, na ye wiꞌseripʉ tojaarã, pũrõ bʉjawetirã, na cutirore paawãꞌcãcãrã niwã.
Nipeꞌtirã Jesú meꞌrãcjãrã peꞌe, tojo nicã numia Galileapʉ cʉ̃rẽ sirutuꞌcãrã yoaropʉ tojo waꞌasere ĩꞌanuꞌcũbajaqueꞌacãrã niwã.
50-51 Topʉre niꞌcʉ̃ Judea diꞌtacjʉ̃ Arimatea wãmetiri macãcjʉ̃ José wãmetigʉ nicʉ niwĩ. Cʉ̃ añugʉ̃ queoro weeri masʉ̃ nicʉ niwĩ. Õꞌacʉ̃ beseꞌcʉ wiogʉ sãjãtjere coꞌtecʉ niwĩ. Cʉ̃ quẽꞌrã judío masã wiorã meꞌrãcjʉ̃ wiogʉ nicʉ niwĩ. Tojo nimigʉ̃, cʉ̃ meꞌrãcjãrã Jesure wẽjẽsere tʉꞌsaticʉ niwĩ.
Jesú wẽ́rĩ́ca beꞌro Pilato tiro Jesú ya upʉre sẽrĩgʉ̃ waꞌacʉ niwĩ.
Cʉ̃ tojo weeri nʉmʉ na soose dʉporo apoyuri nʉmʉ nicaro niwʉ̃. Na sooatjo cãꞌrõacã dʉꞌsacaro niwʉ̃.
Numia Jesure Galileapʉ sirutunʉꞌcãꞌcãrã Joseré sirutuwãꞌcãcãrã niwã. Sirutuwãꞌcã, Jesure yááca tutire ĩꞌacãrã niwã. “José ¿deꞌro wee Jesú upʉre cũumiticʉ̃?” ni ĩꞌacãrã niwã.
Na ĩꞌáca beꞌro wiꞌseripʉ dajarã, ʉꞌmʉtise cʉ̃ upʉre waꞌreatjere apoyucãrã niwã. Tuꞌajanʉꞌcõ, Moisé dutiꞌcaronojõta sauru na soowʉari nʉmʉrẽ soocãrã niwã.
Maꞌma semana sãjãnʉꞌcãrĩ nʉmʉ soorinʉmʉ nicã numia apaturi Jesure yaaꞌcaropʉ boꞌreacã waro waꞌacãrã niwã. Na ʉꞌmʉtise na apoꞌquere miarã weecãrã niwã.
Na topʉ ejarã, ti tuti biꞌacaga ʉ̃tãgãjore aperopʉ cũñacã ĩꞌacãrã niwã.
Tere ĩꞌarã, diacjʉ̃ sãjãacãrã niwã. Topʉ sãjãejarã, ne marĩ wiogʉ Jesú ya upʉre bocaticãrã niwã.
Tojo weerã “¿Deꞌro waꞌapari cʉ̃rẽ?” ni wãcũcãrã niwã. Na tojo wãcũrĩ cura wãcũña marĩrõ pʉarã ʉmʉa suꞌti asistese sãñaꞌcãrã na tiropʉ bajuanʉꞌcãcãrã niwã.
Na ʉpʉtʉ ʉcʉa, diꞌtapʉ paamuꞌrĩqueꞌacãrã niwã. Na tojo weecã, ʉmʉa narẽ nicãrã niwã:
—¿Deꞌro weerã mʉsã boaꞌcãrã nirṍnojõpʉre catigʉre aꞌmati?
Aꞌtore marĩmi. Cʉ̃ masãtojami. Mʉsãrẽ Galileapʉ nígʉ̃ cʉ̃ ucũꞌquere wãcũña.
Aꞌtiro niwĩ: “Yʉꞌʉ Õꞌacʉ̃ macʉ̃ masʉ̃ weronojõ upʉtigʉ masã ñaꞌarãpʉre oꞌonoꞌgʉ̃saꞌa. Na curusapʉ yʉꞌʉre wẽjẽrãsama. Iꞌtia nʉmʉ beꞌro masãgʉ̃saꞌa”, nimiwĩba, ni werecãrã niwã.
Na tojo nicãpʉta, Jesú cʉ̃ ucũꞌquere wãcũbocacãrã niwã.
Na masãpepʉ níꞌcãrã tojatarã, Jesú buꞌerã oncere nipeꞌtise na ĩꞌaꞌquere werecãrã niwã. Tojo nicã ãpẽrã Jesure ẽjõpeorã nipeꞌtirãrẽ werecãrã niwã.
Jesú besecṹúꞌcãrãrẽ queti miaꞌcãrã aꞌticʉrã numia nicãrã niwã: María Magdalena, Juana, apego María Santiago paco, tojo nicã ãpẽrã numia nicãrã niwã.
Na tojo weremicã, Jesú besecṹúꞌcãrã na weresere ẽjõpeoticãrã niwã. Na nimaꞌasere weronojõ tʉꞌocãrã niwã.
Na tojo weemicã, Pedro peꞌe masãpepʉ ĩꞌagʉ̃ waꞌagʉ, omawãꞌcãcʉ niwĩ. Ti tutipʉ ejagʉ, muꞌrĩqueꞌa, Jesure omaꞌque caserire sumutopʉ tuupeꞌepeoꞌque diaꞌcʉ̃rẽ ĩꞌacʉ niwĩ. Beꞌro tojo waꞌaꞌquere ĩꞌamarĩa, ¿deꞌro waꞌapariba? nígʉ̃, cʉ̃ ya wiꞌipʉ tojaa waꞌacʉ niwĩ.
Jesú cʉ̃ masã́ca nʉmʉrẽta pʉarã cʉ̃rẽ ẽjõpeorã na ya macã Emaús wãmetiri macãpʉ maꞌapʉ waꞌarã weecãrã niwã. Jerusalẽ́rẽ wijawãꞌcãcã, Emaúpʉ ejatjo pʉa hora waꞌaro nicaro niwʉ̃.
Na topʉ waꞌarã, nipeꞌtise Jesure waꞌaꞌquere ucũwãꞌcãcãrã niwã.
Tere ucũrĩ cura Jesú na tiropʉ eja, na meꞌrã sijawãꞌcãcʉ niwĩ.
Cʉ̃rẽ ĩꞌamirã, ĩꞌamasĩticãrã niwã. Õꞌacʉ̃ narẽ ĩꞌamasĩcã cãꞌmotaꞌacʉ niwĩ.
Jesú narẽ sẽrĩtiñaꞌcʉ niwĩ:
—¿Mʉsã ñeꞌenojõrẽ ucũwãꞌcãrã weeti? nicʉ niwĩ. Cʉ̃ tojo nicã, na pũrõ bʉjawetirã, tojanʉꞌcãcãrã niwã.
Niꞌcʉ̃ Cleofas wãmetigʉ yʉꞌticʉ niwĩ:
—Nipeꞌtirã aꞌte nʉmʉrĩ Jerusalẽ́pʉ waꞌaꞌquere masĩpeꞌticãꞌsama. ¿Mʉꞌʉ niꞌcʉ̃ta ti macãpʉ cãjĩmigʉ̃, tojo waꞌasere masĩticoꞌteati? nicʉ niwĩ.
Cʉ̃ tojo nicã, Jesú narẽ nicʉ niwĩ:
—¿Deꞌro waꞌati? nicʉ niwĩ.
Cʉ̃rẽ nicãrã niwã:
—Jesú Nazarecjʉ̃rẽ waꞌaꞌquere ucũrã weeapʉ. Cʉ̃ Õꞌacʉ̃ ye queti weremʉꞌtãrĩ masʉ̃ niwĩ. Cʉ̃ Õꞌacʉ̃ ĩꞌorõpʉ, masã ĩꞌorõpʉre cʉ̃ weese, cʉ̃ ucũse meꞌrã tutuayʉꞌrʉamiwĩ.
Paꞌia wiorã, tojo nicã marĩ wiorã cʉ̃rẽ romano masãrẽ curusapʉ paabiꞌpe wẽjẽdutirã oꞌowã.
Niꞌcãrẽrã numia ʉ̃sã meꞌrãcjãrã na werese meꞌrã ʉ̃sãrẽ ʉcʉacã weeama. Niꞌcãcã boꞌreacã cʉ̃rẽ yaaꞌcaropʉ ejacãrã niama.
Na cʉ̃ upʉre bocaticãrã niama. Ʉ̃sãrẽ aꞌtiro niama. “Ʉ̃sã quẽꞌese weronojõ Õꞌacʉ̃rẽ werecoꞌterã ʉꞌmʉsecjãrãrẽ ĩꞌapʉ. ‘Jesú catimi’, niama”, ni quetiwereama ʉ̃sãrẽ.
Na tojo wéréca beꞌro ãpẽrã ʉ̃sã meꞌrãcjãrã cʉ̃rẽ yaaꞌcaropʉ ĩꞌarã ejacãrã niama. Na numia níꞌcaronojõta ĩꞌacãrã niama. Jesú peꞌema ĩꞌaticãrã niama, nicãrã niwã.
Tojo nisere tʉꞌogʉ, Jesú narẽ nicʉ niwĩ:
—Mʉsã tʉꞌomasĩweꞌe. ¿Noꞌocãꞌrõ yoacã mʉsã Õꞌacʉ̃ ye queti weremʉꞌtãrĩ masã ojaꞌquere ẽjõpeotirã ninuꞌcũrãsari?
“Õꞌacʉ̃ beseꞌcʉ Cristo cʉ̃ wiogʉ sãjãse dʉporo piꞌetigʉsami”, ni ojacãrã niwã, nicʉ niwĩ.
Beꞌro nipeꞌtise Õꞌacʉ̃ ye queti ojáca pũrĩpʉ cʉ̃ ye cjase ucũsere werecʉ niwĩ. Moisé cʉ̃ ojaꞌque meꞌrã werenʉꞌcãcʉ niwĩ. Téé Õꞌacʉ̃ ye queti weremʉꞌtãrĩ masã na ojaꞌque meꞌrã yapatidaꞌreocʉ niwĩ.
Beꞌro na waꞌaro Emaúpʉ ejacã, Jesú ti macãpʉ yʉꞌrʉagʉtigʉ weronojõ weecʉ niwĩ.
Cʉ̃ tojo weecã ĩꞌarã, cʉ̃rẽ na meꞌrã tojaduticãrã niwã. Aꞌtiro nicãrã niwã:
—Ʉ̃sã meꞌrã tojayá. Naꞌiqueꞌa waꞌaro weeꞌe. Ñami ẽjãrõ weeꞌe, nicãrã niwã.
Tojo weegʉ na meꞌrã tojagʉ, wiꞌipʉ sãjãacʉ niwĩ.
Beꞌro na meꞌrã baꞌadujigʉ pãgãrẽ mii, Õꞌacʉ̃rẽ eꞌcatise oꞌocʉ niwĩ. Tuꞌajanʉꞌcõ, dʉcawaa, narẽ oꞌocʉ niwĩ.
Cʉ̃ tojo weecã ĩꞌarã, na “Jesúta nimi”, ni ĩꞌamasĩcãrã niwã. Na tojo ĩꞌamasĩcãta, cʉ̃ bajudutia waꞌacʉ niwĩ.
Cʉ̃ bajudutica beꞌro na aꞌmerĩ nicãrã niwã:
—Marĩ maꞌapʉ aꞌtirã, cʉ̃ Õꞌacʉ̃ ye queti ojáca pũrĩ cjasere buꞌecã, añurõ waro tʉꞌoñaꞌsʉ, nicãrã niwã.
Tojo nírãta, maata Jerusalẽ́pʉ majãmitojaa waꞌacãrã niwã. Topʉ tojatarã, Jesú cʉ̃ buꞌerã oncere, ãpẽrã na meꞌrãcjãrã meꞌrã nerẽꞌcãrãrẽ bocaejacãrã niwã.
Topʉ nerẽꞌcãrã narẽ aꞌtiro nicãrã niwã:
—Nirõta marĩ wiogʉ Jesú wẽrĩꞌcʉpʉ nimigʉ̃, masãcʉ niami. Simó Pedro cʉ̃rẽ ĩꞌacʉ niami, nicãrã niwã.
Beꞌro na pʉarã Emaús waꞌari maꞌapʉ waꞌaꞌquere, tojo nicã Jesú cʉ̃ pã́ dʉcawaacã, deꞌro wee na ĩꞌamasĩꞌquere werecãrã niwã.
Na maꞌapʉ ĩꞌaꞌquere wereri cura Jesú na decopʉ bajuacʉ niwĩ. Narẽ añudutigʉ, aꞌtiro nicʉ niwĩ:
—Mʉsãrẽ mʉsã ye ejeripõꞌrãrĩpʉ ejerisãjãse niato, nicʉ niwĩ.
Cʉ̃rẽ ĩꞌamarĩa, ʉpʉtʉ uicãrã niwã. Na “Wẽrĩꞌcʉ wãtĩ nisami”, nicãrã nimiwã.
Cʉ̃ narẽ nicʉ niwĩ:
—¿Deꞌro weerã yʉꞌʉre uiti? Mʉsã ¿deꞌro weerã diacjʉ̃ wãcũweti?
Ĩꞌaña yʉꞌʉ omocãrĩ, yʉꞌʉ dʉꞌpocãrĩrẽ. Yʉꞌʉta niꞌi. Yʉꞌʉre ñeꞌeñaꞌrã aꞌtia. Wẽrĩꞌcʉ wãtĩ mʉsã yʉꞌʉre niꞌcãrõacã ĩꞌarõ weronojõ upʉtitimi, nicʉ niwĩ.
Tojo níca beꞌro cʉ̃ omocãrĩrẽ, cʉ̃ dʉꞌpocãrĩrẽ, na paabiꞌpeꞌque cãmirẽ ĩꞌocʉ niwĩ.
Na eꞌcati ĩꞌamarĩatjĩarã, ẽjõpeoticãrã niwã yujupʉ. Tojo weegʉ narẽ nicʉ niwĩ:
—¿Aꞌtore baꞌase marĩti? nicʉ niwĩ.
Cʉ̃ tojo nicã tʉꞌorã, waꞌi sʉsõꞌcʉre cʉ̃rẽ oꞌocãrã niwã.
Beꞌro narẽ nicʉ niwĩ:
—Aꞌte yʉꞌʉre waꞌaꞌquere todʉporo mʉsã meꞌrã nígʉ̃, weremiwʉ̃: “Nipeꞌtise Moisé yʉꞌʉre ojaꞌque, Õꞌacʉ̃ ye queti weremʉꞌtãrĩ masã na ojaꞌque queoro waꞌarosaꞌa”, nimiwʉ̃. “Tojo nicã Salmo wãmetiri pũrĩpʉ na ojaꞌcaronojõta yʉꞌʉre waꞌarosaꞌa”, niwʉ̃, nicʉ niwĩ.
Beꞌro tere narẽ Õꞌacʉ̃ ye queti ojáca pũrĩ cjasere tʉꞌomasĩcã weecʉ niwĩ.
Narẽ Jesú aꞌtiro nicʉ niwĩ:
—Yʉꞌʉre aꞌtiro ojanoꞌwʉ̃: “Cristo Õꞌacʉ̃ beseꞌcʉ wẽrĩgʉ̃sami. Iꞌtia nʉmʉ cʉ̃ wẽ́rĩ́ca beꞌro masãgʉ̃sami.
Cʉ̃ ye queti masãrẽ wẽrĩbosasere nipeꞌtirocjãrãrẽ werenoꞌrõsaꞌa. Jerusalẽ́pʉ meꞌrã weredʉꞌpocã́tinoꞌrõsaꞌa. Aꞌtiro nirãsama: ‘Mʉsã ñaꞌarõ weeꞌquere bʉjaweti dʉcayucã, Õꞌacʉ̃ acobojogʉsami’ ”, ni ojanoꞌwʉ̃.
»Mʉsãta tojo waꞌaꞌquere ĩꞌatjĩarã, “Jesure diacjʉ̃ta waꞌawʉ”, nímasĩꞌi.
Yʉꞌʉ pacʉ mʉsãrẽ “Espíritu Santure oꞌógʉti”, niwĩ. Cʉ̃ níꞌcaronojõta yʉꞌʉ mʉsãrẽ oꞌógʉti. Espíritu Santu mʉsãpʉre dijatagʉ, ʉꞌmʉse cjase tutuasere oꞌogʉsami. Tojo weerã Jerusalẽ́pʉ cʉ̃ dijaticã, yucueniña yujupʉ, nicʉ niwĩ.
Beꞌro Jesú Jerusalẽ́ sumuto Betaniapʉ narẽ miacʉ niwĩ. Topʉ eja, cʉ̃ omocãrĩ sĩomorõ, narẽ “Yʉꞌʉ pacʉ mʉsãrẽ añurõ weeato”, nicʉ niwĩ.
Tojo nígʉ̃ta, yoacurero mʉjãa, ʉꞌmʉsepʉ miimʉjãa waꞌanoꞌcʉ niwĩ.
Te beꞌro cʉ̃rẽ eꞌcatipeorãtirã, ejaqueꞌacãrã niwã. Beꞌro pũrõ eꞌcatise meꞌrã Jerusalẽ́pʉre tojaacãrã niwã.
Na Õꞌacʉ̃rẽ eꞌcatise oꞌorã, Õꞌacʉ̃ wiꞌipʉ waꞌanuꞌcũcãꞌcãrã niwã.
Teófilo, mʉꞌʉrẽ tocãꞌrõta ojaꞌa.
Luca
Ne waropʉta aꞌti turi weese dʉporo Õꞌacʉ̃ macʉ̃ cʉ̃ meꞌrã nitojacʉ niwĩ. Õꞌacʉ̃ nisetisere ĩꞌoacjʉ cʉ̃ quẽꞌrã Õꞌacʉ̃ta nicʉ niwĩ.
Ne waropʉ Õꞌacʉ̃ meꞌrã ni dʉꞌpocã́titojacʉ niwĩ.
Õꞌacʉ̃ cʉ̃ macʉ̃ meꞌrã nipeꞌtisere weecʉ niwĩ. Nipeꞌtise cʉ̃ meꞌrã weenoꞌque niꞌi.
Õꞌacʉ̃ macʉ̃ catise peꞌtitise oꞌogʉ nimi. Tojo nicã aꞌti turicjãrãrẽ sĩꞌose weronojõ nimi. Cʉ̃ añusere, diacjʉ̃ cjasere ĩꞌomi.
Cʉ̃ aꞌti turicjãrã naꞌitĩꞌarõpʉ weronojõ nirãrẽ añusere cʉ̃ pacʉ ye cjasere ĩꞌogʉ̃ aꞌtigʉ weecʉ niwĩ. Naꞌitĩꞌase sĩꞌosere cãꞌmotaꞌamasĩtisaꞌa. Aꞌte weronojõ ñaꞌase cʉ̃rẽ põtẽoticaro niwʉ̃.
Õꞌacʉ̃ cʉ̃ macʉ̃ aꞌtise dʉporo ʉmʉ niꞌcʉ̃rẽ oꞌómʉꞌtãcʉ niwĩ. Cʉ̃ yʉꞌʉ weronojõ Juã wãmetiwĩ.
Juã Õꞌacʉ̃ macʉ̃ aꞌti turicjãrãrẽ sĩꞌoweegʉ aꞌtiatjere ucũmʉꞌtãgʉ̃ niwĩ. Nipeꞌtirã Õꞌacʉ̃ macʉ̃rẽ ẽjõpeoato nígʉ̃ tojo weewĩ.
Cʉ̃ aꞌti turicjãrãrẽ sĩꞌoweegʉ waro nitiwĩ. Tojo weronojõ oꞌogʉ, sĩꞌoweegʉ aꞌtiacjʉ ye cjasere weremʉꞌtãrĩ masʉ̃ aꞌticʉ niwĩ.
Titare sĩꞌogʉ̃́ waro Jesucristo aꞌti turipʉre bajuatojacʉ niwĩ. Cʉ̃́ta nipeꞌtirãrẽ Õꞌacʉ̃ ye cjasere ĩꞌocʉ niwĩ.
Maatapʉta Õꞌacʉ̃ cʉ̃ meꞌrã aꞌti diꞌtare weecʉ niwĩ. Cʉ̃ aꞌtopʉ nicã, cʉ̃ wééca diꞌtacjãrã nimirã, cʉ̃rẽ ĩꞌamasĩticãrã niwã.
Cʉ̃ ya diꞌtapʉ aꞌticʉ niwĩ. Tocjãrã cʉ̃ ya diꞌtacjãrã peꞌe cʉ̃rẽ ñeꞌetiwã.
Niꞌcãrẽrã cʉ̃rẽ ñeꞌe ẽjõpeowã. Nipeꞌtirã cʉ̃rẽ ẽjõpeorãrẽ Õꞌacʉ̃ põꞌrã sãjãcã weewĩ.
Õꞌacʉ̃ põꞌrã nise pacʉsʉmʉa põꞌrãtise weronojõ niweꞌe. Cʉ̃ macʉ̃rẽ ẽjõpeose meꞌrã peꞌe cʉ̃ põꞌrã ninoꞌo.
Õꞌacʉ̃ macʉ̃ Õꞌacʉ̃ nisetisere ĩꞌogʉ̃, aꞌti turipʉre aꞌticʉ niwĩ. Masʉ̃ ẽjãtjĩagʉ̃, ʉ̃sã meꞌrã niwĩ. Masãrẽ maꞌiyʉꞌrʉwĩ. Nipeꞌtise cʉ̃ ucũꞌque, tojo nicã cʉ̃ weeꞌque diacjʉ̃ niwʉ̃. Cʉ̃ Õꞌacʉ̃ weronojõ tutuayʉꞌrʉgʉ, añuyʉꞌrʉgʉ niwĩ. Cʉ̃ tojo weesetisere ĩꞌawʉ̃. Cʉ̃ Õꞌacʉ̃ macʉ̃ niꞌcʉ̃ta nimi. Tojo weegʉ cʉ̃ pacʉ weronojõ nimi.
Juã Õꞌacʉ̃ macʉ̃ ye quetire weregʉ, aꞌtiro niwĩ:
Marĩ nipeꞌtirã cʉ̃ añuse oꞌosere ñeꞌeticã weeweꞌe. Nipeꞌtirã ñeꞌenuꞌcũcãꞌa.
Õꞌacʉ̃ dutise Moisé meꞌrã oꞌonoꞌcaro niwʉ̃. Jesucristo meꞌrã peꞌe Õꞌacʉ̃ marĩrẽ maꞌisere masĩnoꞌo. Tojo nicã diacjʉ̃ cjasere masĩnoꞌo.
Ne niꞌcʉ̃ Õꞌacʉ̃rẽ ĩꞌaticʉ niwĩ. Cʉ̃ macʉ̃ niꞌcʉ̃ta cʉ̃ meꞌrã ninuꞌcũgʉ̃ cʉ̃ pacʉre marĩrẽ masĩcã weewĩ.
Jerusalẽ́cjãrã judío masã wiorã, paꞌiare Juã tiropʉ sẽrĩtiñaꞌdutirã oꞌócãrã niwã. Tojo nicã Leví ya curuacjãrãrẽ oꞌócãrã niwã. Na cʉ̃ tiropʉ etarã, “¿Ñamʉnojõ waro nibutiamiti mʉꞌʉ?” niwã cʉ̃rẽ.
Cʉ̃ narẽ diacjʉ̃ yʉꞌtiwĩ:
—Yʉꞌʉ Õꞌacʉ̃ beseꞌcʉ Cristo mejẽta niꞌi.
Na cʉ̃rẽ apaturi sẽrĩtiñaꞌwã:
—¿To pũrĩcãrẽ ñamʉnojõ niti? ¿Mʉꞌʉ todʉporocjʉ̃ Õꞌacʉ̃ ye queti weremʉꞌtãrĩ masʉ̃ Elía mejẽta niti?
Juã narẽ yʉꞌtiwĩ:
—Niweꞌe.
Na cʉ̃rẽ apaturi sẽrĩtiñaꞌnemowã tja:
—¿Mʉꞌʉ sõꞌonícʉ Õꞌacʉ̃ yere weremʉꞌtãrĩ masʉ̃, masã na “Aꞌtiacjʉ niapʉ” na níꞌcʉ mejẽta niti?
Juã narẽ “Niweꞌe”, niwĩ.
Cʉ̃ tojo nicã tʉꞌorã, cʉ̃rẽ “¿To pũrĩcãrẽ ñamʉnojõ niti mʉꞌʉ? Ʉ̃sã queoro mʉꞌʉ yʉꞌtisere miasĩꞌrĩsaꞌa ʉ̃sãrẽ oꞌóꞌcãrã tiropʉ. ¿Mʉꞌʉ basu deꞌro tʉꞌoñaꞌti mʉꞌʉ?” ni sẽrĩtiñaꞌwã.
Juã narẽ yʉꞌtiwĩ:
—Dʉporocjʉ̃ Õꞌacʉ̃ ye queti weremʉꞌtãrĩ masʉ̃ Isaía wãmetigʉ níꞌcaronojõta “Niꞌcʉ̃ yucʉ marĩrõ, masã marĩrõpʉ caricũnuꞌcũbajaqueꞌatigʉsami” ninoꞌcʉ niꞌi. Isaía aꞌtiro nicʉ niwĩ:
Marĩ wiogʉ aꞌtiatji maꞌarẽ apoyuya.
Diacjʉ̃ca maꞌa, añurĩ maꞌa quẽꞌrã́rõ weronojõ weeyuya, ni ojacʉ niwĩ.
Marĩ wiogʉ aꞌtiati dʉporo mʉsã nisetisere apoyuya, mʉsã wãcũsere dʉcayuya nígʉ̃, tojo nicʉ niwĩ.
24-25 Juãrẽ sẽrĩtiñaꞌcãrã, fariseo masã oꞌóꞌcãrã cʉ̃rẽ sẽrĩtiñaꞌnemowã tja:
—To pũrĩcãrẽ mʉꞌʉ Õꞌacʉ̃ beseꞌcʉ Cristo, o Elía o sõꞌonícʉ Õꞌacʉ̃ ye queti weremʉꞌtãrĩ masʉ̃ nitimigʉ̃, ¿deꞌro weegʉ wãmeyeti?
Juã narẽ niwĩ:
—Yʉꞌʉ aco meꞌrã wãmeyeꞌe. Apĩ niꞌcʉ̃ mʉsã waꞌteropʉre mʉsã ĩꞌamasĩtigʉ nimi.
Cʉ̃ yʉꞌʉ beꞌro werenʉꞌcãgʉ̃sami. Beꞌropʉ werenʉꞌcãꞌcʉ nimigʉ̃, yʉꞌʉ nemorõ niyʉꞌrʉnʉꞌcãmi. Yʉꞌʉ peꞌe mejõ nigʉ̃ waro niꞌi. Cʉ̃ ye sapature tuweemasĩtigʉ weronojõ cʉ̃rẽ ne niꞌcãrõwijimasĩtisaꞌa, niwĩ Juã.
Aꞌte Betania wãmetiro Jordã́ wãmetiri maa siaquijipʉ tojo waꞌawʉ. Topʉ Juã masãrẽ wãmeyewĩ.
Tojo waꞌáca beꞌro ape nʉmʉ peꞌe Juã Jesú aꞌticã ĩꞌawĩ. Cʉ̃rẽ ĩꞌagʉ̃, aꞌtiro niwĩ:
—Ĩꞌaña, ãꞌrĩ nimi Õꞌacʉ̃ oꞌógʉ. Cʉ̃ oveja wĩꞌmagʉ̃ na wẽjẽ ʉ̃jʉ̃amorõpeogʉ weronojõ nimi. Cʉ̃ wẽrĩse meꞌrã aꞌti turicjãrã ñaꞌarõ weeꞌquere acobojogʉsami.
Yʉꞌʉ mʉsãrẽ todʉporopʉre aꞌtiro ucũgʉ̃, ãꞌrĩrẽta ucũwʉ̃. Aꞌtiro niwʉ̃:
—Beꞌropʉ niꞌcʉ̃ aꞌtigʉsami. Cʉ̃ yʉꞌʉ bajuase dʉporopʉ nitojacʉ niwĩ. Tojo weegʉ cʉ̃ yʉꞌʉ nemorõ nimi.
Juã ninemowĩ tja:
—Cãrʉ̃ Espíritu Santu buja weronojõ bajugʉ dijati, ãꞌrĩ Jesú buꞌipʉ ejapejami.
Ne waro cʉ̃rẽ ne ĩꞌamasĩtiwʉ. Todʉporopʉ Õꞌacʉ̃ yʉꞌʉre aco meꞌrã wãmeyedutigʉ, aꞌtiro niwĩ: “Mʉꞌʉ Espíritu Santu dijati, niꞌcʉ̃pʉre ejapejacã ĩꞌagʉ̃saꞌa. Cʉ̃ masãrẽ Espíritu Santure oꞌoacjʉ nigʉ̃sami”, niwĩ Õꞌacʉ̃.
Aꞌte tojo waꞌacã, yʉꞌʉ cʉ̃rẽ ĩꞌamasĩwʉ̃. Tojo weegʉ mʉsãrẽ wereꞌe. Cʉ̃́ta nimi Õꞌacʉ̃ macʉ̃, ni werewĩ Juã.
Tojo waꞌáca beꞌro ape nʉmʉ Juã cʉ̃ wãmeyewʉaropʉta niwĩ tja. Ʉ̃sã pʉarã, yʉꞌʉ, tojo nicã André Juã buꞌerã niwʉ̃.
Titare Jesú ʉ̃sã pʉꞌto yʉꞌrʉacã ĩꞌagʉ̃, Juã aꞌtiro niwĩ:
—Ĩꞌaña, ãꞌrĩ nimi Õꞌacʉ̃ oꞌógʉ. Oveja wĩꞌmagʉ̃ weronojõ nimi.
Cʉ̃ tojo nisere tʉꞌorã, ʉ̃sã Juãrẽ sirutumiꞌcãrã Jesú peꞌere sirutunʉꞌcãwʉ̃.
Ʉ̃sã tojo weecã, Jesú ʉ̃sãrẽ majãmiĩꞌawĩ.
—¿Ñeꞌenojõrẽ ʉati? niwĩ.
Ʉ̃sã cʉ̃rẽ yʉꞌtiwʉ:
—Rabbí ¿noꞌopʉ niati mʉꞌʉ? niwʉ̃. Rabbí, ʉ̃sã ye meꞌrã nírõ, “Ʉ̃sãrẽ buꞌegʉ” nisĩꞌrĩrõ weeꞌe.
Cʉ̃ ʉ̃sãrẽ niwĩ:
—Teꞌa. Ĩꞌarã aꞌtia, niwĩ.
Ʉ̃sã cʉ̃ meꞌrã waꞌawʉ. Ñamicaꞌapʉ niyucã, cʉ̃ meꞌrã ninaꞌia waꞌawʉ.
André, yʉꞌʉ meꞌrã Jesure sirutugʉ, Simó Pedro acabiji niwĩ.
Cʉ̃, cʉ̃ maꞌmi Simórẽ maata aꞌmagʉ̃ waꞌawĩ. Cʉ̃rẽ nicʉ niwĩ:
—Mesías masãrẽ yʉꞌrʉoacjʉ, Õꞌacʉ̃ oꞌógʉti níꞌcʉre bocaejapʉ, nicʉ niwĩ. Mesías, Cristo Õꞌacʉ̃ beseꞌcʉ nisĩꞌrĩrõ weeꞌe.
André Simórẽ Jesú tiropʉ pijiejawĩ. Cʉ̃rẽ ĩꞌagʉ̃, Jesú aꞌtiro niwĩ:
—Mʉꞌʉ Simó niꞌi, Joná macʉ̃. Beꞌro mʉꞌʉ Cefas wãmetigʉsaꞌa, niwĩ. Cefas, ʉ̃sã ye meꞌrã nírõ, Pedro “ʉ̃tãgã” nisĩꞌrĩrõ weeꞌe.
Beꞌro cja nʉmʉ Jesú Galileapʉ waꞌasĩꞌrĩwĩ. Cʉ̃ topʉ waꞌase dʉporo Felipe wãmetigʉre bocaeja, niwĩ:
—Teꞌa yʉꞌʉ meꞌrã.
Felipe Betsaida wãmetiri macãcjʉ̃ niwĩ. Pedro quẽꞌrã, André cʉ̃ acabiji meꞌrã ti macãcjãrãta niwã.
Felipe Jesú “Teꞌa” nicã tʉꞌogʉ, Natanaerẽ pijigʉ waꞌawĩ. Cʉ̃ tiropʉ ejagʉ, cʉ̃rẽ nicʉ niwĩ:
—Ʉ̃sã Õꞌacʉ̃ beseꞌcʉ, Moisé cʉ̃ ya pũrĩpʉ ojaꞌcʉre bocaejapʉ. Õꞌacʉ̃ ye queti weremʉꞌtãrĩ masã quẽꞌrã cʉ̃rẽta ojacãrã niwã. Na ojaꞌcʉ Jesú Nazarecjʉ̃ José macʉ̃ na ninoꞌgʉ̃ niami.
Natanae cʉ̃rẽ nicʉ niwĩ:
—¿Mʉꞌʉ tʉꞌoñaꞌcã, Nazarepʉre añurã nibosari?
Felipe cʉ̃rẽ yʉꞌticʉ niwĩ:
—Teꞌa ĩꞌarã marĩ.
—Ãꞌrĩ nimi Israe curuacjʉ̃ waro. Õꞌacʉ̃ ʉaro queoro weegʉ́ nimi. Ne nisoose moomi.
Jesú tojo nicã tʉꞌogʉ, Natanae cʉ̃rẽ sẽrĩtiñaꞌwĩ:
—¿Deꞌro wee mʉꞌʉ yʉꞌʉre masĩti?
Jesú Natanaerẽ yʉꞌtiwĩ:
—Yʉꞌʉ mʉꞌʉrẽ Felipe pijise dʉporo ĩꞌatojapʉ. Mʉꞌʉ yucʉ higuera wãmeticjʉ docapʉ niapʉ.
Natanae cʉ̃rẽ niwĩ:
—Ʉ̃sãrẽ buꞌegʉ, mʉꞌʉ Õꞌacʉ̃ macʉ̃ Israe curuacjãrã wiogʉ niꞌi.
Jesú cʉ̃rẽ niwĩ:
—¿Mʉꞌʉ “Higueragʉ docapʉ niapʉ” niseacãrẽ tʉꞌogʉ, yʉꞌʉre ẽjõpeoti? Beꞌropʉre mʉꞌʉ aꞌte nemorõ añuse waro ĩꞌagʉ̃saꞌa, niwĩ.
Jesú ninemowĩ:
—Nirõta niꞌi. Beꞌropʉ mʉsã ʉꞌmʉse pãrĩcã ĩꞌarãsaꞌa. Yʉꞌʉ Õꞌacʉ̃ macʉ̃ masʉ̃ weronojõ upʉtigʉ niꞌi. Õꞌacʉ̃rẽ werecoꞌterã ʉꞌmʉsecjãrã yʉꞌʉ tiropʉ dijati, mʉjãamʉjãcã ĩꞌarãsaꞌa, niwĩ Jesú.
Iꞌtia nʉmʉ Felipere, Natanaerẽ Jesú pijíca beꞌro Galileapʉre Caná wãmetiri macãpʉ niꞌcʉ̃ omocã dʉꞌtewĩ. Cʉ̃rẽ bosenʉmʉ weepeowã. Jesú paco topʉ nico niwõ.
Ʉ̃sã quẽꞌrãrẽ Jesú meꞌrã pijiwã.
Na bosenʉmʉ weeri cura vino na sĩꞌrĩsere tojaqueꞌa waꞌawã. Tojo weego Jesú paco co macʉ̃rẽ niwõ:
—Macʉ̃, vino peꞌtia waꞌapʉ.
Cʉ̃ core yʉꞌtiwĩ:
—¿Deꞌro weeacjo yʉꞌʉre wereti? Yʉꞌʉ pacʉ cũuꞌque ejaweꞌe yʉꞌʉre yujupʉ, niwĩ.
Tojo nimicã, co peꞌe ti wiꞌi tĩacoꞌterãrẽ niwõ:
—Nipeꞌtise cʉ̃ dutisenʉcʉ̃ queoro weeya.
Topʉ seisparʉ ʉ̃tã meꞌrã weeꞌqueparʉ niwʉ̃. Judío masã ñaꞌasere coerã aco poseyeseparʉ niwʉ̃. Niꞌcãrʉ̃rẽ aco cincuenta o setenta litro sãjãseparʉ niwʉ̃.
Jesú ti wiꞌi tĩacoꞌterãrẽ niwĩ:
—Aꞌteparʉpʉ acore piosãaña.
Na cʉ̃ dutironojõta weewã. Teparʉre añurõ piosãamuꞌmuõꞌowã.
Tojo wééca beꞌro Jesú narẽ niwĩ:
—Cãꞌrõ bosenʉmʉ sʉꞌori weegʉ́ tiropʉ waamii, miaña, niwĩ.
Na “Jaʉ” ni, miawã.
Ti bosenʉmʉ sʉꞌori weegʉ́ Jesú weesere masĩticʉ niwĩ. Topʉ tĩacoꞌterã diaꞌcʉ̃ aco níꞌquere cʉ̃ vino dʉcayuꞌquere masĩwã. Ti bosenʉmʉ sʉꞌori weegʉ́ tere sĩꞌrĩñaꞌgʉ̃, omocã dʉꞌteꞌcʉre pijio, niwĩ:
—Ne waro vino tĩarã, añusere tĩamʉꞌtãsama. Pajiro sĩꞌrĩ́ca beꞌropʉ mejõ nisema tĩabuꞌipeosama. Mʉꞌʉ añuse vino peꞌere beꞌropʉ tĩadutiapã.
Jesú aꞌtere Galilea wãmetiro Caná wãmetiri macãpʉ weewĩ. Aꞌte ne waro cʉ̃ tutuaro meꞌrã weeĩꞌonʉꞌcãꞌque niꞌi. Tere ĩꞌarã, ʉ̃sã cʉ̃ buꞌerã cʉ̃rẽ ẽjõpeowʉ.
Judío masã bosenʉmʉ Pascua wãmetiri bosenʉmʉ dʉporo niwʉ̃. Ti bosenʉmʉ na ñecʉ̃sʉmʉa Egiptopʉ níꞌcãrã wijaꞌquere wãcũrĩ bosenʉmʉ niwʉ̃. Ti bosenʉmʉ dʉporoacã Jesú Jerusalẽ́pʉ waꞌawĩ.
Topʉ etagʉ, Õꞌacʉ̃ wiꞌipʉ waꞌawĩ. Ti wiꞌipʉre waꞌicʉrã duarãrẽ ĩꞌawĩ. Na wecʉare, ovejare, tojo nicã bujare duawã. Na wẽjẽ, Õꞌacʉ̃rẽ ʉ̃jʉ̃amorõpeoajã niwã. Ãpẽrã quẽꞌrã apeye diꞌta cjasere niyeru dʉcayuri masã topʉ dujiwã.
Na tojo weecã ĩꞌagʉ̃, Jesú tãrãrĩ dare apowĩ. Ti da meꞌrã waꞌicʉrã duarãrẽ, na yarã ovejare, wecʉare tãrãnʉrʉ̃wĩrõpeꞌocãꞌwĩ. Niyeru dʉcayuri masã peꞌere niyerure ṍrẽ́stedijowĩ. Na ye mesarire tuuquecũupeꞌocãꞌwĩ.
Buja duarãrẽ niwĩ:
—Ãꞌrãrẽ miiwijaaya. Yʉꞌʉ pacʉ ya wiꞌire duari wiꞌi weeticãꞌña.
Cʉ̃ tojo weecã ĩꞌarã, todʉporocjʉ̃ Davi cʉ̃ ojaꞌquere ʉ̃sã wãcũwʉ̃. Cʉ̃ aꞌtiro ojacʉ niwĩ:
Õꞌacʉ̃, mʉꞌʉ ya wiꞌire maꞌiyʉꞌrʉmajãꞌa.
Na mʉꞌʉ ya wiꞌire ñaꞌarõ weecã ĩꞌagʉ̃, pũrõ bʉjawetiꞌi, ni ojacʉ niwĩ.
Judío masã wiorã cʉ̃ cõꞌawĩrõcã ĩꞌarã, Jesure sẽrĩtiñaꞌwã:
—¿Noanojõ dutiro meꞌrã mʉꞌʉ duari masãrẽ cõꞌawĩrõmasĩti? Mʉꞌʉ tojo weemasĩsere weeĩꞌose meꞌrã ĩꞌoña ʉ̃sãrẽ.
Jesú narẽ yʉꞌtiwĩ:
—Aꞌti wiꞌire cõꞌacãꞌña. Iꞌtia nʉmʉ beꞌro yʉꞌʉ apogʉti tja.
Wiorã cʉ̃rẽ niwã:
—Basioweꞌe. Aꞌti wiꞌire wéérã, cuarenta y seis cʉ̃ꞌmarĩ yoogowã. ¿Mʉꞌʉ peꞌe iꞌtia nʉmʉ beꞌro tuꞌajanʉꞌcõgʉ̃sari tja? niwã.
Jesú ti wiꞌire ucũgʉ̃, cʉ̃ ya upʉre ucũgʉ̃ weewĩ.
Ʉ̃sã cʉ̃ ucũꞌquere cʉ̃ wẽrĩ masã́ca beꞌropʉ tʉꞌomasĩwʉ̃. Tere wãcũrã, cʉ̃ ucũꞌquere “Diacjʉ̃ta nipĩ”, ni ẽjõpeowʉ. Tojo nicã Õꞌacʉ̃ ye queti ojáca pũrĩpʉ cʉ̃rẽ ojaꞌque quẽꞌrãrẽ ẽjõpeowʉ.
Pãjãrã Jerusalẽ́pʉ Pascua bosenʉmʉrẽ nerẽwã. Na Jesú tutuaro meꞌrã weeĩꞌosere ĩꞌawã. Tere ĩꞌarã, Õꞌacʉ̃ oꞌóꞌcʉ nimi nírã, cʉ̃rẽ ẽjõpeowã.
24-25 Jesú peꞌe narẽ ĩꞌamasĩpeꞌogʉ, ne ãpẽrã werero marĩrõ cʉ̃ basu masã na wãcũsere masĩpeꞌocãꞌwĩ. Tojo weegʉ cʉ̃ “Yʉꞌʉre ẽjõpeoma”, nitiwĩ.
Niꞌcʉ̃ fariseo masʉ̃ Nicodemo wãmetigʉ niwĩ. Cʉ̃ ãpẽrã judío masã wiorã meꞌrã niwĩ.
Niꞌcã ñami Nicodemo Jesú tiropʉ ĩꞌagʉ̃ etawĩ. Jesure ucũwĩ:
—Ʉ̃sãrẽ buꞌegʉ, Õꞌacʉ̃ mʉꞌʉ meꞌrã nimi. Tojo weegʉ cʉ̃ tutuaro oꞌoro meꞌrã mʉꞌʉ weeĩꞌomasĩꞌi. Mʉꞌʉ weeĩꞌoꞌquere ĩꞌarã, ʉ̃sã aꞌtiro masĩꞌi. Õꞌacʉ̃ ʉ̃sãrẽ buꞌedutigʉ mʉꞌʉrẽ oꞌópĩ.
Jesú cʉ̃rẽ niwĩ:
—Mʉꞌʉrẽ nirõta nigʉ̃ti. Ne niꞌcʉ̃ ne waropʉ cʉ̃ bajuanʉꞌcãꞌcaro weronojõ bajuaapotigʉ, ne Õꞌacʉ̃ tiropʉ waꞌamasĩtisami.
Nicodemo cʉ̃rẽ sẽrĩtiñaꞌwĩ:
—¿Deꞌro basiobosari marĩ bʉcʉáca beꞌro apaturi majãmisãjãa, marĩ paco ya paapʉ bajuacã tja? Marĩ pacopʉre apaturi bajuamasĩtisaꞌa.
Jesú cʉ̃rẽ yʉꞌtiwĩ:
—Mʉꞌʉrẽ diacjʉ̃ta nigʉ̃ti. Ne aco meꞌrã wãmeyenoꞌtigʉ, tojo nicã Espíritu Santu dʉcayunoꞌtigʉ, Õꞌacʉ̃ tiropʉ sãjãamasĩtisami.
Masã põꞌrã masãta nima. Náta tja Espíritu Santu meꞌrã bajuaaporã, Õꞌacʉ̃ põꞌrã waꞌasama.
Yʉꞌʉ “Nipeꞌtirã ne waropʉ bajuanʉꞌcãꞌcaro weronojõ apaturi bajuaaporoʉaꞌa” nisere tʉꞌogʉ, tʉꞌomarĩaticãꞌña.
Nicodemo sẽrĩtiñaꞌwĩ tja:
—¿Deꞌro wee Espíritu Santu meꞌrã bajuata basiosari?
Jesú cʉ̃rẽ yʉꞌtiwĩ:
—¿Mʉꞌʉ Israe curuacjãrãrẽ Õꞌacʉ̃ ye cjasere buꞌegʉ nimigʉ̃, aꞌtere masĩweti?
Mʉꞌʉrẽ diacjʉ̃ta nigʉ̃ti. Ʉ̃sã masĩsere, ʉ̃sã ĩꞌaꞌquere mʉsãrẽ werewʉ. Mʉsã ẽjõpeoweꞌe.
Aꞌti nucũcã cjasere yʉꞌʉ ucũcã marĩcãrẽ, mʉsã ẽjõpeoweꞌe. Ʉꞌmʉse cjasere yʉꞌʉ werecãma, nemorõta yʉꞌʉre ẽjõpeotibosaꞌa.
»Ne niꞌcʉ̃ masʉ̃ ʉꞌmʉsepʉre waꞌañaꞌdijatiꞌcʉ marĩmi. Yʉꞌʉ niꞌcʉ̃ta ʉꞌmʉsepʉ níꞌcʉ dijatiwʉ. Yʉꞌʉ Õꞌacʉ̃ macʉ̃ masʉ̃ weronojõ upʉtigʉ ʉꞌmʉsecjʉ̃ niꞌi. Tojo weegʉ yʉꞌʉ ʉꞌmʉse cjasere masĩꞌi.
»Dʉporopʉ yucʉ marĩrõ, masã marĩrõpʉ Moisé aña queose na weeꞌcʉre ʉꞌmʉarõ yucʉgʉpʉ yoocʉ niwĩ. Moisé añarẽ weeꞌcaronojõta masã yʉꞌʉre ʉꞌmʉarõpʉ yoorãsama.
Nipeꞌtirã yʉꞌʉre ẽjõpeorã, pecameꞌepʉ waꞌasome. Õꞌacʉ̃ meꞌrã catinuꞌcũrãsama, niwĩ Jesú.
Õꞌacʉ̃ aꞌti nucũcãcjãrãrẽ ʉpʉtʉ maꞌígʉ̃, cʉ̃ macʉ̃ niꞌcʉ̃ nigʉ̃rẽ oꞌócʉ niwĩ. Te meꞌrã nipeꞌtirã cʉ̃ macʉ̃rẽ ẽjõpeorã, pecameꞌepʉ waꞌasome. Na cʉ̃ meꞌrã catinuꞌcũcãꞌrãsama.
Õꞌacʉ̃ aꞌti turicjãrãrẽ buꞌiri daꞌregʉti nígʉ̃ mejẽta cʉ̃ macʉ̃rẽ oꞌócʉ niwĩ. Narẽ yʉꞌrʉogʉ peꞌe tojo weecʉ niwĩ.
Õꞌacʉ̃ cʉ̃ macʉ̃rẽ ẽjõpeorãrẽ buꞌiri daꞌresome. Cʉ̃ macʉ̃ niꞌcʉ̃ nigʉ̃rẽ ẽjõpeoticã pũrĩcãrẽ, buꞌiri daꞌregʉsami.
Aꞌtiro niꞌi. Jesucristo sĩꞌose weronojõ nimi. Cʉ̃ Õꞌacʉ̃ yere ĩꞌogʉ̃ aꞌtiwĩ. Cʉ̃ aꞌticã, aꞌti nucũcãcjãrã cʉ̃rẽ ʉaticãrã niwã. Cʉ̃rẽ ʉaronojõ oꞌorã, ñaꞌarõ weese peꞌere ʉaripejayurã, naꞌitĩꞌarõpʉ nirã́ weronojõ nicãrã niwã.
Nipeꞌtirã ñaꞌarõ weerã́ Õꞌacʉ̃ macʉ̃rẽ ʉatima. Na ñaꞌarõ weesere bajurẽcã ʉatirã, cʉ̃ pʉꞌto nisĩꞌrĩtima.
Añurõ weerã́ peꞌe cʉ̃ pʉꞌto sirutuma. Na tojo weecã, nipeꞌtise na weesere “Õꞌacʉ̃ ʉaronojõ weema”, bajuyoropʉ ni masĩnoꞌo.
Jesú Nicodemorẽ ucṹca beꞌro Judea wãmetiropʉ ʉ̃sãrẽ cʉ̃ buꞌerãrẽ sʉꞌori waꞌawĩ. Topʉre masãrẽ wãmeyerã, yoacurecãpʉta niwʉ̃.
23-24 Juã wãmeyeri masʉ̃ cʉ̃rẽ buꞌiri daꞌreri wiꞌipʉ sõrõatji dʉporo cʉ̃ quẽꞌrã wãmeyegʉ weewĩ Enón wãmetiri macãpʉ. Enón Salim wãmetiro pʉꞌto niwʉ̃. Topʉre dia pajiri maa niwʉ̃. Masã cʉ̃ tiropʉ wãmeyedutirã waꞌawã.
Cʉ̃ tojo weeri cura niꞌcã nʉmʉ Juã buꞌesere siruturã niꞌcʉ̃ judío masʉ̃ meꞌrã dʉꞌsasowãꞌcõcãrã niwã. Judío masã coewʉasenojõ meꞌrã dʉꞌsasocãrã niwã.
Tojo waꞌáca beꞌro cʉ̃ buꞌerã Juãrẽ nicãrã niwã:
—Ʉ̃sãrẽ buꞌegʉ, sõꞌonícatero Jordã́ siaquijipʉ mʉꞌʉ meꞌrã níꞌcʉ, ʉ̃sãrẽ mʉꞌʉ wereꞌcʉ niꞌcãrõacãrẽ cʉ̃ wãmeyegʉ weeami. Nipeꞌtirã cʉ̃rẽ siruturã weeama.
Juã narẽ yʉꞌticʉ niwĩ:
—Õꞌacʉ̃ dutíticã, masã cʉ̃rẽ sirututibosama.
Mʉsã yʉꞌʉ wereꞌquere tʉꞌotojawʉ. Yʉꞌʉ “Õꞌacʉ̃ beseꞌcʉ mejẽta niꞌi”, niwʉ̃. Yʉꞌʉ cʉ̃ dʉporo oꞌóyumʉꞌtãꞌcʉ niꞌi.
Aꞌtiro peꞌe niꞌi. Niꞌcʉ̃ omocã dʉꞌtecã, cʉ̃ nʉmo cʉ̃ yago seꞌsaro nisamo. Cʉ̃ meꞌrãcjʉ̃ cʉ̃ dʉꞌtecã ĩꞌagʉ̃, eꞌcatitamusami. Jesú ãꞌrĩ omocã dʉꞌteꞌcʉ weronojõ nimi. Masã cʉ̃rẽ siruturã cʉ̃ nʉmo weronojõ nima. Tojo weegʉ yʉꞌʉ cʉ̃ meꞌrãcjʉ̃ masã cʉ̃rẽ sirutucã ĩꞌagʉ̃, eꞌcatitamuꞌu.
Masã ĩꞌorõpʉ cʉ̃ siape meꞌrã yʉꞌʉ buꞌipʉ waꞌagʉsami. Yʉꞌʉ peꞌe mejõ nigʉ̃ tojagʉ́saꞌa, nicʉ niwĩ Juã cʉ̃ buꞌerãrẽ.
Juã cʉ̃ buꞌerãrẽ ninemocʉ niwĩ tja:
—Jesú ʉꞌmʉsepʉ aꞌtiꞌcʉ nipeꞌtirã yʉꞌrʉoro nimi. Aꞌti diꞌtacjʉ̃ aꞌto cjasere ucũsami. Ʉꞌmʉsepʉ aꞌtiꞌcʉ peꞌe nipeꞌtirã yʉꞌrʉoro nimi.
Cʉ̃ ʉꞌmʉsepʉ ĩꞌaꞌquere, cʉ̃ tʉꞌoꞌquere ucũsami. Ne niꞌcʉ̃ cʉ̃ ucũsere ẽjõpeotisami.
Tojo nimicã, noꞌo niꞌcãrẽrã cʉ̃rẽ ẽjõpeoma. Na cʉ̃rẽ ẽjõpeorã, “Õꞌacʉ̃ diacjʉ̃ta ucũmi”, ni ĩꞌoma.
Õꞌacʉ̃ cʉ̃ macʉ̃rẽ maꞌígʉ̃, nipeꞌtisere, nipeꞌtirãrẽ dutimasĩsere oꞌocʉ niwĩ.
Cʉ̃ macʉ̃rẽ ẽjõpeorãnojõ catinuꞌcũsere cʉoma. Cʉ̃rẽ ẽjõpeosĩꞌrĩtirã peꞌe Õꞌacʉ̃ tiropʉ waꞌasome. Õꞌacʉ̃rẽ ʉpʉtʉ buꞌiri daꞌrenoꞌrãsama.
1-3 Pãjãrã masã Jesure sirutuwã. Juã wãmeyeri masʉ̃ yʉꞌrʉoro ʉ̃sã Jesú buꞌerã peꞌe masãrẽ wãmeyewʉ. Jesú cʉ̃ basu narẽ wãmeyetiwĩ. Aꞌte, pãjãrã masã sirutuse, wãmeyese quetire fariseo masã tʉꞌocãrã niwã. Te quetire tʉꞌoapã nígʉ̃, Jesú Judeapʉ níꞌcʉ Galileapʉ waꞌawĩ.
Topʉ waꞌagʉ, cʉ̃ Samaria diꞌtapʉ yʉꞌrʉwãꞌcãwĩ.
Ti diꞌtapʉre Sicar wãmetiri macãpʉ etawĩ. Ti macã pʉꞌto dʉporocjʉ̃ Jacob cʉ̃ macʉ̃ Joseré oꞌóca diꞌta niwʉ̃.
Topʉ aco waari pe Jacob cʉ̃ wééca pe niwʉ̃. Jesú to yʉꞌrʉagʉ, caributia waꞌawĩ. Tojo weegʉ dajaritero nicã ti pe sumutopʉ soogʉ ejanujãwĩ.
7-8 Cʉ̃ topʉ dujiri cura ʉ̃sã baꞌase duurã waꞌarã macãpʉ piꞌawʉ. Ʉ̃sã topʉ nirĩ cura niꞌcõ numio Samariacjõ ti pepʉre aco waago etaco niwõ. Jesú core nicʉ niwĩ:
—Yʉꞌʉre aco tĩaña.
Co cʉ̃rẽ yʉꞌtico niwõ:
—¿Deꞌro weegʉ mʉꞌʉ judío masʉ̃ nimigʉ̃, yʉꞌʉ Samariacjõrẽ aco sẽrĩti? nico niwõ. Titapʉre judío masã Samaria diꞌtacjãrã meꞌrã ne aꞌmesʉꞌaticũcãrã niwã. Te ye buꞌiri cʉ̃rẽ tojo nico niwõ.
Jesú nicʉ niwĩ:
—Mʉꞌʉ Õꞌacʉ̃ masãrẽ oꞌosere masĩtisaꞌa. Yʉꞌʉ quẽꞌrãrẽ masĩtisaꞌa. Mʉꞌʉ masĩgõ pũrĩcã, yʉꞌʉre sẽrĩboapã. Mʉꞌʉ sẽrĩcã, yʉꞌʉ peꞌe aco catise oꞌose warore oꞌoboapã.
Co ninemoco niwõ tja:
—¿Ñeꞌe meꞌrã mʉꞌʉ acore waamiibosari? Aꞌti pe ʉ̃ꞌcʉ̃a niꞌi. ¿Noꞌopʉ mʉꞌʉ aco catise oꞌosere bocabosari?
Marĩ ñecʉ̃ Jacob aꞌti pe cjasere sĩꞌrĩcʉ niwĩ. Cʉ̃ põꞌrã, cʉ̃ yarã ecarã quẽꞌrã sĩꞌrĩcãrã niwã. Cʉ̃ marĩrẽ aꞌti pere cũucʉ niwĩ. ¿Mʉꞌʉ peꞌe cʉ̃ nemorõ niti?
Cʉ̃ core yʉꞌticʉ niwĩ:
—Nipeꞌtirã aꞌti pe cjase acore sĩꞌrĩrã, apaturi acowʉorãsama.
Yʉꞌʉ oꞌose peꞌere sĩꞌrĩrã, ne acowʉosome. Napʉre na ye ejeripõꞌrãrĩpʉ aco oꞌmabʉronuꞌcũrõ weronojõ nirõsaꞌa. Na catinuꞌcũcãꞌrãsama.
Co cʉ̃rẽ nico niwõ:
—To pũrĩcãrẽ yʉꞌʉre te acore oꞌoya. Mʉꞌʉ yʉꞌʉre oꞌocã, yʉꞌʉ acowʉosome. Tojo nicã aꞌti pepʉre aco waasĩꞌrĩgõ ĩꞌanuꞌcũsome, nico niwõ.
Jesú core nicʉ niwĩ:
—Mʉꞌʉ marãpʉre pijigo waꞌaya.
Co cʉ̃rẽ yʉꞌtico niwõ:
—Yʉꞌʉ marãpʉ marĩgõ niꞌi.
Jesú core nicʉ niwĩ:
—Mʉꞌʉ “Marãpʉ mooꞌo” nígõ, diacjʉ̃ta yʉꞌtiapʉ.
Mʉꞌʉ niꞌcãmocʉrã ʉmʉa meꞌrã marãpʉtiñaꞌco nimiwʉ̃. Niꞌcãrõacã mʉꞌʉ cʉogʉ mʉꞌʉ marãpʉ diacjʉ̃ nitimi. Mʉꞌʉ ucũse diacjʉ̃ta niꞌi.
Tojo nicã tʉꞌogo, Jesure nico niwõ:
—Mʉꞌʉ Õꞌacʉ̃ ye queti weremʉꞌtãrĩ masʉ̃ nisaꞌa.
Jesú core nicʉ niwĩ:
—Yʉꞌʉ ucũsere tʉꞌoya. Cãꞌrõacã dʉꞌsaꞌa sicʉ ʉ̃rʉ̃gʉ̃pʉ waꞌatimirã, Jerusalẽ́pʉ waꞌatimirã mʉsã Õꞌacʉ̃rẽ ẽjõpeoatjo.
Mʉsã Samariacjãrã mʉsã ẽjõpeosere añurõ tʉꞌomasĩtisaꞌa. Ʉ̃sã pũrĩcã ʉ̃sã ẽjõpeosere masĩꞌi. Aꞌtiro niꞌi. Masãrẽ yʉꞌrʉoacjʉ judío masʉ̃ nigʉ̃sami.
Ẽjõpeoritero etarosaꞌa. Aꞌtiro nicãrẽ nitojaꞌa. Masã Õꞌacʉ̃rẽ diacjʉ̃ta ẽjõpeorã na ye ejeripõꞌrãrĩpʉ ẽjõpeorãsama. Õꞌacʉ̃ cʉ̃rẽ ẽjõpeorãrẽ tojo ẽjõpeocã ʉasami.
Õꞌacʉ̃ bajutigʉ nimi. Cʉ̃rẽ ẽjõpeorã ejeripõꞌrãrĩpʉ diacjʉ̃ta ẽjõpeoroʉaꞌa.
Co cʉ̃rẽ nico niwõ:
—Yʉꞌʉ masĩꞌi. Mesías, Õꞌacʉ̃ cʉ̃ beseꞌcʉ Cristo, aꞌtigʉsami. Cʉ̃ aꞌtigʉ, marĩrẽ nipeꞌtisere weregʉsami, nico niwõ.
Tojo nicã tʉꞌogʉ, core nibajũrẽcʉ niwĩ:
—Yʉꞌʉ mʉꞌʉ meꞌrã ucũgʉ̃ Õꞌacʉ̃ beseꞌcʉta niꞌi.
Na aꞌtiro nirĩ cura ʉ̃sã baꞌase duurã ejaꞌcãrã Jesú tiropʉre etawʉ. Ʉ̃sã Jesú numio meꞌrã ucũcã ĩꞌarã, ĩꞌamarĩa waꞌacãti. Ne niꞌcʉ̃pʉta cʉ̃rẽ “¿Ñeꞌenojõrẽ ʉago weeati? o ¿ñeꞌenojõ cjasere ucũrã weeati?” ni sẽrĩtiñaꞌmaꞌatiwʉ.
Ʉ̃sã na tiropʉ etacã ĩꞌagõ, co aco waatjʉre topʉta dʉpocã, macãpʉ waꞌa waꞌawõ. Topʉre etago, masãrẽ wereco niwõ:
—Mʉsã quẽꞌrã ĩꞌarã aꞌtia. Sõꞌo, niꞌcʉ̃ ʉmʉ niami. Cʉ̃ yʉꞌʉ deꞌro weeꞌquere masĩpeꞌocãꞌmi. Cʉ̃ Õꞌacʉ̃ beseꞌcʉta niapĩba, nico niwõ.
Beꞌro co tojo werecã tʉꞌorã, na Jesú tiropʉ ĩꞌarã aꞌticãrã niwã.
Na aꞌtiri cura ʉ̃sã Jesure baꞌase ecarã weemiwʉ̃.
Cʉ̃ ʉ̃sãrẽ niwĩ:
—Yʉꞌʉ baꞌase cʉosere mʉsã masĩtisaꞌa.
Tojo nicã tʉꞌorã, ʉ̃sã cʉ̃ buꞌerã “¿Ãpẽrã cʉ̃rẽ baꞌase ecatojapari?” ni aꞌmerĩ sẽrĩtiñaꞌwʉ̃.
Jesú ʉ̃sãrẽ niwĩ:
—Õꞌacʉ̃ yʉꞌʉre oꞌówĩ. Yʉꞌʉ cʉ̃ ʉaro weegʉ weeꞌe. Cʉ̃ weedutiꞌquere weepeꞌogʉ, yʉꞌʉ baꞌagʉ weronojõ tʉꞌoñaꞌa.
Mʉsã aꞌtiro ni wãcũꞌu: “Baꞌparitise mujĩpũrĩ dʉꞌsaꞌa otese dʉcatiatjo.” Yʉꞌʉ peꞌe ĩꞌacãma, pupi ñairõpʉ weeꞌe. Jesú aꞌtiro ucũgʉ̃, masãrẽ ucũgʉ̃ weewĩ. Na cʉ̃ ucũsere ẽjõpeoatjo cãꞌrõ dʉꞌsaꞌa nígʉ̃, tojo niwĩ.
Oteꞌquere tʉ̃ꞌrẽrĩ masʉ̃ cʉ̃ daꞌraꞌque wapa wapeyenoꞌsami. Ãꞌrĩ daꞌragʉ weronojõ masãrẽ ẽjõpeocã weegʉ́ quẽꞌrãrẽ yʉꞌʉ wapayegʉsaꞌa. Ẽjõpeorã, na catinuꞌcũcãꞌrãsama. Ne waro weremʉꞌtãꞌcʉ, apĩ werenemoturiawãꞌcãgʉ̃ na weresere ẽjõpeocã ĩꞌarã, na pʉarãpʉta eꞌcatirãsama.
Masã ucũwʉaronojõpʉma aꞌtiro niꞌi: “Niꞌcʉ̃ ne waro otesami. Beꞌro te dʉcare miirĩ masʉ̃ apĩ nisami tja.”
Mʉsã yʉꞌʉ buꞌerã te weronojõ niꞌi. Ãpẽrã Õꞌacʉ̃ ye cjasere weremʉꞌtãcãrã niwã. Niꞌcãrõacãrẽ yʉꞌʉ mʉsãrẽ na weremʉꞌtãꞌquere werenemodutigʉ oꞌóꞌo. Mʉsã werese meꞌrã narẽ yarã waꞌacã weerãsaꞌa, niwĩ Jesú.
Samariacjõ co ya macãcjãrãrẽ aꞌtiro nico niwõ:
—Sõꞌonícʉ nipeꞌtise yʉꞌʉ weeꞌquere masĩpeꞌocãꞌmi. Co tojo nicã tʉꞌorã, pãjãrã cʉ̃rẽ ẽjõpeowã.
Tojo weerã Jesú tiropʉ aꞌti, cʉ̃rẽ na tiropʉ tojadutiwã. Cʉ̃ na tiropʉre pʉa nʉmʉ tojaqueꞌawĩ.
Beꞌro Jesú cʉ̃ weresere tʉꞌorã, pãjãrã ẽjõpeonemowã.
Beꞌro numiorẽ niwã:
—Ʉ̃sã mʉꞌʉ wereꞌque meꞌrã diaꞌcʉ̃ cʉ̃rẽ ẽjõpeoweꞌe. Ʉ̃sã basu cʉ̃ ucũsere tʉꞌoapʉ. Tojo weerã cʉ̃rẽ ẽjõpeoꞌo. Ʉ̃sã masĩꞌi. Diacjʉ̃ta niapã. Cʉ̃ Õꞌacʉ̃ beseꞌcʉ aꞌti turicjãrã masãrẽ yʉꞌrʉogʉ nimi, niwã core.
Todʉporo aꞌtiro niwĩ Jesú:
—Õꞌacʉ̃ ye queti weremʉꞌtãrĩ masʉ̃rẽ cʉ̃ ya diꞌtacjãrã ẽjõpeotisama.
Tojo nimicã, cʉ̃ ya diꞌta Galileapʉ etacã, masã tocjãrã peꞌe cʉ̃rẽ añurõ ñeꞌewã. Na quẽꞌrã Jerusalẽ́pʉ judío masã bosenʉmʉ Pascua ĩꞌarã ejacãrã niwã. Topʉ Jesú cʉ̃ weeĩꞌoꞌquere ĩꞌacãrã niwã. Tojo weerã cʉ̃rẽ ẽjõpeowã.
Jesú Galileapʉ ejagʉ, Canápʉ aco níꞌquere cʉ̃ vino wééca macãpʉ apaturi dajawĩ. Ti macãpʉre niꞌcʉ̃ Galilea diꞌta wiogʉ docacjʉ̃ niwĩ. Cʉ̃, cʉ̃ macʉ̃ dutitigʉre Capernaupʉ cʉocʉ niwĩ.
Cʉ̃, Jesú Judeapʉ níꞌcʉ Galileapʉ etapʉ nise quetire tʉꞌogʉ, Jesú tiropʉ aꞌticʉ niwĩ.
—Yʉꞌʉ macʉ̃rẽ yʉꞌrʉogʉ aꞌtia. Cʉ̃ wẽrĩse pʉꞌtoacãpʉ niami, niwĩ.
Jesú cʉ̃rẽ niwĩ:
—Mʉsã yʉꞌʉ weeĩꞌoticãma, ẽjõpeoweꞌe.
Cʉ̃ dutitigʉ pacʉ peꞌe Jesure niwĩ:
—Wiogʉ, pajañaꞌña. Teꞌa quero yʉꞌʉ macʉ̃ wẽrĩse dʉporo.
Jesú cʉ̃rẽ niwĩ:
—Mʉꞌʉ ya wiꞌipʉ tojaagʉsaꞌa. Mʉꞌʉ macʉ̃ catisami, niwĩ. Cʉ̃ Jesú tojo nisere tʉꞌogʉ, cʉ̃ ya wiꞌipʉ tojaa waꞌawĩ.
Cʉ̃ dajagʉti weeri cura cʉ̃rẽ daꞌracoꞌterã maꞌapʉ põtẽrĩ, cʉ̃rẽ werecãrã niwã:
—Mʉꞌʉ macʉ̃ catiami.
Na werecã, “¿Deꞌro nicã cʉ̃ añunʉꞌcãti?” ni sẽrĩtiñaꞌcʉ niwĩ. Na “Ñamicaꞌa dajaritero beꞌro ujaque surunoꞌami”, nicãrã niwã.
Na werecã, cʉ̃ “Jesú yʉꞌʉre ti horata ‘Mʉꞌʉ macʉ̃ catisami’, niami”, nicʉ niwĩ. Tojo weerã nipeꞌtirã cʉ̃, cʉ̃ ya wiꞌicjãrã Jesure ẽjõpeocãrã niwã.
Ti diꞌta Galileapʉre aco níꞌquere vino cʉ̃ dʉcayúca beꞌro wiogʉ macʉ̃rẽ yʉꞌrʉogʉ, Jesú pʉati cʉ̃ tutuase meꞌrã weeĩꞌogʉ̃ weewĩ. Judea diꞌtapʉ níꞌcʉ dajagʉ, tere weewĩ.
Wiogʉ docacjʉ̃ macʉ̃rẽ yʉꞌrʉóca beꞌro Jesú Jerusalẽ́pʉ judío masã bosenʉmʉ ĩꞌagʉ̃ majãmitojaawĩ tja.
Jerusalẽ́rẽ sãꞌrĩsãaca sãꞌrĩrõpʉre niꞌcã sope Oveja wãmetiri sope niwʉ̃. Ti sope pʉꞌto na uꞌarãtirã apóca pe niwʉ̃. Ti pe hebreo ye meꞌrã Betsaida wãmetiwʉ. Ti pe sumutopʉre niꞌcãmocʉse tucũrĩ tiꞌaya marĩse tucũrĩ niwʉ̃.
3-4 Te tucũrĩpʉ pãjãrã dutitirã nucũcãpʉ cũñawã. Caperi bajunoꞌtirã, opa cõꞌñerĩ sijarã, tojo nicã sijamasĩtirã niwã. Ti ditarapʉre wãcũña marĩrõ niꞌcãrẽtiri Õꞌacʉ̃rẽ werecoꞌtegʉ ʉꞌmʉsecjʉ̃ dijatamʉjãpʉ. Dijata, acore aꞌmeñaꞌcã weemʉjãpʉ. Cʉ̃ tojo wééca beꞌro ti pepʉ doqueñojãmʉꞌtãgʉ̃ yʉꞌrʉonoꞌpʉ. Tojo weerã na cʉ̃ yʉꞌrʉosere coꞌterã, topʉ cũñacãrã niwã.
Topʉre niꞌcʉ̃ dutitigʉ niwĩ. Treinta y ocho cʉ̃ꞌmarĩ waꞌacaro niwʉ̃ cʉ̃ dutitiwãꞌcõca beꞌro.
Jesú ti ditara tiropʉ yʉꞌrʉagʉ, topʉ cũñagʉ̃rẽ ĩꞌawĩ. Cʉ̃ yoacã dutiticã ĩꞌagʉ̃, cʉ̃rẽ sẽrĩtiñaꞌwĩ:
—¿Mʉꞌʉ yʉꞌrʉonoꞌsĩꞌrĩsari? niwĩ.
Cʉ̃ Jesure yʉꞌtiwĩ:
—Wiogʉ, yʉꞌʉre ne weetamugʉ̃ marĩmi. Nipeꞌtisetiri aco aꞌmeñaꞌrĩ cura yʉꞌʉ ti pepʉ sãjãasĩꞌrĩcã, ãpẽrã yʉꞌʉ dʉporo sãjãamʉꞌtãmʉjãwã.
Jesú cʉ̃rẽ niwĩ:
—Wãꞌcãnʉꞌcãña. Mʉꞌʉ cũñarõrẽ tuutũrẽ, waꞌagʉsaꞌa.
Cʉ̃ tojo nirĩ cura yʉꞌrʉonoꞌcʉpʉ tojawĩ. To beꞌro wãꞌcãnʉꞌcã, cʉ̃ cũñarõrẽ tuutũrẽ, sijanʉꞌcãwĩ. Cʉ̃rẽ yʉꞌrʉoca nʉmʉ sauru niwʉ̃.
Tojo weerã yʉꞌrʉonoꞌcʉ cʉ̃ cũñaꞌcarore oꞌmacã ĩꞌarã, judío masã wiorã cʉ̃rẽ nicãrã niwã:
Cʉ̃ narẽ yʉꞌticʉ niwĩ:
—Yʉꞌʉre yʉꞌrʉoꞌcʉ “Mʉꞌʉ cũñarõrẽ tuutũrẽ, oꞌmawãꞌcãgʉ̃saꞌa”, niami.
Na cʉ̃rẽ nicãrã niwã:
—¿Noanojõ mʉꞌʉrẽ tojo weedutiati?
Cʉ̃ Jesure masĩticʉ niwĩ. Jesú sijamasĩtigʉre yʉꞌrʉóca beꞌro pãjãrã masã waꞌteropʉ morẽsuꞌuwãꞌcãwĩ. Tojo weegʉ cʉ̃rẽ ĩꞌamasĩticʉ niwĩ.
Beꞌro Jesú Õꞌacʉ̃ wiꞌipʉ cʉ̃rẽ bocaejagʉ, niwĩ:
—Añurõ weeapa. Mʉꞌʉ yʉꞌrʉonoꞌcʉpʉ niꞌi. Apaturi ñaꞌarõ weenemoacʉpa. Mʉꞌʉ ñaꞌarõ weenemogʉ̃, nemorõ ñaꞌarõ yʉꞌrʉgʉsaꞌa, niwĩ.
Jesú tojo nicã tʉꞌogʉ, judío masã wiorãrẽ weregʉ waꞌacʉ niwĩ:
—Yʉꞌʉre yʉꞌrʉoꞌcʉ Jesú wãmeticʉ niami.
Cʉ̃ tojo nicã tʉꞌorã, judío masã wiorã Jesú cʉ̃ sauru nicã masãrẽ yʉꞌrʉoꞌque quetire masĩcãrã niwã. Tojo weerã cʉ̃ meꞌrã aꞌpepũrĩnʉꞌcã, cʉ̃rẽ wẽjẽsĩꞌrĩcãrã niwã.
Jesú narẽ niwĩ:
—Yʉꞌʉ pacʉ daꞌranuꞌcũcãꞌmi. Yʉꞌʉ quẽꞌrã daꞌranuꞌcũcãꞌa, niwĩ Jesú.
Sauru nicã daꞌradutitisere Jesú yʉꞌrʉnʉꞌcãse buꞌiri wiorã cʉ̃rẽ wẽjẽsĩꞌrĩwã. Beꞌro cʉ̃ Õꞌacʉ̃rẽ “Yʉꞌʉ pacʉ nimi” nisere tʉꞌorã, nemorõ cʉ̃rẽ wẽjẽsĩꞌrĩwã. “Cʉ̃ tojo nígʉ̃, Õꞌacʉ̃rẽ niꞌcãrõwijigʉ weemi”, niwã.
Jesú narẽ niwĩ:
—Diacjʉ̃ mʉsãrẽ weregʉti. Yʉꞌʉ Õꞌacʉ̃ macʉ̃ yʉꞌʉ seꞌsaro apeyenojõ weemasĩweꞌe. Yʉꞌʉ pacʉ weesere ĩꞌaꞌa. Te diaꞌcʉ̃rẽ weeꞌe. Aꞌtiro niꞌi. Nipeꞌtise yʉꞌʉ pacʉ weesere yʉꞌʉ quẽꞌrã tere weeꞌe.
Yʉꞌʉre maꞌígʉ̃, yʉꞌʉ pacʉ nipeꞌtise cʉ̃ weesetisere ĩꞌomi. Niꞌcãrõacã sijamasĩtigʉre yʉꞌrʉoꞌque nemorõ beꞌropʉre weegʉsami. Mʉsã tere ĩꞌamarĩarãsaꞌa.
Yʉꞌʉ pacʉ masã wẽrĩꞌcãrãrẽ masõmi. Cʉ̃ weronojõ yʉꞌʉ quẽꞌrã yʉꞌʉ masõsĩꞌrĩrãrẽ masõgʉ̃saꞌa.
22-23 Yʉꞌʉ pacʉ masã weesetisere besetimi. Yʉꞌʉ peꞌere masãrẽ “Añurõ weema” o “Ñaꞌarõ weema” ni, besedutiwĩ. Nipeꞌtirã yʉꞌʉ pacʉre añurõ ucũma. Yʉꞌʉ quẽꞌrãrẽ añurõ ucũato nígʉ̃ yʉꞌʉre masãrẽ besedutimi. Yʉꞌʉre añurõ ucũtirã, yʉꞌʉre oꞌóꞌcʉ quẽꞌrãrẽ añurõ ucũtima.
»Diacjʉ̃ta nigʉ̃ti. Yʉꞌʉ nisere tʉꞌorã, yʉꞌʉre oꞌóꞌcʉre ẽjõpeorã catinuꞌcũsere cʉoma. Na buꞌiri daꞌrenoꞌsome. Na pecameꞌepʉ waꞌaboꞌcãrã yʉꞌrʉwetitojama.
Diacjʉ̃ta nigʉ̃ti tja. Cãꞌrõacã dʉꞌsaꞌa Õꞌacʉ̃rẽ moorã yʉꞌʉre ẽjõpeoatjo. Na ẽjõpeoritero nitojaꞌa. Yʉꞌʉ ucũsere tʉꞌo, tere weerã́ catinuꞌcũcãꞌrãsama.
Yʉꞌʉ pacʉta masãrẽ catinuꞌcũsere oꞌomasĩmi. Cʉ̃́ta masãrẽ catinuꞌcũcã weedutigʉ yʉꞌʉre oꞌómi.
Õꞌacʉ̃ yʉꞌʉre masãrẽ besedutisere cũuwĩ. Yʉꞌʉ cʉ̃ macʉ̃ masã weronojõ upʉtigʉ nitjĩagʉ̃, masãrẽ beseꞌe.
Mʉsã aꞌtere tʉꞌorã, ʉcʉaticãꞌña. Niꞌcã nʉmʉ nipeꞌtirã wẽrĩꞌcãrã yʉꞌʉ ucũsere tʉꞌorãsama.
Tere tʉꞌorã, masãperipʉ níꞌcãrã masãpeꞌtiarãsama. Añurõ weesetiꞌcãrã catinuꞌcũajã masãrãsama. Ñaꞌarõ weeꞌcãrã peꞌe buꞌiri daꞌre bajurionoꞌajã masãrãsama, niwĩ Jesú.
Jesú wiorãrẽ ninemowĩ tja:
—Yʉꞌʉ basu, yʉꞌʉ seꞌsaro masãrẽ besemasĩtisaꞌa. Yʉꞌʉ pacʉ ʉaro, cʉ̃ dutironojõ yʉꞌʉ beseꞌe. Yʉꞌʉ ʉaro weesĩꞌrĩsere weeweꞌe. Yʉꞌʉ pacʉ yʉꞌʉre oꞌóꞌcʉ ʉaro weeꞌe. Tojo weegʉ yʉꞌʉ besese queoro niꞌi.
Yʉꞌʉ basu yʉꞌʉ weesere añurõ ucũcã, “Mʉꞌʉ ucũse wapamarĩꞌi”, nibosaꞌa.
Apĩ nimi yʉꞌʉ ucũsere “Añu niꞌi” nigʉ̃́. Cʉ̃ tojo nigʉ̃́ yʉꞌʉ pacʉ Õꞌacʉ̃ta nimi. Cʉ̃ yʉꞌʉre “Mʉꞌʉ weese añu niꞌi” nise pũrĩcã, wapatiꞌi.
Mʉsã Juã wãmeyeri masʉ̃pʉre yé cjasere sẽrĩtiñaꞌdutirã oꞌócãrã niwʉ̃. Cʉ̃ queoro yʉꞌticʉ niwĩ.
Juã sĩꞌomʉꞌtãgʉ̃ weronojõ niwĩ. Sĩꞌócjamarĩcã ʉ̃jʉ̃rõ, añurõ boꞌreyusaꞌa. Te boꞌreyuse weronojõ yé quetire añurõ ĩꞌowĩ. Mʉsã cʉ̃ ucũsere tʉꞌorã, yoaticã tere eꞌcatiwʉ.
Yʉꞌʉ weeĩꞌoꞌque Juã ucũꞌque nemorõ wapatiꞌi. Yʉꞌʉ pacʉ weedutiꞌque niꞌi. Tojo weese meꞌrã yʉꞌʉ pacʉ diacjʉ̃ta yʉꞌʉre oꞌówĩ nisere ĩꞌoꞌo.
Tojo nicã yé cjasere yʉꞌʉ pacʉ, yʉꞌʉre oꞌóꞌcʉ añurõ ucũmi. Mʉsã Õꞌacʉ̃ ucũsere tʉꞌoweꞌe. Cʉ̃ bajusere ĩꞌaweꞌe.
Tojo nicã yʉꞌʉre cʉ̃ oꞌóꞌcʉre ẽjõpeoweꞌe. Tojo weero cʉ̃ ucũse mʉsãrẽ sãjãweꞌe.
Mʉsã catinuꞌcũsere bocarãsaꞌa nírã, Õꞌacʉ̃ ye queti ojáca pũrĩrẽ wiopesase meꞌrã buꞌenuꞌcũcãꞌa. Mʉsã ti pũrĩ cjasere buꞌérã, yé quetireta buꞌeꞌe.
Mʉsã catinuꞌcũsere ʉamirã, yʉꞌʉre ẽjõpeosĩꞌrĩweꞌe.
»Masã yʉꞌʉre añurõ ucũcã ʉaweꞌe.
Yʉꞌʉ mʉsãrẽ ĩꞌamasĩꞌi. Mʉsã Õꞌacʉ̃rẽ maꞌiweꞌe.
Yʉꞌʉ, yʉꞌʉ pacʉ ʉaro aꞌtopʉre aꞌtiwʉ. Tojo weemicã, mʉsã yʉꞌʉre ʉaweꞌe. Apĩ cʉ̃ ʉaro aꞌtigʉ peꞌere mʉsã ʉarãsaꞌa.
Mʉsã basuta mʉsã weesere aꞌmerĩ “Añuꞌu”, nicũñaꞌa. Õꞌacʉ̃ niꞌcʉ̃ nigʉ̃́ “Añuꞌu” nise peꞌere aꞌmaweꞌe. Tojo weecũñarã, ¿deꞌro wee mʉsã yʉꞌʉre ẽjõpeobosaʉ?
Mʉsã “Cʉ̃ pacʉpʉre weresãgʉ̃sami”, ni wãcũticãꞌña. Mʉsã ẽjõpeoꞌcʉ Moiséta mʉsãrẽ weresãgʉ̃sami. Mʉsã aꞌtiro wãcũꞌu: “Moisé dutiꞌquere queoro weeꞌe. Tojo weerã ʉꞌmʉsepʉ waꞌarãsaꞌa”, ni wãcũꞌu.
Mʉsã cʉ̃ ojaꞌquere ẽjõpeorã pũrĩcã, yʉꞌʉ quẽꞌrãrẽ ẽjõpeobosaꞌa. Moisé cʉ̃ ojaꞌque, yé quetita niwʉ̃.
Cʉ̃ yʉꞌʉre ojaꞌquere ẽjõpeotirã, ¿deꞌro wee mʉsã yʉꞌʉ ucũsere ẽjõpeobosaʉ? niwĩ Jesú.
Jerusalẽ́pʉ sijamasĩtigʉre yʉꞌrʉóca beꞌro Jesú Galileapʉ dajatojaawĩ tja. Topʉ nígʉ̃, Galilea cja ditara ape pãꞌrẽpʉ pẽꞌawĩ. Ti ditarata Tiberia wãmetiwʉ.
Masã cʉ̃ weeĩꞌose meꞌrã dutitirãrẽ yʉꞌrʉocã ĩꞌarã, pãjãrã sirutuwã.
Ʉ̃sã ape pãꞌrẽpʉ pẽꞌatarã, ʉ̃rʉ̃gʉ̃pʉ mʉjãa, dujiwʉ.
Titare judío masã bosenʉmʉ waꞌatjo Pascua cãꞌrõacã dʉꞌsawʉ.
Jesú pãjãrã masã cʉ̃rẽ sirutucã ĩꞌagʉ̃, Felipere niwĩ:
—¿Noꞌopʉ marĩ na pãjãrãrẽ ecatjere baꞌase duurã waꞌarãsari?
Felipere ¿deꞌro yʉꞌtigʉsari? nígʉ̃, tojo sẽrĩtiñaꞌwĩ. Jesú peꞌe cʉ̃ weeatjere masĩyutojacʉ niwĩ.
Felipe cʉ̃rẽ yʉꞌtiwĩ:
—Ocho mujĩpũrĩ daꞌrase wapa narẽ marĩ pã́ duu ecacã, ne baꞌabocatisama.
Cʉ̃ tojo nicã tʉꞌogʉ, ʉ̃sã meꞌrãcjʉ̃ André, Simó Pedro acabiji Jesure niwĩ:
—Aꞌtore niꞌcʉ̃ wĩꞌmagʉ̃ nimi. Cʉ̃ niꞌcãmocʉse pã́ cebada meꞌrã weeꞌquepagare cʉomi. Tojo nicã waꞌi pʉarã cʉomi. Aꞌte baꞌase ãꞌrã pãjãrãrẽ ne seꞌsasome, niwĩ.
Cʉ̃ tojo nicã tʉꞌogʉ, Jesú niwĩ:
—Narẽ nipeꞌtirãrẽ dujidutiya. Na dujiro añurõ tátiwʉ. Tojo weerã nipeꞌtirã dujiwã. Niꞌcãmocʉsetiri mil ʉmʉa niwã.
Beꞌro Jesú pã́rẽ mii, Õꞌacʉ̃rẽ eꞌcatise oꞌowĩ. Tuꞌajanʉꞌcõ, ʉ̃sãrẽ oꞌowĩ. Beꞌro ʉ̃sã masã nipeꞌtirãrẽ dʉcawaawʉ. Mejãrõta waꞌi meꞌrã quẽꞌrãrẽ weewĩ. Ʉ̃sã na baꞌasĩꞌrĩrõ ejatuaro narẽ etiwʉ.
Na baꞌa yapíca beꞌro Jesú ʉ̃sãrẽ niwĩ:
—Na baꞌadʉꞌase cõꞌorĩ nígʉ̃, tere seesãaña, niwĩ.
Masã Jesú tojo weecã ĩꞌarã, cʉ̃rẽ niwã:
—“Õꞌacʉ̃ ye queti weremʉꞌtãrĩ masʉ̃ aꞌtiacjʉ niapʉ” níꞌcʉ ãꞌrĩta nitʉꞌsami.
Na cʉ̃rẽ ʉpʉtʉ tutuaro meꞌrã miaa, wiogʉ sõrõsĩꞌrĩmiwã. Cʉ̃ peꞌe na tojo weesĩꞌrĩsere ĩꞌagʉ̃, cʉ̃ seꞌsaro nisĩꞌrĩgʉ̃ ʉ̃rʉ̃gʉ̃pʉ mʉjãa waꞌawĩ.
Beꞌro naꞌiqueꞌawãꞌcãtiri cura ʉ̃sã ditarapʉ buꞌawʉ.
Buꞌata, Capernaupʉ waꞌarã yucʉsʉpʉ mʉjãsãjãa, ti ditarare pẽꞌanʉꞌcãwʉ̃. Naꞌinʉcʉ̃aca beꞌropʉ niwʉ̃. Jesú titare bajutiwĩ yujupʉ.
Ʉ̃sã pẽꞌarĩ cura wĩꞌrõ ʉpʉtʉ wẽetuuwãꞌcãtiwʉ. Tojo waꞌacã, pãꞌcõrĩ pacase wãꞌcãwʉ̃.
Ʉ̃sã yoaro niꞌcãmocʉse kilómetro waꞌáca beꞌro Jesú ʉ̃sã tiropʉ aꞌtigʉ, acopʉ sijawãꞌcãtiwĩ. Cʉ̃rẽ ĩꞌarã, ʉpʉtʉ ʉcʉawʉ.
Cʉ̃ ʉ̃sãrẽ niwĩ:
—Yʉꞌʉ niꞌi. Uiticãꞌña, niwĩ.
Ʉ̃sã cʉ̃rẽ mʉjãsãjãdutiwʉ. Cʉ̃ sãjã́ca beꞌro ʉ̃sã waꞌaro ape pãꞌrẽpʉ maata ejabaqueꞌowʉ.
Ape nʉmʉ masã ape pãꞌrẽpʉ tojaꞌcãrã nitʉopjʉ meꞌrã ʉ̃sã pẽꞌaꞌquere masĩcãrã niwã. Tojo nicã “Jesú cʉ̃ buꞌerã meꞌrã waꞌatiami”, nicãrã niwã.
Na tojo nicũñarĩ cura apeye yucʉsʉpawʉ etacaro niwʉ̃. Tepawʉ Jesú cʉ̃ pacʉre cʉ̃ eꞌcatise oꞌóca beꞌro ʉ̃sã baꞌaꞌcaropʉ etacaro niwʉ̃. Te Tiberia cjasepawʉ nicaro niwʉ̃.
Beꞌro masã ape pãꞌrẽpʉ tojaꞌcãrã Jesú, cʉ̃ buꞌerã marĩcã ĩꞌarã, aꞌtiro weecãrã niwã. Te yucʉsʉpawʉpʉ mʉjãsãjãa, Capernaupʉ Jesure aꞌmarã aꞌticãrã niwã.
Na aꞌti pãꞌrẽpʉ pẽꞌajarã, Jesure bocaejarã, cʉ̃rẽ sẽrĩtiñaꞌwã:
—¿Wiogʉ, deꞌro nicã mʉꞌʉ pẽꞌajati aꞌtopʉre?
Jesú narẽ yʉꞌtiwĩ:
—Diacjʉ̃ta nigʉ̃ti. Mʉsã pã́ baꞌa yapiꞌque ye buꞌiri yʉꞌʉre aꞌmaꞌa. Yʉꞌʉ tutuaro meꞌrã weeꞌque peꞌere ¿deꞌro nirõ weeati? ni tʉꞌomasĩtisaꞌa.
Mʉsã baꞌase diaꞌcʉ̃rẽ wapataꞌasĩꞌrĩrã, daꞌraticãꞌña. Te maata peꞌtise niꞌi. Apeye baꞌasere aꞌmaña. Te catinuꞌcũse oꞌose niꞌi. Tereta yʉꞌʉ Õꞌacʉ̃ macʉ̃ masʉ̃ weronojõ upʉtigʉ mʉsãrẽ oꞌogʉsaꞌa. Õꞌacʉ̃ yʉꞌʉ pacʉ yʉꞌʉre cʉ̃ oꞌóꞌcʉ nisere mʉsãrẽ ĩꞌotojawĩ.
Na cʉ̃rẽ sẽrĩtiñaꞌwã:
—¿Deꞌro weerãsari ʉ̃sã Õꞌacʉ̃ weedutiꞌquere añurõ weeyapadaꞌreosĩꞌrĩrã?
Jesú narẽ yʉꞌtiwĩ:
—Õꞌacʉ̃ mʉsãrẽ weedutiꞌque aꞌtiro niꞌi. Yʉꞌʉre cʉ̃ oꞌóꞌcʉre ẽjõpeodutimi.
Na cʉ̃rẽ sẽrĩtiñaꞌwã:
—¿Ñeꞌenojõ meꞌrã ĩꞌogʉ̃sari ʉ̃sã mʉꞌʉrẽ ẽjõpeocã? ¿Deꞌro bajuse weegʉsari?
Marĩ ñecʉ̃sʉmʉa maná wãmetisere baꞌacãrã niwã. Õꞌacʉ̃ ye queti ojáca pũrĩpʉ nírõnojõta te baꞌase ʉꞌmʉse cjasere cʉ̃ oꞌoꞌque nicaro niwʉ̃, niwã Jesure.
Cʉ̃ narẽ yʉꞌtiwĩ:
—Diacjʉ̃ta nigʉ̃ti. Moisé ʉꞌmʉse cjase baꞌasere oꞌoticʉ niwĩ narẽ. Yʉꞌʉ pacʉ peꞌe oꞌocʉ niwĩ. Cʉ̃́ta masãrẽ baꞌase ʉꞌmʉse cjase, diacjʉ̃ cjasere oꞌomi.
Baꞌase ʉꞌmʉse cjase ʉꞌmʉsepʉ dijatiꞌque niꞌi. Masãrẽ catinuꞌcũcã weeꞌe.
Na cʉ̃rẽ niwã:
Jesú narẽ niwĩ:
—Yʉꞌʉta baꞌase ʉꞌmʉse cjase niꞌi. Catinuꞌcũcã weeꞌe. Yʉꞌʉre ẽjõpeosirutugʉ ne ʉjaboasome. Ne acowʉosome. Aꞌtiro niꞌi. Baꞌa yapigʉ ʉjaboatimi. Sĩꞌrĩ yapigʉ acowʉotimi. Aꞌte weronojõ yʉꞌʉre ẽjõpeorã yapirã weronojõ añurõ tʉꞌoñaꞌnuꞌcũrãsama.
Yʉꞌʉ todʉporo níꞌcaronojõta yʉꞌʉre ĩꞌamirã, mʉsã ẽjõpeoweꞌe.
Nipeꞌtirã yʉꞌʉ pacʉ oꞌoꞌcãrã yʉꞌʉre ẽjõpeosama. Yʉꞌʉre na ẽjõpeocã, narẽ ñeꞌeticã weesome.
Ʉꞌmʉsepʉ níꞌcʉ yʉꞌʉ ʉaro weegʉ aꞌtitiwʉ. Yʉꞌʉre oꞌóꞌcʉ dutiro peꞌere weegʉ aꞌtiwʉ.
Cʉ̃ aꞌtiro ʉami. Cʉ̃ yʉꞌʉre oꞌoꞌcãrãrẽ bajuriocã ʉatimi. Na pecameꞌepʉ waꞌacã ʉatimi. Beꞌropʉ aꞌti ʉmʉco peꞌticã, yʉꞌʉ narẽ masõcã ʉasami.
Yʉꞌʉre oꞌóꞌcʉ aꞌtiro weecã ʉami. “Nipeꞌtirã yʉꞌʉre ẽjõpeorã catinuꞌcũcãꞌrãsama”, nimi. Yʉꞌʉ aꞌti ʉmʉco peꞌticã, narẽ masõgʉ̃saꞌa, niwĩ Jesú.
Jesú “Yʉꞌʉ ʉꞌmʉsepʉ dijatiꞌcʉ baꞌase weronojõ nigʉ̃́ niꞌi” nicã tʉꞌorã, judío masã wiorã cʉ̃ meꞌrã ua waꞌawã.
Aꞌtiro niwã:
—¿Ãꞌrĩ tojo ucũgʉ̃, Jesú, José macʉ̃ mejẽta niti? Cʉ̃ pacʉre, cʉ̃ pacore marĩ masĩꞌi. ¿Deꞌro weegʉ cʉ̃ “Ʉꞌmʉsepʉ níꞌcʉ dijatiwʉ”, niti?
Na tojo nicã tʉꞌogʉ, Jesú niwĩ:
—Yʉꞌʉre ucjaticãꞌña.
Ne niꞌcʉ̃ na ʉaro yʉꞌʉre sirutumasĩtisama. Yʉꞌʉre oꞌóꞌcʉ yʉꞌʉ pacʉ na yʉꞌʉre ẽjõpeocã ʉasãmi. Cʉ̃ ʉasãꞌcãrã diaꞌcʉ̃ sirutumasĩsama. Yʉꞌʉre siruturãrẽ aꞌti ʉmʉco peꞌticã, masõgʉ̃saꞌa.
Õꞌacʉ̃ ye queti weremʉꞌtãrĩ masã aꞌtiro ojacãrã niwã: “Õꞌacʉ̃ nipeꞌtirãrẽ buꞌegʉsami.” Tojo weerã nipeꞌtirã yʉꞌʉ pacʉ weresere tʉꞌo ẽjõpeorã yʉꞌʉre siruturãsama.
»Ne niꞌcʉ̃ masʉ̃ Õꞌacʉ̃ yʉꞌʉ pacʉre ĩꞌatimi. Yʉꞌʉ cʉ̃ meꞌrã níꞌcʉ diaꞌcʉ̃ ĩꞌawʉ̃.
Diacjʉ̃ta nigʉ̃ti. Yʉꞌʉre ẽjõpeogʉ catinuꞌcũgʉ̃sami.
Yʉꞌʉ ʉꞌmʉse cjase baꞌase niꞌi. Catinuꞌcũsere oꞌoꞌo.
Mʉsã ñecʉ̃sʉmʉa yucʉ marĩrõ, masã marĩrõpʉ manárẽ baꞌacãrã niwã. Tere baꞌaꞌcãrã nimirã, wẽrĩa waꞌacãrã niwã.
Yʉꞌʉ peꞌe baꞌase ʉꞌmʉse cjase peꞌere ucũꞌu. Tere baꞌarã, catinuꞌcũcãꞌrãsama.
Te baꞌase ʉꞌmʉsepʉ dijatiꞌcʉ yʉꞌʉta niꞌi. Tere baꞌarã, catinuꞌcũcãꞌrãsama. Yʉꞌʉ baꞌase oꞌose yʉꞌʉ upʉ niꞌi. Yʉꞌʉ upʉre aꞌti ʉmʉcocjãrãrẽ catinuꞌcũdutigʉ oꞌogʉti, niwĩ Jesú.
Cʉ̃ tojo nicã tʉꞌorã, judío masã wiorã aꞌmerĩ ucũwã:
—¿Deꞌro wee marĩrẽ ãꞌrĩ cʉ̃ upʉre baꞌadutibosari?
Jesú narẽ niwĩ:
—Diacjʉ̃ta nigʉ̃ti. Mʉsã yʉꞌʉ Õꞌacʉ̃ macʉ̃ masʉ̃ weronojõ upʉtigʉ yé upʉre baꞌatirã, yé díre sĩꞌrĩtirã, catinuꞌcũsome.
Yʉꞌʉ upʉre baꞌarã, yé díre sĩꞌrĩrã peꞌe catinuꞌcũcãꞌrãsama. Na wẽ́rĩ́ca beꞌro aꞌti turi peꞌticã, narẽ masõgʉ̃saꞌa.
Yé upʉ baꞌase waro niꞌi. Yé dí sĩꞌrĩse waro niꞌi.
Yé upʉre baꞌagʉ, yé díre sĩꞌrĩgʉ̃ yʉꞌʉ meꞌrã nimi. Yʉꞌʉ quẽꞌrã cʉ̃ meꞌrã niꞌi.
Yʉꞌʉ pacʉ catinuꞌcũgʉ̃ yʉꞌʉre oꞌówĩ. Yʉꞌʉ cʉ̃ meꞌrã catiꞌi. Tojo weegʉ yʉꞌʉ upʉ baꞌagʉre catinuꞌcũcã weegʉti.
Yʉꞌʉ ʉꞌmʉsepʉ cjase baꞌase dijatiꞌquere ucũꞌu. Aꞌte baꞌase maná mʉsã ñecʉ̃sʉmʉa baꞌaꞌque weronojõ niweꞌe. Na tere baꞌamirã, wẽrĩa waꞌacãrã niwã. Yé upʉre baꞌarã pũrĩcã catinuꞌcũcãꞌrãsama, niwĩ Jesú.
Jesure siruturi masã cʉ̃ buꞌesere tʉꞌorã, aꞌtiro niwã:
—Cʉ̃ werese diasayʉꞌrʉaꞌa. ¿Noa tere tʉꞌomasĩpõtẽobosaʉ?
Tojo ucũsere tʉꞌogʉ, Jesú narẽ niwĩ:
—¿Mʉsã yʉꞌʉ tojo ucũsere tʉꞌsatisari?
¿Deꞌro waꞌabosari yʉꞌʉ Õꞌacʉ̃ macʉ̃ masʉ̃ weronojõ upʉtigʉ apaturi todʉporo yʉꞌʉ níꞌcaropʉ mʉjãacã tja? Mʉsã tere ĩꞌarã, ¿deꞌro tʉꞌoñaꞌbosari?
Espíritu Santu catisere oꞌomi. Marĩ upʉ marĩrẽ catise oꞌoweꞌe. Yʉꞌʉ baꞌase, sĩꞌrĩsere ucũgʉ̃, poꞌpeapʉ ejeripõꞌrã cjasere ucũgʉ̃ weeꞌe. Yʉꞌʉ ucũsere ẽjõpeorã catinuꞌcũcãꞌrãsama.
Ãpẽrã mʉsã tiropʉre yʉꞌʉ weremicã, yʉꞌʉre ẽjõpeotima yujupʉ, niwĩ Jesú.
Jesú cʉ̃rẽ ẽjõpeotiajãrẽ ne waropʉta masĩtojacʉ niwĩ. Tojo nicã cʉ̃rẽ ãpẽrãrẽ wẽjẽdutigʉ oꞌoacjʉ quẽꞌrãrẽ masĩtojawĩ.
Jesú masãrẽ niwĩ:
—Tojo weegʉ yʉꞌʉ mʉsãrẽ mejẽpʉ níꞌcaronojõta ne niꞌcʉ̃ cʉ̃ ʉaro yʉꞌʉre sirutumasĩtisami. Yʉꞌʉ pacʉ oꞌonoꞌrã diaꞌcʉ̃ sirutumasĩsama, niwĩ Jesú.
Tita pãjãrã cʉ̃rẽ sirutumiꞌcãrã sirutuduꞌucãꞌwã.
Na tojo weecã ĩꞌagʉ̃, Jesú ʉ̃sã cʉ̃ buꞌerãrẽ sẽrĩtiñaꞌwĩ:
—¿Mʉsã quẽꞌrã waꞌasĩꞌrĩsari?
Simó Pedro cʉ̃rẽ yʉꞌtiwĩ:
—Wiogʉ, ¿noa peꞌere sirutubosari? Mʉꞌʉ ucũse catinuꞌcũsere oꞌoꞌo. ¿Ʉ̃sã noꞌopʉ waꞌabosaʉ?
Ʉ̃sã mʉꞌʉrẽ ẽjõpeotojaꞌa. Ʉ̃sã masĩꞌi, mʉꞌʉ añugʉ̃ Õꞌacʉ̃ beseꞌcʉta niꞌi.
Jesú ʉ̃sãrẽ niwĩ:
—Yʉꞌʉ mʉsã docere besewʉ. Yʉꞌʉ tojo wééca beꞌro nimicã, niꞌcʉ̃ mʉsã meꞌrãcjʉ̃ wãtĩ yagʉ nimi.
Jesú tojo nígʉ̃, Juda Iscariotere, Simó macʉ̃rẽ nigʉ̃ weewĩ. Juda ʉ̃sã meꞌrãcjʉ̃ nimiwĩ. Tojo nimigʉ̃, beꞌropʉre Jesure ĩꞌatuꞌtirãpʉre oꞌowĩ.
Jesú masãrẽ buꞌéca beꞌro Galileapʉ ĩꞌacusiawĩ. Cʉ̃ judío masã wẽjẽrĩ nígʉ̃, Judea diꞌtapʉre waꞌasĩꞌrĩtiwĩ.
Titare judío masã ñecʉ̃sʉmʉa wiꞌseriacã na weeꞌquere wãcũsiruturãtirã weewã. Tojo weerã ti bosenʉmʉ niatji dʉporoacã Jesú acabijirã cʉ̃rẽ niwã:
—Aꞌtopʉre tojaqueꞌaticãꞌña. Mʉꞌʉ buꞌesere siruturã tiro Judeapʉ tojaagʉsaꞌa. Topʉ napʉre weeĩꞌogʉ̃ waꞌaya.
Masã mʉꞌʉrẽ masĩcã ʉagʉ, yaꞌyioropʉ weeĩꞌoticãꞌrõʉaꞌa. Mʉꞌʉ tere weeĩꞌogʉ̃, nipeꞌtirã ĩꞌorõpʉ weeĩꞌogʉ̃ waꞌaya, niwã.
Cʉ̃ acabijirãpʉta cʉ̃rẽ ẽjõpeotiwã.
Jesú narẽ niwĩ:
—Yʉꞌʉ noꞌo ʉaro waꞌamasĩtisaꞌa. Yʉꞌʉ pacʉ yʉꞌʉre cũuꞌque ejaweꞌe yujupʉ. Mʉsã pũrĩcãrẽ wioweꞌe; noꞌo ʉaro waꞌamasĩꞌi.
Aꞌti ʉmʉcocjãrã ñaꞌarõ weerã́ mʉsãrẽ ĩꞌatuꞌtitima. Na ñaꞌarõ nisetiꞌquere werecã, yʉꞌʉre ĩꞌatuꞌtima.
Mʉsã bosenʉmʉrẽ ĩꞌarã waꞌaya. Yʉꞌʉ pacʉ yʉꞌʉre cũuꞌcaro ejaweꞌe. Tojo weegʉ niꞌcãrõacãma yʉꞌʉa waꞌaweꞌe, niwĩ Jesú.
Tojo níca beꞌro Galileapʉta tojacãꞌwĩ.
Ti bosenʉmʉ nicã, judío masã wiorã Jesure aꞌmarã, “Sõꞌonícʉ waro ¿noꞌopʉ nisari?” nicãrã niwã.
Jesure pãjãrã masã aꞌtiro nicãrã niwã. Ãpẽrã “Añugʉ̃ nimi”, nicãrã niwã. Ãpẽrã peꞌe “Nitimi, masãrẽ nisoogʉ ñaꞌagʉ̃ nimi”, nicãrã niwã.
Judío masã wiorãrẽ uirã, nipeꞌtirã tʉꞌoropʉ Jesú ye cjasere ucũtiwã.
Jerusalẽ́pʉ bosenʉmʉ decótiari cura Jesú Õꞌacʉ̃ wiꞌipʉ sãjãa, masãrẽ buꞌewĩ.
Cʉ̃ buꞌesere tʉꞌorã, judío masã wiorã tʉꞌomarĩawã.
—Ãꞌrĩ buꞌetimigʉ̃, ¿deꞌro weegʉ tocãꞌrõ masĩti? niwã.
Jesú narẽ niwĩ:
—Yʉꞌʉ buꞌese, yé mejẽta niꞌi. Yʉꞌʉ pacʉ, yʉꞌʉre oꞌóꞌcʉ ye niꞌi.
Noꞌo Õꞌacʉ̃ ʉaro weesĩꞌrĩgʉ̃nojõ yʉꞌʉ ucũsere “Diacjʉ̃ta niꞌi”, ni masĩgʉ̃sami. “Õꞌacʉ̃ dutiro buꞌemi. Cʉ̃ ʉaro buꞌetimi”, nigʉ̃sami.
Niꞌcʉ̃ cʉ̃ ʉaro ucũmaꞌagʉ̃ “Cʉ̃ añurõ ucũmeꞌrĩmi” nicã tʉꞌosĩꞌrĩsami. Apĩ Õꞌacʉ̃ ʉaro weregʉ peꞌe masã “Õꞌacʉ̃rẽ añuyʉꞌrʉami” nicã ʉasami. Cʉ̃ pũrĩcã nisooti, diacjʉ̃ ucũsami.
»Mʉsãrẽ Õꞌacʉ̃ dutiꞌquere Moisé oꞌocʉ niwĩ. Tojo weemicã, mʉsã ne niꞌcʉ̃ te dutisere weeweꞌe. ¿Deꞌro weerã mʉsã yʉꞌʉre wẽjẽsĩꞌrĩti? ni sẽrĩtiñaꞌwĩ.
Masã cʉ̃rẽ niwã:
—¿Noa mʉꞌʉrẽ wẽjẽsĩꞌrĩti? Mʉꞌʉ wãtĩ sãjãnoꞌcʉ nisaꞌa.
Jesú narẽ niwĩ:
—Sijamasĩtigʉre sauru nicã yʉꞌrʉocã ĩꞌaʉcʉatjĩarã, yʉꞌʉre wẽjẽsĩꞌrĩꞌi.
¿Deꞌro weerã mʉsã ʉcʉati? Moisé mʉsãrẽ aꞌtiro duticʉ niwĩ: “Mʉsã põꞌrã ʉmʉarẽ niꞌcã semana bajuáca beꞌro na õꞌrẽcjʉ yapa caserore yejecõꞌaña”, nicʉ niwĩ. Cʉ̃ tojo dutise dʉporo mʉsã ñecʉ̃sʉmʉa maata tojo weemʉjãtitojacãrã niwã. Apetero na sauru nicã bajuabosama. Na bajuáca beꞌro niꞌcã semana queoro sauruta nibosaꞌa tja.
Mʉsã Moisé dutiꞌquere queoro weesĩꞌrĩrã, sauru nimicã, na õꞌrẽcjʉ yapa caserore yejecõꞌasaꞌa. Tojo weemirã, yʉꞌʉ sauru nicã niꞌcʉ̃rẽ yʉꞌrʉocã ĩꞌarã, ¿yʉꞌʉ meꞌrã tʉꞌsaweti?
Buꞌicjase bajuyoropʉ cjase diaꞌcʉ̃rẽ ĩꞌabeseticãꞌña. Queoro ĩꞌatojarãpʉ beseya, niwĩ Jesú.
Jesú masãrẽ buꞌeri cura ãpẽrã Jerusalẽ́cjãrã niwã:
—¿Ãꞌrĩta niti na wẽjẽsĩꞌrĩ wapagʉ́?
Cʉ̃ nipeꞌtirã ĩꞌorõpʉ buꞌegʉ weemi. Na cʉ̃rẽ ne mejẽcã nitiama. ¿Apetero weerã wiorã ãꞌrĩ Õꞌacʉ̃ macʉ̃ cʉ̃ beseꞌcʉ nimi nisere ẽjõpeosari?
Ãꞌrĩ Õꞌacʉ̃ beseꞌcʉ nitisami. Cʉ̃ ya macãrẽ marĩ masĩꞌi. Õꞌacʉ̃ beseꞌcʉ nicã pũrĩcãrẽ, marĩ cʉ̃ aꞌtiꞌcaropʉre masĩtiboapã, niwã.
Jesú cʉ̃ buꞌeri cura na tojo ni ucũcã tʉꞌogʉ, tutuaro narẽ niwĩ:
—Mʉsã yʉꞌʉre masĩꞌi, nimiba. Tojo nicã yʉꞌʉ aꞌtiꞌcaropʉre masĩsaꞌa. Yʉꞌʉ ʉaro meꞌrã aꞌtitiwʉ. Yʉꞌʉre oꞌóꞌcʉ diacjʉ̃ weegʉ́ nimi. Mʉsã cʉ̃rẽ masĩweꞌe.
Yʉꞌʉ cʉ̃ tiropʉ níꞌcʉ niꞌi. Tojo weegʉ cʉ̃rẽ masĩꞌi, niwĩ Jesú.
Cʉ̃ tojo nicã tʉꞌorã, cʉ̃rẽ buꞌiri daꞌreri wiꞌipʉ miasĩꞌrĩmiwã. Õꞌacʉ̃ cũuꞌque ejatiyucã, cʉ̃rẽ miatiwã.
Masã pãjãrã cʉ̃rẽ ẽjõpeowã. Aꞌtiro niwã:
—¿To pũrĩcãrẽ Õꞌacʉ̃ beseꞌcʉ Cristo aꞌtigʉ, ãꞌrĩ weeĩꞌoꞌque nemorõ weegʉsari? niwã.
Fariseo masã “Ãꞌrĩ Õꞌacʉ̃ beseꞌcʉ nimi” nisere tʉꞌocãrã niwã. Tojo weerã paꞌia wiorã meꞌrã Õꞌacʉ̃ wiꞌi coꞌterã surarare Jesure ñeꞌedutirã oꞌócãrã niwã.
—Yʉꞌʉ mʉsã meꞌrã yoaticã nigʉ̃saꞌa. Beꞌro yʉꞌʉre oꞌóꞌcʉ tiropʉ waꞌagʉti.
Yʉꞌʉre aꞌmasiruturã, mʉsã bocasome. Yʉꞌʉ waꞌaropʉre waꞌamasĩsome.
Judío masã wiorã aꞌmerĩ sẽrĩtiñaꞌwã:
—Ãꞌrĩ yʉꞌʉre bocasome nígʉ̃, ¿noꞌopʉ waꞌagʉsari? ¿Cʉ̃ judío masã griego masã tiropʉ waꞌasteaꞌcãrãrẽ buꞌesijagʉ waꞌagʉsari? ¿Griego masã quẽꞌrãrẽ buꞌegʉsari?
Cʉ̃ tojo níꞌque ¿deꞌro nisĩꞌrĩrõ weeapari? ni aꞌmerĩ sẽrĩtiñaꞌwã.
Jesú bosenʉmʉ na weeyapatiri nʉmʉ warore wãꞌcãnʉꞌcã, tutuaro meꞌrã niwĩ:
—Acowʉorã, yʉꞌʉ tiropʉ aꞌti, sĩꞌrĩrã aꞌtia.
Tojo weerã yʉꞌʉre ẽjõpeocã, mʉsã ye ejeripõꞌrãrĩpʉ Espíritu Santu nigʉ̃sami. Cʉ̃ dia aco oꞌmabʉronuꞌcũrõ weronojõ nigʉ̃sami. Õꞌacʉ̃ ye queti ojáca pũrĩpʉ níꞌcaronojõta nirõsaꞌa, niwĩ Jesú.
Cʉ̃ aco oꞌmabʉronuꞌcũsere ucũgʉ̃, Espíritu Santure ucũgʉ̃ weewĩ. Cʉ̃́ta Jesure ẽjõpeorãpʉre sãjãacjʉ nigʉ̃sami nígʉ̃, tojo niwĩ. Titare Espíritu Santu cʉ̃ aꞌtise dʉporo niwʉ̃. Jesú cʉ̃ wẽrĩ masãmʉjãatiyucã, Espíritu Santu aꞌtitiwĩ yujupʉ.
Ãpẽrã Jesú ucũꞌquere tʉꞌorã, aꞌtiro niwã:
—Diacjʉ̃ta niꞌi. Ãꞌrĩ “Õꞌacʉ̃ ye queti weremʉꞌtãrĩ masʉ̃ aꞌtiacjʉ niapʉ” na níꞌcʉta nimi.
Ãpẽrã aꞌtiro niwã:
—Ãꞌrĩ Õꞌacʉ̃ beseꞌcʉ Cristo nimi, niwã.
Ãpẽrã peꞌe “Õꞌacʉ̃ beseꞌcʉ deꞌro Galileacjʉ̃ nibosabe.
Õꞌacʉ̃ ye queti ojáca pũrĩpʉ aꞌtiro niwʉ̃: ‘Õꞌacʉ̃ beseꞌcʉ Davi weronojõ Belẽcjʉ̃́ nigʉ̃sami. Cʉ̃ pãrãmi nituriagʉpʉ nigʉ̃sami’, ni ojanoꞌwʉ̃”, niwã.
Jesure masã niꞌcãrõnojõ wãcũtiwã. Tojo weerã dʉcawatia waꞌawã.
Ãpẽrã cʉ̃rẽ buꞌiri daꞌreri wiꞌipʉ miasĩꞌrĩwã. Tojo weesĩꞌrĩmirã, weetiwã.
Õꞌacʉ̃ wiꞌi coꞌterã surara Jesure ñeꞌedutirã oꞌónoꞌcãrã aꞌtiro weewã. Na oꞌóꞌcãrã tiro fariseo masã, tojo nicã paꞌia wiorã tiropʉ majãmitojaawã. Topʉ na etacã, wiorã narẽ sẽrĩtiñaꞌcãrã niwã:
—¿Deꞌro weerã Jesure ñeꞌe miititiati? nicãrã niwã.
Surara narẽ yʉꞌticãrã niwã:
—Ne niꞌcʉ̃ cʉ̃ weronojõ ucũcã, tʉꞌotirã nicãti.
Fariseo masã narẽ nicãrã niwã:
—¿Mʉsã quẽꞌrã cʉ̃ buꞌeꞌquere tʉꞌorã, ẽjõpeoati? ¿Nisoonoꞌati?
Añurõ tʉꞌomasĩña. Ne niꞌcʉ̃ wiogʉ, ne niꞌcʉ̃ fariseo masʉ̃ cʉ̃rẽ ẽjõpeotima.
Sõjã pãjãrã cʉ̃ weresere ẽjõpeorã, Õꞌacʉ̃ Moisére dutise cũuꞌquere masĩtibutiama. Õꞌacʉ̃ narẽ buꞌiri daꞌregʉsami, nicãrã niwã surarare.
Nicodemo ñamipʉ Jesure ĩꞌagʉ̃ ejaꞌcʉ fariseo masʉ̃ nicʉ niwĩ. Cʉ̃ meꞌrãcjãrã wiorãrẽ aꞌtiro nicʉ niwĩ:
—Marĩrẽ dutise aꞌtiro niꞌi: “Niꞌcʉ̃ cʉ̃ ñaꞌarõ weeꞌquere ĩꞌatojarãpʉ, buꞌiri daꞌreroʉaꞌa”, niꞌi, nicʉ niwĩ.
Na cʉ̃rẽ niwã:
—¿Mʉꞌʉ quẽꞌrã Galileacjʉ̃ niti? Õꞌacʉ̃ ye queti ojáca pũrĩpʉ buꞌeya. Ne niꞌcʉ̃ Õꞌacʉ̃ ye quetire weremʉꞌtãrĩ masʉ̃ Galileacjʉ̃ nitimi, nicãrã niwã.
Jesú peꞌe ʉ̃rʉ̃gʉ̃ Olivo wãmeticjʉpʉ waꞌawĩ.
Beꞌro ape nʉmʉ boꞌreacã Õꞌacʉ̃ wiꞌipʉ waꞌawĩ tja. Masã nipeꞌtirã cʉ̃ tiropʉ nerẽwãꞌcãtiwã. Cʉ̃ ejanujã, narẽ buꞌewĩ.
Cʉ̃ buꞌeri cura Moisé dutiꞌquere buꞌeri masã, tojo nicã fariseo masã Jesú tiropʉ etawã. Na niꞌcõ numio apĩ co marãpʉ nitigʉ meꞌrã ñaꞌarõ weemigõ tõꞌoꞌcore masã ĩꞌorõpʉ miiejawã.
Na Jesure niwã:
—Wiogʉ, aꞌtigo co marãpʉ nitigʉ meꞌrã ñaꞌarõ weegore bocaejapʉ.
Moisé tojo weegonojõrẽ ʉ̃tãperi meꞌrã doquewẽjẽduticʉ niwĩ. ¿Mʉꞌʉ waro deꞌro niti?
¿Deꞌro yʉꞌtigʉsari? nírã, cʉ̃rẽ tojo sẽrĩtiñaꞌwã. Na aꞌtiro wãcũwã: “Cʉ̃ mejẽcã yʉꞌticã, wiorãrẽ weresãrãsaꞌa”, ni wãcũwã. Na sẽrĩtiñaꞌcã tʉꞌogʉ, muꞌrĩqueꞌa, cʉ̃ omopica meꞌrã nucũcãpʉ ojawĩ.
Na cʉ̃rẽ sẽrĩtiñaꞌduꞌuticã ĩꞌagʉ̃, cʉ̃ wãꞌcãnʉꞌcã, narẽ niwĩ:
—Mʉsã waꞌteropʉ noꞌo nigʉ̃́ ne niꞌcãti ñaꞌarõ weetigʉ, ʉ̃tãgã mii, core doquenʉꞌcãña.
Beꞌro muꞌrĩqueꞌa, ojanemowĩ tja.
Cʉ̃ tojo nicã tʉꞌorã, na buꞌiritirã tʉꞌoñaꞌwã. Tojo weerã siape meꞌrã nipeꞌtirã uiwijapeꞌtia waꞌawã. Bʉcʉrã waro wijamʉꞌtãwã. Beꞌro ãpẽrã quẽꞌrã sirutuwijawã. Jesú niꞌcʉ̃ta co numio meꞌrã cõꞌonujãwĩ.
Cʉ̃ wãꞌcãnʉꞌcã, co niꞌcõrẽta ĩꞌagʉ̃, niwĩ:
—Mʉꞌʉrẽ weresãrã waro ¿noꞌo waꞌati? Mʉꞌʉrẽ “Ʉ̃tã meꞌrã doquewẽjẽrõʉaꞌa”, ¿nitiati?
Co cʉ̃rẽ niwõ:
—Nitiama.
Jesú core niwĩ:
—Yʉꞌʉ quẽꞌrã mʉꞌʉrẽ “Buꞌiri daꞌreroʉaꞌa”, niweꞌe. Waꞌagosaꞌa. Apaturi ñaꞌarõ weenemoticãꞌña, niwĩ.
Niꞌcãti Jesú masãrẽ buꞌégʉ, aꞌtiro niwĩ:
—Yʉꞌʉ aꞌti nucũcãcjãrãrẽ sĩꞌose weronojõ niꞌi. Yʉꞌʉre siruturã naꞌitĩꞌarõpʉ nirã́ weronojõ nitima. Yʉꞌʉ na meꞌrã ninuꞌcũꞌu. Na deꞌro weeatjere ĩꞌoꞌo. Tojo weerã añurõ nisetimasĩma.
Cʉ̃ tojo nicã tʉꞌorã, fariseo masã Jesure niwã:
—Mʉꞌʉ basu mʉꞌʉ weesere ucũcã, mʉꞌʉ ucũse wapamarĩꞌi.
Jesú narẽ niwĩ:
—Yʉꞌʉ basu yʉꞌʉ weesere ucũmicã, yʉꞌʉ ucũse wapatiꞌi. Yʉꞌʉ níꞌcaropʉ yʉꞌʉ dajatojaatjere masĩꞌi. Mʉsã pũrĩcã yʉꞌʉ níꞌcaro yʉꞌʉ dajatojaatjopʉre masĩweꞌe.
Mʉsã aꞌti ʉmʉcocjãrã wãcũse meꞌrã beseꞌe. Yʉꞌʉ pũrĩcã yʉꞌʉ seꞌsaro ne niꞌcʉ̃rẽ beseweꞌe.
Yʉꞌʉ besegʉ, queoro besebosaꞌa. Yʉꞌʉ ʉaro beseweꞌe. Yʉꞌʉ pacʉ, yʉꞌʉre oꞌóꞌcʉ meꞌrã beseꞌe.
Mʉsãrẽ dutise na ojaꞌque aꞌtiro niꞌi: “Pʉarã masã niꞌcãrõnojõ na ĩꞌaꞌquere weresãcã, ẽjõpeoroʉaꞌa.”
Yʉꞌʉ werese quẽꞌrã tojota niꞌi. Yʉꞌʉ, yʉꞌʉ pacʉ yʉꞌʉre oꞌoꞌcʉ meꞌrã yé cjasere añurõ ucũꞌu. Tojo weero yʉꞌʉ ucũse queoro niꞌi.
Na Jesure sẽrĩtiñaꞌwã:
—To pũrĩcãrẽ ¿mʉꞌʉ pacʉ noꞌopʉ nisari?
—Mʉsã yʉꞌʉre masĩweꞌe. Yʉꞌʉ pacʉ quẽꞌrãrẽ masĩtisaꞌa. Yʉꞌʉre masĩrã, cʉ̃ quẽꞌrãrẽ masĩboapã, niwĩ.
Jesú tojo ucũgʉ̃, Õꞌacʉ̃ wiꞌipʉ niwĩ. Masã niyeru oꞌorã na sãase acari tiropʉ niwĩ. Cʉ̃ topʉ nicã, cʉ̃ pacʉ cʉ̃rẽ cũuꞌque ejatiyucã, ne niꞌcʉ̃ cʉ̃rẽ buꞌiri daꞌreri wiꞌipʉ miatiwã.
Jesú judío masã wiorãrẽ niwĩ:
—Yʉꞌʉ waꞌagʉ weeꞌe. Yʉꞌʉ waꞌáca beꞌro mʉsã yʉꞌʉre aꞌmarãsaꞌa. Mʉsã acobojonoꞌña marĩrã wẽrĩrãsaꞌa. Yʉꞌʉ waꞌatjopʉre mʉsã waꞌamasĩsome.
Na aꞌmerĩ sẽrĩtiñaꞌwã:
—¿Cʉ̃ basu wẽjẽ, wẽrĩgʉ̃sari? ¿Tojo weerã cʉ̃ waꞌatjopʉre marĩ waꞌamasĩtisari?
Jesú narẽ niwĩ:
—Mʉsã aꞌti nucũcãcjãrã niꞌi. Yʉꞌʉ ʉꞌmʉsecjʉ̃ niꞌi.
Tojo weegʉ mʉsãrẽ todʉporo “Acobojonoꞌña marĩrã wẽrĩrãsaꞌa”, niapʉ. Mʉsã yʉꞌʉre “Cʉ̃́ta nimi”, ni ẽjõpeoweꞌe. Tojo weerã mʉsã acobojonoꞌña marĩrã wẽrĩrãsaꞌa.
Na Jesure sẽrĩtiñaꞌwã:
—¿Noanojõ niti mʉꞌʉ?
Jesú narẽ niwĩ:
—Ne waropʉ mʉsãrẽ weretojamiwʉ̃.
Yʉꞌʉ peje waro mʉsãrẽ werese cʉoꞌo. Tojo nicã mʉsãrẽ buꞌiri daꞌreatje quẽꞌrãrẽ cʉoꞌo. Yʉꞌʉre oꞌóꞌcʉ diacjʉ̃ ucũmi. Cʉ̃ ucũꞌquere, yʉꞌʉ tʉꞌoꞌquere mʉsãrẽ aꞌti nucũcãcjãrãrẽ wereturiaꞌa, niwĩ Jesú.
Jesú tojo ucũgʉ̃, cʉ̃ pacʉ Õꞌacʉ̃rẽta ucũgʉ̃ weemiwĩ. Masã peꞌe cʉ̃ tojo ucũsere tʉꞌomasĩtiwã.
Tojo weegʉ Jesú narẽ niwĩ:
—Mʉsã yʉꞌʉre ʉꞌmʉarõpʉ tuumorõnʉꞌcõrãpʉ, yʉꞌʉ Õꞌacʉ̃ beseꞌcʉ nisere masĩrãsaꞌa. “Cʉ̃ ʉaro weetipĩ”, nirãsaꞌa. Yʉꞌʉ pacʉ yʉꞌʉre wereꞌque seꞌsarore mʉsãrẽ wereꞌe.
Yʉꞌʉre oꞌóꞌcʉ yʉꞌʉ meꞌrã nimi. Yʉꞌʉ cʉ̃ tʉꞌsase diaꞌcʉ̃rẽ weeꞌe. Tojo weegʉ yʉꞌʉre ne cõꞌawãꞌcãtimi.
Jesú tojo nicã tʉꞌorã, pãjãrã cʉ̃rẽ ẽjõpeowã.
Jesú judío masã cʉ̃rẽ ẽjõpeorãrẽ aꞌtiro niwĩ:
—Mʉsã yʉꞌʉ buꞌesere yʉꞌtirã, yarã waro nirãsaꞌa.
Diacjʉ̃cjʉ̃rẽ masĩrãsaꞌa. Cʉ̃rẽ masĩrã, mʉsã ñaꞌarõ weesere dutigʉ doca nisome.
Na cʉ̃rẽ niwã:
—¿Deꞌro weegʉ mʉꞌʉ “Ñaꞌarõ weesere dutigʉ doca nisome”, niti? Ʉ̃sã Abrahã pãrãmerã nituriarã niꞌi. Ʉ̃sã apĩ dutise doca nititojawʉ.
Jesú narẽ niwĩ:
—Diacjʉ̃ta nigʉ̃ti. Nipeꞌtirã ñaꞌarõ weerã́ na ñaꞌarõ weesere duꞌumasĩtirã, te doca niwãꞌñasama.
Niꞌcʉ̃ ãpẽrãrẽ daꞌracoꞌtegʉ cʉ̃ wiogʉ ya wiꞌicjʉ̃ waro nitimi. Ti wiꞌi wiogʉ macʉ̃ peꞌe ti wiꞌicjʉ̃ waro nimi.
Yʉꞌʉ Õꞌacʉ̃ macʉ̃ mʉsã ñaꞌarõ weese doca nimiꞌcãrãrẽ yʉꞌrʉweticã weegʉ aꞌtiwʉ. Tojo wééca beꞌro diacjʉ̃ta mʉsã yʉꞌrʉonoꞌcãrã nirãsaꞌa.
Yʉꞌʉ mʉsã Abrahã pãrãmerã nituriarã nisere masĩtojaꞌa. Tojo nimirã, mʉsã yʉꞌʉ ucũsere ẽjõpeosĩꞌrĩtisaꞌa. Tojo weerã yʉꞌʉre wẽjẽsĩꞌrĩsaꞌa.
Na cʉ̃rẽ niwã:
—Ʉ̃sã ñecʉ̃ Abrahã nimi.
Jesú narẽ niwĩ:
—Mʉsã Abrahã pãrãmerã waro niꞌi nírã, cʉ̃ weeꞌcaro weronojõ weebosaꞌa.
Diacjʉ̃ cjase yʉꞌʉ pacʉ buꞌeꞌquere weremicã, yʉꞌʉre wẽjẽsĩꞌrĩꞌi. Abrahã ne tojo weeticʉ niwĩ.
Mʉsã peꞌe mʉsã pacʉ weesenojõrẽ weesaꞌa, niwĩ Jesú.
Cʉ̃ tojo nicã tʉꞌorã, na niwã:
—Ʉ̃sã, pacʉ marĩrã, tojo bocaꞌcãrã weronojõ niweꞌe. Õꞌacʉ̃ niꞌcʉ̃ta ʉ̃sã pacʉ nimi.
Jesú narẽ niwĩ:
—Mʉsã diacjʉ̃ta Õꞌacʉ̃ ʉ̃sã pacʉ nimi nírã, yʉꞌʉre ʉabosaꞌa. Yʉꞌʉ cʉ̃ meꞌrã níꞌcʉta aꞌtiwʉ. Yʉꞌʉ ʉaro aꞌtitiwʉ. Õꞌacʉ̃ta yʉꞌʉre oꞌówĩ.
¿Deꞌro weerã mʉsã yʉꞌʉ ucũsere tʉꞌomasĩweti? Aꞌtiro niꞌi. Mʉsã yʉꞌʉ ucũsere tʉꞌo ẽjõpeosĩꞌrĩweꞌe. Tojo weerã tojo weeꞌe.
Mʉsã pacʉ wãtĩ nimi. Mʉsã cʉ̃ yarã niꞌi. Tojo weerã cʉ̃ ʉaro weesĩꞌrĩꞌi. Cʉ̃ ne waropʉta masãrẽ wẽjẽcõꞌagʉ̃ nitojacʉ niwĩ. Cʉ̃ ne cãꞌrõacã diacjʉ̃ cjasere weetimi. Ne niꞌcãti diacjʉ̃ ucũtisami. Cʉ̃ nisoogʉ nimi. Tojo weegʉ nisoose meꞌrãta ucũsami. Cʉ̃ nisoosepijatjĩagʉ̃, nisoose wiogʉ nimi.
Mʉsã peꞌe yʉꞌʉ diacjʉ̃ ucũse ye buꞌiri yʉꞌʉre ẽjõpeoweꞌe.
¿Noanojõ yʉꞌʉre “Mʉꞌʉ ñaꞌa niꞌi”, nibosari? Yʉꞌʉ diacjʉ̃ ucũmicã, ¿deꞌro weerã yʉꞌʉre ẽjõpeoweti?
Õꞌacʉ̃ põꞌrã cʉ̃ ucũsere tʉꞌo yʉꞌtima. Mʉsã cʉ̃ yarã mejẽta niꞌi. Tojo weerã yʉꞌʉ ucũsere tʉꞌo ẽjõpeosĩꞌrĩweꞌe, niwĩ Jesú.
Jesú tojo nicã tʉꞌorã, judío masã cʉ̃rẽ niwã:
—Ʉ̃sã mʉꞌʉrẽ Samariacjʉ̃, wãtĩ sãjãnoꞌcʉ niꞌi nírã, diacjʉ̃ta niꞌi.
Jesú narẽ niwĩ:
—Yʉꞌʉ wãtĩ sãjãnoꞌcʉ niweꞌe. Yʉꞌʉ weese meꞌrã yʉꞌʉ pacʉre masã añurõ ucũcã weeꞌe. Mʉsã peꞌe yʉꞌʉ weesere ĩꞌarã, “Ñaꞌarõ weegʉ weemi”, niꞌi.
Yʉꞌʉ, yé cjasere masã añurõ ucũato nisere aꞌmagʉ̃ mejẽta weeꞌe. Niꞌcʉ̃ nimi yʉꞌʉre añurõ ucũgʉ̃. Cʉ̃́ta besegʉsami.
Diacjʉ̃ta nigʉ̃ti. Yʉꞌʉ ucũsere tʉꞌo ẽjõpeogʉ wẽrĩsome.
Na Jesure niwã:
—Mʉꞌʉ “Yʉꞌʉ ucũsere tʉꞌo ẽjõpeogʉ wẽrĩsome” nise buꞌiri ʉ̃sã añurõ masĩꞌi. Mʉꞌʉ wãtĩ sãjãnoꞌcʉ niꞌi. Todʉporocjãrã nipeꞌtirã Õꞌacʉ̃ ye queti weremʉꞌtãrĩ masã, tojo nicã Abrahã wẽrĩpeꞌtidija waꞌacãrã niwã.
¿Mʉꞌʉ ʉ̃sã ñecʉ̃ Abrahã yʉꞌrʉoro niti? Cʉ̃, Õꞌacʉ̃ ye queti weremʉꞌtãrã quẽꞌrã wẽrĩa waꞌacãrã niwã. Mʉꞌʉ waro ¿ñamʉnojõ niti tojo ni ucũgʉ̃?
Jesú narẽ niwĩ:
—Yʉꞌʉ, yʉꞌʉ basu, niꞌcʉ̃ta añurõ ucũmeꞌrĩse wapamarĩꞌi. “Ʉ̃sã pacʉ Õꞌacʉ̃ nimi” mʉsã nigʉ̃́ta yʉꞌʉre añurõ ucũmi.
Mʉsã cʉ̃rẽ masĩtisaꞌa. Yʉꞌʉ pũrĩcã masĩꞌi. Yʉꞌʉ cʉ̃rẽ masĩweꞌe nígʉ̃, mʉsã weronojõ nisoosepijagʉ nibosaꞌa. Diacjʉ̃ta niꞌi. Yʉꞌʉ cʉ̃rẽ masĩꞌi. Cʉ̃ dutisere weeꞌe.
Mʉsã ñecʉ̃ Abrahã yʉꞌʉ aꞌti nucũcãpʉ aꞌtiatjere ẽjõpeogʉ, eꞌcatiyucʉ niwĩ.
Na cʉ̃rẽ niwã:
Jesú narẽ niwĩ:
—Diacjʉ̃ta nigʉ̃ti. Abrahã bajuase dʉporopʉ yʉꞌʉ nitojawʉ.
Cʉ̃ tojo nicã tʉꞌorã, na ʉ̃tãperi meꞌrã doquewẽjẽsĩꞌrĩmiwã. Cʉ̃ peꞌe narẽ duꞌticãꞌwĩ. Beꞌro ti wiꞌi Õꞌacʉ̃ wiꞌipʉ níꞌcʉ na waꞌteropʉ wijaa waꞌawĩ.
Jesú cʉ̃ yʉꞌrʉaro niꞌcʉ̃ ʉmʉ caperi ĩꞌatigʉre ĩꞌawĩ. Cʉ̃ wĩꞌmagʉ̃pʉta caperi ĩꞌatigʉ bajuacʉ niwĩ.
Cʉ̃rẽ ĩꞌarã, ʉ̃sã Jesure sẽrĩtiñaꞌwʉ̃:
—Ʉ̃sãrẽ buꞌegʉ, ¿deꞌro weegʉ ãꞌrĩ caperi ĩꞌatigʉ bajuapari? ¿Noa ye buꞌiri nipari? ¿Cʉ̃ pacʉsʉmʉa ye buꞌiri o cʉ̃ ye buꞌiri?
Jesú ʉ̃sãrẽ niwĩ:
—Cʉ̃ ñaꞌarõ weeꞌque ye buꞌiri niweꞌe. Cʉ̃ pacʉsʉmʉa quẽꞌrã buꞌiri mooma. Cʉ̃ meꞌrã Õꞌacʉ̃ añurõ weesere ĩꞌosĩꞌrĩgʉ̃, cʉ̃rẽ tojo bajugʉ bajuacã weecʉ niwĩ.
Niꞌcãrõacã Õꞌacʉ̃ yʉꞌʉre oꞌóꞌcʉ cũuꞌquere weeroʉaꞌa nirĩtero niꞌi. Ñamipʉ marĩ daꞌramasĩtiro weronojõ beꞌropʉ cʉ̃ cũuꞌquere weeta basiotisaꞌa.
Yʉꞌʉ aꞌti ʉmʉcopʉ nirĩ cura masãrẽ sĩꞌose weronojõ niꞌi. Yʉꞌʉ narẽ Õꞌacʉ̃ yere masĩcã weeꞌe, niwĩ.
Jesú tojo níca beꞌro nucũcãpʉ ʉꞌsecore eꞌocũuwĩ. Beꞌro tere diꞌta morẽsuꞌuro ṍrẽ́mii, caperipʉ tuuwaꞌrewĩ.
Beꞌro cʉ̃rẽ niwĩ:
—Siloé wãmetiro na yééca ditarapʉ mʉꞌʉ caperire tuucoegʉ waꞌaya, niwĩ. Siloé “oꞌóꞌcʉ” nisĩꞌrĩrõ weesaꞌa.
Beꞌro cʉ̃ topʉ waꞌa, cʉ̃ caperire tuucoecʉ niwĩ. Cʉ̃ majãmitojatigʉ, añurõ ĩꞌacʉ niwĩ.
Cʉ̃ ya wiꞌi pʉꞌtocjãrã, todʉporo cʉ̃ caperi ĩꞌatigʉ nicã ĩꞌaꞌcãrã aꞌtiro nicãrã niwã:
—¿Ãꞌrĩ todʉporopʉ niyeru sẽrĩdujiꞌcʉta nimiba?
Niꞌcãrẽrã “Cʉ̃́ta nimi”, nicãrã niwã.
Ãpẽrã peꞌe “Nitimi. Apĩ cʉ̃ weronojõ bajugʉ nimi”, nicãrã niwã.
Cʉ̃ peꞌe “Yʉꞌʉta niꞌi”, nicʉ niwĩ.
Na cʉ̃rẽ sẽrĩtiñaꞌcãrã niwã:
—¿Deꞌro weegʉ mʉꞌʉ niꞌcãrõacãrẽ añurõ ĩꞌati?
Narẽ yʉꞌticʉ niwĩ:
—Sõꞌonícʉ Jesú wãmetigʉ diꞌta acotise meꞌrã yʉꞌʉ caperire tuuwaꞌre, Siloé ditarapʉ yʉꞌʉre coedutiami. Topʉ waꞌa, yʉꞌʉ coéca beꞌro ĩꞌanʉꞌcãpʉ.
Cʉ̃rẽ ninemocãrã niwã tja:
—¿Noꞌopʉ niati cʉ̃?
—Masĩtisaꞌa. Noꞌopʉ nígʉ̃ nisami, nicʉ niwĩ.
Beꞌro caperi bajunoꞌtiꞌcʉre fariseo masã tiropʉ miacãrã niwã.
Jesú cʉ̃rẽ yʉꞌrʉoca nʉmʉ sauru nicaro niwʉ̃.
Jesú caperi ĩꞌacã weeꞌcʉre fariseo masã sẽrĩtiñaꞌcãrã niwã:
Cʉ̃ narẽ yʉꞌticʉ niwĩ:
—Niꞌcʉ̃ yʉꞌʉ caperire diꞌta acotise meꞌrã tuuwaꞌreami. Yʉꞌʉ coéca beꞌro añurõ ĩꞌanʉꞌcãpʉ.
Niꞌcãrẽrã cʉ̃rẽ aꞌtiro nicãrã niwã:
—Marĩrẽ soodutíca nʉmʉrẽ aꞌtiro weegʉnojõ Õꞌacʉ̃ oꞌóꞌcʉ nitimi. Cʉ̃ marĩrẽ soodutíca nʉmʉrẽ ẽjõpeotisami.
Ãpẽrã peꞌe aꞌtiro nicãrã niwã:
—Cʉ̃ ñaꞌarõ weegʉnojõ nígʉ̃ pũrĩcã, aꞌte añusere weeĩꞌomasĩtiboapĩ, nicãrã niwã. Na mejẽcã diaꞌcʉ̃ wãcũcãrã niwã.
Beꞌro na caperi bajunoꞌtiꞌcʉre sẽrĩtiñaꞌcãrã niwã:
—Mʉꞌʉ waro ¿deꞌro niti mʉꞌʉrẽ ĩꞌacã weeꞌcʉre?
Cʉ̃ yʉꞌticʉ niwĩ:
—Yʉꞌʉa, Õꞌacʉ̃ ye queti weremʉꞌtãrĩ masʉ̃ nimi, niꞌi.
Judío masã wiorã todʉporopʉ cʉ̃ caperi ĩꞌatiꞌquere ẽjõpeosĩꞌrĩticãrã niwã.
Tojo weerã cʉ̃ pacʉsʉmʉarẽ pijio, sẽrĩtiñaꞌcãrã niwã:
—¿Ãꞌrĩ mʉsã macʉ̃ niti? ¿Cʉ̃ wĩꞌmagʉ̃pʉta caperi ĩꞌatigʉ bajuari? ¿Deꞌro weegʉ cʉ̃ niꞌcãrõacãrẽ ĩꞌati?
Cʉ̃ pacʉsʉmʉa narẽ yʉꞌticãrã niwã:
—Ʉ̃ʉ, ʉ̃sã macʉ̃ta nimi. Cʉ̃ caperi ĩꞌatigʉ bajuawĩ. Aꞌte diaꞌcʉ̃rẽ ʉ̃sã masĩꞌi.
Cʉ̃ niꞌcãrõacã ĩꞌasema masĩtisaꞌa. Cʉ̃rẽ ĩꞌacã weeꞌcʉ quẽꞌrãrẽ masĩtisaꞌa. Cʉ̃ basu yʉꞌtimasĩmi. Cʉ̃ wĩꞌmagʉ̃ mejẽta nimi. Cʉ̃rẽ sẽrĩtiñaꞌña, nicãrã niwã.
Cʉ̃ pacʉsʉmʉa uirã, tojo nicãrã niwã. Judío masã wiorã todʉporopʉ aꞌtiro nicãrã niwã: “Noꞌo Jesure ‘Õꞌacʉ̃ cʉ̃ oꞌóꞌcʉ nimi’ nigʉ̃nojõrẽ Õꞌacʉ̃ wiꞌipʉta cõꞌawĩrõnoꞌrõsaꞌa. Cʉ̃ marĩ meꞌrã nisetinemosome”, nicãrã niwã.
Tojo weerã marĩrẽ cõꞌarĩ ni uirã, “Cʉ̃ wĩꞌmagʉ̃ mejẽta nimi. Cʉ̃rẽ sẽrĩtiñaꞌña”, nicãrã niwã.
Judío masã wiorã caperi bajunoꞌtiꞌcʉre apaturi pijicãrã niwã tja. Cʉ̃rẽ “Õꞌacʉ̃ tʉꞌoropʉre diacjʉ̃ ucũña. Ʉ̃sã masĩꞌi, mʉꞌʉrẽ yʉꞌrʉoꞌcʉ ñaꞌagʉ̃ nimi”, nicãrã niwã.
Cʉ̃ narẽ nicʉ niwĩ:
—Cʉ̃ ñaꞌagʉ̃ o añugʉ̃ nígʉ̃ nisami; cʉ̃rẽ yʉꞌʉ masĩtisaꞌa. Aꞌte diaꞌcʉ̃rẽ masĩꞌi. Todʉporopʉre yʉꞌʉ caperi bajunoꞌtiꞌcʉre yʉꞌrʉoami. Niꞌcãrõacãrẽ ĩꞌaꞌa.
Cʉ̃rẽ sẽrĩtiñaꞌnemocãrã niwã tja:
—¿Noa mʉꞌʉrẽ tojo weeati? ¿Deꞌro wee mʉꞌʉrẽ ĩꞌacã weeati?
Cʉ̃ narẽ yʉꞌticʉ niwĩ:
—Mʉsãrẽ weretojapʉ. Yʉꞌʉre ẽjõpeoweꞌe. ¿Deꞌro weerã mʉsã sẽrĩtiñaꞌnemoti tja? ¿Cʉ̃rẽ sirutusĩꞌrĩti?
Cʉ̃ tojo yʉꞌticã tʉꞌorã, cʉ̃rẽ tuꞌticãrã niwã:
—Mʉꞌʉ cʉ̃rẽ sirutuya. Ʉ̃sã pũrĩcã Moisé dutisere siruturãti.
Ʉ̃sã masĩꞌi, Õꞌacʉ̃ Moisére ucũcʉ niwĩ. Cʉ̃ peꞌema “Tocjʉ̃pʉ nimi”, niña marĩꞌi.
Cʉ̃ narẽ nicʉ niwĩ:
Marĩ añurõ masĩꞌi, Õꞌacʉ̃ ñaꞌarãrẽ na sẽrĩsere yʉꞌtitisami. Cʉ̃rẽ ẽjõpeorã, cʉ̃ ʉaro weerã́ diaꞌcʉ̃rẽ yʉꞌtisami.
Ne niꞌcãti “Niꞌcʉ̃ wĩꞌmagʉ̃pʉta caperi ĩꞌatigʉ bajuaꞌcʉre ĩꞌacã weeapʉ” nicã tʉꞌonoꞌña marĩꞌi.
Cʉ̃ Õꞌacʉ̃ oꞌótiꞌcʉ nígʉ̃, yʉꞌʉre caperi ĩꞌacã weetiboapĩ.
Na cʉ̃rẽ nicãrã niwã:
—¿Mʉꞌʉ ne waropʉta ñaꞌagʉ̃ bajuaꞌcʉ mijĩ ʉ̃sãrẽ weresĩꞌrĩti? Cʉ̃ na meꞌrã nisetimiꞌcʉre na meꞌrã ninemodutiticãrã niwã.
Jesú caperi bajunoꞌtiꞌcʉre na cõꞌawĩrõꞌquere tʉꞌowĩ. Tojo weegʉ cʉ̃rẽ bocaejagʉ, niwĩ:
—¿Mʉꞌʉ Õꞌacʉ̃ macʉ̃ masʉ̃ weronojõ upʉtigʉre ẽjõpeoti?
Cʉ̃ Jesure yʉꞌtiwĩ:
—Wiogʉ, ¿noanojõ niti cʉ̃? Yʉꞌʉ cʉ̃rẽ ẽjõpeosĩꞌrĩsaꞌa. Wereya.
Jesú cʉ̃rẽ niwĩ:
—Mʉꞌʉ ĩꞌatojaꞌa. Yʉꞌʉ mʉꞌʉ meꞌrã ucũgʉ̃ta niꞌi.
Cʉ̃ tojo nicã tʉꞌogʉ, Jesú tiro ejaqueꞌa, cʉ̃rẽ niwĩ:
—Wiogʉ, mʉꞌʉrẽ ẽjõpeoꞌo.
Beꞌro Jesú niwĩ:
—Yʉꞌʉ aꞌti turipʉre queoro besegʉ aꞌtiwʉ. Masã na ñaꞌarõ weesere masĩtima. Õꞌacʉ̃ masãrẽ yʉꞌrʉomi nise quẽꞌrãrẽ masĩtima. Tojo weerã caperi bajunoꞌtirã weronojõ nima. Aꞌtere masĩdutigʉ, ẽjõpeocã ʉagʉ aꞌtiwʉ. Ãpẽrã “Õꞌacʉ̃ ye quetire masĩꞌi”, ni wãcũsama. Náta caperi ĩꞌatirã weronojõ dojosama, niwĩ Jesú.
Tojo nicã tʉꞌorã, niꞌcãrẽrã fariseo masã cʉ̃ tiropʉ nirã́ aꞌtiro niwã:
—¿Ʉ̃sã quẽꞌrã caperi bajunoꞌtirã weronojõta niti?
Jesú narẽ yʉꞌtiwĩ:
—Caperi bajunoꞌtirã weronojõ nírã pũrĩcã, mʉsã buꞌiri moobosaꞌa. Mʉsã “Caperi bajunoꞌo”, nimiba. Tojo weerã buꞌiritirã niꞌi, niwĩ Jesú.
1-2 Jesú masãrẽ buꞌégʉ, aꞌtiro queose werewĩ:
—Diacjʉ̃ta mʉsãrẽ nigʉ̃ti. Niꞌcʉ̃ masʉ̃ oveja coꞌtegʉ na sãꞌrĩsãaca sopepʉre queoro sãjãasami. Ãpẽrã ovejare yajasĩꞌrĩrã peꞌe sope marĩrõpʉ sãjãasama.
Sopere coꞌtegʉ oveja coꞌtegʉre pãosõrõsami. Cʉ̃ sãjãacã, oveja cʉ̃ ucũsere tʉꞌomasĩsama. Cʉ̃ na ovejanʉcʉ̃rẽ na wãmerẽ pisusami. Cʉ̃ tojo weecã, cʉ̃ tiropʉ sirutuwijaasama.
Narẽ pijiwijaatojagʉ, na dʉporo ʉꞌmʉtãwãꞌcãsami. Cʉ̃ ucũsere tʉꞌomasĩrã, cʉ̃ beꞌro sirutuqueꞌasama.
Apĩpʉre na ĩꞌamasĩtigʉre sirututisama. Cʉ̃ ucũsere tʉꞌomasĩtirã, noꞌo ʉaro duꞌtistea waꞌasama, niwĩ Jesú.
Fariseo masã aꞌte cʉ̃ queose oꞌosere tʉꞌomasĩtiwã.
Na tʉꞌoticã ĩꞌagʉ̃, Jesú narẽ ninemowĩ tja:
—Diacjʉ̃ta nigʉ̃ti. Yʉꞌʉ oveja sãjãarĩ sope weronojõ niꞌi.
8-9 Oveja sopere sãjãarã weronojõ yʉꞌʉre sirutu ẽjõpeorã yʉꞌrʉonoꞌrãsama. Oveja weronojõ uiro marĩrõ nímasĩrãsama. Na ʉasere bocarãsama. Ãpẽrã yʉꞌʉ dʉporo aꞌtiꞌcãrã ñaꞌarã, ovejare yajari masã weronojõ nicãrã niwã. Tojo weerã oveja peꞌe na ucũsere tʉꞌomasĩtirã, narẽ sirututicãrã niwã.
»Ovejare yajari masã narẽ yaja, wẽjẽsĩꞌrĩsama. Yʉꞌʉ pũrĩcã narẽ catisere oꞌogʉ aꞌtiwʉ. Eꞌcatiyʉꞌrʉmajãto nígʉ̃, narẽ tojo weewʉ.
Apĩ peꞌe cʉ̃ daꞌrase wapa wapataꞌase diaꞌcʉ̃rẽ wãcũsami. Cʉ̃ narẽ coꞌtegʉ waro nitigʉ yai aꞌticã, totá cõꞌanʉꞌcõ, waꞌa waꞌasami. Cʉ̃ yarã nitiyucã, tojo weesami. Yai aꞌti, narẽ ñeꞌe, nʉrʉ̃stepeꞌocãꞌsami.
Cʉ̃ wapataꞌase diaꞌcʉ̃rẽ wãcũgʉ̃, tojo weesami. Cʉ̃ yarã nitiyucã, ovejare wãcũnʉrʉ̃tisami.
14-15 »Yʉꞌʉ oveja añurõ coꞌtemeꞌrĩgʉ̃ weronojõ niꞌi. Aꞌtiro niꞌi. Yʉꞌʉ pacʉ yʉꞌʉre masĩmi. Yʉꞌʉ quẽꞌrã cʉ̃rẽ masĩꞌi. Te weronojõ yʉꞌʉ quẽꞌrã yarã ovejare masĩꞌi. Na quẽꞌrã yʉꞌʉre masĩma. Yʉꞌʉ na ye niatjere wẽrĩ, narẽ yʉꞌrʉogʉti.
Ãpẽrã quẽꞌrã judío masã nitimirã, yarã nima. Na quẽꞌrã neonoꞌo, yʉꞌʉre ẽjõpeosiruturãsama. Nipeꞌtirã yʉꞌʉre ẽjõpeorã niꞌcã curua nirãsama. Yʉꞌʉ niꞌcʉ̃ta narẽ coꞌtegʉ nigʉ̃saꞌa.
17-18 »Yʉꞌʉ pacʉ yʉꞌʉre maꞌimi. Yʉꞌʉ masãrẽ wẽrĩ yʉꞌrʉoatje wapa tojo weemi. Ne niꞌcʉ̃ yʉꞌʉre wẽrĩcã weemasĩtisami; yʉꞌʉ ʉaro meꞌrã wẽrĩgʉ̃ti. Yʉꞌʉ wẽrĩmasĩꞌi. Beꞌro masãmasĩꞌi tja. Yʉꞌʉ pacʉ yʉꞌʉre aꞌtirota weedutiwĩ, niwĩ Jesú.
Judío masã cʉ̃ tojo nicã tʉꞌorã, cʉ̃rẽ niꞌcãrõnojõ wãcũtiwã.
Niꞌcãrẽrã cʉ̃rẽ niwã:
—¿Deꞌro weerã mʉsã cʉ̃rẽ tʉꞌoti? Maatigʉ weemi. Wãtĩ sãjãnoꞌcʉ nimi, niwã.
Ãpẽrã peꞌe “Wãtĩ sãjãnoꞌcʉ tojo ucũtibosami. Wãtĩ sãjãnoꞌcʉ caperi ĩꞌatigʉre ĩꞌacã weemasĩtisami”, niwã.
Puꞌecʉ nirĩ cura Jerusalẽ́pʉ judío masã bosenʉmʉ weepeorã weewã. Dʉporocjãrã Õꞌacʉ̃ wiꞌire bosenʉmʉ weepeoꞌquere wãcũsiruturi nʉmʉ niwʉ̃.
Ti bosenʉmʉrẽ Jesú Õꞌacʉ̃ wiꞌipʉ waꞌawĩ.
Cʉ̃ Salomó wãmetiri tucũpʉ sãjãa yʉꞌrʉtẽrĩrĩ cura judío masã wiorã cʉ̃rẽ añurõ beꞌtoanʉꞌcã waꞌawã. Cʉ̃rẽ sẽrĩtiñaꞌwã:
—Mʉꞌʉ Õꞌacʉ̃ oꞌóꞌcʉ niꞌi nisere ne diacjʉ̃ wereweꞌe. ¿Deꞌro nicã mʉꞌʉ ʉ̃sãrẽ queoro weregʉsari? Mʉꞌʉ Õꞌacʉ̃ beseꞌcʉ niꞌi nígʉ̃, diacjʉ̃ta ʉ̃sãrẽ wereya.
Jesú narẽ niwĩ:
—Weremiwʉ̃. Yʉꞌʉre ẽjõpeotiwʉ. Yʉꞌʉ weeĩꞌose yʉꞌʉ pacʉ dutise meꞌrã yʉꞌʉ Õꞌacʉ̃ beseꞌcʉ nisere mʉsãrẽ ĩꞌoꞌo.
Yʉꞌʉ mʉsãrẽ todʉporo níꞌcaronojõta yarã oveja niweꞌe. Tojo weerã yʉꞌʉre ẽjõpeoweꞌe.
Yarã oveja yʉꞌʉre ĩꞌamasĩma. Yʉꞌʉ quẽꞌrã narẽ ĩꞌamasĩꞌi. Na yʉꞌʉre ẽjõpeosirutuma.
Narẽ catinuꞌcũsere oꞌoꞌo. Na pecameꞌepʉ waꞌasome. Yʉꞌʉ narẽ coꞌtenuꞌcũcʉ̃ti. Ne niꞌcʉ̃, yarãrẽ yʉꞌʉre ẽꞌmamasĩsome.
Narẽ yʉꞌʉ pacʉ oꞌocʉ niwĩ. Cʉ̃ nipeꞌtirã nemorõ tutuagʉ nimi. Tojo weegʉ ne niꞌcʉ̃ yʉꞌʉ pacʉ cʉorãrẽ cʉ̃rẽ ẽꞌmamasĩsome.
Yʉꞌʉ pacʉ meꞌrã ʉ̃sã niꞌcʉ̃pʉta niꞌi, niwĩ Jesú.
Cʉ̃ tojo nicã tʉꞌorã, judío masã ʉ̃tãperi meꞌrã cʉ̃rẽ doquewẽjẽsĩꞌrĩmiwã.
Jesú narẽ niwĩ:
—Yʉꞌʉ pacʉ tutuase meꞌrã mʉsã ĩꞌorõpʉ peje añuse weeĩꞌowʉ̃. ¿Ñeꞌenojõ weese ye buꞌiri yʉꞌʉre doquewẽjẽsĩꞌrĩti?
Na Jesure niwã:
—Mʉꞌʉ añurõ weese ye buꞌiri wẽjẽsome. Õꞌacʉ̃rẽ mʉꞌʉ ñaꞌarõ ucũse ye buꞌiri wẽjẽsĩꞌrĩsaꞌa. Mʉꞌʉ ʉmʉ nimigʉ̃, Õꞌacʉ̃ weronojõ nisĩꞌrĩꞌi. Te ye buꞌiri mʉꞌʉrẽ wẽjẽrãti, niwã.
Jesú narẽ niwĩ:
—Mʉsã dutise waꞌteropʉre Õꞌacʉ̃ níꞌquere aꞌtiro ojanoꞌcaro niwʉ̃: “Mʉsã Õꞌacʉ̃ weronojõ niꞌi.”
Marĩ masĩꞌi. Õꞌacʉ̃ ye queti ojáca pũrĩ cjasere “Tojo nimaꞌacãrõ weeꞌe”, nita basioweꞌe. Õꞌacʉ̃ cʉ̃ dutise oꞌoꞌcãrãrẽ aꞌtiro nicʉ niwĩ: “Mʉsã Õꞌacʉ̃ weronojõ niꞌi”, nicʉ niwĩ.
Õꞌacʉ̃ yʉꞌʉre besetjĩagʉ̃, aꞌti turipʉre oꞌówĩ. Tojo nimicã, “Yʉꞌʉ Õꞌacʉ̃ macʉ̃ niꞌi” níꞌque buꞌiri mʉsã peꞌe yʉꞌʉre “Õꞌacʉ̃rẽ ñaꞌarõ ucũami”, niapʉ. Tojo niweꞌe.
Cʉ̃ dutiꞌcaronojõ weecã pũrĩcãrẽ, yʉꞌʉre ẽjõpeotimirã, yʉꞌʉ weeĩꞌosere ẽjõpeoya. Mʉsã tere ẽjõpeorã, yʉꞌʉ pacʉ yʉꞌʉpʉre nimi nisere masĩrãsaꞌa. Tojo nicã yʉꞌʉ, cʉ̃ meꞌrã niꞌcʉ̃ta niꞌi nisere masĩrãsaꞌa, niwĩ Jesú.
Na cʉ̃rẽ buꞌiri daꞌreri wiꞌipʉ miasĩꞌrĩmiwã tja. Cʉ̃ peꞌe narẽ duꞌtiwãꞌcã waꞌawĩ.
Beꞌro Jesú Jordã́ siaquijipʉ pẽꞌawĩ. Topʉre Juã wãmeyeri masʉ̃ wãmeyecũꞌcaropʉ tojaqueꞌawĩ.
Pãjãrã Jesure ĩꞌarã etarã, aꞌtiro niwã:
—Juã wãmeyeri masʉ̃ ucũgʉ̃, ne cãꞌrõ weeĩꞌotimigʉ̃, ãꞌrĩ cjasere diacjʉ̃ta ucũcũwĩ, niwã.
Topʉre pãjãrã Jesure ẽjõpeowã.
Jesú Jordã́ siaquijipʉ nirĩ cura Lázaro wãmetigʉ cʉ̃ ya macã Betaniapʉ dutitigʉ weecʉ niwĩ. Cʉ̃ maꞌmiosãnumia María, Marta na quẽꞌrã ti macãpʉta nicãrã niwã.
Co Maríata niwõ Jesure cʉ̃ dʉꞌpocãrĩpʉ ʉꞌmʉtise piopeo, co poari meꞌrã tuucoeꞌco.
Lázaro maꞌmiosãnumia cʉ̃ pũrõ nicã ĩꞌarã, ãpẽrã meꞌrã Jesure queti oꞌócãrã niwã:
—Wiogʉ, mʉꞌʉ meꞌrãcjʉ̃ ʉpʉtʉ waro nimi, ni oꞌócãrã niwã.
Jesú te quetire tʉꞌogʉ, niwĩ:
—Cʉ̃ dutitigʉ wẽrĩyapatidijasome. Cʉ̃ tojo wẽrĩse meꞌrã Õꞌacʉ̃ tutuasere ĩꞌanoꞌrõsaꞌa. Yʉꞌʉ Õꞌacʉ̃ macʉ̃ quẽꞌrãrẽ masã aꞌtiro nirãsama: “Cʉ̃ tutuagʉ nimi”, nirãsama, niwĩ.
Jesú narẽ maꞌimigʉ̃, maata waꞌatiwĩ.
Te quetire tʉꞌóca beꞌro pʉa nʉmʉ topʉre tojaqueꞌanemowĩ tja.
Beꞌro cʉ̃ ʉ̃sãrẽ niwĩ:
—Teꞌa Judeapʉ tja.
Ʉ̃sã cʉ̃rẽ niwʉ̃:
—Ʉ̃sãrẽ buꞌegʉ, sõꞌonícatero tocjãrã judío masã ʉ̃tãperi meꞌrã mʉꞌʉrẽ doquewẽjẽsĩꞌrĩmiwã. ¿Mʉꞌʉ topʉ waꞌasĩꞌrĩsari tja?
Jesú yʉꞌʉ pacʉ daꞌrase cũuꞌquere queoro peꞌogʉsaꞌa; tojo weerã yʉꞌʉre wẽjẽsome yujupʉ nígʉ̃, queose meꞌrã aꞌtiro werewĩ:
—Niꞌcã ʉmʉcore doce horari boꞌreyuꞌu. Marĩ ʉmʉcopʉ sijarã, bʉrʉqueꞌatisaꞌa. Aꞌti ʉmʉco boꞌreyucã, tojo weesaꞌa.
Naꞌitĩꞌarõpʉ sijarã pũrĩcã, na waꞌaro bajutise ye buꞌiri pʉꞌatuu, bʉrʉqueꞌasama. Na sĩꞌose marĩse ye buꞌiri tojo waꞌasama.
Beꞌro Jesú ʉ̃sãrẽ niwĩ:
—Marĩ meꞌrãcjʉ̃ Lázaro cãrĩa waꞌapʉ. Yʉꞌʉ cʉ̃rẽ wãꞌcõgʉ̃ waꞌagʉsaꞌa.
Ʉ̃sã cʉ̃rẽ niwʉ̃:
—Wiogʉ, cʉ̃ cãrĩcã, añu nisaꞌa. Cʉ̃ cã́rĩ́ca beꞌro soo, yʉꞌrʉgʉsami.
Jesú Lázaro cãrĩa waꞌapʉ nígʉ̃, wẽrĩa waꞌapʉ nisĩꞌrĩgʉ̃ weecʉ nimiwĩ. Ʉ̃sã peꞌe cãrĩse warore wãcũcãti.
Ʉ̃sã tʉꞌoticã, Jesú ʉ̃sãrẽ diacjʉ̃ werewĩ:
—Lázaro wẽrĩa waꞌapʉ.
Marĩ topʉ niticã, añuꞌu. Yʉꞌʉ eꞌcatiꞌi; añu nirõsaꞌa mʉsãrẽ. Totá mʉsã nemorõ ẽjõpeorãsaꞌa. Teꞌa marĩ cʉ̃rẽ ĩꞌarã, niwĩ.
—Marĩ quẽꞌrã teꞌa. Jesure na wẽjẽcã, cʉ̃ meꞌrãta wẽrĩrã waꞌarã, niwĩ.
Jesú Lázaro ya macãpʉ etagʉ, cʉ̃rẽ ʉ̃tã tutipʉ sĩosõrõcũuꞌquere tʉꞌowĩ. Cʉ̃rẽ tojo wééca beꞌro baꞌparitise nʉmʉrĩ yʉꞌrʉcaro niwʉ̃.
Lázaro ya macã Betania Jerusalẽ́ pʉꞌtoacã niwʉ̃. Pʉa kilómetro, ape kilómetro deco yoaro niwʉ̃.
Tojo weerã Jerusalẽ́cjãrã pãjãrã Marta, Maríare ĩꞌawãcũtutuato nírã na tiropʉ waꞌacãrã niwã.
Marta Jesú etasere tʉꞌogo, cʉ̃rẽ põtẽrĩgõ ejawõ. María peꞌe wiꞌipʉ tojaco niwõ.
Marta Jesú tiro etago, cʉ̃rẽ niwõ:
—Wiogʉ, mʉꞌʉ aꞌtopʉ nicã, yʉꞌʉ acabiji wẽrĩtiboapĩ.
Yʉꞌʉ masĩꞌi, Õꞌacʉ̃ nipeꞌtise mʉꞌʉ sẽrĩsere oꞌosami, niwõ.
Jesú core niwĩ:
—Mʉꞌʉ acabiji masãgʉ̃sami.
Co cʉ̃rẽ niwõ:
—Yʉꞌʉ masĩꞌi, aꞌti ʉmʉco peꞌticã, nipeꞌtirã wẽrĩꞌcãrã masãrĩ curapʉ masãgʉ̃sami.
Jesú core niwĩ:
—Yʉꞌʉ wẽrĩꞌcãrãrẽ masõ, catise oꞌogʉ niꞌi. Yʉꞌʉre ẽjõpeogʉ wẽrĩꞌcʉpʉ nimigʉ̃, catigʉsami tja.
Niꞌcãrõacãrẽ catirã yʉꞌʉre ẽjõpeorã wẽrĩrã, wẽrĩdojasome. ¿Mʉꞌʉ aꞌtere ẽjõpeoti?
Co cʉ̃rẽ niwõ:
—Wiogʉ, mʉꞌʉrẽ ẽjõpeoꞌo. Mʉꞌʉ Õꞌacʉ̃ beseꞌcʉ Cristo, Õꞌacʉ̃ macʉ̃ niꞌi. Mʉꞌʉ “Niꞌcʉ̃ masʉ̃ aꞌtiacjʉ niapʉ” níꞌcʉ niꞌi, niwõ.
Marta Jesú meꞌrã ucṹca beꞌro co acabijo Maríare pijigo waꞌawõ. Core ãpẽrã tʉꞌotiropʉ aꞌtiro nico niwõ:
—Marĩrẽ buꞌegʉ etatojami. Mʉꞌʉrẽ pijidutiami.
Co tojo nicã tʉꞌogo, cʉ̃ tiropʉ maata aꞌtico niwõ.
Jesú Martare põtẽrĩꞌcaropʉta niwĩ. Macãpʉre piꞌatiwĩ yujupʉ.
María co ya wiꞌipʉre sojaro meꞌrã wijaatico niwõ. Tojo weecã ĩꞌarã, judío masã topʉ sijarã ejaꞌcãrã core sirutucãrã niwã. “Co acabiji masãpepʉ utigo waꞌago weesamo”, ni wãcũcãrã nimiwã.
Co peꞌe Jesú tiro etago, cʉ̃ ye dʉꞌpocãrĩ tiropʉ paamuꞌrĩqueꞌawõ. Cʉ̃rẽ niwõ:
—Wiogʉ, mʉꞌʉ aꞌtopʉ nicã, yʉꞌʉ acabiji wẽrĩtiboapĩ.
Jesú co uticã ĩꞌagʉ̃, core sirutuꞌcãrã uticã ĩꞌagʉ̃, ʉpʉtʉ bʉjaweti, pajañaꞌwĩ.
Narẽ sẽrĩtiñaꞌwĩ:
—¿Noꞌopʉ cʉ̃rẽ sĩosõrõcũurĩ? niwĩ.
Na cʉ̃rẽ “Teꞌa ĩꞌarã”, niwã.
Topʉ waꞌagʉ, Jesú quẽꞌrã utiwĩ.
—Ĩꞌaña. ¿Ʉpʉtʉta cʉ̃rẽ maꞌipari? niwã.
Ãpẽrã aꞌtiro niwã:
—¿Ãꞌrĩ caperi ĩꞌatigʉre yʉꞌrʉoꞌcʉ Lázarore wẽrĩcã weetibopari? niwã.
Jesú pũrõ bʉjawetise meꞌrã Lázaro masãpepʉ waꞌawĩ. Ti masãpe ʉ̃tã tuti niwʉ̃. Ti tuti sope pʉꞌto ʉ̃tãgãjo meꞌrã cãꞌmotaꞌanoꞌwʉ̃.
Jesú narẽ niwĩ:
—Tuupãoña.
Marta cʉ̃rẽ niwõ:
—Wiogʉ, ʉ̃rĩ nisami. Cʉ̃ wẽ́rĩ́ca beꞌro baꞌparitise nʉmʉrĩ yʉꞌrʉꞌʉ.
Jesú core niwĩ:
—Mʉꞌʉrẽ weremiapʉ. “Yʉꞌʉre ẽjõpeogo, Õꞌacʉ̃ tutuasere ĩꞌagõsaꞌa”, nimiapʉ, niwĩ.
Beꞌro na ti tutire pãowã. Jesú ʉꞌmʉsepʉ ĩꞌamorõ, Õꞌacʉ̃rẽ niwĩ:
—Pacʉ, yʉꞌʉ sẽrĩꞌquere mʉꞌʉ tʉꞌotojapʉ. Añuꞌu.
Yʉꞌʉ masĩꞌi, mʉꞌʉ yʉꞌʉre tʉꞌonuꞌcũcãꞌa. Ãꞌrã aꞌtopʉ nuꞌcũrã ye buꞌiri sẽrĩꞌi. Mʉꞌʉ yʉꞌʉre oꞌóꞌquere masĩato nígʉ̃, tojo weeꞌe.
Cʉ̃ tojo níca beꞌro pũrõ caricũwĩ:
—Lázaro, wijaatia, niwĩ.
Tojo nicãta, cʉ̃ wijaatiwĩ. Cʉ̃ ye omocãrĩ, cʉ̃ ye dʉꞌpocãrĩrẽ suꞌti meꞌrã dʉꞌrenoꞌcʉ niwĩ. Cʉ̃ diapoa quẽꞌrã suꞌti casero meꞌrã omanoꞌcaro niwʉ̃. Tojo weegʉ Jesú narẽ niwĩ:
—Cʉ̃rẽ pãa, duꞌuoꞌoya.
Pãjãrã judío masã María meꞌrã baꞌpatiwãꞌcãtiꞌcãrã cʉ̃ tojo weesere ĩꞌarã, Jesure ẽjõpeowã.
Ãpẽrã peꞌe ẽjõpeoronojõ nírã, cʉ̃ tojo weeꞌquere fariseo masãpʉre weresãrã waꞌawã.
Tojo weerã fariseo masã, tojo nicã paꞌia wiorã nerẽcãrã niwã. Na paꞌia wiogʉ cʉ̃ meꞌrãcjãrã nirõpʉ nerẽcãrã niwã. Aꞌtiro nicãrã niwã:
—¿Deꞌro weerãsari marĩ? Jesú peje añuse weeĩꞌogʉ̃ weemi.
Marĩ cʉ̃rẽ cãꞌmotaꞌaticã, nipeꞌtirã cʉ̃rẽ ẽjõpeorãsama. Romano masã wiorã aꞌtirãsama. Aꞌti, marĩ wiorã nise, Õꞌacʉ̃ wiꞌi quẽꞌrãrẽ cõꞌarãsama.
Niꞌcʉ̃ na meꞌrãcjʉ̃ Caifá wãmetigʉ ti cʉ̃ꞌmarẽ paꞌia wiogʉ nicʉ niwĩ. Cʉ̃ narẽ nicʉ niwĩ:
—Mʉsã ne tʉꞌomasĩweꞌe.
Nipeꞌtirã masã marĩ ya diꞌtacjãrã wẽrĩcã, ñaꞌa nibosaꞌa. Aꞌtiro weecã, añusaꞌa. Niꞌcʉ̃ nipeꞌtirã ye buꞌiri wẽrĩbosacã, marĩrẽ añurõsaꞌa, niwĩ.
Caifá cʉ̃ basu wãcũse meꞌrã tojo niticʉ niwĩ. Ti cʉ̃ꞌma cʉ̃ paꞌia wiogʉ nicã, Õꞌacʉ̃ cʉ̃rẽ tojo wãcũse oꞌocʉ niwĩ. Tojo nígʉ̃, Judea diꞌtacjãrãrẽ Jesú wẽrĩbosagʉsami nígʉ̃, tojo nicʉ niwĩ.
Jesú ti diꞌtacjãrã diaꞌcʉ̃rẽ wẽrĩbosaticʉ niwĩ. Nipeꞌtirã Õꞌacʉ̃ põꞌrã cʉ̃rẽ ẽjõpeoajãrẽ noꞌo apeye diꞌtapʉ nirã́ quẽꞌrãrẽ wẽrĩbosacʉ niwĩ. Niꞌcã curua weesĩꞌrĩgʉ̃ tojo weecʉ niwĩ.
Ti nʉmʉta na nerẽ ucṹca nʉmʉ meꞌrã na Jesure wẽjẽatjere wãcũyucãrã niwã.
Na wẽjẽsĩꞌrĩse ye buꞌiri Jesú judío masã ĩꞌorõpʉ sijatiwĩ. Judeapʉ níꞌcʉ wijawãꞌcãwĩ. Niꞌcã macã Efraĩ́ wãmetiri macã yucʉ marĩrõ pʉꞌto nirĩ macãpʉ waꞌawĩ. Ti macãpʉ ʉ̃sã tojawʉ.
Jesure ĩꞌasĩꞌrĩrã aꞌmacusiacãrã niwã. Õꞌacʉ̃ wiꞌipʉ nírã, aꞌmerĩ sẽrĩtiñaꞌcãrã niwã:
—Mʉsã tʉꞌoñaꞌcã, ¿apetero weegʉ cʉ̃ aꞌtigʉsari?
Fariseo masã, paꞌia wiorã masãrẽ aꞌtiro duticãrã niwã:
—Mʉsã Jesú topʉ niapʉ nisere masĩrã, ʉ̃sãrẽ wereya. Na werecã, buꞌiri daꞌreri wiꞌipʉ Jesure miarãti nírã, tojo nicãrã niwã.
Pascua bosenʉmʉ waꞌatjo seis nʉmʉrĩ dʉꞌsawʉ. Titare Jesú Efraĩ́pʉ níꞌcʉ Betania wãmetiri macãpʉ waꞌawĩ. Todʉporo ti macãpʉta Jesú Lázarore masõwĩ.
Tocjãrã Jesure bosenʉmʉ weepeowã. Marta baꞌasere etiwõ. Na pãjãrã waꞌterore Lázaro quẽꞌrã Jesú meꞌrã baꞌadujiwĩ.
Ʉ̃sã baꞌari cura María pajicja ʉꞌmʉticja nardo wãmetise wapabʉjʉsere poseticjare Jesú tiro miitiwõ. Miiti, cʉ̃ dʉꞌpocãrĩpʉ piopeowõ. Beꞌro co poari meꞌrã tuucoewõ. Ti wiꞌi nipeꞌtiropʉ ʉꞌmʉtiseꞌsa waꞌawʉ.
Co tojo weecã ĩꞌagʉ̃, Juda Iscariote ʉ̃sã meꞌrãcjʉ̃ beꞌropʉ Jesure ĩꞌatuꞌtirãrẽ oꞌoacjʉ aꞌtiro niwĩ:
—¿Deꞌro weego aꞌte ʉꞌmʉtisere duatiati? Tere duago, niꞌcã cʉ̃ꞌma daꞌrase wapa weronojõ wapataꞌaboapã. Te niyerure pajasecʉorãrẽ oꞌoboapã, niwĩ.
Cʉ̃ pajasecʉorãrẽ maꞌígʉ̃ mejẽta, tojo niwĩ. Yajasebʉcʉ niwĩ. Cʉ̃ ʉ̃sã niyerure coꞌtegʉ niwĩ. Ti ajuropʉ ʉ̃sã niyeru sãaꞌquere yajamʉjãcũwĩ.
Jesú cʉ̃rẽ niwĩ:
—Co ʉaro weeato. Co yʉꞌʉre yaatjere wãcũgõ, tojo weeamo.
Mʉsã pajasecʉorãrẽ oꞌonuꞌcũmasĩrãsaꞌa. Beꞌropʉ yʉꞌʉ pũrĩcãrẽ oꞌomasĩsome. Yʉꞌʉ aꞌto nidojacjʉ niweꞌe, niwĩ Jesú.
Pãjãrã judío masã Jesú Betaniapʉ nise quetire tʉꞌocãrã niwã. Tojo weerã Jesure, cʉ̃ masõꞌcʉ Lázaro quẽꞌrãrẽ ĩꞌarã aꞌticãrã niwã.
10-11 Lázarore masõse ye buꞌiri pãjãrã judío masã Jesure ẽjõpeowã. Cʉ̃rẽ ẽjõpeorã, paꞌia wiorã dutise doca nimiꞌcãrã dʉcawatia waꞌawã. Na tojo weese ye buꞌiri paꞌia wiorã Jesure na wẽjẽsĩꞌrĩrõnojõta Lázaro quẽꞌrãrẽ wẽjẽsĩꞌrĩwã.
Pascua judío masã bosenʉmʉrẽ ĩꞌarã waꞌarã pãjãrã masã Jerusalẽ́pʉre waꞌacãrã niwã. Na etáca nʉmʉ ape nʉmʉ peꞌe Jesú waꞌatje quetire masĩcãrã niwã.
Tojo weerã pũrĩ opa querire dʉte, cʉ̃rẽ põtẽrĩrã aꞌticãrã niwã. Na aꞌtiro caricũwãꞌcãtiwã:
—Marĩ wiogʉre eꞌcatise oꞌorã. Ãꞌrĩ Õꞌacʉ̃ oꞌóꞌcʉre añurõ waꞌato. Cʉ̃ marĩ Israe curuacjãrã wiogʉ nimi, niwã.
Jesú Õꞌacʉ̃ ye queti ojáca pũrĩpʉ nírõnojõta burrore ĩꞌagʉ̃, cʉ̃ buꞌipʉ mʉjãpejawĩ. Zacaría todʉporocjʉ̃ Õꞌacʉ̃ ye quetire weremʉꞌtãrĩ masʉ̃ aꞌtiro ojacʉ niwĩ:
Mʉsã Jerusalẽ́cjãrã, uiticãꞌña.
Ĩꞌaña, mʉsã wiogʉ burro buꞌipʉ pesawãꞌcãtimi, ni ojacʉ niwĩ.
Aꞌte ojaꞌquere ʉ̃sã cʉ̃ buꞌerã ne waro “Jesú ye queti nisaꞌa”, niticãti. Beꞌro ʉꞌmʉse cʉ̃ mʉjã́áca beꞌropʉ ʉ̃sã masĩwʉ̃. “Õꞌacʉ̃ ye queti ojáca pũrĩpʉ níꞌcaronojõta cʉ̃rẽ queoro waꞌawʉ”, niwʉ̃.
Jesú Lázarore masõgʉ̃, cʉ̃ pijiwĩrõcã ĩꞌaꞌcãrã ãpẽrãrẽ wereturiacãrã niwã.
Tojo weerã cʉ̃ weeĩꞌoꞌquere ẽjõpeorã, Jesure põtẽrĩrã aꞌticãrã niwã.
Fariseo masã peꞌe tojo weecã ĩꞌarã, aꞌmerĩ nicãrã niwã:
—¿Ĩꞌati mʉsã? Nipeꞌtirã cʉ̃ meꞌrã waꞌarã weema. ¿Marĩ deꞌro weebosaʉ? niwã.
Jerusalẽ́pʉ Pascua bosenʉmʉ nicã, Õꞌacʉ̃rẽ ẽjõpeorã nerẽꞌcãrã waꞌterore niꞌcãrẽrã griego masã niwã.
Na Jesure ĩꞌasĩꞌrĩrã Felipe tiro aꞌtiwã. Felipe Betsaida Galilea diꞌtapʉ nirĩ macãcjʉ̃ niwĩ. Na cʉ̃rẽ aꞌtiro niwã:
—Jesure ĩꞌasĩꞌrĩsaꞌa.
Na griego masã ĩꞌasĩꞌrĩsere tʉꞌogʉ, Jesú niwĩ:
—Yʉꞌʉ Õꞌacʉ̃ macʉ̃ masʉ̃ weronojõ upʉtigʉ wẽrĩ masãmʉjãatjo cãꞌrõ dʉꞌsaꞌa.
Diacjʉ̃ta nigʉ̃ti. Niꞌcʉ̃ otese capere otetibosami. Te oteticã, mejãrõta tojasaꞌa. Te peri otecã pũrĩcãrẽ, diꞌtapʉ boa waꞌasaꞌa. Beꞌro pĩꞌrĩ, pupi, peje dʉcatisaꞌa. Te peri weronojõ yʉꞌʉ wẽrĩgʉ̃saꞌa. Yʉꞌʉ wẽrĩse meꞌrã pãjãrã Õꞌacʉ̃ põꞌrã waꞌarãsama.
Noꞌo aꞌti ʉmʉcopʉre cʉ̃ catiri ʉmʉcore maꞌiyʉꞌrʉgʉ pecameꞌepʉ buꞌiri daꞌre bajurionoꞌgʉ̃sami. Noꞌo cʉ̃ catiri ʉmʉcore maꞌitigʉ peꞌe ʉꞌmʉsepʉ catinuꞌcũgʉ̃sami.
Yʉꞌʉ dutisere weesĩꞌrĩgʉ̃, yʉꞌʉre sirutuato. Cʉ̃ yʉꞌʉ niatjopʉre yʉꞌʉ meꞌrã nigʉ̃sami. Yʉꞌʉ dutisere weesirutugʉnojõrẽ yʉꞌʉ pacʉ añurõ weegʉsami, niwĩ Jesú.
Jesú niwĩ:
—Niꞌcãrõacã yʉꞌʉ pũrõ bʉjawetiꞌi. ¿Deꞌro nigʉ̃sari? “Pacʉ, yʉꞌʉre ñaꞌarõ waꞌatjere yʉꞌrʉoya” ¿nigʉ̃sari? Nisome. Yʉꞌʉ tereta piꞌeti, wẽrĩgʉ̃ aꞌtiwʉ.
Pacʉ, mʉꞌʉ tutuasere ĩꞌoña, niwĩ Jesú. Cʉ̃ tojo níca beꞌro niꞌcʉ̃ ʉꞌmʉsepʉ ucũdijosere tʉꞌowʉ. Aꞌtiro niwĩ:
—Yʉꞌʉ tutuasere ĩꞌotojawʉ. Ĩꞌonemogʉ̃ti tja, niwĩ.
Masã topʉ nirã́ cʉ̃ ucũꞌquere tʉꞌorã, “Bʉpo bʉsʉami”, niwã. Ãpẽrã “Õꞌacʉ̃rẽ werecoꞌtegʉ ʉꞌmʉsecjʉ̃ Jesure ucũami”, niwã.
Jesú narẽ niwĩ:
—Yʉꞌʉre tʉꞌodutigʉ mejẽta ucũami. Mʉsã peꞌere tʉꞌodutigʉ ucũami.
Niꞌcãrõacãrẽ Õꞌacʉ̃ aꞌti turicjãrãrẽ bese, buꞌiri daꞌregʉsami. Tojo nicã aꞌti turicjãrãrẽ dutigʉ wãtĩ cõꞌawĩrõnoꞌgʉ̃sami.
Apeye quẽꞌrãrẽ yʉꞌʉre na ʉꞌmʉarõpʉ tuumorõnʉꞌcõcã, nipeꞌtirãrẽ yʉꞌʉ tiropʉ aꞌticã weegʉti, niwĩ Jesú.
Tojo nígʉ̃, yʉꞌʉ curusapʉ wẽrĩgʉ̃saꞌa nígʉ̃, tojo niwĩ.
Masã tere tʉꞌorã, aꞌtiro niwã:
—Õꞌacʉ̃ ye queti ojáca pũrĩpʉ na buꞌeĩꞌocã, aꞌtiro tʉꞌonoꞌwʉ̃: “Õꞌacʉ̃ beseꞌcʉ Cristo catinuꞌcũcʉ̃sami.” ¿Deꞌro weeacjʉ mʉꞌʉ peꞌe tja “Õꞌacʉ̃ macʉ̃ masʉ̃ weronojõ upʉtigʉ ʉꞌmʉarõpʉ tuumorõnʉꞌcõnoꞌgʉ̃sami”, niti? Õꞌacʉ̃ macʉ̃ masʉ̃ weronojõ upʉtigʉ ¿noanojõ niti? ni sẽrĩtiñaꞌwã.
Jesú narẽ niwĩ:
—Yʉꞌʉ aꞌti nucũcãcjãrãrẽ sĩꞌose weronojõ niꞌi. Yʉꞌʉ masãrẽ Õꞌacʉ̃ yere añurõ masĩcã weeꞌe. Yoaticã mʉsã meꞌrã nigʉ̃saꞌa. Yʉꞌʉ aꞌtopʉ nirĩ curare mʉsã yʉꞌʉ buꞌesere ẽjõpeoya. Tojo weerã mʉsã wãcũña marĩrõ naꞌitĩꞌarõpʉ sijarã weronojõ waꞌasome. Yʉꞌʉre ẽjõpeotirã naꞌitĩꞌarõpʉ nirã́ weronojõ nima. Na weesere “Aꞌtiro peꞌe ʉaꞌa”, nímasĩtisama.
Yʉꞌʉ sĩꞌose weronojõ nigʉ̃́ mʉsã tiropʉ niꞌi. Yʉꞌʉ mʉsã tiropʉ nirĩ curare yʉꞌʉre ẽjõpeoya. Tojo weerã mʉsã quẽꞌrã sĩꞌorĩ masã weronojõ nirãsaꞌa. Õꞌacʉ̃ yere añurõ masĩrãsaꞌa. Ãpẽrã quẽꞌrãrẽ masĩcã weerãsaꞌa, niwĩ Jesú.
Jesú narẽ tojo níca beꞌro duꞌtiwãꞌcã waꞌawĩ.
Jesú peje weeĩꞌomicã, judío masã wiorã cʉ̃rẽ ẽjõpeotiwã.
Na ẽjõpeoticã, Õꞌacʉ̃ ye queti ojáca pũrĩpʉ Isaía ojaꞌcaronojõta queoro waꞌawʉ.
Cʉ̃ aꞌtiro ojacʉ niwĩ:
Niꞌcʉ̃nojõpʉta ʉ̃sã weresere tʉꞌotimi.
Õꞌacʉ̃ tutuase meꞌrã weeĩꞌocã ĩꞌamirã, ne ẽjõpeotima, ni ojacʉ niwĩ Isaía.
Na ne ẽjõpeomasĩtiꞌque quẽꞌrãrẽ Isaía aperopʉ Õꞌacʉ̃ ye queti ojáca pũrĩpʉre aꞌtiro ojacʉ niwĩ:
Õꞌacʉ̃ narẽ caperi bajutirã weronojõ weecʉ niwĩ.
Cʉ̃ yere tʉꞌomasĩticã weecʉ niwĩ.
Cʉ̃ buꞌesere tʉꞌomirã, tʉꞌomasĩticãrã niwã.
Cʉ̃ buꞌesere ẽjõpeorã, na ñaꞌarõ weeꞌquere duꞌu, acobojose sẽrĩbopã.
Cʉ̃ narẽ yʉꞌrʉobopĩ, nicʉ niwĩ Isaía.
Isaía Jesú tutuasere, cʉ̃ asistesere ĩꞌagʉ̃, cʉ̃ ye cjasere tojo ucũcʉ niwĩ.
Pãjãrã judío masã Jesure ẽjõpeowã. Niꞌcãrẽrã wiorã waropʉta ẽjõpeowã. Fariseo masãrẽ uirã, bajuyoropʉ Jesure ẽjõpeosere ucũtiwã. Ʉ̃sãrẽ judío masã na nerẽrĩ wiꞌipʉ nirãrẽ cõꞌawĩrõrĩ nírã, tojo weewã.
Wiorã Jesure ẽjõpeomirã, masã peꞌere Õꞌacʉ̃ nemorõ añurõ wãcũcã ʉawã.
Jesú nipeꞌtirã tʉꞌoato nígʉ̃, tutuaro ucũwĩ:
—Yʉꞌʉre ẽjõpeogʉ yʉꞌʉ seꞌsarore ẽjõpeotimi. Yʉꞌʉ pacʉ yʉꞌʉre oꞌóꞌcʉ quẽꞌrãrẽ ẽjõpeomi.
Yʉꞌʉre ĩꞌagʉ̃, yʉꞌʉre oꞌóꞌcʉ quẽꞌrãrẽ ĩꞌami.
Yʉꞌʉ sĩꞌose weronojõ niꞌi. Aꞌti nucũcãpʉre yʉꞌʉre ẽjõpeorã naꞌitĩꞌarõpʉ tojaticãꞌto nígʉ̃ aꞌtiwʉ. Na yʉꞌʉ buꞌesere masĩrãsama. Masĩrã, añurõ weerãsama.
Yʉꞌʉ buꞌesere tʉꞌomirã, tere weetirã, buꞌiri cʉorãsama. Yʉꞌʉ narẽ buꞌiri daꞌresome. Yʉꞌʉ buꞌiri daꞌregʉ aꞌtitiwʉ. Narẽ yʉꞌrʉogʉ aꞌtiwʉ.
Yʉꞌʉre ʉatirãnojõ, yʉꞌʉ buꞌeꞌquere weetirãnojõ Õꞌacʉ̃rẽ buꞌiri daꞌrenoꞌajãpʉ nitojama. Yʉꞌʉ buꞌeꞌquere weetise buꞌiri na aꞌti ʉmʉco peꞌticã, buꞌiri daꞌrenoꞌrãsama.
Yʉꞌʉ seꞌsaro yʉꞌʉ ʉaro buꞌeweꞌe. Yʉꞌʉ pacʉ yʉꞌʉre oꞌóꞌcʉ “Tojo ni buꞌeya” nirṍ buꞌeꞌe.
Yʉꞌʉ masĩꞌi, yʉꞌʉ pacʉ dutisere ẽjõpeorã catinuꞌcũcãꞌrãsama. Tojo weegʉ cʉ̃ buꞌedutiꞌcaronojõta masãrẽ buꞌeꞌe, niwĩ Jesú.
Judío masã bosenʉmʉ Pascua waꞌatjo niꞌcã nʉmʉ dʉꞌsawʉ. Jesú cʉ̃ aꞌti turipʉ níꞌcʉ maata cʉ̃ pacʉ tiropʉ waꞌatjere masĩtojawĩ. Cʉ̃, cʉ̃ yarã aꞌti nucũcãcjãrãrẽ maꞌinuꞌcũcãꞌwĩ. Cʉ̃ wẽrĩse meꞌrã cʉ̃ ʉpʉtʉ maꞌisere ĩꞌowĩ.
2-4 Juda Iscariote, Simó macʉ̃rẽ wãtĩ aꞌtiro wãcũse oꞌocʉ niwĩ. Jesure ĩꞌatuꞌtirãpʉre oꞌoduticʉ niwĩ. Jesú peꞌe pũrĩcã cʉ̃ Õꞌacʉ̃ tiropʉ níꞌcʉ aꞌtiwʉ nisere masĩwĩ. Tojo nicã topʉ cʉ̃ dajatojaatjere, cʉ̃ pacʉ cʉ̃rẽ wiogʉ sõrõatje quẽꞌrãrẽ masĩwĩ. Aꞌtiro wéégʉ, ʉ̃sã baꞌadujiri cura Jesú wãꞌcãnʉꞌcã, cʉ̃ suꞌti buꞌicjãrõrẽ tuweecũuwĩ. Beꞌro marĩ ejerituwʉaropʉ tuucoeri caserore dʉꞌteõꞌowĩ.
Tuꞌajanʉꞌcõ, acore bapapʉ piosãawĩ. Te meꞌrã ʉ̃sã ye dʉꞌpocãrĩrẽ coenʉꞌcãwĩ. Beꞌro ti casero meꞌrã bopowĩ.
Cʉ̃ Simó Pedro ye dʉꞌpocãrĩrẽ coenʉꞌcãrĩ cura Pedro cʉ̃rẽ niwĩ:
—Wiogʉ, ¿yé dʉꞌpocãrĩrẽ coegʉsari?
Jesú cʉ̃rẽ niwĩ:
—Niꞌcãrõacã yʉꞌʉ weesere mʉꞌʉ tʉꞌomasĩtisaꞌa. Beꞌropʉ masĩgʉ̃saꞌa.
Pedro cʉ̃rẽ niwĩ:
—Yé dʉꞌpocãrĩrẽ mʉꞌʉ ne coesome.
Jesú cʉ̃rẽ niwĩ:
—Yʉꞌʉ coeticã, mʉꞌʉ yʉꞌʉ meꞌrãcjʉ̃ nisome.
Simó Pedro cʉ̃rẽ niwĩ:
—To pũrĩcãrẽ yé dʉꞌpocãrĩrẽ coegʉ, yé omocãrĩ, ya dʉpoa quẽꞌrãrẽ coeya.
Jesú peꞌe cʉ̃rẽ niwĩ:
—Marĩ uꞌáca beꞌro apaturi uꞌaapoya marĩsaꞌa. Sijáca beꞌro dʉꞌpocãrĩ diaꞌcʉ̃rẽ tuucoenoꞌsaꞌa. Mʉsã ũꞌirĩ marĩrã weronojõ niꞌi. Tojo nimicã, niꞌcʉ̃ mʉsã waꞌteropʉre ñaꞌagʉ̃ ũꞌirĩtigʉ weronojõ nimi, niwĩ Jesú.
Ʉ̃sã ye dʉꞌpocãrĩrẽ coéca beꞌro cʉ̃ buꞌicjãrõ suꞌtirore sãña, ejanujãwĩ tja. Ʉ̃sãrẽ niwĩ:
—¿Mʉsã yʉꞌʉ weesere tʉꞌomasĩti?
Mʉsã yʉꞌʉre “Wiogʉ, ʉ̃sãrẽ buꞌegʉ” ni pisuꞌu. Tojota niꞌi mʉsã nírõnojõta.
Yʉꞌʉ mʉsã wiogʉ, mʉsãrẽ buꞌegʉ nimigʉ̃, mʉsã ye dʉꞌpocãrĩrẽ coeapʉ. Tojo weerã mʉsã quẽꞌrã mejãrõta weeya.
Mʉsãrẽ yʉꞌʉ weeꞌquere ĩꞌacũu, weesirutuato nígʉ̃ aꞌte queosere weeĩꞌoapʉ. Aꞌmerĩ añurõ weeya.
Mʉsãrẽ diacjʉ̃ weregʉti. Ne niꞌcʉ̃ daꞌracoꞌtegʉ “Yʉꞌʉ wiogʉ yʉꞌrʉoro niꞌi”, nímasĩtisami. Niꞌcʉ̃ oꞌónoꞌcʉ quẽꞌrã cʉ̃rẽ oꞌóꞌcʉ yʉꞌrʉoro nitisami.
Mʉsã yʉꞌʉ dʉꞌpocãrĩ coesere masĩrã, aꞌte yʉꞌʉ weeꞌquere wéérã, eꞌcatirãsaꞌa.
»Yʉꞌʉ mʉsã nipeꞌtirãpʉre ucũgʉ̃ weeweꞌe. Yʉꞌʉ beseꞌcãrãrẽ masĩꞌi. Õꞌacʉ̃ ye queti ojáca pũrĩpʉ nírõnojõta queoro waꞌarosaꞌa. Aꞌtiro ojanoꞌwʉ̃: “Yʉꞌʉ meꞌrã baꞌadujimigʉ̃, yʉꞌʉre aꞌpepũrĩmi”, ni ojanoꞌcaro niwʉ̃.
Yʉꞌʉ mʉsãrẽ wereyugʉ weeꞌe. Tojo weerã yʉꞌʉ níꞌque queoro waꞌacã, aꞌtiro nirãsaꞌa: “Diacjʉ̃ta Õꞌacʉ̃ oꞌóꞌcʉ nipĩ”, nirãsaꞌa.
Mʉsãrẽ queoro weregʉti. Yʉꞌʉ oꞌóꞌcãrã weresere tʉꞌo ẽjõpeorã, yʉꞌʉ quẽꞌrãrẽ ẽjõpeorãta weesama. Yʉꞌʉre ẽjõpeorã, yʉꞌʉre oꞌóꞌcʉ quẽꞌrãrẽ ẽjõpeosama, niwĩ Jesú.
Jesú ʉ̃sãrẽ wéréca beꞌro ʉpʉtʉ bʉjawetiwĩ. Tʉꞌota basiorota werewĩ:
—Diacjʉ̃ta nigʉ̃ti. Niꞌcʉ̃ mʉsã waꞌteropʉ yʉꞌʉre ĩꞌatuꞌtirãrẽ oꞌogʉsami, niwĩ.
Cʉ̃ tojo nicã tʉꞌorã, ʉ̃sã ¿noarẽ tojo nigʉ̃ weeti? nírã, mejõ aꞌmerĩ ĩꞌadujicãꞌwʉ̃.
Yʉꞌʉ Juã Jesú maꞌinoꞌgʉ̃ cʉ̃ pʉꞌto dujiwʉ.
Tojo weegʉ Simó Pedro Jesure sẽrĩtiñaꞌdutigʉ sĩ́opuawĩ.
Yʉꞌʉ cʉ̃ pʉꞌtoacã muꞌrĩwã, cʉ̃rẽ sẽrĩtiñaꞌwʉ̃:
—Wiogʉ, ¿noanojõ niti cʉ̃?
Jesú yʉꞌʉre niwĩ:
—Yʉꞌʉ pã́ yosóoꞌonoꞌgʉ̃ nigʉ̃sami. Cʉ̃ tojo níca beꞌro Simó macʉ̃ Juda Iscariotere yosóoꞌowĩ.
Cʉ̃ tojo wééca beꞌro wãtĩ Judare sãjãacʉ niwĩ. Jesú cʉ̃rẽ niwĩ:
—Mʉꞌʉ weeatjere weebaqueꞌoya.
Ʉ̃sã nipeꞌtirã topʉ baꞌadujirã, cʉ̃ tojo nisere tʉꞌomasĩticãti.
Niꞌcãrẽrã aꞌtiro wãcũwʉ̃: “Juda cʉ̃ niyerure coꞌtegʉ niyucã, Jesú cʉ̃rẽ apeyenojõ bosenʉmʉ cjasere duudutigʉ weeapĩ, o pajasecʉorãrẽ niyeru oꞌodutigʉ oꞌodutiapĩ”, niwʉ̃.
Juda cʉ̃ pã́rẽ ñeꞌéca beꞌro ʉ̃sã tiropʉ níꞌcʉ wijaa waꞌawĩ. Cʉ̃ wijaari cura ñamipʉ niwʉ̃.
Juda waꞌáca beꞌro Jesú ʉ̃sãrẽ niwĩ:
—Niꞌcãrõacã yʉꞌʉ Õꞌacʉ̃ macʉ̃ masʉ̃ weronojõ upʉtigʉpʉre yʉꞌʉ tutuasere ĩꞌonoꞌrõsaꞌa. Õꞌacʉ̃ tutuase quẽꞌrã yʉꞌʉ meꞌrãta ĩꞌonoꞌrõsaꞌa.
Yʉꞌʉ Õꞌacʉ̃ tutuasere ĩꞌocã, cʉ̃ quẽꞌrã yʉꞌʉ tutuasere maata ĩꞌogʉ̃sami.
Yʉꞌʉ meꞌrãcjãrã, cãꞌrõ mʉsã meꞌrã nitʉogʉsaꞌa. Mʉsã yʉꞌʉre aꞌmarãsaꞌa. Yʉꞌʉ judío masãrẽ todʉporopʉre níꞌcaronojõta mʉsãrẽ niꞌcãrõacã nigʉ̃ti. Yʉꞌʉ waꞌatjopʉre mʉsã waꞌamasĩtisaꞌa.
Mʉsãrẽ apeye maꞌma dutise cũugʉ̃ti. Yʉꞌʉ mʉsãrẽ maꞌirõnojõta aꞌmerĩ maꞌiña.
Simó Pedro cʉ̃rẽ sẽrĩtiñaꞌwĩ:
—Wiogʉ, ¿noꞌopʉ waꞌagʉsari?
Jesú cʉ̃rẽ niwĩ:
—Niꞌcãrõacã yʉꞌʉ waꞌatjopʉre mʉꞌʉ waꞌamasĩtisaꞌa. Beꞌropʉ yʉꞌʉre sirutugʉsaꞌa.
Pedro cʉ̃rẽ niwĩ tja:
—Wiogʉ, ¿deꞌro weeacjʉ yʉꞌʉ mʉꞌʉ meꞌrã maata waꞌamasĩtisari? Yʉꞌʉ quẽꞌrã mʉꞌʉ meꞌrãta wẽrĩmasĩꞌi.
Jesú cʉ̃rẽ niwĩ:
—¿Nirõta yʉꞌʉ meꞌrã wẽrĩmasĩti? Mʉꞌʉrẽ diacjʉ̃ta nigʉ̃ti. Cãrẽꞌquẽ cʉ̃ uuati dʉporo yʉꞌʉre iꞌtiati “Cʉ̃rẽ masĩweꞌe”, nigʉ̃saꞌa, niwĩ Jesú.
Jesú ʉ̃sãrẽ aꞌtiro niwĩ:
—Mʉsã ʉpʉtʉ waro wãcũqueꞌtiticãꞌña. Õꞌacʉ̃rẽ ẽjõpeoya. Tojo nicã yʉꞌʉ quẽꞌrãrẽ ẽjõpeoya.
Yʉꞌʉ pacʉ tiropʉ mʉsã niatje wiꞌseri peje niꞌi. Te marĩcãma, mʉsãrẽ wereboapã. Topʉ mʉsã niatjore apoyugʉ waꞌagʉ weeꞌe.
Mʉsã niatjore apóca beꞌro mʉsãrẽ miigʉ̃ aꞌtigʉti. Topʉre mʉsã quẽꞌrã ninuꞌcũcãꞌrãsaꞌa.
Mʉsã yʉꞌʉ waꞌatjore masĩsaꞌa. Yʉꞌʉ waꞌari maꞌa quẽꞌrãrẽ masĩsaꞌa, niwĩ Jesú.
Tomás cʉ̃rẽ niwĩ:
—Wiogʉ, mʉꞌʉ waꞌatjore masĩtisaꞌa. ¿Ʉ̃sã deꞌro wee masĩbosaʉ mʉꞌʉ waꞌari maꞌarẽ?
Jesú cʉ̃rẽ niwĩ:
—Yʉꞌʉ, yʉꞌʉ pacʉ tiropʉ waꞌari maꞌa weronojõ niꞌi. Yʉꞌʉ masãrẽ topʉ waꞌacã weegʉ́ niꞌi. Yʉꞌʉ masãrẽ diacjʉ̃ cjasere masĩcã weeꞌe. Narẽ catinuꞌcũcã weegʉ́ niꞌi. Yʉꞌʉre ẽjõpeorã diaꞌcʉ̃ yʉꞌʉ pacʉ tiropʉ waꞌarãsama.
Mʉsã yʉꞌʉre masĩrã, yʉꞌʉ pacʉ quẽꞌrãrẽ masĩbosaꞌa. Niꞌcãrõacã meꞌrã cʉ̃rẽ masĩꞌi. Mʉsã yʉꞌʉre ĩꞌarã, cʉ̃rẽ ĩꞌarã weronojõ niꞌi, niwĩ Jesú.
Felipe Jesure niwĩ:
—Wiogʉ, mʉꞌʉ pacʉre ĩꞌoña ʉ̃sãrẽ. Cʉ̃rẽ ĩꞌase meꞌrã diaꞌcʉ̃ ʉ̃sãrẽ ejatuarosaꞌa.
Jesú cʉ̃rẽ niwĩ:
—Felipe, yʉꞌʉ mʉsã meꞌrã yoacã niwʉ̃. ¿Yʉꞌʉre ĩꞌamasĩweti yujupʉ? Yʉꞌʉre ĩꞌagʉ̃ yʉꞌʉ pacʉ quẽꞌrãrẽ masĩmi. ¿Deꞌro weegʉ yʉꞌʉre “Mʉꞌʉ pacʉre ĩꞌoña”, niati?
¿Yʉꞌʉ, yʉꞌʉ pacʉ meꞌrã pʉarã nimicã, niꞌcʉ̃pʉta niꞌi nisere ẽjõpeoweti? ¿Cʉ̃ yʉꞌʉpʉre nimi nise quẽꞌrãrẽ ẽjõpeoweti? Yʉꞌʉ ucũsere yʉꞌʉ seꞌsaro ucũweꞌe. Yʉꞌʉ pacʉ yʉꞌʉpʉre nigʉ̃́ta cʉ̃ ʉaro ucũmi. Yʉꞌʉ weese quẽꞌrãrẽ yʉꞌʉ seꞌsaro weeweꞌe. Cʉ̃́ta cʉ̃ ʉaro weecã weemi.
Yʉꞌʉ, yʉꞌʉ pacʉ meꞌrã niꞌcʉ̃ta niꞌi nisere, cʉ̃ yʉꞌʉpʉre nisere ẽjõpeoya. Tere ẽjõpeotirã pũrĩcã, yʉꞌʉ weese peꞌere ĩꞌa ẽjõpeocureya.
Mʉsãrẽ diacjʉ̃ta weregʉti. Yʉꞌʉre ẽjõpeorã yʉꞌʉ weeꞌcaronojõta yʉꞌʉ weeꞌquere weesiruturãsama. Totá yʉꞌʉ pacʉ tiropʉ yʉꞌʉ waꞌacãma, aꞌte nemorõ weerãsama.
Mʉsã yʉꞌʉre ẽjõpeocã, nipeꞌtise mʉsã sẽrĩsere oꞌogʉsaꞌa. Te meꞌrã yʉꞌʉ pacʉ tutuasere masĩato nígʉ̃ tojo weegʉsaꞌa.
Yʉꞌʉre ẽjõpeorã, noꞌo mʉsã sẽrĩsere yʉꞌtigʉti.
»Mʉsã yʉꞌʉre maꞌírã, yʉꞌʉ dutisere weerãsaꞌa.
Mʉsãrẽ yʉꞌʉ pacʉre Espíritu Santure sẽrĩbosagʉti. Cʉ̃ mʉsãrẽ weetamuse meꞌrã wãcũtutuanuꞌcũcã weegʉsami. Mʉsã meꞌrã ninuꞌcũgʉ̃sami.
Yʉꞌʉ mʉsãrẽ cõꞌawãꞌcãsome. Mʉsã meꞌrã nigʉ̃ aꞌtigʉti tja.
Cãꞌrõacã beꞌro masã yʉꞌʉre ĩꞌasome. Mʉsã pũrĩcã ĩꞌarãsaꞌa. Yʉꞌʉ catinuꞌcũcãꞌa. Tojo weerã mʉsã quẽꞌrã catinuꞌcũcãꞌrãsaꞌa.
Yʉꞌʉ pacʉ mʉsãrẽ Espíritu Santure oꞌógʉsami. Tojo wééca beꞌro yʉꞌʉ pacʉ meꞌrã yʉꞌʉ nisere masĩrãsaꞌa. Tojo nicã mʉsã yʉꞌʉ meꞌrã nisere, yʉꞌʉ mʉsãpʉre nisere masĩrãsaꞌa.
Yʉꞌʉ dutisere weegʉ́ diacjʉ̃ta yʉꞌʉre maꞌisere ĩꞌosami. Yʉꞌʉre maigʉ̃rẽ yʉꞌʉ pacʉ quẽꞌrã maꞌigʉ̃sami. Yʉꞌʉ quẽꞌrã maꞌigʉ̃saꞌa. Cʉ̃rẽ yʉꞌʉ nisetisere ĩꞌogʉ̃saꞌa, niwĩ Jesú.
Apĩ Juda, Iscariote mejẽta Jesure niwĩ:
—¿Wiogʉ, deꞌro weegʉ mʉꞌʉ nisetisere ʉ̃sã diaꞌcʉ̃rẽ ĩꞌogʉ̃sari? ¿Deꞌro weegʉ aꞌti turicjãrã mʉꞌʉrẽ ẽjõpeotirã quẽꞌrãrẽ ĩꞌoweti?
Jesú cʉ̃rẽ niwĩ:
—Yʉꞌʉre maꞌigʉ̃ yʉꞌʉ dutisere weemi. Yʉꞌʉ pacʉ cʉ̃rẽ maꞌigʉ̃sami. Ʉ̃sã pʉarãpʉta cʉ̃ meꞌrã nirãsaꞌa.
Yʉꞌʉre maꞌitigʉ peꞌe yʉꞌʉ ucũsere weetimi. Yʉꞌʉ ucũse yé mejẽta niꞌi. Yʉꞌʉ pacʉ yʉꞌʉre oꞌóꞌcʉ cʉ̃ weredutise niꞌi.
»Yʉꞌʉ mʉsã meꞌrã nígʉ̃, aꞌte nipeꞌtisere wereꞌe.
Yʉꞌʉ sẽrĩcã, yʉꞌʉ pacʉ Espíritu Santure mʉsãrẽ oꞌógʉsami. Cʉ̃ mʉsãrẽ weetamu, wãcũtutuanuꞌcũcã weegʉsami. Nipeꞌtise mʉsãrẽ buꞌegʉsami. Nipeꞌtise yʉꞌʉ mʉsãrẽ buꞌeꞌquere apaturi wãcũcã weegʉsami.
»Yʉꞌʉ niꞌcãrõacã mʉsãrẽ weꞌeritiꞌi. Mʉsã ye ejeripõꞌrãrĩpʉ ejerisãjãse niato. Yʉꞌʉ ejerisãjãse meꞌrã mʉsãrẽ ejerisãjãcã weegʉti. Yʉꞌʉ ejerisãjãcã weese aꞌti nucũcã cjase weronojõ niweꞌe. Tojo weerã “Yʉꞌʉ waꞌagʉ weeꞌe” nisere tʉꞌorã, bʉjaweti, wãcũqueꞌtiticãꞌña.
Mʉsã “Yʉꞌʉ pacʉ tiropʉ waꞌagʉ weeꞌe” nicã tʉꞌotojapʉ. “Beꞌro yʉꞌʉ mʉsã meꞌrã nigʉ̃ aꞌtigʉti tja” nicã quẽꞌrãrẽ tʉꞌoapʉ. Yʉꞌʉ pacʉ yʉꞌʉ yʉꞌrʉoro nimi. Mʉsã yʉꞌʉre cʉ̃ tiropʉ waꞌase quetire tʉꞌoapʉ. Tere tʉꞌorã, diacjʉ̃ta ẽjõpeorã pũrĩcã, eꞌcatiboapã.
Yʉꞌʉ mʉsãrẽ wereyugʉ weeapʉ. Tojo weerã yʉꞌʉ mʉsãrẽ wereyuꞌquere queoro waꞌacã, “Diacjʉ̃ta nipĩ”, nirãsaꞌa.
Wãtĩ aꞌti nucũcãcjãrãrẽ dutigʉ aꞌtitojami. Tojo weegʉ yʉꞌʉ yoaticã mʉsã meꞌrã ucũgʉ̃ti. Cʉ̃ yʉꞌʉre ne cãꞌrõ dutimasĩtimi.
Tojo waꞌarota weesasaꞌa. Yʉꞌʉ pacʉ cʉ̃ weedutiꞌquere weegʉti. Yʉꞌʉ tojo weecã, aꞌti nucũcãcjãrã yʉꞌʉ pacʉre yʉꞌʉ maꞌisere masĩrãsama. Teꞌa waꞌarã. Wãꞌcãnʉꞌcãña, niwĩ ʉ̃sãrẽ.
Jesú queose meꞌrã ʉ̃sãrẽ aꞌtiro niwĩ:
—Yʉꞌʉ ʉꞌsegʉ weronojõ niꞌi. Yʉꞌʉ pacʉ tigʉre coꞌtegʉ nimi.
Yʉꞌʉre ẽjõpeorã tigʉ cjase dʉpʉri nima. Õꞌacʉ̃ ʉꞌsegʉre ĩꞌanʉrʉ̃gʉ̃ weronojõ niyugʉ, dʉca marĩse dʉpʉrire dʉtecõꞌasami. Apeye dʉcatise dʉpʉrire añurõ dʉcatiato nígʉ̃ dʉteweenemosami.
Mʉsã dʉcatise dʉpʉri weronojõ niꞌi. Yʉꞌʉ buꞌeꞌquere ẽjõpeo, yʉꞌtiꞌi. Tojo weegʉ yʉꞌʉ pacʉ mʉsã ñaꞌarõ weeꞌquere cõꞌatojawĩ. Mʉsã acobojonoꞌcãrãpʉ nitojaꞌa.
Yʉꞌʉ mʉsãpʉre ninuꞌcũgʉ̃saꞌa. Mʉsã quẽꞌrã yʉꞌʉ meꞌrãcjãrã ninuꞌcũcãꞌña. Niꞌcã dʉpʉ yucʉgʉpʉ aꞌmesʉꞌatimirõ dʉcatitisaꞌa. Aꞌte weronojõ mʉsã yʉꞌʉ meꞌrã ninuꞌcũtirã, ne añurõ weemasĩsome.
»Yʉꞌʉ níꞌcaronojõta yʉꞌʉ ʉꞌsegʉ weronojõ niꞌi. Mʉsã tigʉ dʉpʉri niꞌi. Yʉꞌʉ meꞌrã ninuꞌcũgʉ̃, yʉꞌʉ quẽꞌrã cʉ̃pʉre nicã, cʉ̃ añurõ weemasĩsami. Mʉsã yʉꞌʉ meꞌrã ninuꞌcũtirã, ne añurõ weemasĩtisaꞌa.
Yʉꞌʉ meꞌrã ninuꞌcũtigʉ dʉtecõꞌaꞌque dʉpʉri weronojõ nimi. Te ñaiꞌque dʉpʉrire see, pecameꞌepʉ ʉ̃jʉ̃acõꞌanoꞌsaꞌa.
»Mʉsã yʉꞌʉ meꞌrã ninuꞌcũrã, yʉꞌʉ buꞌesere wãcũrã, Õꞌacʉ̃rẽ mʉsã ʉasere sẽrĩña. Cʉ̃ yʉꞌtigʉsami.
Mʉsã añurõ wéérã, Õꞌacʉ̃ añuyʉꞌrʉami nisere ĩꞌorãsaꞌa. Tojo weerã diacjʉ̃ta mʉsã yʉꞌʉ buꞌerã nirãsaꞌa.
Yʉꞌʉ pacʉ yʉꞌʉre maꞌirõnojõta yʉꞌʉ quẽꞌrã mʉsãrẽ maꞌiꞌi. Yʉꞌʉ meꞌrã ninuꞌcũña. Tojo weecã, mʉsãrẽ maꞌinuꞌcũgʉ̃saꞌa.
Yʉꞌʉ pacʉ yʉꞌʉre cʉ̃ dutisere weecã, maꞌimi. Yʉꞌʉ quẽꞌrã yʉꞌʉ dutisere weecã, mʉsãrẽ maꞌigʉ̃saꞌa.
»Yʉꞌʉ eꞌcatironojõta mʉsãrẽ eꞌcatiato nígʉ̃ tojo ucũꞌu. Tojo weerã mʉsã eꞌcatiyʉꞌrʉarãsaꞌa.
Yʉꞌʉ dutise aꞌtiro niꞌi. Yʉꞌʉ mʉsãrẽ maꞌirõnojõta aꞌmerĩ maꞌiña.
Mʉsã yʉꞌʉ dutisere wéérã, yʉꞌʉ meꞌrãcjãrã niꞌi.
Yʉꞌʉ mʉsãrẽ “Yʉꞌʉre daꞌracoꞌterã nima”, nisome. Daꞌracoꞌterã na wiogʉ weesere masĩtisama. Mʉsã yʉꞌʉ meꞌrãcjãrã niꞌi. Tojo weegʉ yʉꞌʉ pacʉ yʉꞌʉre níꞌquere werepeꞌocãꞌa.
Mʉsã yʉꞌʉre besetiwʉ. Yʉꞌʉ peꞌe mʉsãrẽ besewʉ. Añurõ weeato nígʉ̃ tojo weewʉ. Mʉsã añurõ weese peꞌtisome. Añurõ weecã, mʉsã yʉꞌʉre ẽjõpeocã, noꞌo Õꞌacʉ̃rẽ sẽrĩsenojõrẽ oꞌogʉsami.
Aꞌteta niꞌi yʉꞌʉ mʉsãrẽ dutise. Aꞌmerĩ maꞌiña, niwĩ.
Jesú ʉ̃sãrẽ aꞌtiro ninemowĩ:
—Aꞌti nucũcãcjãrã yʉꞌʉre ẽjõpeotirã mʉsãrẽ ĩꞌatuꞌticã, yʉꞌʉre ĩꞌatuꞌtimʉꞌtãꞌquere wãcũña.
Mʉsã aꞌti nucũcãcjãrã waro nicãma, na meꞌrãcjãrãrẽ maꞌirõnojõta mʉsãrẽ maꞌibosama. Yʉꞌʉ mʉsãrẽ na waꞌteropʉ nirãrẽ besewʉ. Mʉsã aꞌti nucũcãcjãrã weronojõ niweꞌe. Tojo weerã mʉsãrẽ ĩꞌatuꞌtima.
Yʉꞌʉ mʉsãrẽ níꞌquere wãcũña. Ne niꞌcʉ̃ daꞌracoꞌtegʉ “Yʉꞌʉ wiogʉ yʉꞌrʉoro niꞌi”, nímasĩtisami. Yʉꞌʉre ñaꞌarõ weema. Mʉsã quẽꞌrãrẽ mejãrõta ñaꞌarõ weerãsama. Noꞌo yʉꞌʉ buꞌesere tʉꞌorã, mʉsãrẽ tʉꞌorãsama.
Mʉsã yʉꞌʉre sirutucã ĩꞌarã, nipeꞌtise ñaꞌasere mʉsãrẽ weerãsama. Yʉꞌʉre oꞌóꞌcʉre na masĩtise ye buꞌiri tojo weerãsama.
»Yʉꞌʉ aꞌti diꞌtapʉre narẽ weregʉ aꞌtiticãma, buꞌiri moobosama. Na niꞌcãrõacãrẽ buꞌiri cʉoma. “Ʉ̃sã buꞌiri mooꞌo”, nímasĩtisama.
Yʉꞌʉre ĩꞌatuꞌtirã yʉꞌʉ pacʉ quẽꞌrãrẽ ĩꞌatuꞌtima.
Ne niꞌcʉ̃ weetisere na tiropʉre peje weeĩꞌomiwʉ̃. Yʉꞌʉre masĩdutigʉ tojo weewʉ. Yʉꞌʉ weeĩꞌotica beꞌroma buꞌiri moobosama. Na yʉꞌʉ weeꞌquere ĩꞌawã. Tere ĩꞌamirã, yʉꞌʉre ĩꞌatuꞌtiwã. Yʉꞌʉ pacʉ quẽꞌrãrẽ ĩꞌatuꞌtiwã.
Õꞌacʉ̃ ye queti ojáca pũrĩpʉ nírõnojõta queoro waꞌaro weeꞌe. Aꞌtiro niꞌi: “Buꞌiri moomicã, yʉꞌʉre ĩꞌatuꞌtiwã”, ni ojanoꞌwʉ̃.
»Espíritu Santu diacjʉ̃ ucũgʉ̃, mʉsãrẽ weetamugʉ̃ aꞌtigʉsami. Ʉ̃sã yʉꞌʉ pacʉ meꞌrã cʉ̃rẽ oꞌórãsaꞌa. Cʉ̃ aꞌtigʉ, queoro yé cjasere mʉsãrẽ weregʉsami.
Mʉsã quẽꞌrã yé cjasere wererãsaꞌa. Mʉsã ne waropʉta yʉꞌʉ meꞌrã nitojawʉ. Tojo weerã wererãsaꞌa, niwĩ Jesú.
Jesú ʉ̃sãrẽ ninemowĩ tja:
—Yé buꞌiri ãpẽrã mʉsãrẽ ñaꞌarõ weerãsama nisere wereꞌe. Yʉꞌʉre ẽjõpeoduꞌuticãꞌto nígʉ̃ tojo wereꞌe.
Mʉsãrẽ judío masã nerẽwʉase wiꞌseripʉ nimiꞌcãrãrẽ cõꞌawĩrõrãsama. Noꞌo mʉsãrẽ wẽjẽcõꞌaca beꞌro aꞌtiro nirãsama. “Marĩ Õꞌacʉ̃ ʉaro weerã weeꞌe”, nirãsama.
Na yʉꞌʉ pacʉre, yʉꞌʉre masĩtiꞌque ye buꞌiri mʉsãrẽ ñaꞌarõ weerãsama.
Yʉꞌʉ wereyugʉ weeꞌe. Tojo weerã queoro te waꞌacã, mʉsã “Tojota niwĩ”, nirãsaꞌa.
»Yʉꞌʉ mʉsã meꞌrã nígʉ̃, ne waropʉre maata aꞌtere weretiwʉ.
5-6 Niꞌcãrõacã yʉꞌʉre oꞌóꞌcʉ tiropʉ waꞌagʉ weeꞌe. Yʉꞌʉ tojo nicã tʉꞌorã, ne niꞌcʉ̃ yʉꞌʉre “¿Noꞌopʉ waꞌati?” ni sẽrĩtiñaꞌweꞌe. Mejõ bʉjawetiwioriticãꞌa.
Yʉꞌʉ mʉsãrẽ diacjʉ̃ta nigʉ̃ti. Yʉꞌʉ waꞌacã, mʉsãrẽ añu nirõsaꞌa. Yʉꞌʉ mʉsãrẽ Espíritu Santure oꞌógʉsaꞌa. Yʉꞌʉ waꞌaticãma, cʉ̃ mʉsãrẽ weetamugʉ̃, mʉsã meꞌrã nigʉ̃ aꞌtitibosami.
8-11 »Espíritu Santu yʉꞌʉre ẽjõpeotirãrẽ aꞌtiro masĩcã weegʉsami. “Ʉ̃sã ñaꞌarã niꞌi”, ni tʉꞌoñaꞌcã weegʉsami. Apeye, yʉꞌʉ diacjʉ̃ weegʉ́ niꞌi nisere ĩꞌogʉ̃sami. Yʉꞌʉ pacʉ tiropʉ waꞌase meꞌrã tere ĩꞌogʉ̃sami. Yʉꞌʉ topʉ waꞌacã, yʉꞌʉre ĩꞌasome. Tojo nicã yʉꞌʉre ẽjõpeotirãrẽ Õꞌacʉ̃ buꞌiri daꞌreatjere ĩꞌogʉ̃sami. Aꞌtiro masĩrãsama: “Wãtĩ, aꞌti nucũcãcjãrãrẽ dutigʉ Õꞌacʉ̃rẽ buꞌiri daꞌrenoꞌacjʉ nitojami”, nirãsama.
»Yʉꞌʉ mʉsãrẽ peje werese cʉomiꞌi. Niꞌcãrõacãrẽ mʉsã tʉꞌomasĩtibosaꞌa. Tojo weegʉ wereweꞌe.
Espíritu Santu aꞌtigʉ, nipeꞌtisere queoro weregʉsami. Cʉ̃ diacjʉ̃ ucũgʉ̃ nimi. Cʉ̃ seꞌsaro ucũsome. Õꞌacʉ̃ ucũsere, cʉ̃ tʉꞌoꞌquere wereturiagʉsami. Beꞌropʉ waꞌatje quẽꞌrãrẽ mʉsãrẽ wereyugʉsami.
Espíritu Santu yʉꞌʉre añurõ ucũgʉ̃sami. Yé cjasere mʉsãrẽ masĩcã weegʉsami.
Nipeꞌtise yʉꞌʉ pacʉ cʉose yé niꞌi. Tojo weegʉ Espíritu Santu mʉsãrẽ yé quetire weregʉsami.
16-17 »Cãꞌrõacã beꞌro mʉsã yʉꞌʉre ĩꞌanemosome. Beꞌro ĩꞌarãsaꞌa tja. Yʉꞌʉ pacʉ tiropʉ waꞌase ye buꞌiri tojo waꞌanírõsaꞌa, niwĩ Jesú.
—¿Deꞌro nisĩꞌrĩrõ weesari cʉ̃ tojo nise?
“Cãꞌrõacã beꞌro” cʉ̃ nise ¿deꞌro nisĩꞌrĩrõ weesari? Ñeꞌenojõrẽ ucũgʉ̃ ucũsamigʉ, masĩtisaꞌa, niwʉ̃.
Jesú ʉ̃sã tojo nisere masĩgʉ̃, ʉ̃sãrẽ niwĩ:
—Yʉꞌʉ “Cãꞌrõacã beꞌro ĩꞌasome, beꞌro ĩꞌarãsaꞌa tja” níꞌquere ¿aꞌmerĩ sẽrĩtiñaꞌrã weeti?
Mʉsãrẽ diacjʉ̃ta weregʉti. Mʉsã uti, pũrõ bʉjawetirãsaꞌa. Aꞌti turicjãrã peꞌe eꞌcatirãsama. Mʉsã bʉjawetimiꞌcãrã beꞌro eꞌcatirãsaꞌa.
Aꞌtiro waꞌase weronojõ nirõsaꞌa. Niꞌcõ nijĩpaco co wĩꞌmagʉ̃ wʉase dʉporoacã pũrĩse tʉꞌoñaꞌsamo. Co wʉáca beꞌro co pũrĩse tʉꞌoñaꞌquere wãcũtisamo. Co macʉ̃ bajuase peꞌere ĩꞌagõ eꞌcatigo, tojo weesamo.
Co weronojõ mʉsã niꞌcãrõacã piꞌetiꞌi. Beꞌro yʉꞌʉ mʉsãrẽ ĩꞌagʉ̃ aꞌtigʉti tja. Yʉꞌʉ tojo weecã ĩꞌarã, mʉsã eꞌcatiyʉꞌrʉarãsaꞌa. Ãpẽrã mʉsãrẽ bʉjaweticã weemasĩtirãsama.
»Mʉsã tojo eꞌcatiri nʉmʉrẽ mʉsã tʉꞌotisere ne sẽrĩtiñaꞌsome majã. Diacjʉ̃ta mʉsãrẽ nigʉ̃ti. Mʉsã yʉꞌʉre ẽjõpeocã ĩꞌagʉ̃, nipeꞌtise mʉsã sẽrĩsere yʉꞌʉ pacʉ yʉꞌtigʉsami.
Todʉporopʉ yʉꞌʉ tutuase meꞌrã yʉꞌʉ pacʉre ne sẽrĩtiwʉ. Niꞌcãrõacãrẽ mʉsã yʉꞌʉre ẽjõpeotjĩarã sẽrĩña. Mʉsã tojo weecã, cʉ̃ yʉꞌtigʉsami. Cʉ̃ yʉꞌticã, mʉsã eꞌcatiyʉꞌrʉarãsaꞌa.
»Yʉꞌʉ mʉsãrẽ queose meꞌrã wereapʉ. Beꞌro queose marĩrõ diacjʉ̃ta yʉꞌʉ pacʉ ye quetire weregʉsaꞌa.
Espíritu Santu aꞌtíca beꞌro mʉsã yʉꞌʉre ẽjõpeotjĩarã, yʉꞌʉ pacʉre sẽrĩrãsaꞌa. Yʉꞌʉ tojo nígʉ̃, “Yʉꞌʉ pacʉre mʉsãrẽ sẽrĩbosagʉti”, nigʉ̃ mejẽta weeꞌe. Mʉsã basu sẽrĩrãsaꞌa.
Cʉ̃́ta mʉsãrẽ maꞌimi. Aꞌtiro niꞌi. Mʉsã yʉꞌʉre maꞌiꞌi. Tojo nicã mʉsã yʉꞌʉre “Õꞌacʉ̃ tiropʉ níꞌcʉ aꞌtipĩ”, ni ẽjõpeoꞌo. Tojo weegʉ Õꞌacʉ̃ mʉsãrẽ maꞌimi.
Yʉꞌʉ pacʉ meꞌrã níꞌcʉ yʉꞌʉ aꞌti nucũcãpʉre aꞌtiwʉ. Niꞌcãrõacã yʉꞌʉ aꞌtopʉ níꞌcʉ yʉꞌʉ pacʉ tiropʉ dajatojaagʉti tja.
Cʉ̃ tojo nicã tʉꞌorã, ʉ̃sã cʉ̃rẽ niwʉ̃:
—Niꞌcãrõacãrẽ mʉꞌʉ queose meꞌrã wereweꞌe. Diacjʉ̃ ucũcãꞌa.
Niꞌcãrõacã ʉ̃sã masĩꞌi. Mʉꞌʉ nipeꞌtisere masĩpeꞌocãꞌa. Noꞌo sẽrĩtiñaꞌse dʉporo masĩtojaꞌa. Tojo weerã mʉꞌʉ Õꞌacʉ̃ tiropʉ níꞌcʉ aꞌtipã nisere masĩꞌi.
Jesú ʉ̃sãrẽ niwĩ:
—¿Mʉsã ẽjõpeoti majã?
Tojo ẽjõpeomirã, maata noꞌo mʉsã waꞌasĩꞌrĩrõ duꞌtistearãsaꞌa. Yʉꞌʉ niꞌcʉ̃ta tojagʉ́saꞌa. Niꞌcʉ̃ta niweꞌe, nígʉ̃ peꞌe. Yʉꞌʉ pacʉ yʉꞌʉ meꞌrã nimi.
Yʉꞌʉre ẽjõpeorã ejerisãjãse cʉoato nígʉ̃ aꞌte nipeꞌtisere mʉsãrẽ wereapʉ. Aꞌti nucũcãcjãrã mʉsãrẽ piꞌeticã weerãsama. Na tojo weemicã, wãcũtutuaya. Yʉꞌʉ aꞌti nucũcãcjãrã na ñaꞌarõ weesere docaqueꞌacã weetojawʉ. Tojo weerã yʉꞌʉre ẽjõpeorã wãcũtutuaya.
Jesú tojo níca beꞌro ĩꞌamorõ, aꞌtiro niwĩ:
—Pacʉ, mʉꞌʉ yʉꞌʉre cũuꞌque ejaꞌa. Yʉꞌʉ mʉꞌʉ macʉ̃ nisere masãrẽ ĩꞌoña. Mʉꞌʉ tojo weecã, yʉꞌʉ masãrẽ mʉꞌʉ tutuasere, mʉꞌʉ añuyʉꞌrʉsere ĩꞌogʉ̃saꞌa.
Mʉꞌʉ yʉꞌʉre masã nipeꞌtirã wiogʉ sõrõwʉ̃. Nipeꞌtirã mʉꞌʉ oꞌoꞌcãrãrẽ catinuꞌcũcã weedutigʉ yʉꞌʉre sõrõwʉ̃.
Masã mʉꞌʉ Õꞌacʉ̃ niꞌcʉ̃ nigʉ̃rẽ, tojo nicã yʉꞌʉre mʉꞌʉ oꞌóꞌcʉre ẽjõpeorã catinuꞌcũcãꞌrãsama.
»Yʉꞌʉ aꞌti nucũcãpʉre mʉꞌʉ tutuasere, mʉꞌʉ añuyʉꞌrʉsere masãrẽ ĩꞌowʉ̃. Mʉꞌʉ yʉꞌʉre cũuꞌquere weepeꞌocãꞌwʉ̃.
Pacʉ, aꞌti nucũcã weese dʉporo yʉꞌʉ mʉꞌʉ meꞌrã niwʉ̃. Mʉꞌʉ meꞌrã nígʉ̃, mʉꞌʉ weronojõ nisetiwʉ. Niꞌcãrõacãrẽ mʉꞌʉ tiropʉ waꞌagʉ weeꞌe. Yʉꞌʉre mejãrõta weeya tja.
»Mʉꞌʉ ãꞌrãrẽ aꞌti nucũcãpʉ nirã́ waꞌterore besewʉ. Yʉꞌʉre narẽ oꞌogʉti nígʉ̃, tojo weecʉ niwʉ̃. Mʉꞌʉ nisetisere narẽ masĩcã weewʉ. Na mʉꞌʉ yarã nimiꞌcãrãrẽ yʉꞌʉre wiawʉ. Na mʉꞌʉ dutisere weewã.
Niꞌcãrõacã na masĩma, nipeꞌtise yʉꞌʉ cʉose mʉꞌʉ oꞌoꞌque niꞌi, nima.
Narẽ nipeꞌtise mʉꞌʉ weredutiꞌquere werewʉ. Na tere tʉꞌorã, ẽjõpeowã. Na diacjʉ̃ta yʉꞌʉ mʉꞌʉ tiropʉ aꞌtiꞌquere ẽjõpeowã. Tojo nicã mʉꞌʉ yʉꞌʉre oꞌóꞌquere ẽjõpeowã.
Nipeꞌtirã mʉꞌʉ yarã, yarã nima. Yarã quẽꞌrã mʉꞌʉ yarã nima. Na yʉꞌʉre ẽjõpeo, yʉꞌʉ tutuagʉ nisere masãrẽ masĩcã weema.
»Yʉꞌʉ aꞌti nucũcãpʉ tojaqueꞌasome. Yʉꞌʉ buꞌerã pũrĩcã tojarã́sama. Yʉꞌʉ mʉꞌʉ tiropʉ waꞌagʉ weeꞌe. Pacʉ, añuyʉꞌrʉgʉ, mʉꞌʉ tutuase meꞌrã mʉꞌʉ yʉꞌʉre oꞌoꞌcãrãrẽ añurõ coꞌteya. Mʉꞌʉ tojo weecã, marĩ nírõnojõta na niꞌcãrõ meꞌrã nirãsama.
Aꞌti nucũcãpʉre yʉꞌʉre mʉꞌʉ oꞌoꞌcãrã meꞌrã nígʉ̃, mʉꞌʉ tutuase oꞌoꞌque meꞌrã narẽ coꞌtewʉ. Ne niꞌcʉ̃ bajuriotiwʉ. Niꞌcʉ̃ diaꞌcʉ̃ todʉporopʉ bajudutiꞌcʉ weronojõ níꞌcʉre bajuriowʉ. Mʉꞌʉ ye queti ojáca pũrĩpʉ nírõnojõta na ojaꞌque queoro waꞌaro weeꞌe.
»Niꞌcãrõacã yʉꞌʉ mʉꞌʉ tiropʉ waꞌagʉ weeꞌe. Yʉꞌʉ aꞌti nucũcãpʉ nígʉ̃, mʉꞌʉ ye quetire werewʉ. Tere tʉꞌorã, na yʉꞌʉ weronojõ eꞌcatiato nígʉ̃ werewʉ.
Mʉꞌʉ weredutiꞌquere narẽ wereturiawʉ. Na yʉꞌʉre ẽjõpeotjĩarã, yʉꞌʉ weronojõ nima. Aꞌti ʉmʉcocjãrã weronojõ wãcũtima. Tojo weerã na quẽꞌrãrẽ masã ĩꞌatuꞌtima.
“Narẽ, aꞌti nucũcãpʉ nirãrẽ mʉꞌʉ tiropʉ miaña”, nigʉ̃ mejẽta weeꞌe. Wãtĩ peꞌere cãꞌmotaꞌaya nígʉ̃, tojo niꞌi.
Yʉꞌʉ aꞌti ʉmʉcocjʉ̃ niweꞌe. Na quẽꞌrã yʉꞌʉre ẽjõpeorã aꞌti ʉmʉcocjãrã weronojõ wãcũsetitima.
Mʉꞌʉ ye queti diacjʉ̃ waro niꞌi. Te meꞌrã narẽ mʉꞌʉ ʉaro weeajã añurã waꞌacã weeya.
Yʉꞌʉre mʉꞌʉ ye quetire aꞌti nucũcãcjãrãrẽ weredutigʉ oꞌówʉ. Yʉꞌʉ quẽꞌrã yʉꞌʉ buꞌerãrẽ aꞌti nucũcãcjãrãrẽ weredutigʉ oꞌóꞌo.
Mʉꞌʉ ʉaronojõ na ye niatjere wẽrĩbosagʉti. Aꞌtiro yʉꞌʉ weecã, na quẽꞌrã mʉꞌʉ ʉaronojõ diacjʉ̃ta weerãsama.
»Yʉꞌʉ na diaꞌcʉ̃rẽ sẽrĩbosaweꞌe. Beꞌropʉ na buꞌesere tʉꞌo ẽjõpeoajã quẽꞌrãrẽ sẽrĩbosaꞌa.
Na marĩ meꞌrã niꞌcãrõ meꞌrã niato nígʉ̃ tojo weeꞌe. Pacʉ, yʉꞌʉ mʉꞌʉ meꞌrã nírõnojõ, mʉꞌʉ yʉꞌʉ meꞌrã nírõnojõ na quẽꞌrã niato. Tojo waꞌacã ĩꞌarã, aꞌti nucũcãcjãrã yʉꞌʉre mʉꞌʉ oꞌóꞌquere ẽjõpeorãsama.
Yʉꞌʉre mʉꞌʉ tutuase, añuyʉꞌrʉsere oꞌowʉ. Yʉꞌʉ quẽꞌrã yarãrẽ oꞌoturiawʉ. Narẽ niꞌcãrõ meꞌrã marĩ weronojõ niato nígʉ̃ tojo weewʉ.
Yʉꞌʉ napʉre niꞌi. Mʉꞌʉ peꞌe yʉꞌʉpʉre niꞌi. Tojo weerã na niꞌcãrõ meꞌrã nirãsama. Tojo waꞌacã ĩꞌarã, aꞌti nucũcãcjãrã mʉꞌʉ yʉꞌʉre oꞌóꞌquere masĩrãsama. Apeyere, mʉꞌʉ yʉꞌʉre maꞌirõnojõta “Marĩrẽ maꞌimi”, nirãsama.
»Aꞌti turi weese dʉporo mʉꞌʉ yʉꞌʉre maꞌiwʉ̃. Tojo weegʉ mʉꞌʉ nisetisere yʉꞌʉre oꞌowʉ. Pacʉ, mʉꞌʉ oꞌoꞌcãrãrẽ yʉꞌʉ meꞌrã nicã ʉasaꞌa. Narẽ yʉꞌʉ tutuasere ĩꞌadutigʉ tojo weeꞌe.
Pacʉ, mʉꞌʉ queoro weeꞌe. Aꞌti nucũcãcjãrã yʉꞌʉre ẽjõpeotirã mʉꞌʉrẽ masĩtima. Yʉꞌʉ mʉꞌʉrẽ masĩꞌi. Ãꞌrã yʉꞌʉ buꞌerã mʉꞌʉ yʉꞌʉre oꞌóꞌquere masĩma.
Mʉꞌʉ nisetisere narẽ masĩcã weewʉ. Tojo masĩcã weenuꞌcũcʉ̃ti. Mʉꞌʉ yʉꞌʉre maꞌirõnojõta na quẽꞌrãrẽ aꞌmerĩ maꞌidutigʉ tojo weeꞌe. Tojo nicã yʉꞌʉ na meꞌrã ninuꞌcũgʉ̃ti nígʉ̃, tojo weeꞌe, niwĩ Jesú.
Jesú cʉ̃ pacʉre sẽrĩ́ca beꞌro ʉ̃sã Jerusalẽ́pʉre wijawʉ. Wija, Cedrón wãmetiri maarẽ pẽꞌawʉ̃. Ti maa siaquijipʉ na olivo oteꞌcaro niwʉ̃. Ʉ̃sã topʉ waꞌawʉ.
Juda Jesure ĩꞌatuꞌtirãrẽ oꞌori masʉ̃ quẽꞌrã te olivo nirõrẽ masĩwĩ. Jesú todʉporo pejetiri ʉ̃sãrẽ sʉꞌori sijawĩ. Tojo weegʉ masĩwĩ.
Ʉ̃sã topʉ nirĩ cura niꞌcã curua surara meꞌrã Juda etawĩ. Ãpẽrã quẽꞌrã niꞌcãrẽrã Õꞌacʉ̃ wiꞌi coꞌterã surara niwã. Paꞌia wiorã, fariseo masã oꞌónoꞌcãrã niwã. Na añurõ wãmotiwã. Sĩꞌose tuturi, sĩꞌosepa meꞌrã aꞌtiwã.
Jesú cʉ̃rẽ waꞌatjere masĩtojacʉ niwĩ. Tojo weegʉ “¿Noarẽ aꞌmati?” niwĩ.
Cʉ̃rẽ yʉꞌtiwã:
—Jesú Nazarecjʉ̃rẽ aꞌmaꞌa, niwã. Jesú narẽ niwĩ:
—Yʉꞌʉta niꞌi.
Juda Jesure ĩꞌatuꞌtirãrẽ oꞌori masʉ̃ na meꞌrã niwĩ.
Jesú “Yʉꞌʉta niꞌi” nicã tʉꞌorã, na uirã, dústi bʉꞌrʉqueꞌawã.
Jesú apaturi sẽrĩtiñaꞌwĩ tja:
—¿Noarẽ aꞌmati?
Cʉ̃rẽ yʉꞌtiwã:
Jesú narẽ niwĩ:
—Mʉsãrẽ weretojaꞌa, yʉꞌʉta niꞌi. To pũrĩcã yʉꞌʉre aꞌmarã, ãꞌrã yʉꞌʉ buꞌerãrẽ duꞌuoꞌoya.
Jesú cʉ̃ ucũꞌque queoro waꞌato nígʉ̃ tojo niwĩ. Cʉ̃ níꞌque aꞌtiro niwʉ̃: “Yʉꞌʉ pacʉ oꞌoꞌcãrãrẽ ne niꞌcʉ̃ bajuriotiwʉ”, niwʉ̃.
Cʉ̃ tojo níca beꞌro Simó Pedro cʉ̃ ya diꞌpjĩrẽ wejeweewĩ. Wejewee, paꞌia wiogʉre daꞌracoꞌtegʉ Malco wãmetigʉre diacjʉ̃ca oꞌmeperore dʉtepãꞌrẽwĩ.
Cʉ̃ tojo weecã ĩꞌagʉ̃, Jesú Pedrore niwĩ:
—Mʉꞌʉ ya diꞌpjĩrẽ nʉrõña. Yʉꞌʉ pacʉ piꞌetidutiꞌcaronojõta piꞌetigʉti, niwĩ Jesú.
12-13 Surara, tojo nicã na wiogʉ, ãpẽrã paꞌia wiorã na oꞌóꞌcãrã Jesure dʉꞌte, Anás wãmetigʉ ya wiꞌipʉ miawã. Cʉ̃ Caifá mañecʉ̃ niwĩ. Caifá titare paꞌia wiogʉ niwĩ.
Cʉ̃́ta todʉporopʉre judío masãrẽ “Niꞌcʉ̃ nipeꞌtirã ye niatje wẽrĩbosacã, marĩrẽ añurõsaꞌa” níꞌcʉ niwĩ.
Na Jesure miacã, yʉꞌʉ Juã, tojo nicã Simó Pedro, ʉ̃sã pʉarã narẽ sirutuwãꞌcãwʉ̃. Paꞌia wiogʉ yʉꞌʉre ĩꞌamasĩwĩ. Tojo weegʉ yʉꞌʉ Jesú meꞌrã wiogʉ ya wiꞌi poꞌpeapʉ sãjãawʉ̃.
Pedro peꞌe sopepʉ tojanʉꞌcãwĩ. Cʉ̃ tojo weecã ĩꞌagʉ̃, yʉꞌʉ sope coꞌtego meꞌrã ucũ, cʉ̃rẽ pijisõrõwʉ̃.
Beꞌropʉ co Pedrore sẽrĩtiñaꞌwõ:
—¿Mʉꞌʉ sĩꞌi meꞌrãcjʉ̃ mejẽta niti?
Pedro core niwĩ:
—Niweꞌe, niwĩ.
Pũrõ yʉsʉawʉ. Tojo weerã ti wiꞌi daꞌracoꞌterã, tojo nicã surara pecameꞌe wĩjãwã. Na ti meꞌe sumutopʉ sõꞌmanuꞌcũbʉrowã. Pedro quẽꞌrã na meꞌrã sõꞌmagʉ̃ waꞌawĩ.
Paꞌia wiogʉ Anás Jesure sẽrĩtiñaꞌcʉ niwĩ:
—¿Noanojõ niti mʉꞌʉ buꞌerã? ¿Ñeꞌenojõrẽ mʉꞌʉ buꞌeti narẽ? nicʉ niwĩ.
Jesú cʉ̃rẽ yʉꞌticʉ niwĩ:
—Yʉꞌʉ nipeꞌtirã tʉꞌoropʉ buꞌewʉ. Judío masã nerẽse wiꞌseripʉ, tojo nicã Õꞌacʉ̃ wiꞌi judío masã nerẽwʉaropʉ buꞌewʉ. Yaꞌyioropʉ buꞌetiwʉ.
¿Deꞌro weegʉ yʉꞌʉre sẽrĩtiñaꞌti? Ãpẽrã yʉꞌʉre tʉꞌoꞌcãrãrẽ sẽrĩtiñaꞌña. Na masĩsama. Na mʉꞌʉrẽ wererãsama, nicʉ niwĩ Jesú.
Jesú tojo nicã tʉꞌogʉ, niꞌcʉ̃ Õꞌacʉ̃ wiꞌi coꞌtegʉ surara Jesú ya diapoare paacʉ niwĩ. Cʉ̃rẽ nicʉ niwĩ:
—¿Deꞌro weegʉ tojo yʉꞌtiti paꞌia wiogʉre?
Jesú cʉ̃rẽ nicʉ niwĩ:
—Yʉꞌʉ ñaꞌarõ níca beꞌro “Te buꞌiri paapʉ. Te ñaꞌa niꞌi”, niña. Añurõ níca beꞌroma ¿deꞌro weeacjʉ yʉꞌʉre paati? nicʉ niwĩ Jesú.
Beꞌro Anás Jesure dʉꞌtenoꞌcʉre tja paꞌia wiogʉ Caifá tiropʉ oꞌówĩ.
Tojo weeri cura Pedro pecameꞌe sumuto sõꞌmanuꞌcũwĩ. Topʉ nirã́ cʉ̃rẽ sẽrĩtiñaꞌwã:
—¿Mʉꞌʉ sĩꞌi meꞌrãcjʉ̃ mejẽta niti?
Pedro narẽ niwĩ:
—Niweꞌe.
—Yʉꞌʉ mejẽpʉ mʉꞌʉrẽ olivo oteꞌcaropʉ cʉ̃ meꞌrã nicã ĩꞌapʉ.
Pedro apaturi nisoowĩ. Tojo níca beꞌro cãrẽꞌquẽ uuwĩ.
Beꞌro Jesure Caifá ya wiꞌipʉ níꞌcʉre Pilato ya wiꞌipʉ miawã. Boꞌrearopʉ weewʉ. Judío masã wiorã ti wiꞌipʉre sãjãatiwã. Ti wiꞌipʉre sãjãarã, Pascua bosenʉmʉ baꞌawʉasere baꞌatibopã. Pilato judío masʉ̃ nitimi nise buꞌiri na buꞌiritirã tʉꞌoñaꞌbopã. Tojo weerã cʉ̃ ya wiꞌire sãjãatiwã.
Na sãjãaticã ĩꞌagʉ̃, Pilato na meꞌrã ucũgʉ̃ wijaatiwĩ. Narẽ niwĩ:
—¿Mʉsã ãꞌrĩrẽ ñeꞌenojõ weresãrã weeti?
Na cʉ̃rẽ niwã:
—Cʉ̃ ñaꞌarõ weeticãma, mʉꞌʉ tiro cʉ̃rẽ miititiboapã.
Na tojo yʉꞌticã tʉꞌogʉ, Pilato niwĩ:
—Cʉ̃rẽ miaña. Mʉsãrẽ dutironojõta mʉsã basu beserã waꞌaya.
Judío masã wiorã cʉ̃rẽ niwã:
—Ʉ̃sã judío masã ne niꞌcʉ̃ masʉ̃rẽ “Wẽjẽña” nímasĩtisaꞌa, niwã.
Titapʉre romano masã wiogʉ masã ñaꞌarãrẽ na wẽjẽdutirãrẽ curusapʉ paabiꞌpecũcãrã niwã. Tojo weero Jesú todʉporo níꞌque queoro waꞌawʉ. Cʉ̃ “Yʉꞌʉre ʉꞌmʉarõpʉ tuumorõnʉꞌcõrãsama”, niwĩ.
Pilato Jesure piji, cʉ̃ ya wiꞌipʉ majãmisãjãawĩ. Jesure sẽrĩtiñaꞌcʉ niwĩ:
—¿Mʉꞌʉta niti judío masã wiogʉ?
Jesú yʉꞌticʉ niwĩ:
—¿Mʉꞌʉ basu mʉꞌʉ wãcũrõ meꞌrã sẽrĩtiñaꞌti? o ¿ãpẽrã mʉꞌʉrẽ wereati?
Pilato cʉ̃rẽ nicʉ niwĩ:
—¿Deꞌro weegʉ yʉꞌʉ masĩbosaʉ? Yʉꞌʉ judío masʉ̃ mejẽta niꞌi. Aꞌtopʉre mʉꞌʉ ya diꞌtacjãrã judío masã, tojo nicã paꞌia wiorã mʉꞌʉrẽ miitiama. ¿Deꞌro weeati mʉꞌʉ?
Jesú nicʉ niwĩ:
—Yʉꞌʉ aꞌti nucũcãcjʉ̃ wiogʉ niweꞌe. Yʉꞌʉ tojo nicãma, judío masã wiorãrẽ oꞌodutitirã yʉꞌʉre siruturã aꞌmequẽboapã. Yʉꞌʉ apesecjʉ̃ wiogʉ niꞌi.
Cʉ̃ tojo nicã tʉꞌogʉ, Pilato nicʉ niwĩ:
—¿To pũrĩcãrẽ mʉꞌʉ wiogʉ niti?
Jesú cʉ̃rẽ nicʉ niwĩ:
—Mʉꞌʉ nírõnojõta yʉꞌʉ wiogʉ niꞌi. Yʉꞌʉ diacjʉ̃ cjasere weregʉ aꞌtopʉ aꞌti, bajuawʉ. Nipeꞌtirã diacjʉ̃ cjasere ʉarã, yʉꞌʉ ucũsere tʉꞌoma.
Pilato cʉ̃rẽ nicʉ niwĩ:
—¿Ñeꞌenojõ nirõ nisasaꞌa diacjʉ̃ cjase? nicʉ niwĩ.
Pilato Jesure sẽrĩtiñaꞌca beꞌro judío masã wiorã meꞌrã ucũgʉ̃ wijaaticʉ niwĩ tja. Narẽ niwĩ:
—Yʉꞌʉ cʉ̃rẽ ne buꞌiri bocatiasʉ.
Mʉsã weewʉase aꞌtiro niꞌi. Pascua bosenʉmʉ nicã buꞌiri daꞌreri wiꞌipʉ nigʉ̃rẽ yʉꞌʉre duꞌuwĩrõdutisaꞌa. ¿Mʉsã cʉ̃rẽ judío masã wiogʉre duꞌuwĩrõcã ʉasari?
—Cʉ̃rẽ ne duꞌuwĩrõticãꞌña. Barrabá peꞌere duꞌuwĩrõña, niwã. Barrabá ñaꞌarõ weeri masʉ̃ niwĩ.
Masã “Barrabáre duꞌuwĩrõña” ni caricũcã tʉꞌogʉ, Pilato Jesure tãrãdutiwĩ.
Surara niꞌcã beꞌto pota meꞌrã wééca beꞌtore cʉ̃ dʉpoapʉre peocãrã niwã. Apero, niꞌcãrõ suꞌtiro wiogʉ sãñarõnojõ sõꞌa ñibocurerore sãacãrã niwã.
Beꞌro cʉ̃ pʉꞌto waꞌa, cʉ̃rẽ bujicãꞌrã, aꞌtiro nicãrã niwã:
—Judío masã wiogʉre añurõ waꞌato. Tojo nírãta, cʉ̃ diapoare paamʉjãcãrã niwã.
Pilato poꞌpeapʉ níꞌcʉ wijaatiwĩ tja. Masãrẽ niwĩ:
—Yʉꞌʉ cʉ̃rẽ ne cãꞌrõacã buꞌiri bocatiasʉ. Tojo weegʉ mʉsã tiropʉ pijiwijaatigʉti. Mʉsã ĩꞌarãsaꞌa, niwĩ.
Beꞌro Jesú wijaatiwĩ. Cʉ̃ pota beꞌtore pesawĩ. Wiogʉ suꞌtiro surara oꞌoꞌcarore sãñawijaatiwĩ. Cʉ̃ wijaatáca beꞌro Pilato masãrẽ aꞌtiro niwĩ:
—Ĩꞌaña. Ãꞌrĩ nimi.
Paꞌia wiorã, ãpẽrã Õꞌacʉ̃ wiꞌi coꞌterã surara cʉ̃rẽ ĩꞌarã, pũrõ caricũwã:
—Cʉ̃rẽ curusapʉ paabiꞌpe wẽjẽña, ni caricũwã.
Pilato narẽ niwĩ:
—Mʉsã basu cʉ̃rẽ curusapʉ paabiꞌpe wẽjẽrã waꞌaya. Yʉꞌʉ cʉ̃rẽ ne cãꞌrõacã buꞌiri bocatisaꞌa, niwĩ.
Judío masã wiorã cʉ̃rẽ niwã:
—Cʉ̃ “Yʉꞌʉ Õꞌacʉ̃ macʉ̃ niꞌi”, niwĩ. Ʉ̃sãrẽ dutiꞌque tojo ucũgʉ̃nojõrẽ wẽjẽdutiꞌi, niwã.
Pilato cʉ̃ “Õꞌacʉ̃ macʉ̃ niꞌi” nisere tʉꞌogʉ, nemorõ uiwĩ.
Beꞌro Jesure pijisãjãa, cʉ̃rẽ sẽrĩtiñaꞌcʉ niwĩ tja:
—¿Noꞌocjʉ̃ niti mʉꞌʉ?
Jesú cʉ̃rẽ ne yʉꞌtiticʉ niwĩ.
Cʉ̃ yʉꞌtiticã ĩꞌagʉ̃, Pilato cʉ̃rẽ nicʉ niwĩ:
—¿Deꞌro weegʉ yʉꞌʉre yʉꞌtiweti? ¿Mʉꞌʉ masĩweti? Yʉꞌʉ mʉꞌʉrẽ duꞌuwĩrõgʉ̃, duꞌuwĩrõmasĩꞌi. Wẽjẽdutigʉ quẽꞌrã, wẽjẽdutimasĩꞌi, nicʉ niwĩ.
Jesú cʉ̃rẽ nicʉ niwĩ:
—Õꞌacʉ̃ mʉꞌʉrẽ cãꞌmotaꞌacã, mʉꞌʉ tojo weemasĩtiboapã. Tojo weegʉ yʉꞌʉre mʉꞌʉ tiropʉ oꞌoꞌcʉ mʉꞌʉ nemorõ buꞌiritimi, nicʉ niwĩ.
Cʉ̃ tojo nicã tʉꞌogʉ, Pilato Jesure “¿Deꞌro wee cʉ̃rẽ yʉꞌʉ duꞌuwĩrõgʉ̃sariba?” nicʉ niwĩ. Cʉ̃ tojo weesĩꞌrĩcã ĩꞌarã, judío masã wiorã pũrõ caricũwã:
—Mʉꞌʉ cʉ̃rẽ duꞌuwĩrõgʉ̃, romano masã wiogʉ meꞌrãcjʉ̃ nisome. Noꞌo niꞌcʉ̃ “Yʉꞌʉ judío masã wiogʉ waro niꞌi” nigʉ̃nojõ romano masã wiogʉre yʉꞌrʉnʉꞌcãgʉ̃ weemi. Cʉ̃ meꞌrãcjʉ̃ nitimi, ni caricũwã.
Na tojo nicã tʉꞌogʉ, Pilato Jesure na ʉ̃tã meꞌrã yééca papʉ pijiwijaadutiwĩ. Hebreo ye meꞌrã Gabata wãmetiwʉ. Topʉ Pilato masãrẽ besewʉawĩ. Tojo weegʉ cʉ̃ topʉ dujiwĩ.
Titare niꞌcã nʉmʉ dʉꞌsawʉ Pascua bosenʉmʉ waꞌatji dʉporo. Dajaritero waꞌtero niwʉ̃. Pilato topʉ dujigʉ, judío masã wiorãrẽ niwĩ:
—Mʉsã wiogʉre ĩꞌaña.
Na caricũnemowã:
Pilato niwĩ:
—Yʉꞌʉ mʉsã wiogʉre curusapʉ paabiꞌpe wẽjẽdutigʉsami, ¿ni wãcũmiti?
Paꞌia wiorã cʉ̃rẽ niwã:
—Ʉ̃sã wiogʉ niꞌcʉ̃ta romano masã wiogʉ waro nimi.
Na tojo nicã tʉꞌogʉ, Pilato surarare Jesure curusapʉ wẽjẽdutigʉ oꞌowĩ. Beꞌro na cʉ̃rẽ miawã.
Jesú na “Masã boaweeca dʉpoa” nirõpʉre waꞌagʉ, curusare wʉawãꞌcãwĩ. Hebreo ye meꞌrã Gólgota wãmetiwʉ.
Topʉ cʉ̃rẽ curusapʉ paabiꞌpewã. Ãpẽrã pʉarã quẽꞌrãrẽ tojota weewã. Jesure na deco nʉꞌcõwã. Ãpẽrã peꞌere, niꞌcʉ̃rẽ diacjʉ̃ peꞌe, apĩrẽ cũpe peꞌe nʉꞌcõwã.
Pilato Jesú dʉpoa buꞌi curusapʉ cʉ̃ ojaꞌquere õꞌodutiwĩ. Aꞌtiro ojanoꞌwʉ̃: “Jesú Nazarecjʉ̃ judío masã wiogʉ nimi.”
Te ojaꞌque hebreo ye, griego ye, latín ye meꞌrã niwʉ̃. Jesure paabiꞌpeꞌcaro macã pʉꞌto niwʉ̃. Tojo weerã pãjãrã judío masã tere buꞌewã.
Pilato ojaꞌquere buꞌerã, paꞌia wiorã cʉ̃rẽ nicãrã niwã:
—Mʉꞌʉ “Judío masã wiogʉ nimi”, ni ojatiboapã. Aꞌtiro peꞌe ojaboapã. “Cʉ̃ ‘Judío masã wiogʉ niꞌi’, niami”, niboapã.
Pilato narẽ niwĩ:
—Yʉꞌʉ ojasĩꞌrĩꞌcaronojõ ojatojapʉ. Dʉcayusome majã.
Beꞌro baꞌparitirã surara Jesure paabiꞌpeꞌcãrã cʉ̃ ye suꞌtire seeneowã. Seeneo, nánʉcʉ̃ dʉcawaawã. Cʉ̃ ya suꞌtiro docacjãrõ deroaꞌmesʉꞌoya marĩwʉ̃.
Tojo weerã surara aꞌmerĩ niwã:
—Aꞌtore tʉ̃ꞌrẽticãꞌrã. Mejõ níbocaperã. ¿Noa aꞌtore wapataꞌarosarito? niwã.
Na tojo weecã, Õꞌacʉ̃ ye queti ojáca pũrĩpʉ ojaꞌque queoro waꞌawʉ. Aꞌtiro ojanoꞌcaro niwʉ̃: “Yé suꞌtire dʉcawaawã. Tere níbocaperã wapataꞌawã.” Aꞌte níꞌcaronojõta surara weewã.
Jesú ya curusa pʉꞌto aꞌticʉrã numia niwã. Cʉ̃ paco, cʉ̃ mʉgõ María Cleofas nʉmo, tojo nicã María Magdalena niwã.
Jesú cʉ̃ pacore, tojo nicã yʉꞌʉ Juã cʉ̃ ʉpʉtʉ maꞌinoꞌgʉ̃ co tiro nuꞌcũcã ĩꞌagʉ̃, core niwĩ:
—Maꞌu, ãꞌrĩ mʉꞌʉ macʉ̃ nimi.
Beꞌro yʉꞌʉre niwĩ:
—Yʉꞌʉ pacore mʉꞌʉ paco weronojõ cʉoya. Toó tojamo mʉꞌʉ paco, niwĩ Jesú.
To beꞌro core ya wiꞌipʉ miitojaawʉ.
Jesú cʉ̃ pacore coꞌtedutica beꞌro “Nipeꞌtise yʉꞌʉre weedutiꞌquere tuꞌajaꞌa”, niwĩ. Õꞌacʉ̃ ye queti ojáca pũrĩpʉ ojaꞌque waꞌato nígʉ̃ Jesú aꞌtiro niwĩ:
—Acowʉosaꞌa.
Topʉ niꞌcãrʉ̃ vino piꞌase poseyetjʉ dujiwʉ. Tojo weerã surara niꞌcã siꞌtia mii ñamiowã. Ñamio, hisopo wãmetiri siti dʉpʉpʉ ti siꞌtiare dʉꞌreõꞌo sĩomorõwã Jesú tiropʉ.
Cʉ̃ tere sĩꞌrĩwĩ. Beꞌro niwĩ:
—Nipeꞌtise tuꞌajatojaꞌa.
Cʉ̃ tojo níca beꞌro cʉ̃ dʉpoa paamuꞌrĩyoja, wẽrĩa waꞌawĩ.
Tojo weerã surara niꞌcʉ̃rẽ paanuꞌamʉꞌtãwã. Beꞌro apĩ quẽꞌrãrẽ tojota weewã.
Jesúma wẽrĩꞌcʉpʉre ĩꞌawã. Tojo weerã cʉ̃́ma paanuꞌatiwã.
Mejõ diaꞌcʉ̃ niꞌcʉ̃ surara Jesure paatipaꞌmapʉ ñosẽwĩ. Cʉ̃ tojo weecã, dí aco meꞌrã oꞌmabʉrowʉ.
Yʉꞌʉ aꞌtere ĩꞌawʉ̃. Diacjʉ̃ta niꞌi. Mʉsã quẽꞌrã aꞌtere ẽjõpeoato nígʉ̃ mʉsãrẽ wereꞌe.
Aꞌte Õꞌacʉ̃ ye queti ojáca pũrĩpʉ nírõnojõta waꞌato nírõ tojo waꞌawʉ. Aꞌtiro ojanoꞌwʉ̃: “Cʉ̃ ye õꞌarĩ ne niꞌcã õꞌa paanuꞌaña marĩrõsaꞌa.”
Apero Õꞌacʉ̃ ye queti ojaꞌcaro quẽꞌrãrẽ aꞌtiro niwʉ̃: “Na cãmidaꞌreꞌcʉpʉre ĩꞌarãsama”, ni ojanoꞌwʉ̃.
Jesú wẽ́rĩ́ca beꞌro José Arimatea wãmetiri macãcjʉ̃ Pilatore Jesú ya upʉre sẽrĩcʉ niwĩ. José Jesure ẽjõpeogʉ niwĩ. Cʉ̃ judío masã wiorãrẽ uigʉ, yaꞌyioropʉ ẽjõpeo niseticãꞌcʉ niwĩ. Pilato “Jaʉ, Jesú ya upʉre miaña”, nicã tʉꞌogʉ, cʉ̃ ya upʉre miidijowĩ.
Nicodemo todʉporo ñamipʉ Jesú meꞌrã ucũgʉ̃ ejaꞌcʉ quẽꞌrã peje treinta kilos ʉꞌmʉtisere miiejawĩ. Te ʉꞌmʉtise aꞌte niwʉ̃. Mirra áloe meꞌrã morẽꞌque niwʉ̃.
Na pʉarã José, Nicodemo suꞌtiro añurĩ casero ʉꞌmʉtise waꞌreꞌque caseri meꞌrã Jesú ya upʉre omawã. Judío masã wẽrĩꞌcãrãrẽ yaarã weewʉaronojõta weewã.
Jesure paabiꞌpeꞌcaro pʉꞌto otese oteꞌcaro niwʉ̃. Te oteꞌcaro deco niꞌcã masãpe na ʉ̃tãgãpʉ seꞌéca tuti niwʉ̃. Ti pe ne niꞌcãti wẽrĩꞌcãrãrẽ sĩosõrõcũunoꞌña marĩwʉ̃.
Topʉ Jesure miaa, ti pepʉ sĩosõrõcũuowã. Na tojo weeri cura mujĩpũ sãjãrĩ curapʉ niwʉ̃. Judío masã na daꞌradutitica nʉmʉ sãjãrõpʉ weewʉ. Tojo weerã ti pe pʉꞌtoacã niyucã, topʉ sĩosõrõcũuowã.
Soorinʉmʉ nicã boꞌrease dʉporo María Magdalena Jesú masãpepʉ waꞌaco niwõ. Ti pere biꞌacaga ʉ̃tãgã apesepʉ cũñacã ĩꞌaco niwõ.
Tojo weego ʉ̃sã tiropʉ omatojatico niwõ. Ʉ̃sãrẽ niwõ:
—Marĩ wiogʉre apesepʉ miacãrã niama. ¿Noꞌopʉ miarã miasapã?
Co tojo nicã tʉꞌorã ʉ̃sã, Simó Pedro, yʉꞌʉ cʉ̃rẽ yaaꞌcaropʉ waꞌawʉ.
Ʉ̃sã topʉ waꞌarã, yʉꞌʉ Pedro nemorõ omamʉñawʉ̃. Tojo weegʉ yʉꞌʉ cʉ̃ dʉporo ejawʉ.
Topʉ eja, ti pepʉ muꞌrĩĩꞌasõrõwʉ̃. Topʉ cʉ̃rẽ omaꞌque caseri pesawʉ.
Beꞌropʉ Pedro bʉaejawĩ. Cʉ̃a diacjʉ̃ sãjãa waꞌawĩ. Cʉ̃ quẽꞌrã te suꞌtire ĩꞌawĩ.
Apero Jesure na diapoapʉ na omáca casero quẽꞌrã niwʉ̃. Apeye meꞌrã nitiwʉ. Aperopʉ tuupeꞌeca casero pesawʉ.
Yʉꞌʉ quẽꞌrã ti tutipʉre sãjãawʉ̃. Nipeꞌtise te caserire ĩꞌagʉ̃, ẽjõpeowʉ.
Ʉ̃sã Õꞌacʉ̃ ye queti ojáca pũrĩ cjasere Jesú wẽrĩꞌcʉpʉ masãgʉ̃sami nisere titare masĩtiwʉ.
Ʉ̃sã ti pere ĩꞌáca beꞌro ʉ̃sã ya wiꞌipʉ dajatojaawʉ.
María Magdalena peꞌe ti pe sumutopʉ utigo tojaqueꞌawõ. Co utigota, ti pepʉ yuꞌuĩꞌasõrõco niwõ.
Tojo ĩꞌasõrõgõ, pʉarã suꞌti butise sãñarã Õꞌacʉ̃rẽ werecoꞌterãrẽ ĩꞌaco niwõ. Na Jesure cũuꞌcaropʉ dujicãrã niwã. Niꞌcʉ̃ cʉ̃ dʉpoa níꞌcaropʉ, apĩ cʉ̃ dʉꞌpocãrĩ níꞌcaro peꞌe dujicãrã niwã.
Na core sẽrĩtiñaꞌcãrã niwã:
—¿Deꞌro weego mʉꞌʉ utiti?
Narẽ nico niwõ:
—Yʉꞌʉ wiogʉre mia waꞌapã. ¿Noꞌopʉ miarã miasapã?
Co tojo níca beꞌro apero peꞌe majãmiĩꞌaco niwõ. Tojo weemigõ, Jesú co tiro nuꞌcũcã ĩꞌaco niwõ. “Jesúta nimi”, ni ĩꞌamasĩtico niwõ.
—¿Deꞌro weego mʉꞌʉ utigo weeti? ¿Noarẽ aꞌmati? nicʉ niwĩ.
“Ãꞌrĩ oteꞌquere coꞌtegʉ nisami” ni wãcũgõ, aꞌtiro nico niwõ:
—Mʉꞌʉ cʉ̃rẽ miaꞌcʉ, wereya. ¿Noꞌopʉ cũuati? Yʉꞌʉ cʉ̃rẽ miagõti, nico niwõ.
Jesú core “María”, nicʉ niwĩ.
Co majãmiĩꞌaquejo, nico niwõ:
—Rabboni.
Hebreo ye meꞌrã “Yʉꞌʉre buꞌegʉ” nisĩꞌrĩrõ weeꞌe.
Jesú core nicʉ niwĩ:
—Duꞌuya yʉꞌʉre. Yʉꞌʉ pacʉ tiropʉ mʉjãatiapʉ yujupʉ. Yʉꞌʉre ẽjõpeorãrẽ werego waꞌaya. “Aꞌtiro niami”, niña. “Cʉ̃, cʉ̃ pacʉ Õꞌacʉ̃ tiropʉ ‘Waꞌagʉ weeꞌe’, niami.” “ ‘Õꞌacʉ̃ yʉꞌʉ pacʉ, tojo nicã mʉsã pacʉ nimi.’ Apeye quẽꞌrãrẽ ‘Yʉꞌʉ wiogʉ nimi. Tojo nicã mʉsã wiogʉ nimi’, niami”, niña, nicʉ niwĩ.
Cʉ̃ tojo nicã tʉꞌogo, María Magdalena ʉ̃sã cʉ̃ buꞌerãrẽ werego etawõ. Co cʉ̃rẽ ĩꞌaꞌquere, cʉ̃ core níꞌquere werewõ.
Tojo waꞌáca nʉmʉ soorinʉmʉ niwʉ̃. Ti nʉmʉ ñamipʉ ʉ̃sã cʉ̃ buꞌerã níꞌcãrã nerẽwʉ̃. Ʉ̃sã judío masã wiorãrẽ uirã, añurõ biꞌasãjã waꞌawʉ. Ʉ̃sã topʉ nirĩ cura Jesú ʉ̃sã decopʉ bajuawĩ. Ʉ̃sãrẽ añudutiwĩ:
—Mʉsã ejeripõꞌrãrĩpʉ ejerisãjãse niato, niwĩ.
Cʉ̃ tojo níca beꞌro cʉ̃rẽ paabiꞌpeꞌquere, cʉ̃rẽ ñosẽꞌcarore ĩꞌowĩ. Ʉ̃sã cʉ̃rẽ ĩꞌarã, pũrõ eꞌcatiwʉ.
Cʉ̃ ʉ̃sãrẽ ninemowĩ tja:
—Mʉsã eꞌcatise meꞌrã niña. Yʉꞌʉ pacʉ oꞌóꞌcaronojõta yʉꞌʉ quẽꞌrã yé quetire weredutigʉ mʉsãrẽ oꞌóꞌo.
Beꞌro cʉ̃ ʉ̃sãrẽ putipeo, niwĩ:
—Mʉsã Espíritu Santure cʉoya.
Mʉsã ãpẽrã na ñaꞌarõ weeꞌquere acobojocã, na buꞌiri marĩrã tojarã́sama. Mʉsã narẽ acobojoticã, na acobojonoꞌtirãsama, niwĩ Jesú.
Tomás ʉ̃sã meꞌrãcjʉ̃ Jesú buꞌegʉ “Sʉꞌrʉaꞌcʉ” na ninoꞌgʉ̃ Jesú ʉ̃sã tiropʉ bajuácaterore marĩwĩ.
Beꞌro cʉ̃ dajacã, ʉ̃sã cʉ̃rẽ niwʉ̃:
—Marĩ wiogʉre ĩꞌapʉ, niwʉ̃.
Tomás peꞌe ʉ̃sãrẽ niwĩ:
—Yʉꞌʉ cʉ̃ omocãpʉ paabiꞌpeꞌque peripʉ sĩosõrõĩꞌatimigʉ̃, ẽjõpeosome. Tojo nicã cʉ̃rẽ ñosẽꞌcaropʉ ya omopicare sĩosõrõĩꞌatigʉ, ẽjõpeosome. Sĩosõrõĩꞌatojagʉpʉ, ẽjõpeogʉti, niwĩ.
Niꞌcã semana Jesú ʉ̃sãrẽ bajuáca beꞌro ʉ̃sã apaturi nerẽwʉ̃. Titare majã Tomás quẽꞌrã ʉ̃sã meꞌrã niwĩ. Ti wiꞌi cjase soperi biꞌacãꞌnoꞌwʉ̃. Tojo nimicã, Jesú ʉ̃sã decopʉ bajuawĩ. Ʉ̃sãrẽ añudutiwĩ:
—Mʉsã ejeripõꞌrãrĩpʉ ejerisãjãse niato, niwĩ.
Beꞌro Tomárẽ niwĩ:
—Ĩꞌaña yé omocãrĩrẽ. Mʉꞌʉ omopicare na yʉꞌʉre paabiꞌpeꞌque peripʉ sĩosõrõña. Yʉꞌʉre paatipaꞌmapʉ na ñosẽꞌcaropʉre mʉꞌʉ ya omopicare sĩosõrõña. Ẽjõpeose moogʉ̃ niticãꞌña. Yʉꞌʉre ẽjõpeoya.
Cʉ̃ tojo nicã tʉꞌogʉ, Tomás niwĩ:
—Jesú, yʉꞌʉ wiogʉ, mʉꞌʉ Õꞌacʉ̃ niꞌi.
—Tomás, mʉꞌʉ yʉꞌʉre ĩꞌatojagʉpʉ, ẽjõpeoꞌo. Yʉꞌʉre ĩꞌatimirã ẽjõpeocã peꞌere, nemorõ añuꞌu.
Jesú ʉ̃sã ĩꞌorõpʉ peje apeyenojõ weeĩꞌowĩ. Te nipeꞌtise yʉꞌʉ aꞌti pũrĩpʉre ojaweꞌe.
Yʉꞌʉ aꞌti pũrĩpʉ Jesú niꞌcãrẽ cʉ̃ weeĩꞌoꞌquere ojaꞌa. Mʉsãrẽ Jesú Õꞌacʉ̃ beseꞌcʉ cʉ̃ macʉ̃ nimi nisere ẽjõpeodutigʉ ojaꞌa. Tojo nicã cʉ̃rẽ ẽjõpeorã catinuꞌcũato nígʉ̃ tojo weeꞌe.
Beꞌro Jesú Tiberia wãmetiri ditara sumutopʉ ʉ̃sãrẽ apaturi bajuawĩ. Aꞌtiro waꞌawʉ.
Ʉ̃sã topʉre nirã́ aꞌticʉrã niwʉ̃: Simó Pedro, Tomás “Sʉꞌrʉaꞌcʉ” na nigʉ̃́, tojo nicã Natanae Galilea diꞌtacjʉ̃ Caná wãmetiri macãcjʉ̃. Ãpẽrã quẽꞌrã ʉ̃sã pʉarã Zebedeo põꞌrã niwʉ̃. Tojo nicã ãpẽrã pʉarã Jesú buꞌerã ninemowã.
Ʉ̃sã topʉ nirĩ cura Simó Pedro ʉ̃sãrẽ niwĩ:
—Waꞌi wẽjẽgʉ̃ waꞌagʉti.
Ʉ̃sã cʉ̃rẽ niwʉ̃:
—Ʉ̃sã quẽꞌrã waꞌarãti, niwʉ̃.
Ʉ̃sã waꞌa, yucʉsʉpʉ mʉjãsãjãwʉ̃. Ti ñamirẽ waꞌi wẽjẽboꞌreamiwʉ̃. Ne wẽjẽticãti.
Boꞌrequeꞌawãꞌcãtiri cura Jesú ti ditara sumutopʉ bajuawĩ. Ʉ̃sã cʉ̃rẽ ĩꞌamasĩtiwʉ.
Cʉ̃ ʉ̃sãrẽ niwĩ:
—¿Wẽjẽati? niwĩ.
—Wẽjẽtiasʉ, niwʉ̃.
Ʉ̃sã tojo nicã tʉꞌogʉ, ʉ̃sãrẽ niwĩ:
—Diacjʉ̃ peꞌe doqueñoña mʉsã wejecʉre. Tojo weerã wẽjẽrãsaꞌa. Cʉ̃ dutironojõta weewʉ. Pãjãrã waro wẽjẽwʉ̃. Ne wejecʉre wãꞌcõticãti.
Tojo waꞌacã ĩꞌagʉ̃, yʉꞌʉ Jesú ʉpʉtʉ maꞌinoꞌgʉ̃ Pedrore niwʉ̃:
—Marĩ wiogʉ nimi.
Yʉꞌʉ tojo nicã tʉꞌogʉ, Simó Pedro suꞌtiro buꞌicjãrõrẽ wejesãñawĩ. Jesú tiropʉ waꞌagʉ, doqueñojãwĩ.
Ʉ̃sã peꞌe yucʉsʉ meꞌrã sumutopʉ waꞌire wejenʉjãwʉ̃. Ʉ̃sã cien metros yoaro decopʉ paꞌsawʉ.
Topʉ nʉjãtarã, pecameꞌe cʉ̃ wĩjã́ca meꞌerẽ ĩꞌawʉ̃. Ti meꞌepʉ niꞌcʉ̃ waꞌi pʉ̃ꞌonʉꞌcõnoꞌwʉ̃. Pã́ quẽꞌrã niwʉ̃.
Jesú ʉ̃sãrẽ niwĩ:
—Waꞌi mʉsã wẽjẽꞌcãrãrẽ miitia.
Cʉ̃ tojo nicã, Simó Pedro yucʉsʉpʉ mʉjãsãjãa, waꞌire wejemajãwĩ nucũporopʉ. Waꞌi pacarã ciento cincuenta y tres sãjãawã. Ticʉrã pãjãrã sãjãamicã, wejecʉ tʉ̃ꞌrʉ̃tiwʉ.
Jesú ʉ̃sãrẽ niwĩ:
—Baꞌarã aꞌtia.
Ʉ̃sã cʉ̃rẽ ĩꞌamasĩrã, ne niꞌcʉ̃pʉta “¿Noanojõ niti mʉꞌʉ?” ni sẽrĩtiñaꞌmaꞌatiwʉ.
Jesú pã́rẽ ʉ̃sãrẽ etiwĩ. Waꞌi quẽꞌrãrẽ etiwĩ.
Jesú masã́ca beꞌro pʉati ʉ̃sãrẽ bajuatojawĩ. Niꞌcãrõacã meꞌrã iꞌtiati waꞌaro weewʉ.
—¿Simó, Joná macʉ̃, mʉꞌʉ ãꞌrã yʉꞌrʉoro yʉꞌʉre maꞌiyʉꞌrʉnʉꞌcãti?
Pedro cʉ̃rẽ niwĩ:
—Ʉ̃ʉ, wiogʉ, mʉꞌʉ masĩꞌi yʉꞌʉ mʉꞌʉrẽ maꞌisere.
Jesú cʉ̃rẽ niwĩ:
—To pũrĩcãrẽ yʉꞌʉre ẽjõpeorãrẽ coꞌteya. Narẽ buꞌeya.
Apaturi Pedrore sẽrĩtiñaꞌnemowĩ:
—¿Simó, Joná macʉ̃, yʉꞌʉre maꞌiti?
—Ʉ̃ʉ, mʉꞌʉ masĩꞌi yʉꞌʉ mʉꞌʉrẽ maꞌisere.
Jesú niwĩ tja:
—To pũrĩcãrẽ yarãrẽ buꞌeya. Narẽ coꞌteya.
Apaturi ninemowĩ tja:
—¿Simó, Joná macʉ̃, yʉꞌʉre mʉꞌʉ maꞌiti?
Jesú iꞌtiati cʉ̃rẽ sẽrĩtiñaꞌcã ĩꞌagʉ̃, Pedro pũrõ bʉjawetiwĩ. Cʉ̃rẽ niwĩ:
—Wiogʉ, nipeꞌtisere mʉꞌʉ masĩꞌi. Masĩꞌi yʉꞌʉ mʉꞌʉrẽ maꞌisere.
Jesú cʉ̃rẽ niwĩ:
—To pũrĩcãrẽ narẽ buꞌeya. Narẽ coꞌteya, niwĩ tja.
Mʉꞌʉrẽ diacjʉ̃ta nigʉ̃ti. Mʉꞌʉ maꞌmʉ nígʉ̃, mʉꞌʉ ʉaro suꞌtirore sãña, mʉꞌʉ noꞌo waꞌasĩꞌrĩrõ waꞌacũwʉ̃. Beꞌro mʉꞌʉ bʉcʉ ẽjãgʉ̃, mʉꞌʉ ye omocãrĩrẽ sĩomorõgʉ̃saꞌa. Apĩ mʉꞌʉrẽ suꞌti sãa, mʉꞌʉ waꞌasĩꞌrĩtiro miagʉ̃sami.
Jesú tojo nígʉ̃, Pedro cʉ̃ deꞌro waꞌa wẽrĩatjere nígʉ̃, tojo niwĩ. Cʉ̃ wẽrĩse meꞌrã masã Õꞌacʉ̃rẽ añurõ ucũrãsama nígʉ̃, tojo niwĩ.
Beꞌro Jesú cʉ̃rẽ niwĩ:
—Yʉꞌʉre ẽjõpeosirutunuꞌcũcãꞌña.
Beꞌro Pedro majãmiĩꞌagʉ̃, yʉꞌʉ na beꞌro sirutucã ĩꞌawĩ. Yʉꞌʉ Jesú maꞌinoꞌgʉ̃ niwʉ̃. Yʉꞌʉta todʉporo ʉ̃sã baꞌatʉocatero “¿Noa mʉꞌʉrẽ ĩꞌatuꞌtirãpʉre oꞌorosari?” ni sẽrĩtiñaꞌwʉ̃.
Pedro yʉꞌʉre ĩꞌagʉ̃, Jesure sẽrĩtiñaꞌwĩ:
—Wiogʉ, ãꞌrĩ warore ¿deꞌro waꞌarosari?
Jesú cʉ̃rẽ niwĩ:
—Cʉ̃ maata wẽrĩcã, mʉꞌʉ ye cjase mejẽta niꞌi. Cʉ̃ yʉꞌʉ apaturi aꞌtiri curapʉ catitʉocã quẽꞌrãrẽ mʉꞌʉ ye cjase mejẽta niꞌi. Wãcũnʉrʉ̃tigʉta. Mʉꞌʉ yʉꞌʉre sirutuya, niwĩ.
Jesú tojo níꞌquere tʉꞌorã, cʉ̃rẽ ẽjõpeorã yʉꞌʉre “Cʉ̃ ne wẽrĩsome” nise seꞌsa waꞌawʉ. Jesú yʉꞌʉre “Cʉ̃ wẽrĩsome”, nitiwĩ. Aꞌtiro peꞌe niwĩ: “Yʉꞌʉ apaturi aꞌtiri curapʉ catitʉocã, mʉꞌʉ ye cjase mejẽta niꞌi”, niwĩ Pedrore.
Yʉꞌʉ Juã niꞌi. Yʉꞌʉ ĩꞌaꞌquere ojaꞌa. Tojo weero “Diacjʉ̃ta niꞌi”, ni masĩnoꞌo.
Apeye Jesú weenemoꞌque peje niꞌi. Yʉꞌʉ tʉꞌoñaꞌcã, cʉ̃ weeꞌquenʉcʉ̃ ojacãma, peje pũrĩ waro yʉꞌrʉoquejocãꞌbosaꞌa.
Teófilo, mʉꞌʉrẽ niꞌcã pũrĩ todʉporopʉre ojawʉ. Ti pũrĩpʉre nipeꞌtise Jesú masãrẽ buꞌeꞌquere, cʉ̃ tutuaro meꞌrã weeĩꞌoꞌquere werewʉ. Ne waro cʉ̃ buꞌenʉꞌcãꞌquere,
Cʉ̃ wẽrĩ masã́ca beꞌro pejetiri Jesú bajuacʉ niwĩ. Cuarenta nʉmʉrĩ bajuacʉ niwĩ narẽ. Tojo weerã cʉ̃rẽ ĩꞌarã, “Marĩ ‘Wẽrĩa waꞌami’ níꞌcʉ catimi”, nicãrã niwã. Narẽ Õꞌacʉ̃ nipeꞌtirã masã wiogʉ nimi nise quetire werecʉ niwĩ.
Jesú na meꞌrã nígʉ̃, ʉꞌmʉsepʉ mʉjãti dʉporo aꞌtiro nicʉ niwĩ:
—Mʉsã Jerusalẽ́pʉ tojayá. Ne aperopʉ, ape macãpʉ wijaticãꞌña. Yʉꞌʉ pacʉ mʉsãrẽ todʉporopʉ níꞌcaronojõta Espíritu Santure oꞌódijogʉsami. Tojo weerã mʉsã cʉ̃rẽ topʉ yucueya. Yʉꞌʉ mʉsãrẽ tere weretojawʉ.
Juã mʉsãrẽ aco meꞌrã wãmeyecʉ niwĩ. Cʉ̃ tojo weecã, mʉsã ñaꞌarõ weesetiꞌquere duꞌu, bʉjaweti dʉcayucã, masã mʉsãrẽ ĩꞌamasĩcãrã niwã. Yʉꞌʉ pacʉ pũrĩcã cãꞌrõacã beꞌro mʉsãrẽ Espíritu Santure oꞌódijogʉsami. Espíritu Santu mʉsã meꞌrã ninuꞌcũcʉ̃sami, nicʉ niwĩ Jesú.
Jesú cʉ̃ buꞌerã meꞌrã nerẽcaterore cʉ̃rẽ sẽrĩtiñaꞌcãrã niwã:
—¿Jesú, ʉ̃sã wiogʉ, mʉꞌʉ romano masãrẽ wiorã nise dʉcayugʉsari? ¿Dʉcayu, judío masãrẽ wiorã sõrõgʉ̃sari? Marĩ ñecʉ̃ Davi, cʉ̃ macʉ̃ Salomó aꞌti diꞌtacjãrãrẽ duticãrã niwã. ¿Na dutiꞌcaro weronojõ niꞌcãrõacãrẽ judío masã tja apaturi dutirãsari? ni sẽrĩtiñaꞌcãrã niwã.
Na sẽrĩtiñaꞌcã tʉꞌogʉ, aꞌtiro yʉꞌticʉ niwĩ:
—Õꞌacʉ̃ marĩ pacʉ diaꞌcʉ̃ masĩsami. Cʉ̃ “Tojota waꞌato” nicã, tojota waꞌarosaꞌa. Aꞌte mʉsã ye cjase niweꞌe.
Cãꞌrõacã beꞌro marĩ pacʉ tutuasere oꞌogʉsami mʉsãrẽ. Espíritu Santu mʉsã meꞌrã nicã, wãcũtutuase cʉo, yé quetire masãrẽ wererã waꞌarãsaꞌa. Jerusalẽ́cjãrãrẽ, Judea diꞌtacjãrãrẽ, Samaria diꞌtacjãrãrẽ, nipeꞌtiro aꞌti ʉmʉcopʉ nirãrẽ wererã waꞌarãsaꞌa, nicʉ niwĩ Jesú cʉ̃ buꞌerãrẽ.
Tojo ni weretojaca beꞌro cʉ̃rẽ cʉ̃ pacʉ miimʉjãa waꞌacʉ niwĩ ʉꞌmʉsepʉ. Cʉ̃ mʉjãacã, cʉ̃ buꞌerã cʉ̃rẽ ĩꞌamorõsirutucãrã niwã. Na ĩꞌamorõsirutucã, oꞌmecurua cʉ̃rẽ tuubiꞌacãꞌcaro niwʉ̃. Tojo weerã cʉ̃rẽ ĩꞌanemoticãrã niwã majã.
10-11 Jesure cʉ̃ pacʉ miimʉjã́áca beꞌro cʉ̃ buꞌerã cʉ̃ mʉjãaꞌcaro peꞌe diaꞌcʉ̃ ĩꞌamorõnuꞌcũcãrã niwã. Ne ĩꞌaduꞌuticãrã niwã. Na to peꞌe ĩꞌamorõnuꞌcũrĩ cura wãcũña marĩrõ na decopʉ Õꞌacʉ̃rẽ werecoꞌterã pʉarã suꞌti butise sãñarã bajuacãrã niwã.
—Mʉsã Galileacjãrã ¿deꞌro weerã tocãꞌrõ ĩꞌamorõnuꞌcũti? Jesú niꞌcãrõacã ʉꞌmʉsepʉ mʉjãaꞌcʉta aꞌti nucũcãpʉre apaturi aꞌtigʉsami tja. Mʉsã cʉ̃rẽ mʉjãacã ĩꞌaꞌcaronojõta aꞌtigʉsami, nicãrã niwã Õꞌacʉ̃rẽ werecoꞌterã.
Jesure mʉjãacã ĩꞌaꞌcʉ ʉ̃rʉ̃gʉ̃ Olivo wãmeticjʉ nicaro niwʉ̃. Õꞌacʉ̃rẽ werecoꞌterã narẽ Jesú apaturi aꞌtigʉsami tja nisere wéréca beꞌro cʉ̃rẽ ĩꞌatʉoꞌcãrã Jerusalẽ́pʉ dajatojaacãrã niwã. Tigʉ ʉ̃rʉ̃gʉ̃ ti macã pʉꞌtoacã nicaro niwʉ̃.
Jerusalẽ́pʉre tojatarã, na cãjĩrĩ wiꞌipʉ waꞌacãrã niwã. Ti wiꞌi casatiri wiꞌi nicaro niwʉ̃. Niꞌcã tucũ buꞌica tucũpʉ sãjãa, dujicãrã niwã. Aꞌticʉrã nicãrã niwã: Pedro, Santiago, Juã, André. Ãpẽrã Felipe, Tomás, Bartolomé, Mateo, Santiago Alfeo macʉ̃, Simó celote curuacjʉ̃, Juda Santiago acabiji nicãrã niwã. Ãꞌrã nipeꞌtirã nicãrã niwã ti tucũpʉ nerẽsãjãtjĩarã dujirã.
Ti tucũpʉre ñubuerã naꞌirõ nerẽnuꞌcũcãꞌcãrã niwã. Ãpẽrã na meꞌrã nerẽcãrã niwã. Jesú acabijirã, María Jesú paco, co meꞌrãcjãrã numia nicãrã niwã. Na topʉ nerẽꞌcãrã niꞌcãrõnojõ wãcũseticãrã niwã.
Niꞌcã nʉmʉ Jesure ẽjõpeorã nerẽcãrã niwã ti wiꞌipʉta tja. Ciento veinte waꞌtero nicãrã niwã. Pedro na nerẽrĩ cura wãꞌcãnʉꞌcã, narẽ werecʉ niwĩ. Aꞌtiro nicʉ niwĩ:
—Dʉporopʉ marĩ ñecʉ̃ Davi Espíritu Santu cʉ̃ masĩse oꞌoro meꞌrã Judare waꞌatjere ojamʉꞌtãcʉ niwĩ. Õꞌacʉ̃ ojadutiꞌque diacjʉ̃ta waꞌapʉ. Judata ĩꞌowĩ Jesure ãpẽrãpʉre. Tojo weerã na Jesure buꞌiri daꞌrerãtirã ñeꞌe miawã.
Juda ʉ̃sã meꞌrãcjʉ̃ta nimiwĩ. Jesú cʉ̃ quẽꞌrãrẽ masãrẽ buꞌesere cũumiwĩ ʉ̃sãrẽ weeꞌcaronojõta. Ʉ̃sã doce nimiwʉ̃ cʉ̃ meꞌrã.
Ʉ̃sã meꞌrã nimigʉ̃, Jesure ĩꞌowĩ wiorãpʉre. Cʉ̃ Jesure wiorãrẽ ĩꞌoꞌque wapa na cʉ̃rẽ niyerure wapayecãrã niwã. Beꞌro narẽ tere wiacãꞌcʉ niwĩ cʉ̃ ñaꞌarõ weeꞌque wapare. Niyeru cʉ̃ wiaꞌque meꞌrã paꞌia wiorã diꞌta cãꞌrõacã duucãrã niwã. Beꞌro cʉ̃ basu peꞌe bʉrʉqueꞌa, cʉ̃ paaga tʉ̃ꞌrʉ̃ste, cʉ̃ ʉꞌtamisĩ nimiꞌque wijaastea waꞌacaro niwʉ̃. Tojo wee wẽrĩa waꞌacʉ niwĩ Juda.
Cʉ̃ tojo waꞌasere nipeꞌtirã Jerusalẽ́cjãrã tʉꞌoseꞌsacãrã niwã. “Tojo wee wẽrĩa waꞌapʉ”, ni ucjacãrã niwã. Na te niyeru meꞌrã duuꞌque diꞌtare wãmeyecãrã niwã “Dí cõꞌáca diꞌta.” Na ye meꞌrã nírõ, Acéldama tojo nirõ weesaꞌa.
Pedro narẽ werenemocʉ niwĩ:
—Dʉporopʉ Salmo wãmetiri pũrĩrẽ ojaꞌcʉ aꞌtiro ojacʉ niwĩ:
Cʉ̃ ya wiꞌi masã marĩrĩ wiꞌi tojato.
Tore ne niꞌcʉ̃ niticãꞌto.
Aꞌte quẽꞌrãrẽ aꞌtiro ojacʉ niwĩ:
Cʉ̃ daꞌrase nimiꞌque apĩpʉre waꞌato, ni ojacʉ niwĩ.
»Salmo pũrĩ ni ojaꞌcaronojõta tojo waꞌapʉ Judare.
21-22 »Tojo weerã Juda dʉcayugʉre beseroʉaꞌa. Marĩ beseacjʉ ʉ̃sã meꞌrã sijaꞌcʉre, Juã Jesure wãmeyecã ĩꞌaꞌcʉre beseroʉaꞌa. Nipeꞌtise Jesú cʉ̃ weeꞌquere, téé cʉ̃ pacʉ cʉ̃rẽ ʉꞌmʉsepʉ miimʉjãacã ĩꞌaꞌcʉre beseroʉaꞌa. Cʉ̃ quẽꞌrã ʉ̃sã weronojõta weregʉ waꞌagʉsami Jesú wẽrĩꞌcʉpʉ masãꞌquere, ni werecʉ niwĩ Pedro.
Cʉ̃ tojo nicã tʉꞌorã, ti tucũpʉ nirã́ aꞌtiro wãmetirã pʉarãrẽ besecãrã niwã. Niꞌcʉ̃ José wãmeticʉ niwĩ. Cʉ̃rẽta ãpẽrã Justo, ãpẽrã Barsabá pisucãrã niwã. Apĩ peꞌe Matía wãmeticʉ niwĩ.
—Õꞌacʉ̃, nipeꞌtirã masã wãcũsere masĩꞌi. Niꞌcʉ̃ mʉꞌʉ besetojapʉ Juda dʉcayuacjʉre. Tojo weegʉ ʉ̃sãrẽ ĩꞌoña. ¿Niꞌí nisari? Juda mʉꞌʉ dutiro cũumiꞌquere duꞌucãꞌmi ñaꞌarõpʉ waꞌagʉ cʉ̃ catigʉ añurõ weetiꞌque buꞌiri, ni sẽrĩcãrã niwã.
Na tojo ni Õꞌacʉ̃rẽ sẽrĩtoja, pʉa pe ʉ̃tãpe Matía, Barsabá na wãmerẽ ojacãrã niwã. ¿Niꞌí Õꞌacʉ̃ beseꞌcʉ niti? nírã, piꞌipʉ sãa, niꞌcã pe mii ĩꞌacãrã niwã. Matía wãme ojaõꞌoꞌque nicaro niwʉ̃.
—Jãa, ãꞌrĩ Matía Juda dʉcayuacjʉ nigʉ̃sami. Cʉ̃ ãpẽrã once meꞌrã Jesucristo ye quetire weregʉ waꞌagʉsami, nicãrã niwã ti pere mii ĩꞌarã.
Cincuenta nʉmʉrĩ Pascua waꞌáca beꞌro Pentecosté wãmetiri bosenʉmʉ waꞌacaro niwʉ̃. Ti bosenʉmʉ nicã Jesure ẽjõpeorã apaturi todʉporo na nérẽ́ca wiꞌipʉta tja nerẽcãrã niwã.
Ti wiꞌipʉ na nérẽ́ca beꞌro wãcũña marĩrõ wĩꞌrõ ʉpʉtʉ aꞌtiro weronojõ ʉꞌmʉsepʉ bʉsʉ dijaticaro niwʉ̃. Ti wiꞌi bʉsʉseꞌsa waꞌacaro niwʉ̃.
Tojo waꞌari cura nánʉcʉ̃ na dʉpopa buꞌipʉ pecameꞌe ʉ̃jʉ̃rĩ põꞌrã ñeꞌmerõ weronojõ bajuro pesacaro niwʉ̃.
Espíritu Santure cʉoyʉꞌrʉacãrã niwã. Tojo weerã tutuaro meꞌrã cʉ̃ dutisere añurõ weecãrã niwã. Cʉ̃ weetamurõ meꞌrã apemasã ye ucũsere ucũmasĩtimiꞌcãrã ucũnʉꞌcãcãrã niwã.
5-8 Pentecosté bosenʉmʉrẽ Jerusalẽ́pʉre pãjãrã judío masã apeye diꞌtacjãrãpʉ nerẽcãrã niwã. Na ẽjõpeosetisere añurõ weeri masã nicãrã niwã. Espíritu Santu tutuaro oꞌonoꞌcãrã ucũcã tʉꞌorã, ãꞌrã na tiropʉ waꞌacãrã niwã. Waꞌa, na yere ucũcã tʉꞌorã, tʉꞌomarĩa waꞌacãrã niwã. Aꞌtiro nicãrã niwã:
—Ãꞌrã marĩ yere ucũrã aꞌti diꞌta Galileacjãrã nima. ¿Deꞌro weerã aꞌtocjãrã nimirã, marĩ yere añurõ ucũti? ni aꞌmerĩ sẽrĩtiñaꞌcãrã niwã.
Marĩ apesecjãrã, Elãcjãrã, Mesopotamiacjãrã niꞌi. Ãpẽrã Judeacjãrã, Capadociacjãrã, Pontocjãrã, Asiacjãrã niꞌi.
Ãpẽrã Frigiacjãrã, Panfiliacjãrã, Egiptocjãrã, Libia diꞌta Cirene wãmetiri macã pʉꞌtocjãrã niꞌi aꞌti macãpʉre. Romacjãrã bosenʉmʉ etama aꞌtopʉre. Na niꞌcãrẽrã judío masã nima. Ãpẽrã judío masã nitimirã, judío masã weronojõ ẽjõpeosetirã na quẽꞌrã aꞌtopʉre nima.
Ãpẽrã Cretacjãrã, Arabiacjãrã nima. Marĩ apesecjãrã diaꞌcʉ̃ nimirã, marĩ ye ucũse meꞌrã tʉꞌorã weeꞌe Õꞌacʉ̃ cʉ̃ añuse weeꞌquere, nicãrã niwã.
Nipeꞌtirã na yere ucũcã tʉꞌorã, tʉꞌomarĩa waꞌacãrã niwã.
—¿Deꞌro weero tojo waꞌati? nicãrã niwã.
Niꞌcãrẽrã Espíritu Santu tutuaro oꞌonoꞌcãrãrẽ bujicãꞌcãrã niwã.
—Na queꞌarã weeapã, tojo ni ucũrã, nicãrã niwã.
Na tojo nicã tʉꞌogʉ, Pedro ti wiꞌipʉ níꞌcʉ wijaacʉ niwĩ sopepʉre. Cʉ̃ meꞌrãcjãrã Jesú besecṹúꞌcãrã cʉ̃ sirota sirutuwijaacãrã niwã. Pedro nipeꞌtirã tʉꞌoato nígʉ̃ ʉpʉtʉ tutuaro meꞌrã ucũcʉ niwĩ:
—Yʉꞌʉ acawererã, tojo nicã nipeꞌtirã Jerusalẽ́pʉ nisetirã, yʉꞌʉre añurõ tʉꞌoya. Mʉsã “Na queꞌarã weema”, ni wãcũapʉ.
Ʉ̃sã queꞌarã mejẽta weeapʉ. Niꞌcãrõacã ñamiacãcure nueve niꞌi. Aꞌti horare queꞌaya marĩꞌi.
Mʉsã niꞌcãrõacã tʉꞌosere dʉporopʉ Joel wãmetigʉ Õꞌacʉ̃ ye queti weremʉꞌtãrĩ masʉ̃ ojamʉꞌtãcʉ niwĩ. Aꞌtiro ni ojacʉ niwĩ:
17-18 “Aꞌti turi peꞌtise dʉporo Espíritu Santure nipeꞌtirãrẽ oꞌógʉti”, nicʉ niwĩ Õꞌacʉ̃.
“Espíritu Santure oꞌóca beꞌro mʉsã põꞌrã ʉmʉa, numia masãrẽ wererãsama yé quetire.
Bʉcʉrã, maꞌmapjiare na quẽꞌerõpʉ ĩꞌogʉ̃saꞌa beꞌropʉ waꞌatjere.
Yʉꞌʉ dutiro weerãrẽ Espíritu Santure oꞌógʉsaꞌa.
Na quẽꞌrã yé cjase quetire masãrẽ wererãsama.
Aꞌti diꞌtare, ʉꞌmʉsepʉre mejẽcã bajuse ĩꞌogʉ̃saꞌa.
Tojo waꞌaro dí, pecameꞌe, oꞌme bajuarosaꞌa.
Ʉmʉco quẽꞌrã naꞌitĩꞌa waꞌarosaꞌa.
Tojo waꞌacã, mujĩpũ ʉmʉcocjʉ̃ bajutigʉsami.
Dí weronojõ sõꞌagʉ̃sami.
Masãrẽ yʉꞌrʉoꞌcʉ cʉ̃ apaturi aꞌtiatji dʉporo tojo waꞌarosaꞌa.
Cʉ̃ aꞌtigʉ, wiopesase meꞌrã asistedijatigʉsami.
Mejõ nirĩ nʉmʉ nisome.
Noꞌo yʉꞌʉre ‘Ñaꞌarõ weeꞌquere acobojoya’ nicã, narẽ acobojogʉsaꞌa.
Narẽ pecameꞌepʉ waꞌaboꞌcãrãrẽ yʉꞌrʉogʉti”, nicʉ niwĩ Õꞌacʉ̃, ni ojacʉ niwĩ Joel, ni werecʉ niwĩ Pedro Jerusalẽ́cjãrã masãrẽ.
22-23 Apeye narẽ Pedro aꞌtiro werenemocʉ niwĩ:
—Mʉsã añurõ tʉꞌoya yʉꞌʉ ucũsere. Õꞌacʉ̃ marĩ pacʉ, Jesú Nazarecjʉ̃rẽ oꞌócʉ niwĩ. Cʉ̃ meꞌrã cʉ̃ tutuasere ĩꞌocʉ niwĩ marĩrẽ. Aꞌtere marĩ tiropʉre weeĩꞌowĩ. Tojo weerã cʉ̃ tojo weeꞌquere ĩꞌatjĩarã, marĩ masĩꞌi Jesucristo Õꞌacʉ̃ oꞌóꞌcʉta nicʉ niwĩ nisere. Dʉporopʉ marĩ pacʉ Õꞌacʉ̃ “Yʉꞌʉ macʉ̃rẽ masã ñaꞌarã wẽjẽrãsama”, ni masĩtojacʉ niwĩ. Tojo waꞌatjere masĩgʉ̃, “Tojota waꞌarosaꞌa”, nicʉ niwĩ. Cʉ̃rẽ, marĩ pacʉ oꞌóꞌcʉ nimicã, mʉsã ñaꞌarãrẽ curusapʉ paabiꞌpe wẽjẽdutiwʉ.
Marĩ pacʉ tojo waꞌáca beꞌro Jesucristore cʉ̃ wẽrĩꞌcʉpʉre masõcʉ niwĩ. Cʉ̃ wẽrĩdojaticʉ niwĩ. Masã waꞌacʉ niwĩ.
Dʉporopʉ wiogʉ Davi aꞌtiro ojamʉꞌtãcʉ niwĩ Jesú cʉ̃ ucũatjere:
Pacʉ, mʉꞌʉrẽ ĩꞌanuꞌcũcãꞌa.
Mʉꞌʉ yʉꞌʉ wiogʉ, yʉꞌʉ meꞌrã ninuꞌcũcãꞌa.
Tojo weegʉ yʉꞌʉ uiweꞌe.
26-28 Yʉꞌʉ ejeripõꞌrãpʉre pũrõ eꞌcatise meꞌrã ucũꞌu.
Yʉꞌʉre cõꞌasome wẽrĩꞌcãrã nirõpʉ.
Yʉꞌʉ mʉꞌʉ macʉ̃ ñaꞌase moogʉ̃ upʉ ne boasome.
Yʉꞌʉ wẽ́rĩ́ca beꞌro apaturi masãgʉ̃saꞌa tja.
Tere yʉꞌʉ masĩꞌi.
Tojo weegʉ ne uise moogʉ̃saꞌa.
Pũrõ eꞌcatiꞌi mʉꞌʉrẽ ĩꞌagʉ̃, ni ojacʉ niwĩ Davi.
»Yʉꞌʉ acawererã, mʉsãrẽ weresĩꞌrĩsaꞌa marĩ ñecʉ̃ Davi yere. Cʉ̃ wẽrĩcʉ niwĩ. Cʉ̃ wẽrĩcã, cʉ̃rẽ yaacãrã niwã. Cʉ̃ ya masãpe aꞌti macãta niꞌi. Marĩ masĩꞌi, cʉ̃ basu peꞌe cʉ̃ ye cjasere ojatipĩ. Apĩpʉre ojagʉ weepĩ.
Davi catigʉ, Õꞌacʉ̃ ye queti weremʉꞌtãrĩ masʉ̃ nicʉ niwĩ. Marĩ pacʉ Õꞌacʉ̃ cʉ̃rẽ aꞌtiro ni werecʉ niwĩ: “Mʉꞌʉ pãrãmi nituriagʉpʉ mʉꞌʉ dutiꞌcaro weronojõta aꞌti diꞌtare dutigʉ nigʉ̃sami”, nicʉ niwĩ.
31-32 Cʉ̃rẽ Õꞌacʉ̃ tojo níꞌquere Davi weremʉꞌtãcʉ niwĩ Jesú cʉ̃ masãtjere. “Cʉ̃ wẽrĩgʉ̃sami. Wẽrĩ, maata masãgʉ̃sami. Ãpẽrã wẽrĩꞌcãrã weronojõ wẽrĩdojasome. Cʉ̃ upʉ boasome”, ni ojacʉ niwĩ Davi. Davi aꞌtiro ojaꞌcʉ nimigʉ̃, wẽrĩa waꞌacʉ niwĩ. Cʉ̃ ya upʉ boa waꞌapã. Aꞌtere tojo nígʉ̃, Jesure waꞌatje peꞌere ojayugʉ weepĩ. Jesure cʉ̃ pacʉ wẽrĩꞌcʉpʉre masõcʉ niwĩ. Marĩ ĩꞌaꞌcãrã nitjĩarã masĩꞌi cʉ̃ masõꞌquere.
Cʉ̃ pacʉ cʉ̃rẽ ʉꞌmʉsepʉ cʉ̃ tiro wiogʉ dujiri cũmurõpʉ miimʉjãcʉ niwĩ. Õꞌacʉ̃ cʉ̃ todʉporopʉ níꞌcaronojõta cʉ̃ macʉ̃rẽ marĩrẽ Espíritu Santure oꞌóduticʉ niwĩ. Tojo weerã Espíritu Santu cʉ̃ weetamuse meꞌrã mʉsã ye ucũsere ʉ̃sã ucũapʉ.
34-35 Davi peꞌe cʉ̃ upʉ meꞌrã ʉꞌmʉsepʉre masãmʉjãatipĩ. Tojo weegʉ Jesú peꞌere waꞌatjere ucũgʉ̃ weepĩ. Apeyere Jesucristore waꞌatjere Davi aꞌtiro ojanemocʉ niwĩ tja:
Õꞌacʉ̃ ʉꞌmʉsepʉ nigʉ̃́ cʉ̃ macʉ̃rẽ, yʉꞌʉre yʉꞌrʉoacjʉre aꞌtiro nicʉ niwĩ:
“Yʉꞌʉ tiro wiogʉ dujiri cũmurõpʉ dujigʉsaꞌa.
Mʉꞌʉ to dujicã, mʉꞌʉrẽ ĩꞌatuꞌtimiꞌcãrãrẽ narẽ ẽjõpeocã weegʉti.”
Tojo nicʉ niwĩ yʉꞌʉre yʉꞌrʉoacjʉre Õꞌacʉ̃, ni ojacʉ niwĩ.
»Tojo weerã mʉsã judío masã nipeꞌtirã masĩña. Jesure, mʉsã curusapʉ paabiꞌpeꞌcʉre Õꞌacʉ̃ cʉ̃rẽta marĩ wiogʉ sõrõpĩ. Cʉ̃ Õꞌacʉ̃ besenoꞌcʉta nicãꞌmiwĩ, ni werecʉ niwĩ Pedro.
Cʉ̃ tojo nicã tʉꞌorã, “Ʉ̃sã buꞌiri cʉosaꞌa”, ni wãcũcãrã niwã. Tojo weerã Pedrore, ãpẽrã Jesú cʉ̃ besecṹúꞌcãrãrẽ “¿Ʉ̃sã deꞌro weerãsari?” ni sẽrĩtiñaꞌcãrã niwã.
Na tojo nicã, Pedro narẽ yʉꞌticʉ niwĩ:
—Bʉjaweti dʉcayuya mʉsã ñaꞌarõ weesetiꞌquere. Jesucristore ẽjõpeo, wãmeyenoꞌña. Mʉsã aꞌtiro wééca beꞌro Õꞌacʉ̃ acobojogʉsami ñaꞌarõ weesetiꞌquere. Tojo nicã Espíritu Santure oꞌógʉsami. Mʉsã meꞌrã ninuꞌcũcʉ̃sami.
Õꞌacʉ̃ todʉporopʉ níꞌcaronojõta mʉsãrẽ, mʉsã põꞌrã nituriarãrẽ, aperocjãrãpʉre Espíritu Santure oꞌógʉsami. Noꞌo nipeꞌtirã cʉ̃ beserãrẽ oꞌógʉsami, ni werecʉ niwĩ Pedro.
Cʉ̃ aꞌte diaꞌcʉ̃ wereticʉ niwĩ. Narẽ añurõ bosa, werecasanemocʉ niwĩ:
—Aꞌti diꞌtacjãrã Jesure wẽjẽꞌcãrã ñaꞌarã nima. Na ñaꞌarõ weeꞌque wapa Õꞌacʉ̃ buꞌiri daꞌregʉsami. Na weronojõ niticãꞌña. Mʉsã Õꞌacʉ̃rẽ acobojose sẽrĩña. Tojo weecã, Õꞌacʉ̃ buꞌiri daꞌretigʉsami, ni werecʉ niwĩ Pedro.
Pedro tojo ni werecã tʉꞌorã, pãjãrã Jesucristore ẽjõpeocãrã niwã. Cʉ̃rẽ ẽjõpeocã ĩꞌarã, beꞌro Pedro quẽꞌrã narẽ wãmeyecãrã niwã. Cʉ̃ tojo ni wéréca nʉmʉta iꞌtiati mil waꞌtero masã ẽjõpeocãrã niwã.
Ãpẽrã todʉporo Jesure ẽjõpeoꞌcãrã meꞌrã naꞌirõ nerẽcãrã niwã. Pedro quẽꞌrã na weresere añurõ tʉꞌotʉꞌsacãrã niwã. Na basu sʉꞌori baꞌa, Õꞌacʉ̃rẽ ñubuenuꞌcũcãꞌcãrã niwã.
Jesú cʉ̃ besecṹúꞌcãrã cʉ̃ weeꞌcaronojõta masã dutitirãrẽ yʉꞌrʉo, apeye peje weeĩꞌocãrã niwã. Na tojo weesere ĩꞌarã, masã nipeꞌtirã ĩꞌamarĩacãrã niwã.
44-45 Jesure ẽjõpeorã aꞌmerĩ añurõ weetamucãrã niwã. Peje cʉorã na ye apeyenojõrẽ dua, te wapare ãpẽrã moorãrẽ dʉcawaacãrã niwã. Tojo weerã nipeꞌtirã niꞌcãrõnojõ cʉobʉrocãrã niwã.
Ʉmʉcorinʉcʉ̃ nipeꞌtirã ñubuerã waꞌacãrã niwã Õꞌacʉ̃ wiꞌipʉ. Na ye wiꞌseripʉre eꞌcatise meꞌrã aꞌmerĩ sʉꞌori baꞌacãrã niwã.
Tojo Õꞌacʉ̃rẽ eꞌcatise oꞌonuꞌcũcãꞌcãrã niwã. Ãpẽrã quẽꞌrã narẽ añurõ wãcũcãrã niwã. Ʉmʉcorinʉcʉ̃ Õꞌacʉ̃ cʉ̃rẽ ẽjõpeotimiꞌcãrãrẽ ẽjõpeocã weecʉ niwĩ. Tojo weerã siape meꞌrã Jesure pãjãrã ẽjõpeonemocãrã niwã.
Niꞌcã nʉmʉ dajaritero beꞌro tres nicã Pedro, Juã Õꞌacʉ̃ wiꞌi pajiri wiꞌipʉ ñubuerã waꞌacãrã niwã. Ti wiꞌipʉre ʉmʉcorinʉcʉ̃ ti horata Õꞌacʉ̃rẽ masã ñubuenuꞌcũcãꞌcãrã niwã.
Topʉ na waꞌasetirinʉcʉ̃ niꞌcʉ̃ masʉ̃ wĩꞌmagʉ̃pʉta dojoriwiꞌi sijamasĩtigʉ bajuaꞌcʉ dujicʉ niwĩ. Õꞌacʉ̃ wiꞌi sope pʉꞌto ne sãjãarõ masã cʉ̃rẽ miaa dʉpomʉjãcãrã niwã. Ti sope wãmeticaro niwʉ̃ Añurĩ Sope. Nipeꞌtirã sãjãarãnʉcʉ̃rẽ niyeru sẽrĩdujicʉ niwĩ.
To na sãjãacã ĩꞌagʉ̃, Pedro, Juãrẽ niyeru sẽrĩcʉ niwĩ.
Cʉ̃ tojo sẽrĩcã, na pʉarãpʉta cʉ̃rẽ ĩꞌacãrã niwã. Pedro peꞌe “Ĩꞌaña ʉ̃sãrẽ”, nicʉ niwĩ.
Cʉ̃ tojo nicãta, cʉ̃ narẽ pũrõ ĩꞌacʉ niwĩ. “Yʉꞌʉre niyeru, apeyenojõ oꞌorãtirã weesama”, ni wãcũcʉ nimiwĩ.
Pedro cʉ̃rẽ nicʉ niwĩ:
—Yʉꞌʉ niyeru mooꞌo. Moomigʉ̃ta, mʉꞌʉrẽ apeyenojõ añusere weetamugʉ̃ti. Jesucristo Nazarecjʉ̃ tutuaro meꞌrã mʉꞌʉrẽ sijacã weegʉti.
Tojo nígʉ̃ta, cʉ̃ dujigʉre diacjʉ̃camocãrẽ ñeꞌe, wejewãꞌcõnʉꞌcõcʉ niwĩ. Cʉ̃ wejewãꞌcõcãta, maata cʉ̃ dʉꞌpocãrĩ añua waꞌacʉ niwĩ.
Cʉ̃ sijamasĩtigʉ níꞌcʉ wãꞌcãnʉꞌcãgʉ̃ta, buꞌpumajã, sijanʉꞌcãcʉ niwĩ. Tojo buꞌpuma sijagʉta, Õꞌacʉ̃ wiꞌipʉ na meꞌrã sãjãacʉ niwĩ. Ti wiꞌipʉ sãjãejagʉ, eꞌcatise oꞌocʉ niwĩ Õꞌacʉ̃rẽ.
—Añuꞌu, Õꞌacʉ̃. Mʉꞌʉ niꞌcãrõacã yʉꞌʉre sijacã weeꞌe, nicʉ niwĩ.
9-10 Nipeꞌtirã Õꞌacʉ̃ wiꞌipʉ nirã́ cʉ̃rẽ ĩꞌamasĩcãꞌcãrã niwã.
—Sĩꞌi sõꞌo buꞌpuma sijagʉ Õꞌacʉ̃rẽ eꞌcatise oꞌogʉ Añurĩ Sopepʉ niyeru sẽrĩdujiꞌcʉta nimiba, nicãrã niwã. Cʉ̃rẽ ĩꞌamasĩ, beꞌro ĩꞌamarĩa waꞌacãrã niwã.
Sijamasĩtigʉ níꞌcʉ Pedro quẽꞌrãrẽ ne duꞌusĩꞌrĩticʉ niwĩ. Masã cʉ̃rẽ ĩꞌamarĩa, Pedro quẽꞌrã tiropʉ omasãjãacãrã niwã. To na nerẽrõ sope pʉꞌto tiꞌaya marĩrĩ tucũ nicaro niwʉ̃. Ti tucũ wãmeticaro niwʉ̃ Salomó tucũ.
Pedro masã cʉ̃ tiro omasãjãacã ĩꞌagʉ̃, narẽ aꞌtiro nicʉ niwĩ:
—¿Deꞌro weerã mʉsã tocãꞌrõ ĩꞌamarĩati? ¿Deꞌro weerã mʉsã ʉ̃sãrẽ pũrõ ĩꞌati? Mʉsã ʉ̃sãrẽ “Na añurã nitjĩarã, na tutuaro meꞌrã sijacã weema”, ¿niti?
Ʉ̃sã tutuaro mejẽta niapʉ. Jesú cʉ̃ tutuaro meꞌrã cʉ̃ sijamasĩtigʉ níꞌcʉ sijami. Marĩ ñecʉ̃sʉmʉa Abrahã, Isaa, Jacob, ãpẽrã marĩ ñecʉ̃sʉmʉa na wiogʉ níꞌcʉ nimi Õꞌacʉ̃ ʉꞌmʉsepʉ nigʉ̃́. Cʉ̃́ta tja “Yʉꞌʉ macʉ̃ añuyʉꞌrʉagʉ nimi” ni, tutuasere ĩꞌoami. Cʉ̃ macʉ̃ta ãꞌrĩ sijamasĩtigʉ níꞌcʉre sijacã weeami. Cʉ̃rẽta mʉsã wiorãrẽ oꞌowʉ. Pilato ĩꞌorõ mʉsã cʉ̃rẽ ʉatiwʉ. Cʉ̃ “Cʉ̃rẽ duꞌugʉti weeꞌe” nimicã, mʉsã “Duꞌuticãꞌña”, niwʉ̃.
Jesú catise oꞌogʉ peꞌere wẽjẽdutiwʉ. Cʉ̃ pacʉ pũrĩcã cʉ̃ macʉ̃rẽ wẽrĩꞌcʉpʉre masõcʉ niwĩ. Cʉ̃ tojo weeꞌquere ʉ̃sã ĩꞌawʉ̃.
Jesúta cʉ̃ tutuaro meꞌrã ãꞌrĩ sijamasĩtigʉre sijacã weeami. Mʉsã ĩꞌamasĩgʉ̃ta nimi cʉ̃ sijamasĩtigʉ níꞌcʉ. Ʉ̃sã Jesucristore ẽjõpeorã niyucã, cʉ̃rẽ yʉꞌrʉoami mʉsã ĩꞌorõ. Ʉ̃sã mejẽta cʉ̃rẽ yʉꞌrʉoapʉ.
»Yʉꞌʉ acawererã, mʉsã Õꞌacʉ̃ macʉ̃ta nimi, ni tʉꞌomasĩtitjĩarã, Jesure wẽjẽdutiwʉ. Mʉsã wiorã quẽꞌrã mejãrõta weewã.
Dʉporopʉ Õꞌacʉ̃ cʉ̃ ye queti weremʉꞌtãrĩ masã nipeꞌtirãrẽ aꞌtiro wereduticʉ niwĩ: “ ‘Cristo yʉꞌʉ beseꞌcʉ piꞌetigʉsami’, nicʉ niwĩ Õꞌacʉ̃”, ni wereturiacãrã niwã. Mʉsã Jesure wẽjẽcã, na tojo ojaꞌcaronojõta waꞌawʉ.
Mʉsã ñaꞌarõ weesetiꞌquere bʉjawetiya. Bʉjaweti dʉcayuya. Õꞌacʉ̃ ʉaronojõ weeya. Tojo weecã, Õꞌacʉ̃ mʉsã ñaꞌarõ weeꞌquere acobojogʉsami. Acobojo, ejerisãjãcã weegʉsami.
Cʉ̃ beseꞌcʉre oꞌógʉsami. Cʉ̃ tojo weecã, aꞌti turipʉre apaturi aꞌtigʉsami tja. Cʉ̃ aꞌtiacjʉ Jesucristo Õꞌacʉ̃ beseꞌcʉ nimi.
Dʉporopʉ Õꞌacʉ̃ ye queti weremʉꞌtãrĩ masã aꞌtiro ni werecãrã niwã: “Õꞌacʉ̃ beseꞌcʉ ʉꞌmʉsepʉ tojánígʉ̃sami yujupʉ. Beꞌro Õꞌacʉ̃ aꞌti turire dʉcayugʉsami cʉ̃ ne waropʉ weeꞌcaronojõta. Cʉ̃ tojo weeatji dʉporo aꞌti turipʉre cʉ̃ macʉ̃ Jesucristore oꞌógʉsami.”
Dʉporopʉ Moisé Õꞌacʉ̃ ye queti weremʉꞌtãrĩ masʉ̃ marĩ ñecʉ̃sʉmʉarẽ aꞌtiro nicʉ niwĩ: “Beꞌropʉ marĩ wiogʉ Õꞌacʉ̃ niꞌcʉ̃ cʉ̃ ye queti wereacjʉre oꞌógʉsami. Cʉ̃ yʉꞌʉre oꞌóꞌcaro weronojõta cʉ̃rẽ oꞌógʉsami. Cʉ̃ quẽꞌrã marĩ acaweregʉ nigʉ̃sami. Mʉsã nipeꞌtise cʉ̃ weresere tʉꞌorã, añurõ tere ẽjõpeoya.
Cʉ̃ dutisere weesĩꞌrĩtirãnojõ wẽrĩrãsama. Õꞌacʉ̃ narẽ cõꞌagʉ̃sami. Ãpẽrã judío masã meꞌrã ne ninemosome majã”, nicʉ niwĩ Moisé.
Nipeꞌtirã dʉporocjãrãpʉ Õꞌacʉ̃ ye queti weremʉꞌtãrĩ masã niꞌcãrõacã waꞌasere ojamʉꞌtãcãrã niwã. “Beꞌropʉ tojo waꞌarosaꞌa”, ni ojacãrã niwã. Ne waro Samue wãmetigʉ tere ojamʉꞌtãcʉ niwĩ. Cʉ̃ beꞌrocjãrã quẽꞌrã mejãrõta ojabʉrocãrã niwã.
»Todʉporopʉ marĩ ñecʉ̃ Abrahãrẽ Õꞌacʉ̃ aꞌtiro nicʉ niwĩ: “Mʉꞌʉ pãrãmi nituriagʉ meꞌrã nipeꞌtirã aꞌti diꞌtacjãrãrẽ añurõ weegʉti.” Abrahãrẽ Õꞌacʉ̃ tojo níꞌquere ãpẽrã Õꞌacʉ̃ ye queti weremʉꞌtãrĩ masã marĩ ñecʉ̃sʉmʉarẽ wereturiacãrã niwã. Õꞌacʉ̃ cʉ̃ diaꞌcʉ̃ mejẽtare nigʉ̃ weetipĩ. Marĩ na pãrãmerã nituriarã nirã́ quẽꞌrãrẽ tojota nigʉ̃ weepĩ.
Cʉ̃ tojo níꞌcʉta marĩrẽ añurõ wéégʉ, marĩ judío masãrẽ cʉ̃ macʉ̃ wẽrĩꞌcʉpʉre masõ, oꞌómʉꞌtãcʉ niwĩ. Marĩ ñaꞌarõ weesere cõꞌa, duꞌudutigʉ tojo weecʉ niwĩ, nicʉ niwĩ Pedro.
Pedro quẽꞌrã na masãrẽ ucũrĩ cura paꞌia, apĩ Õꞌacʉ̃ wiꞌi coꞌterã surara wiogʉ, ãpẽrã saduceo masã na tiropʉ waꞌacãrã niwã.
Waꞌa, Pedro, Juã meꞌrã na masãrẽ buꞌese ye buꞌiri pũrõ uacãrã niwã. Pedro peꞌe aꞌtiro ni buꞌecʉ niwĩ:
—Õꞌacʉ̃ cʉ̃ macʉ̃ Jesure wẽrĩꞌcʉpʉre masõcʉ niwĩ. Tojo weerã marĩ masĩꞌi. Marĩ quẽꞌrã wẽ́rĩ́ca beꞌro tojota masãrãsaꞌa, ni werecʉ niwĩ Pedro.
Saduceo masã ne ẽjõpeoticãrã niwã masã wẽ́rĩ́ca beꞌro masãsere. Tojo weerã Pedro masãrẽ tojo nicã tʉꞌorã, pũrõ uacãrã niwã.
Ua, Pedro, Juãrẽ ñeꞌe, buꞌiri daꞌreri wiꞌipʉ sõrõduticãrã niwã. Narẽ ñeꞌecã, ñamicaꞌapʉ nicaro niwʉ̃. Tojo weerã ti ʉmʉcoreta paꞌia wiorãpʉre weresãmasĩticãrã niwã. Te ye buꞌiri Pedro quẽꞌrã ti ñamirẽ buꞌiri daꞌreri wiꞌipʉta dujicãꞌcãrã niwã.
Ãpẽrã Õꞌacʉ̃ wiꞌipʉ na buꞌesere tʉꞌoꞌcãrã pãjãrã Jesure ẽjõpeocãrã niwã. Todʉporopʉ Jesure ẽjõpeomʉꞌtãꞌcãrã meꞌrã nírã, ʉmʉa seꞌsarore baꞌpaqueocã, niꞌcãmocʉsetiri mil nicãrã niwã.
Ape nʉmʉ judío masã wiorã, ãpẽrã bʉcʉrã, tojo nicã Moisé ojaꞌquere buꞌeri masã Jerusalẽ́pʉre nerẽcãrã niwã.
Na meꞌrã ãpẽrã quẽꞌrã Anás paꞌia wiogʉ, apĩ Caifá, apĩ Juã, apĩ Alejandro, ãpẽrã paꞌia wiogʉ acawererã nerẽcãrã niwã.
Nerẽtoja, Pedro quẽꞌrãrẽ na tiropʉ pijiwãꞌcãduticãrã niwã. Na buꞌiri daꞌreri wiꞌipʉ níꞌcãrã na tiro etacã ĩꞌarã, “¿Noa dutiro meꞌrã mʉsã ãꞌrĩ sijamasĩtiꞌcʉre sijacã weeati?” ni sẽrĩtiñaꞌcãrã niwã.
8-9 Na sẽrĩtiñaꞌcã, Pedro Espíritu Santu tutuaro meꞌrã, cʉ̃ weetamuse meꞌrã narẽ yʉꞌticʉ niwĩ:
—Mʉsã judío masã wiorã, tojo nicã bʉcʉrã, ¿deꞌro weerã weresãti ʉ̃sãrẽ? ¿Mʉsã “¿Deꞌro wee cʉ̃rẽ sijacã weeati?” ni sẽrĩtiñaꞌti?
Yʉꞌʉ mʉsãrẽ nipeꞌtirãrẽ tere weregʉti. Jesucristo Nazarecjʉ̃ tutuaro meꞌrã ãꞌrĩ sijamasĩtimiꞌcʉ sijami. Mʉsã cʉ̃rẽ Jesure curusapʉ paabiꞌpewʉ. Cʉ̃ pacʉ pũrĩcã cʉ̃ wẽrĩꞌcʉpʉre masõcʉ niwĩ. Cʉ̃ tutuaro meꞌrã ãꞌrĩ sijamasĩtigʉ níꞌcʉ sijami.
Dʉporopʉ Jesure Õꞌacʉ̃ ye queti ojaꞌcʉ aꞌtiro ni ojamʉꞌtãcʉ niwĩ: “Masã ʉ̃tã pjĩrĩ meꞌrã wiꞌi yeeri masã niꞌcã pjĩ na ʉatica pjĩrẽ cõꞌarãsama. Na cõꞌáca pjĩ meꞌrã ãpẽrã peꞌe añurõ tutuari wiꞌi weerãsama.” Aꞌtiro nisĩꞌrĩrõ weeꞌe te ojaꞌque. Mʉsã Jesucristore ʉatiwʉ. Mʉsã cʉ̃rẽ ʉatimicã, cʉ̃ pacʉ cʉ̃ wẽrĩ masã́ca beꞌro wiogʉ sõrõcʉ niwĩ.
Aꞌti turipʉre Jesucristo diaꞌcʉ̃ nimi marĩrẽ yʉꞌrʉogʉ. Ãpẽrãpʉa marĩrẽ ne yʉꞌrʉomasĩtisama, nicʉ niwĩ Pedro.
Cʉ̃ tojo nicã tʉꞌorã, wiorã tʉꞌomarĩa waꞌacãrã niwã. Na basu aꞌmerĩ ucũcãrã niwã:
—Ãꞌrã mejõ nirã nima. Buꞌeꞌcãrã mejẽta nima. Na buꞌetiꞌcãrã nimirã, añurõ masĩse, wãcũtutuase meꞌrã ucũma. Na tojo weecã, marĩ narẽ ĩꞌamasĩꞌi. Ãꞌrã Jesú meꞌrã níꞌcãrã nima, nicãrã niwã.
Na yʉꞌrʉonoꞌcʉ Pedro, Juã tiro nuꞌcũcã ĩꞌatjĩarã, wiorã ucũnemomasĩticãrã niwã.
—¿Deꞌro weerãsari marĩ ãꞌrãrẽ? Nipeꞌtirã Jerusalẽ́cjãrã na sijamasĩtiꞌcʉre yʉꞌrʉocã tʉꞌopeꞌticãꞌsama. Tojo weerã “Yʉꞌrʉotiama, tojo nimaꞌacãrã weema”, marĩ narẽ nímasĩtisaꞌa.
Masã aperocjãrãpʉ tojo waꞌaꞌquere tʉꞌonemocã ʉatisaꞌa. Tojo weerã aꞌtiro nírã narẽ: “Jesú ye quetire ne ucũnemoticãꞌña majã” nírã, nicãrã niwã.
Ucũtojanʉꞌcõ, Pedro, Juãrẽ pijisõrõcãrã niwã tja. Na, na tiropʉ etacã, “Ãpẽrãpʉre Jesú ye quetire mʉsã ne werenemoticãꞌña” ni, duticãrã niwã.
19-20 Na tojo nicã tʉꞌorã, Pedro quẽꞌrã yʉꞌticãrã niwã:
—Ʉ̃sã mʉsã dutiro wéérã, Õꞌacʉ̃ dutiro peꞌere weetibosaꞌa. ¿Noa dutiro weecã ʉasari Õꞌacʉ̃? Mʉsã aꞌtere wãcũña. Ʉ̃sã ĩꞌaꞌquere, ʉ̃sã tʉꞌoꞌquere wereduꞌumasĩtisaꞌa, ni yʉꞌticãrã niwã.
Na tojo nicã tʉꞌorã, wiorã peꞌe tutuaro meꞌrã uise oꞌosĩꞌrĩrã, narẽ ninemocãrã niwã:
—Wereticãꞌña. Mʉsã Jesú ye quetire werenemocã, mʉsãrẽ buꞌiri daꞌrerãti, nicãrã niwã. Narẽ maata buꞌiri daꞌremasĩti, duꞌuwĩrõcãꞌcãrã niwã. Masã Õꞌacʉ̃rẽ narẽ yʉꞌrʉoꞌquere eꞌcatise oꞌocã ĩꞌarã, tojo weecãrã niwã.
Na yʉꞌrʉonoꞌcʉ cuarenta cʉ̃ꞌmarĩ yʉꞌrʉro cʉocʉ niwĩ.
Pedro, Juã topʉ níꞌcãrã wijaa, na meꞌrãcjãrã nirĩ wiꞌipʉ waꞌacãrã niwã. Ti wiꞌipʉ etarã, paꞌia wiorã, bʉcʉrã narẽ tojo níꞌquere werecãrã niwã.
Na tojo ni werecã tʉꞌorã, nipeꞌtirã ti wiꞌipʉ nirã́ niꞌcãrõnojõ wãcũseti, Õꞌacʉ̃rẽ sẽrĩcãrã niwã:
—Õꞌacʉ̃, ʉ̃sã wiogʉ, mʉꞌʉ nipeꞌtise aꞌti turi cjasere weecʉ niwʉ̃. Ʉꞌmʉse, maarĩ, nipeꞌtirã tepʉ nirãrẽ weecʉ niwʉ̃.
Dʉporopʉ Espíritu Santu wãcũse oꞌoro meꞌrã ʉ̃sã ñecʉ̃ Davire mʉꞌʉ macʉ̃ Jesure masã ñaꞌarõ weeatjere mʉꞌʉ weremʉꞌtãduticʉ niwʉ̃. Davi mʉꞌʉ dutisere weegʉ́ aꞌtiro nicʉ niwĩ:
Judío masã nitirã Õꞌacʉ̃ cʉ̃ beseꞌcʉ meꞌrã ʉpʉtʉ uarãsama.
Judío masã quẽꞌrã Õꞌacʉ̃ beseꞌcʉre ñaꞌarõ weesĩꞌrĩrãsama.
Tojo wãcũmirã, ne põtẽosome.
Aꞌti diꞌtacjãrã wiorã aꞌmerĩ nerẽrãsama Õꞌacʉ̃rẽ yʉꞌrʉnʉꞌcã, cʉ̃rẽ ñaꞌarõ weesĩꞌrĩrã.
Cʉ̃ beseꞌcʉ quẽꞌrãrẽ tojota ñaꞌarõ weesĩꞌrĩrãsama.
Mʉꞌʉ tojo ni wereduticʉ niwʉ̃ ʉ̃sã ñecʉ̃ Davire.
»Cʉ̃ tojo ni ojaꞌcaronojõta queoro waꞌawʉ. Aꞌti macãpʉre mʉꞌʉ macʉ̃ Jesú, mʉꞌʉ beseꞌcʉre wẽjẽrãtirã Herode, Poncio Pilato, ãpẽrã judío masã nitirã, judío masã meꞌrã aꞌmerĩ nerẽwã.
Tojo weerã wẽjẽcãꞌwã cʉ̃rẽ. Dʉporopʉ mʉꞌʉ macʉ̃rẽ wẽjẽatjere masĩtojacʉ niwʉ̃. “Tojo waꞌarosaꞌa”, nicʉ niwʉ̃. Mʉꞌʉ masĩꞌquere yujupʉta niꞌcãrõacã weerã weema.
Õꞌacʉ̃, ʉ̃sãrẽ paꞌia wiorã mʉꞌʉ macʉ̃ ye quetire weredutitiama. “Mʉsã werecã, mʉsãrẽ buꞌiri daꞌrerãti”, niama. Na ʉ̃sãrẽ tojo níꞌquere wãcũña. Mʉꞌʉ dutiro weesĩꞌrĩsaꞌa. Ʉ̃sãrẽ mʉꞌʉ tutuasere oꞌonemoña. Ʉ̃sã mʉꞌʉ tutuase oꞌocã, mʉꞌʉ macʉ̃ ye quetire ucũtutuarãsaꞌa.
Mʉꞌʉ macʉ̃ Jesú tutuaro meꞌrã ʉ̃sãrẽ masã dutitirãrẽ yʉꞌrʉocã, apeye quẽꞌrãrẽ weeĩꞌocã weeya. Mʉꞌʉ tojo weecã, masã mʉꞌʉ tutuasere ĩꞌarãsama, ni sẽrĩcãrã niwã Õꞌacʉ̃rẽ.
Na tojo ni sẽrĩ́ca beꞌro na nirĩ wiꞌi aꞌmeñaꞌcaro niwʉ̃. Tojo waꞌacã, ti wiꞌipʉ nirã́ Espíritu Santure cʉoyʉꞌrʉacãrã niwã tja. Tojo weerã cʉ̃ weetamuse meꞌrã Jesú ye quetire uiro marĩrõ werecãrã niwã.
32-33 Jesú besecṹúꞌcãrã tutuaro meꞌrã Jesú wẽrĩꞌcʉpʉ masãꞌquere werenuꞌcũcãꞌcãrã niwã. Õꞌacʉ̃ narẽ pũrõ weetamucʉ niwĩ. Nipeꞌtirã Jesure ẽjõpeorã niꞌcãrõnojõ wãcũsetibʉrocãrã niwã. Na cʉosere “Yé diaꞌcʉ̃ niꞌi”, niticãrã niwã. Tojo weerã na cʉosere aꞌmerĩ dʉcawaacãrã niwã.
34-35 Wiꞌseri, diꞌta cʉorã duacãrã niwã ãpẽrãpʉre. Na duaꞌque wapare ñeꞌe, apeyenojõ moorãrẽ dʉcawaadutirã Jesú cʉ̃ besecṹúꞌcãrãrẽ oꞌocãrã niwã. Jesú besecṹúꞌcãrã tere ñeꞌe, apeyenojõ moorãrẽ dʉcawaacãrã niwã. Tojo weerã pajasecʉorã waro marĩcãrã niwã. Niꞌcãrõnojõ cʉobʉrocãrã niwã.
Niꞌcʉ̃ Jesure ẽjõpeogʉ José wãmetigʉ nicʉ niwĩ. Leví ya curuacjʉ̃ Chipre wãmetiri nʉcʉ̃rõcjʉ̃ nicʉ niwĩ. Jesú cʉ̃ besecṹúꞌcãrã peꞌe cʉ̃rẽ Bernabé pisucãrã niwã. Bernabé griego ye meꞌrã “Masãrẽ eꞌcatise oꞌogʉ” nirõ weesaꞌa.
Cʉ̃ diꞌta cãꞌrõacã cʉocʉ niwĩ. Ti diꞌtare ãpẽrãrẽ duacʉ niwĩ. Cʉ̃ duaꞌque wapare nipeꞌtisepʉta Jesú besecṹúꞌcãrãrẽ oꞌopeꞌocãꞌcʉ niwĩ.
—Marĩ meꞌrãcjãrã apeyenojõ moorãrẽ dʉcawaaya, nicʉ niwĩ.
Ãpẽrã Jesure ẽjõpeorã Ananía wãmetigʉ, cʉ̃ nʉmo Safira Bernabé cʉ̃ weeꞌcaronojõ weeticãrã niwã. Na quẽꞌrã diꞌta duacãrã niwã ãpẽrãpʉre.
3-4 Te niyerure ñeꞌegʉ̃, Pedro cʉ̃rẽ nicʉ niwĩ:
—Te diꞌta mʉꞌʉ ye diꞌta niwʉ̃. Te mʉꞌʉ duaꞌque wapa mʉꞌʉ ye niyeruta niapã. Mʉꞌʉ noꞌo oꞌosĩꞌrĩrõ oꞌoboapã. Mʉꞌʉ ʉ̃sã diaꞌcʉ̃rẽ nisoogʉ weeweꞌe. Tocãꞌrõta niyeru wapayeama nígʉ̃, Espíritu Santure nisoogʉ weeꞌe. Mʉꞌʉ tojo nisoocã, wãtĩ mʉꞌʉrẽ sãjãyʉꞌrʉapĩ mʉꞌʉ wãcũsepʉre, nicʉ niwĩ Pedro.
Tojo nicãta, Ananía bʉrʉqueꞌa, wẽrĩa waꞌacʉ niwĩ. Ãpẽrã tojo waꞌacã tʉꞌorã, ʉpʉtʉ uicãrã niwã.
Beꞌro cʉ̃ wẽ́rĩ́ca beꞌro maꞌmapjia ti wiꞌipʉ sãjãa, cʉ̃rẽ yaarã waꞌarã, suꞌti caseri meꞌrã oma, miiwijaacãrã niwã.
Iꞌtia hora cʉ̃ wẽ́rĩ́ca beꞌro na nirĩ wiꞌipʉ Safira cʉ̃ nʉmo níꞌco sãjãtaco niwõ tja. Co marãpʉ wẽrĩꞌquere masĩtico niwõ.
Ti wiꞌipʉ sãjãtacã, Pedro core sẽrĩtiñaꞌcʉ niwĩ:
—¿Nirõta mʉsãrẽ tocãꞌrõta niyeru wapayeati mʉsã diꞌta duaꞌque wapare? nicʉ niwĩ.
Aꞌtiro ni yʉꞌtico niwõ:
—Tocãꞌrõta niyeru wapayeama, co marãpʉ nisooꞌcaronojõta nico niwõ.
Co tojo nicã, Pedro nicʉ niwĩ:
—Mʉsã Espíritu Santu ĩꞌorõ nisooapʉ. Õꞌacʉ̃ ĩꞌatisami ʉ̃sã tojo weecã, ¿ni wãcũmiati? Niꞌcãrõacã mʉꞌʉ marãpʉre yaarã ejaꞌcãrã tojatarã weema. Mʉꞌʉ quẽꞌrã mʉꞌʉ marãpʉ waꞌaꞌcaronojõta wẽrĩgõsaꞌa. Mʉꞌʉ quẽꞌrãrẽ yaarãsama mʉꞌʉ marãpʉre yaaꞌcaro weronojõta, nicʉ niwĩ Pedro.
Cʉ̃ tojo nicãta, co quẽꞌrã bʉrʉqueꞌa, wẽrĩa waꞌaco niwõ. Co marãpʉre yaarã ejaꞌcãrã tojatarã, co wẽrĩꞌcopʉre bocaejacãrã niwã. Náta tja core miaa, yaarã waꞌacãrã niwã co marãpʉ mijĩrẽ yaaꞌcaropʉta tja. Na nisooꞌque ye buꞌiri wẽrĩcãrã niwã.
Beꞌro Ananía, Safirare tojo waꞌaꞌquere tʉꞌorã, nipeꞌtirã Jesure ẽjõpeorã, ãpẽrã quẽꞌrã ʉpʉtʉ uicãrã niwã.
12-15 Jesure ẽjõpeorã naꞌirõ Salomó wãmetiri tucũpʉ nerẽnuꞌcũcãꞌcãrã niwã. Ãpẽrã Jesure ẽjõpeotirã na meꞌrã baꞌpátiui nicãrã niwã. Narẽ baꞌpátiuimirã, Jesure ẽjõpeorãrẽ añurõ wãcũseticãrã niwã. Ãpẽrã ʉmʉa, numia pãjãrã Jesure ẽjõpeonemocãrã niwã.
Jesú besecṹúꞌcãrã masã waꞌteropʉre peje añuse weeĩꞌocãrã niwã. Dutitirãrẽ yʉꞌrʉo, peje apeyenojõ weenemocãrã niwã. Na tojo weecã ĩꞌarã, pãjãrã dutitirãrẽ na tiro na nerẽrĩ tucũpʉ miacãrã niwã. Masã ti tucũrẽ muꞌmuamʉjãcãrã niwã. Ãpẽrãrẽ tojo weerã maꞌa tiropʉ na cũñase meꞌrã cũucãrã niwã. Pedro na tiro yʉꞌrʉagʉ, narẽ ñapeocã ʉacãrã niwã. Ãpẽrã cʉ̃ ñapeotimicã, “Cʉ̃ wãtĩquecũurõ meꞌrã yʉꞌrʉrãsaꞌa”, ni wãcũcãrã niwã.
Apeye macãrĩ Jerusalẽ́ sumuto nise macãrĩcjãrã quẽꞌrã yʉꞌrʉodutirã dutitirãrẽ Jerusalẽ́pʉ miacãrã niwã. Wãtĩa sãjãnoꞌcãrã quẽꞌrãrẽ miacãrã niwã. Jesú besecṹúꞌcãrã nipeꞌtirã masãrẽ yʉꞌrʉocãrã niwã.
Na tojo weecã tʉꞌorã, paꞌia wiogʉ, cʉ̃ meꞌrãcjãrã saduceo masã Jesú besecṹúꞌcãrãrẽ ʉorã, pũrõ uacãrã niwã.
Tojo weerã Jesú besecṹúꞌcãrãrẽ ñeꞌe, buꞌiri daꞌreri wiꞌipʉ miaa, sõrõcãrã niwã.
Wiorã narẽ tojo weemicã, ti ñamita Õꞌacʉ̃rẽ werecoꞌtegʉ ʉꞌmʉsecjʉ̃ na nirĩ tucũpʉ bajuacʉ niwĩ. Bajua, na wiorã biꞌáca sopere pão, aꞌtiro nicʉ niwĩ:
—Wijaaya.
Õꞌacʉ̃ wiꞌipʉ masãrẽ wererã waꞌaya. “Mʉsã Jesure ẽjõpeorã, cʉ̃ meꞌrã catinuꞌcũrãsaꞌa”, ni wereya narẽ, nicʉ niwĩ Õꞌacʉ̃rẽ werecoꞌtegʉ.
Cʉ̃ tojo níca beꞌro na buꞌiri daꞌreri wiꞌipʉ níꞌcãrã wijaa waꞌacãrã niwã. Ape nʉmʉ boꞌreacã Õꞌacʉ̃rẽ werecoꞌtegʉ níꞌcaronojõta Õꞌacʉ̃ wiꞌipʉ wererã waꞌacãrã niwã. Na topʉ wereri cura paꞌia wiogʉ, tojo nicã cʉ̃ meꞌrãcjãrã nipeꞌtirã judío masã wiorãrẽ nerẽduticãrã niwã. Na nerẽpeꞌtica beꞌro surarare “Narẽ pijirã waꞌaya marĩ ñamicaꞌa biꞌadʉpoꞌcãrãrẽ”, níoꞌocãrã niwã. Na wijaaꞌquere masĩticãrã niwã.
Na tojo nicã tʉꞌorã, surara narẽ pijirã waꞌacãrã niwã na biꞌadʉpoca wiꞌipʉ. Ti wiꞌipʉ sãjãa, na níca tucũrẽ pão, ĩꞌacãrã nimiwã. Ne marĩcãrã niwã. Na marĩcã ĩꞌa, narẽ bocati, wiorãpʉre wererã waꞌacãrã niwã.
Wiorã tiro eja, “Ne marĩama. Añurõ biꞌáca tucũ nimiapʉ. Ti sope coꞌterã quẽꞌrã añurõ coꞌtemiama. Na tojo weemicã, ʉ̃sã ti sopere pão ĩꞌacã, ne niꞌcʉ̃ marĩami”, ni werecãrã niwã surara wiorãpʉre.
Na tojo ni werecã tʉꞌorã, paꞌia wiorã, Õꞌacʉ̃ wiꞌi coꞌterã surara wiogʉ pũrõ wãcũqueꞌticãrã niwã.
—¿Deꞌro waꞌapariba narẽ? nicãrã niwã.
Na wijaaꞌquere wãcũrĩ cura niꞌcʉ̃ Õꞌacʉ̃ wiꞌipʉ níꞌcʉ paꞌia wiorã tiropʉ etagʉ, narẽ werecʉ niwĩ:
—Sõꞌonícãrã buꞌiri daꞌreri wiꞌipʉ níꞌcãrã Õꞌacʉ̃ wiꞌipʉ masãrẽ buꞌerã weeama, ni werecʉ niwĩ.
Cʉ̃ werecã tʉꞌorã, surara wiogʉ ãpẽrã surara meꞌrã Jesú besecṹúꞌcãrãrẽ ñeꞌerã waꞌacãrã niwã. Narẽ ñeꞌerã, masã ʉ̃sãrẽ ʉ̃tãperi meꞌrã narẽ maꞌírã doqueri nírã, ne mejẽcã weeticãrã niwã.
—Ʉ̃sã mʉsãrẽ Jesú ye quetire buꞌedutitimiapʉ. Tere “Buꞌerã waꞌaya”, ne nitiapʉ. Ʉ̃sã mʉsãrẽ tojo dutítimicã, nipeꞌtiropʉ Jerusalẽ́pʉre mʉsã buꞌese seꞌsa waꞌaꞌa. Mʉsã masãrẽ tojo ni buꞌecã, “Jesú na ye buꞌirita wẽrĩpĩ”, ni wãcũrãsama ʉ̃sãrẽ. Na tojo ni wãcũcã ʉarã weesaꞌa, nicʉ niwĩ paꞌia wiogʉ narẽ.
Tojo nicãta, Pedro, ãpẽrã cʉ̃ meꞌrãcjãrã cʉ̃rẽ yʉꞌticãrã niwã:
—Wiorã dutise yʉꞌrʉoro Õꞌacʉ̃ ye peꞌere nemorõ weeroʉaꞌa. Ʉ̃sã mʉsã dutiro wéérã, Õꞌacʉ̃ dutiro peꞌere weetibosaꞌa.
»Õꞌacʉ̃ marĩ ñecʉ̃sʉmʉa wiogʉ Jesú wẽrĩꞌcʉpʉre, mʉsã curusapʉ paabiꞌpe wẽjẽdutiꞌcʉre masõcʉ niwĩ.
Masõtoja, ʉꞌmʉsepʉ cʉ̃ tiro wiogʉ dujiri cũmurõpʉ miimʉjãcʉ niwĩ. Cʉ̃rẽ topʉ miimʉjãgʉ̃, marĩrẽ yʉꞌrʉoꞌcʉre marĩ wiogʉ niato ni, sõrõcʉ niwĩ. Tojo weegʉ marĩ judío masãrẽ marĩ ñaꞌarõ weesetiꞌquere bʉjaweticã, marĩrẽ acobojogʉsami.
Ʉ̃sã Õꞌacʉ̃ tojo weeꞌquere werecusiari masã niꞌi. Ʉ̃sã Espíritu Santure cʉoyurã, cʉ̃ meꞌrã Õꞌacʉ̃ tutuasere weeĩꞌoapʉ masãrẽ. Nipeꞌtirã Õꞌacʉ̃ dutiro weerãrẽ Espíritu Santure oꞌógʉsami, ni werecãrã niwã Pedro quẽꞌrã.
Cʉ̃ tojo nicã tʉꞌorã, wiorã peꞌe ʉpʉtʉ waro uacãrã niwã.
—Ma. Ãꞌrãrẽ wẽjẽrã marĩ, nicãrã niwã.
Niꞌcʉ̃ fariseo masʉ̃ Gamalie wãmetigʉ wiorã meꞌrã na nerẽrõpʉta nicʉ niwĩ. Moisé ojaꞌquere masãrẽ buꞌegʉ nicʉ niwĩ. Masã cʉ̃rẽ “Añugʉ̃ nimi”, ni wãcũcãrã niwã. Wiorã Jesú besecṹúꞌcãrãrẽ na “Wẽjẽrã” nicã tʉꞌogʉ, Gamalie wãꞌcãnʉꞌcã, “Ãꞌrãrẽ pijiwijaaniña yujupʉ”, nicʉ niwĩ. Ãpẽrã wiorãrẽ na tʉꞌotiro apeyenojõ weregʉti nígʉ̃, tojo nicʉ niwĩ.
Na wijááca beꞌro topʉ nirã́ wiorãrẽ aꞌtiro nicʉ niwĩ:
—Añurõ wãcũña mʉsã narẽ weesĩꞌrĩsere.
Ti nʉmʉpʉre niꞌcʉ̃ Teuda wãmetigʉ “Yʉꞌʉ wiogʉ niꞌi”, ni wãcũcʉ nimiwĩ. Cuatrocientos masã cʉ̃ buꞌesere sirutucãrã niwã. Beꞌro cʉ̃rẽ ãpẽrã wẽjẽcõꞌacãꞌcãrã niwã. Cʉ̃rẽ wẽjẽ́ca beꞌro cʉ̃ meꞌrã nimiꞌcãrã noꞌo ʉaro waꞌastepeꞌtia waꞌacãrã niwã. Tojo wééca beꞌro cʉ̃ buꞌemiꞌque peꞌtia waꞌacaro niwʉ̃.
Beꞌro wiogʉ masãrẽ baꞌpaqueori cura apĩ Juda wãmetigʉ Galileacjʉ̃ nicʉ niwĩ. Cʉ̃ quẽꞌrãrẽ pãjãrã masã cʉ̃ buꞌesere sirutucãrã nimiwã. Beꞌro cʉ̃rẽ tja ãpẽrã wẽjẽcõꞌacãrã niwã. Cʉ̃rẽ wẽjẽ́ca beꞌro cʉ̃ yarã nimiꞌcãrã waꞌastepeꞌtia waꞌacãrã niwã mejãrõta tja.
Yʉꞌʉ tojo weegʉ mʉsãrẽ tojo waꞌaꞌquere wereꞌe. Sõjã pũrĩcãrẽ ñaꞌarõ weeticãꞌña. Narẽ duꞌucãꞌña. Na buꞌese na wãcũse meꞌrã buꞌecã, peꞌtia waꞌarosaꞌa Teuda, Judare waꞌaꞌcaronojõta.
Õꞌacʉ̃ dutiro meꞌrã na buꞌecã pũrĩcãrẽ, mʉsã ne põtẽosome. Tojo weerã mʉsã narẽ wẽjẽrã, Õꞌacʉ̃rẽ yʉꞌrʉnʉꞌcãrã weebosaꞌa. Tojo weerã duꞌuya narẽ, ni werecʉ niwĩ Gamalie wiorãrẽ.
Cʉ̃ tojo nisere tʉꞌorã, “Jaʉ. Ãꞌrĩ marĩrẽ diacjʉ̃ta ucũmi”, ni wãcũcãrã niwã. Beꞌro Pedro quẽꞌrãrẽ pijiocãrã niwã tja. Na topʉ sãjãejacã ĩꞌarã, wiorã surarare tãrãduticãrã niwã. Tãrãtoja, “Jesú ye quetire ne apaturi werenemoticãꞌña”, nicãrã niwã. Nitoja, narẽ duꞌuwĩrõcãꞌcãrã niwã.
Na wiorã tiropʉ níꞌcãrã wijaa, aꞌmerĩ ucũcãrã niwã:
—Õꞌacʉ̃ marĩrẽ “Jesú ye quetire wereya” nicã, añu niꞌi. Tojo weerã wiorã na tãrãmicã, marĩ añurõ eꞌcatise meꞌrã niꞌi, nicãrã niwã.
Wiorã narẽ buꞌedutitimicã, Õꞌacʉ̃ wiꞌipʉ, wiꞌseripʉ Jesú nipeꞌtirãrẽ yʉꞌrʉogʉ nimi nisere buꞌenuꞌcũcãꞌcãrã niwã.
Beꞌro siape meꞌrã pãjãrã waro judío masã Jesure ẽjõpeocãrã niwã. Na meꞌrã ape diꞌtacjãrã griego ye ucũrã nicãrã niwã. Ti diꞌtacjãrã waro peꞌe Judeacjãrã hebreo yere ucũcãrã niwã. Na pãjãrã Jesure ẽjõpeonemorĩ cura náta tja dʉꞌsasocãrã niwã baꞌase etise meꞌrã. Tojo weerã griego ye ucũrã hebreo ye ucũrãrẽ aꞌtiro nicãrã niwã:
—Mʉsã ʉmʉcorinʉcʉ̃ baꞌase etirã, mʉsã yarã wapewia numia peꞌere baꞌase pacase oꞌorã niapʉ. Ʉ̃sã yarã numia peꞌere oꞌmajãcã oꞌorã niapʉ, nicãrã niwã.
Na tere dʉꞌsasocã tʉꞌorã, Jesú besecṹúꞌcãrã nipeꞌtirã Jesure ẽjõpeorãrẽ nerẽduticãrã niwã. Nerẽtojaca beꞌro narẽ aꞌtiro ni werecãrã niwã:
—Ʉ̃sã baꞌase etirã, Jesú ye queti peꞌere weretibosaꞌa. Ʉ̃sã tere wereduꞌucã, ñaꞌa nibosaꞌa.
Tojo weerã ʉmʉa baꞌase etiajãrẽ mʉsã waꞌtero nirãrẽ beseya. Siete beseya añurõ masĩrãrẽ, Espíritu Santu dutiro weenuꞌcũrãrẽ. Masã “Náta nima añurã” ninoꞌrãrẽ beseya. Mʉsã beseꞌcãrãrẽ baꞌase etirã sõrõnoꞌrõsaꞌa.
Tojo weerã ʉ̃sã peꞌe ñubuenuꞌcũ, Jesú ye quetire buꞌenuꞌcũcãꞌrãsaꞌa, nicãrã niwã.
Masã na tojo nicã tʉꞌorã, “Añuꞌu majã”, ni wãcũcãrã niwã. Tere wãcũtoja, besecãrã niwã Estebare. Cʉ̃ añurõ Õꞌacʉ̃rẽ ẽjõpeogʉ, Espíritu Santu tutuasere cʉoyʉꞌrʉgʉ nicʉ niwĩ. Ãpẽrãrẽ mejãrõta cʉ̃ weronojõ nirãrẽ besecãrã niwã. Na aꞌtiro wãmeticãrã niwã: Felipe, Prócoro, Nicanor, Timón, Parmenas, Nicolás Antioquíacjʉ̃. Cʉ̃ judío masʉ̃ nitimigʉ̃, na weronojõ ẽjõpeosetigʉ nicʉ niwĩ. Ãꞌrãrẽ besecãrã niwã.
Narẽ besetoja, “Ãꞌrãrẽ beseapʉ” ni, Jesú cʉ̃ besecṹúꞌcãrã tiropʉ miacãrã niwã. Narẽ na daꞌratje cjasere sõrõrã, na dʉpopare ñapeo, Õꞌacʉ̃rẽ sẽrĩbosacãrã niwã.
To beꞌro nipeꞌtiropʉ Jesú ye queti seꞌsa waꞌacaro niwʉ̃. Pãjãrã Jerusalẽ́cjãrã cʉ̃rẽ ẽjõpeonemocãrã niwã. Paꞌia quẽꞌrã pãjãrã ẽjõpeocãrã niwã.
Estebare Õꞌacʉ̃ añurõ weetamucʉ niwĩ. Tojo weegʉ cʉ̃ Õꞌacʉ̃ tutuaro meꞌrã pãjãrã dutitirãrẽ yʉꞌrʉo, peje añuse weeĩꞌonemocʉ niwĩ masã waꞌteropʉre.
Cʉ̃rẽ na tojo weecã, Espíritu Santu cʉ̃ ucũcã, Estebare peje masĩse oꞌocʉ niwĩ. Tojo weerã na cʉ̃ meꞌrã ne ucũ põtẽoticãrã niwã.
Beꞌro na cʉ̃ meꞌrã ucũ põtẽoti, masã ĩꞌatiropʉ ãpẽrã masãrẽ niyeru wapaye, nisoodutioꞌocãrã niwã:
—“Esteba marĩ ñecʉ̃ Moisé cʉ̃ dutiꞌquere ñaꞌarõ ucũami. Õꞌacʉ̃ quẽꞌrãrẽ ñaꞌarõ ucũami”, ni wereya masãpʉre, nicãrã niwã.
Na wapaye nisoodutioꞌoꞌcãrã masãpʉre waꞌa, werecãrã niwã na níꞌcaronojõta. Tere werecã tʉꞌorã, masã peꞌe queoro ẽjõpeocãrã niwã. Tojo weerã nipeꞌtirã masã, ãpẽrã judío masã bʉcʉrã, Moisé ojaꞌquere buꞌeri masã Esteba meꞌrã pũrõ uacãrã niwã. Na uacã ĩꞌarã, narẽ uarosãjãcã weeꞌcãrã maata cʉ̃rẽ ñeꞌe, paꞌia wiorã tiropʉ miacãrã niwã.
Na tiropʉ etarã, ãpẽrã masãrẽ mejãrõta nisoodutioꞌocãrã niwã tja.
—Ãꞌrĩ Õꞌacʉ̃ wiꞌi pajiri wiꞌire ñaꞌarõ ucũami. Moisé cʉ̃ dutiꞌque quẽꞌrãrẽ tojota niami.
Apeye “Jesú Nazarecjʉ̃ ti wiꞌi Õꞌacʉ̃ wiꞌire cõꞌagʉ̃sami”, niami. “Moisé marĩrẽ weedutigʉ cũuꞌque quẽꞌrãrẽ dʉcayugʉsami”, niami, nisoocãrã niwã wiorãrẽ.
Na tojo nicã tʉꞌorã, wiorã Estebare pũrõ ĩꞌacãrã niwã. Na cʉ̃rẽ ĩꞌacã, cʉ̃ ya diapoa asistea waꞌacaro niwʉ̃. Õꞌacʉ̃rẽ werecoꞌtegʉ ʉꞌmʉsecjʉ̃ weronojõ bajuri diapoa waꞌacaro niwʉ̃.
Estebare na ĩꞌarĩ cura paꞌia wiogʉ sẽrĩtiñaꞌcʉ niwĩ:
—¿Mʉꞌʉrẽ diacjʉ̃ nise meꞌrãta weresãti? nicʉ niwĩ.
Cʉ̃ tojo nicã, Esteba yʉꞌticʉ niwĩ:
—Acawererã, yʉꞌʉre tʉꞌoya. Õꞌacʉ̃ añurõ asistegʉ, nipeꞌtise masĩyʉꞌrʉagʉ marĩ ñecʉ̃ Abrahãrẽ ucũcʉ niwĩ Mesopotamia caldea masã nirõpʉ. Harã́ wãmetiri macãpʉ waꞌase dʉporo cʉ̃rẽ ucũcʉ niwĩ.
Aꞌtiro nicʉ niwĩ: “Aꞌti diꞌtare, mʉꞌʉ acawererãrẽ wijayá. Waꞌaya yʉꞌʉ mʉꞌʉrẽ diꞌta wereatjopʉ”, nicʉ niwĩ.
Tojo nicã tʉꞌogʉ, cʉ̃ acawererã caldeo masã ye diꞌtapʉ níꞌcʉ wija, Harã́pʉ macãrĩ waꞌacʉ niwĩ. Topʉ ni, beꞌro Abrahã pacʉ wẽrĩa waꞌacʉ niwĩ. Cʉ̃ pacʉ wẽ́rĩ́ca beꞌro Õꞌacʉ̃ cʉ̃rẽ wijaduticʉ niwĩ tja, aꞌti diꞌta Judea marĩ nirõrẽ aꞌtidutigʉ.
Cʉ̃ aꞌtopʉ etacã, cʉ̃rẽ ne cãꞌrõacã diꞌta oꞌoticʉ niwĩ yujupʉ. Oꞌotimigʉ̃ta, “Beꞌropʉ mʉꞌʉ ye, mʉꞌʉ pãrãmerã nituriarã ye diꞌta nirõsaꞌa”, nicʉ niwĩ. Õꞌacʉ̃ tojo nícaterore Abrahã ne niꞌcʉ̃ põꞌrãmarĩcʉ niwĩ.
Õꞌacʉ̃ cʉ̃rẽ apeye ninemocʉ niwĩ tja: “Mʉꞌʉ pãrãmerã nituriarã ape diꞌtapʉ nirãsama yujupʉ. Cuatrocientos cʉ̃ꞌmarĩ ti diꞌtacjãrã peorã nirãsama. Narẽ daꞌraduti, tãrãperãsama.
Yʉꞌʉ narẽ tojo weecã, ti diꞌtacjãrãrẽ buꞌiri daꞌregʉsaꞌa. Narẽ daꞌretoja, mʉꞌʉ pãrãmerã nituriarã ti diꞌtapʉ níꞌcãrã wija, yʉꞌʉre aꞌtopʉ ñubuepeorã aꞌtirãsama”, nicʉ niwĩ Õꞌacʉ̃.
Cʉ̃ tojo níca beꞌro Abrahãrẽ aꞌtiro weeduticʉ niwĩ: “Nipeꞌtirã ʉmʉarẽ na õꞌrẽcjʉ yapa caserore yejecõꞌaña. Mʉsã aꞌtiro wéérã, yʉꞌʉre ĩꞌorãsaꞌa mʉsã ẽjõpeosere”, nicʉ niwĩ Õꞌacʉ̃. Tojo weegʉ Abrahã cʉ̃ macʉ̃ Isaare niꞌcã semana cʉ̃ bajuáca beꞌro cʉ̃ õꞌrẽcjʉ yapa caserore yejecõꞌacʉ niwĩ. Isaa quẽꞌrã cʉ̃ macʉ̃ Jacore tojota weecʉ niwĩ. Jacob mejãrõta weecʉ niwĩ cʉ̃ põꞌrã docere. Õꞌacʉ̃ dutiꞌcaronojõta weecãrã niwã, ni werecʉ niwĩ Esteba.
9-10 »Jacob põꞌrã marĩ ñecʉ̃sʉmʉa na acabiji Joseré ʉorã, ãpẽrã masãrẽ daꞌracoꞌteacjʉ niato nírã duacãrã niwã. Ãꞌrã duuꞌcãrãta tja ãpẽrãpʉre Egiptocjãrãrẽ duaturiacãrã niwã. Na duáca beꞌro cʉ̃ piꞌetisetirinʉcʉ̃ Õꞌacʉ̃ cʉ̃rẽ weetamunuꞌcũcãꞌcʉ niwĩ. Cʉ̃rẽ weetamugʉ̃, peje masĩse oꞌocʉ niwĩ. Faraṍ Egipto diꞌta wiogʉ cʉ̃rẽ tʉꞌsayʉꞌrʉacʉ niwĩ. Tojo weegʉ cʉ̃ docacjʉ̃ wiogʉ sõrõcʉ niwĩ. Apeyere faraṍ cʉ̃ ya wiꞌi cjase daꞌrase wiogʉ sõrõcʉ niwĩ.
»José topʉ wiogʉ nirĩ cura nipeꞌtiro Egiptopʉre baꞌase peꞌtia waꞌacaro niwʉ̃. Cʉ̃ acawererã, marĩ ñecʉ̃sʉmʉa nirõpʉ Canaápʉ quẽꞌrãrẽ peꞌtia waꞌacaro niwʉ̃. Te peꞌtíca beꞌro masã te diꞌtapʉ nirã́ ʉpʉtʉ ʉjaboacãrã niwã. Marĩ ñecʉ̃sʉmʉa Abrahã pãrãmerã quẽꞌrãrẽ ne baꞌase marĩcaro niwʉ̃.
12-13 Beꞌro Jacob “Egiptopʉ baꞌase duase niaporo” nicã tʉꞌogʉ, cʉ̃ põꞌrãrẽ “Duurã waꞌaya”, níoꞌocʉ niwĩ. Cʉ̃ tojo nicã tʉꞌorã, Egiptopʉre ne waꞌarã weecãrã niwã. Topʉ eta, baꞌase duu, na ya wiꞌipʉ tja majãmitojati aꞌtiticãrã niwã. Beꞌro na te baꞌase na duuꞌquere baꞌapeꞌo, apaturi duurã waꞌacãrã niwã mejãrõpʉta tja. Titare majã na etacã, José “Yʉꞌʉ mʉsã acabiji niꞌi mʉsã duaꞌcʉ”, ni werecʉ niwĩ cʉ̃ maꞌmisʉmʉarẽ. Beꞌro faraṍ quẽꞌrã “Ãꞌrã José maꞌmisʉmʉa niama” nicã tʉꞌocʉ niwĩ.
To beꞌro José cʉ̃ maꞌmisʉmʉa meꞌrã queti oꞌócʉ niwĩ cʉ̃ pacʉpʉre. “Marĩ pacʉ, nipeꞌtirã marĩ acawererã macãrĩ aꞌtiato aꞌtopʉ”, níoꞌocʉ niwĩ narẽ. Cʉ̃ acawererã peꞌe setenta y cinco nicãrã niwã.
Cʉ̃ ʉocã tʉꞌogʉ, Jacob cʉ̃ põꞌrã meꞌrã José tiropʉ waꞌarã, Egiptopʉre buꞌacãrã niwã. Topʉ nígʉ̃ta, na pacʉ Jacob wẽrĩa waꞌacʉ niwĩ. Cʉ̃ põꞌrã marĩ ñecʉ̃sʉmʉa cʉ̃ weronojõta wẽrĩpeꞌtidija waꞌacãrã niwã.
Beꞌropʉ na õꞌarĩrẽ yaarã waꞌarã Siquem wãmetiri macãpʉ miacãrã niwã. Abrahã cʉ̃ Hamor põꞌrãrẽ ʉ̃tã tuti dúúca tutipʉ cʉ̃ mijĩrẽ yaaꞌcaropʉta narẽ sĩosõrõcũuocãrã niwã.
»Õꞌacʉ̃ todʉporopʉ Abrahãrẽ nicʉ niwĩ: “Mʉꞌʉ pãrãmerã nituriarãpʉ ape diꞌtapʉ níꞌcãrã aꞌti diꞌta Canaápʉ tojatirãsama tja.” Cʉ̃ tojo níꞌque ejatji dʉporoacã Egiptopʉ nírã, marĩ ñecʉ̃sʉmʉa pãrãmerã pãjãrã masãputinemocãrã niwã.
Egiptopʉre na nicã, apĩ wiogʉ sãjãcʉ niwĩ tja. Joseré dʉporopʉ wẽ́rĩ́ca beꞌro niyucã, ne masĩticʉ niwĩ.
Cʉ̃ marĩ ñecʉ̃sʉmʉa pãjãrã na masãputicã ĩꞌa, narẽ ñaꞌabutiaro weepecʉ niwĩ. Na põꞌrã ne bajuaꞌcãrã ʉmʉarẽ wẽrĩato nígʉ̃ aperopʉ cõꞌadutimʉjãcʉ niwĩ.
Cʉ̃ narẽ tojo dutiri cura Moisé bajuacʉ niwĩ. Cʉ̃ añubutiagʉacã nicʉ niwĩ. Cʉ̃ pacʉsʉmʉa iꞌtiarã mujĩpũ na ya wiꞌipʉre cʉ̃rẽ masõcãrã niwã.
Beꞌro na cʉ̃rẽ wẽjẽrĩ nírã, diapʉ poꞌocãrã niwã. Na poꞌóca beꞌro Faraṍ macõ cʉ̃rẽ ĩꞌabocaco niwõ. Ĩꞌaboca, miimajãco niwõ co ya wiꞌipʉ. Topʉ co macʉ̃rẽ weronojõ cʉ̃rẽ masõco niwõ.
»Beꞌro Moisé cuarenta cʉ̃ꞌmarĩ cʉogʉ, cʉ̃ acawererã tiropʉ sijagʉ waꞌacʉ niwĩ.
Topʉ ejagʉ, niꞌcʉ̃ Egiptocjʉ̃ cʉ̃ acaweregʉre paacã ĩꞌacʉ niwĩ. Cʉ̃ tojo weecã ĩꞌagʉ̃, cʉ̃rẽ aꞌmegʉ̃, Egiptocjʉ̃rẽ paawẽjẽcãꞌcʉ niwĩ.
Cʉ̃ basu Moisé peꞌe aꞌtiro ni wãcũcʉ niwĩ: “Yʉꞌʉ meꞌrãta Õꞌacʉ̃ yʉꞌʉ acawererãrẽ na aꞌti diꞌtacjãrã peorã nisere wijacã weegʉsami. Yʉꞌʉre na aꞌtere masĩsama”, ni wãcũcʉ nimiwĩ. Cʉ̃ acawererã peꞌe cʉ̃ weronojõ wãcũticãrã niwã.
»Ape nʉmʉ cʉ̃ na tiropʉ waꞌacʉ niwĩ tja. Topʉ ejagʉ, ãpẽrã pʉarã cʉ̃ acawererã aꞌmequẽcã ĩꞌacʉ niwĩ. Narẽ bosamigʉ̃ “Acawererã, tocãꞌrõta aꞌmequẽduꞌuya. ¿Deꞌro weerã tocãꞌrõ aꞌmequẽti niꞌcʉ̃ acawererã nimirã?” nicʉ niwĩ.
»Cʉ̃ tojo nicã tʉꞌogʉ, apĩrẽ ʉpʉtʉ paaꞌcʉ peꞌe Moisére tuuquenʉꞌcõcʉ niwĩ. “¿Noa mʉꞌʉrẽ ʉ̃sã wiogʉ ‘Narẽ besegʉ waꞌaya’, níoꞌoati?
¿Mʉꞌʉ yʉꞌʉre wẽjẽsĩꞌrĩsari tja ñamicaꞌa mʉꞌʉ Egiptocjʉ̃rẽ wẽjẽꞌcaronojõta?” ni yeꞌsucʉ niwĩ.
»Cʉ̃ tojo nicã tʉꞌogʉ, Moisé, ãꞌrã yʉꞌʉre tere masĩpeꞌtitojasama nígʉ̃, uiwãꞌcã waꞌacʉ niwĩ. Beꞌro ape diꞌtapʉ Madiã́ wãmetiropʉ duꞌtiwãꞌcãcʉ niwĩ. Topʉ omocã dʉꞌte, nicãꞌcʉ niwĩ. Pʉarã ʉmʉa põꞌrãticʉ niwĩ.
»Madiã́ diꞌtapʉre cuarenta cʉ̃ꞌmarĩ nicʉ niwĩ. Cʉ̃ ticʉse cʉ̃ꞌmarĩ níca beꞌro niꞌcã nʉmʉ yucʉ marĩrõ ʉ̃rʉ̃gʉ̃ Sinaí wãmeticjʉ tiropʉ ĩꞌawãꞌcãcʉ niwĩ. Topʉ waꞌacã, niꞌcã siti yucʉsiti ʉ̃jʉ̃cã ĩꞌacʉ niwĩ. Ti pecameꞌe ʉ̃jʉ̃rĩ põꞌrã decopʉ Õꞌacʉ̃rẽ werecoꞌtegʉ weronojõ bajugʉ bajuacʉ niwĩ.
Cʉ̃ ti siti ʉ̃jʉ̃cã ĩꞌagʉ̃, ĩꞌamarĩa waꞌacʉ niwĩ. “¿Deꞌro weero tojo waꞌamitito?” ni, pʉꞌtoacãcure ĩꞌagʉ̃ waꞌacʉ niwĩ. Pʉꞌtoacã ejacã, Õꞌacʉ̃ ti meꞌe waꞌteropʉ nigʉ̃́ cʉ̃rẽ ucũcʉ niwĩ:
“Yʉꞌʉ Õꞌacʉ̃ niꞌi. Mʉꞌʉ ñecʉ̃sʉmʉa Abrahã, Isaa, Jacob na wiogʉ niꞌi”, nicʉ niwĩ. Tojo ucũcã tʉꞌogʉ, ʉpʉtʉ ui, narãsãcʉ niwĩ. Uigʉ, ĩꞌaduꞌucãꞌcʉ niwĩ ti meꞌerẽ.
»Beꞌro cʉ̃rẽ ucũnemocʉ niwĩ tja: “Yʉꞌʉ aꞌtota niꞌi mʉꞌʉ tirota. Tojo weegʉ mʉꞌʉ sãñase sapature tuweeya. Mʉꞌʉ tere tuweegʉ, ĩꞌogʉ̃saꞌa yʉꞌʉre mʉꞌʉ ẽjõpeosere.
Yarã masã Egiptopʉ nirãrẽ na ʉpʉtʉ piꞌeticã ĩꞌapʉ. Na caricũcã tʉꞌoapʉ. Tojo weegʉ mʉꞌʉrẽ Egiptopʉ oꞌógʉtigʉ weeꞌe tja narẽ yʉꞌrʉoacjʉ”, ni werecʉ niwĩ Õꞌacʉ̃ Moisére.
»Ãꞌrĩ Moiséreta marĩ ñecʉ̃sʉmʉa teerã, aꞌtiro nicãrã niwã: “¿Noa mʉꞌʉrẽ ʉ̃sã wiogʉ, ‘Narẽ besegʉ waꞌaya’, níoꞌoati?” nicãrã niwã. Marĩ ñecʉ̃sʉmʉa tojo nimicã, Õꞌacʉ̃ peꞌe Moisére narẽ yʉꞌrʉoacjʉ, narẽ dutiacjʉ sõrõcʉ niwĩ. Pecameꞌe siti ʉ̃jʉ̃ꞌcaro bajuaꞌcʉta Moisére yʉꞌrʉotamucʉ niwĩ marĩ ñecʉ̃sʉmʉarẽ.
Cʉ̃ Egiptopʉ nígʉ̃, pajiri maa Aco sõꞌarĩ maapʉ nígʉ̃, Õꞌacʉ̃ tutuaro meꞌrã peje weeĩꞌocʉ niwĩ. Tojo weegʉ cʉ̃ acawererã Egiptopʉ níꞌcãrãrẽ apeye diꞌtapʉ sʉꞌori miiwijacʉ niwĩ. Cuarenta cʉ̃ꞌmarĩ yucʉ marĩrõ, masã marĩrõpʉ na waꞌacã, Õꞌacʉ̃ tutuaro meꞌrã weeĩꞌonuꞌcũcãꞌcʉ niwĩ.
Moiséta marĩ ñecʉ̃sʉmʉarẽ aꞌtiro werecʉ niwĩ: “Õꞌacʉ̃ beꞌropʉ niꞌcʉ̃ oꞌógʉsami cʉ̃ ye queti wereacjʉre. Yʉꞌʉre oꞌóꞌcaro weronojõta cʉ̃rẽ oꞌógʉsami. Cʉ̃ quẽꞌrã marĩ acaweregʉ nigʉ̃sami”, nicʉ niwĩ.
Marĩ ñecʉ̃sʉmʉa na yucʉ marĩrõpʉ nicã, Moisé na meꞌrã nicʉ niwĩ. Topʉ ʉ̃rʉ̃gʉ̃ Sinaí wãmeticjʉpʉ Õꞌacʉ̃rẽ werecoꞌtegʉ bajua, cʉ̃rẽ wereꞌquere narẽ wereturiacʉ niwĩ. Marĩ quẽꞌrã cʉ̃ wereturiaꞌquepʉreta cʉoꞌo. Te tojo ninuꞌcũcãꞌrõsaꞌa. Ne peꞌtisome.
»Moisé tere weremicã, marĩ ñecʉ̃sʉmʉa ne ẽjõpeoticãrã niwã. Na cʉ̃ weresere tʉꞌosĩꞌrĩtirã, “Majãmitojaa waꞌarãti Egiptopʉ tja”, ni wãcũcãrã niwã.
Tojo wãcũrã, Moisé apaturi cʉ̃ ʉ̃rʉ̃gʉ̃pʉ mʉjã́ca beꞌro cʉ̃ maꞌmi Aarṍrẽ aꞌtiro nicãrã niwã: “Sõꞌonícʉ marĩrẽ Egiptopʉ níꞌcãrãrẽ miitiꞌcʉ waro cuarenta nʉmʉrĩ yʉꞌrʉꞌʉ cʉ̃ bajutiro. ¿Deꞌro waꞌapari cʉ̃rẽ? Marĩ ne masĩtisaꞌa.” Tojo weerã cʉ̃ maꞌmi Aarṍrẽ nicãrã niwã: “Ʉ̃sã ẽjõpeoatje queosere yeebosaya. Marĩ dʉporo wʉamʉꞌtãrãsama. Na marĩ waꞌatji maꞌarẽ ĩꞌorãsama”, nicãrã niwã.
Na tojo nicã tʉꞌogʉ, Aarṍ na dutiꞌcaronojõta niꞌcʉ̃ wecʉ wĩꞌmagʉ̃ queose daꞌrecʉ niwĩ. Beꞌro cʉ̃rẽ ẽjõpeorã, ecarãrẽ wẽjẽ ʉ̃jʉ̃amorõ, ñubuepeocãrã niwã. Tojo nicã na yeeꞌcʉreta bosenʉmʉ wee, eꞌcatipeocãrã niwã.
Na tojo weecã ĩꞌagʉ̃, Õꞌacʉ̃ na ʉaro weeato nígʉ̃ na meꞌrã níꞌcʉ cõꞌacãꞌcʉ niwĩ. Tojo weerã na noꞌo ʉaro ñocõarẽ, mujĩpũarẽ ẽjõpeocãrã niwã. Tojo na weeꞌquere Õꞌacʉ̃ ye queti weremʉꞌtãrĩ masã aꞌtiro ni ojacãrã niwã:
Õꞌacʉ̃ aꞌtiro nicʉ niwĩ:
“Mʉsã yʉꞌʉ peꞌere yucʉ marĩrõpʉre cuarenta cʉ̃ꞌmarĩ nírã, ne ecarãrẽ wẽjẽ ñubuepeotiwʉ.
Apĩ Moloc wãmetigʉ cʉ̃ queosere ẽjõpeorã suꞌti caseri wiꞌi meꞌrã yoowãꞌcãwʉ̃.
Apĩ Refán ñocõawʉ̃ mʉsã yeeꞌcʉ quẽꞌrãrẽ ẽjõpeorã tojota weewʉ.
Ãꞌrãrẽ mʉsã basuta yee ẽjõpeowʉ.
Yʉꞌʉ peꞌere ne ẽjõpeotiwʉ.
Mʉsã yʉꞌʉre ẽjõpeotiꞌque buꞌiri ãpẽrã masãrẽ mʉsãrẽ ñeꞌe miaduticã weegʉti yoaro Babilonia wãmetiri macã yʉꞌrʉropʉ”, nicʉ niwĩ Õꞌacʉ̃, ni ojacãrã niwã Õꞌacʉ̃ ye queti wererã.
Esteba wiorãrẽ werenemocʉ niwĩ apeye Õꞌacʉ̃ wiꞌi cjasere:
—Marĩ ñecʉ̃sʉmʉa na yucʉ marĩrõpʉ nírã, niꞌcã wiꞌi Õꞌacʉ̃rẽ ñubuepeori wiꞌi, cʉ̃ diez dutiꞌquere nʉrõrĩ wiꞌire cʉocãrã niwã. Ti wiꞌi waꞌicʉrã caseri meꞌrã na wééca wiꞌi nicaro niwʉ̃. “Tojo bajuri wiꞌi weeya”, Õꞌacʉ̃ cʉ̃ Moisére dutiꞌcaronojõta queoro weecãrã niwã.
Davi ape wiꞌi weesĩꞌrĩmicʉ niwĩ. Õꞌacʉ̃ tʉꞌsayʉꞌrʉanoꞌgʉ̃ aꞌtiro nicʉ niwĩ: “Mʉꞌʉ yʉꞌʉ ñecʉ̃ Jacob ẽjõpeoꞌcʉ niꞌi. Mʉꞌʉrẽ añurĩ wiꞌi, pajiri wiꞌi weebosasĩꞌrĩsaꞌa mʉꞌʉ niatji wiꞌire”, nicʉ niwĩ Õꞌacʉ̃rẽ. Cʉ̃ tojo weesĩꞌrĩꞌcʉ nimigʉ̃, ti wiꞌire weeticʉ niwĩ.
Cʉ̃ macʉ̃ Salomó peꞌe weecʉ niwĩ ti wiꞌire.
Õꞌacʉ̃ tutuayʉꞌrʉgʉ niꞌcã wiꞌi, masã wééca wiꞌipʉ diaꞌcʉ̃ nímasĩtisami. Õꞌacʉ̃ ye queti weremʉꞌtãrĩ masʉ̃ dʉporocjʉ̃pʉ aꞌtiro ni ojacʉ niwĩ Õꞌacʉ̃ cʉ̃ ucũꞌquere:
“Yʉꞌʉ nipeꞌtiropʉ niꞌi.
Ʉꞌmʉse, aꞌti diꞌta yʉꞌʉ weeꞌquere yʉꞌʉta dutiꞌi.
Tojo weegʉ yʉꞌʉ masã wééca wiꞌipʉ diaꞌcʉ̃ nímasĩtisaꞌa.
Yʉꞌʉ basuta nipeꞌtise aꞌtere weewʉ, nicʉ niwĩ Õꞌacʉ̃”, ni ojacʉ niwĩ Õꞌacʉ̃ ye queti weremʉꞌtãrĩ masʉ̃.
Beꞌro Esteba narẽ nicʉ niwĩ tja:
—Mʉsã Õꞌacʉ̃ dutisere yʉꞌrʉnʉꞌcãyʉꞌrʉaꞌa. Cʉ̃rẽ masĩtirã weronojõ cʉ̃ weresere ne tʉꞌosĩꞌrĩweꞌe. Mʉsã ñecʉ̃sʉmʉa weeꞌcaronojõta Espíritu Santu dutisere weesĩꞌrĩweꞌe.
Na nipeꞌtirã Õꞌacʉ̃ ye queti weremʉꞌtãrĩ masãrẽ piꞌetise oꞌocãrã niwã. Ãpẽrãrẽ marĩrẽ yʉꞌrʉogʉ aꞌtiatjere weremʉꞌtãrãrẽ wẽjẽcãꞌcãrã niwã. Na tojo ninoꞌcʉreta cʉ̃ aꞌticã, mʉsã ãpẽrãrẽ wia, cʉ̃rẽ wẽjẽdutiwʉ.
Mʉsãrẽ Õꞌacʉ̃ cʉ̃rẽ werecoꞌterã meꞌrã cʉ̃ dutisere oꞌócʉ niwĩ. Tere oꞌónoꞌcãrã nimirã, mʉsã yʉꞌrʉnʉꞌcãyʉꞌrʉaꞌa, ni tuꞌticʉ niwĩ narẽ Esteba.
Cʉ̃ tojo nicã tʉꞌorã, wiorã ʉpʉtʉ uayʉꞌrʉa waꞌacãrã niwã.
Esteba peꞌe Espíritu Santure cʉoyʉꞌrʉatjĩagʉ̃, ʉꞌmʉsepʉ ĩꞌamorõ, Õꞌacʉ̃ cʉ̃ añurõ asistegʉre ĩꞌacʉ niwĩ. Jesú quẽꞌrãrẽ ĩꞌacʉ niwĩ cʉ̃ pacʉ diacjʉ̃ peꞌe nuꞌcũgʉ̃rẽ.
Cʉ̃ narẽ ĩꞌagʉ̃, “Jãa, ĩꞌaña. Ʉꞌmʉse pãrĩcã ĩꞌaꞌa. Jesú, Õꞌacʉ̃ macʉ̃ masʉ̃ weronojõ upʉtigʉ cʉ̃ diacjʉ̃ peꞌe nuꞌcũgʉ̃rẽ ĩꞌaꞌa”, nicʉ niwĩ Esteba.
57-58 Na cʉ̃ tojo nicã tʉꞌorã, ʉpʉtʉ caricũ tʉꞌosĩꞌrĩtirã, oꞌmeperi daꞌrabiꞌacãrã niwã. Cʉ̃ pʉꞌto niꞌcãrõ meꞌrã omaeja, ñeꞌe, cʉ̃rẽ miacãrã niwã ti macã sumutopʉ. Cʉ̃rẽ doquewẽjẽrãti nírã, suꞌti buꞌicjase na sãñaꞌquere tuwee, Saulo wãmetigʉre coꞌtedutirã oꞌocãrã niwã. Tere tuwee oꞌotojanʉꞌcõ, cʉ̃ Estebare ʉ̃tãperi meꞌrã doquecãrã niwã.
Na tojo weecã, Õꞌacʉ̃rẽ aꞌtiro ñubuecʉ niwĩ:
—Jesú, yʉꞌʉ wiogʉ, yʉꞌʉ wẽrĩgʉ̃ti weeꞌe. Yʉꞌʉ ejeripõꞌrãrẽ ñeꞌeña, nicʉ niwĩ.
Beꞌro bʉrʉqueꞌa, pũrõ caricũrõ meꞌrã nicʉ niwĩ tja:
—Wiogʉ, acobojoya ãꞌrãrẽ yʉꞌʉre na tojo weesere. Cʉ̃ tojo níca beꞌro wẽrĩa waꞌacʉ niwĩ.
1-2 Saulo na Estebare doquewẽjẽcã ĩꞌagʉ̃, “Añurõ wéérã, tojo weeama”, ni wãcũcʉ niwĩ. Ãpẽrã ʉmʉa Õꞌacʉ̃rẽ ẽjõpeori masã Estebare yaacãrã niwã. Cʉ̃rẽ yaa, ʉpʉtʉ dʉjasewãꞌacãrã niwã. Estebare na wẽjẽ́ca nʉmʉrẽta ãpẽrã Jesure ẽjõpeotirã Jesure ẽjõpeorã Jerusalẽ́pʉ nirãrẽ ʉpʉtʉ ñaꞌarõ weenʉꞌcãcãrã niwã.
Saulo ne niꞌcʉ̃ Jesure ẽjõpeogʉ marĩato nígʉ̃ na ye wiꞌseripʉ waꞌa, narẽ ñeꞌe, buꞌiri daꞌreri wiꞌipʉ miamʉjãcʉ niwĩ. Ʉmʉa, numia nipeꞌtirãrẽ tojo weecʉ niwĩ. Na tojo weecã ĩꞌarã, Jesure ẽjõpeorã noꞌo ʉaro duꞌtistea waꞌacãrã niwã Judea diꞌtapʉ, ãpẽrã Samaria diꞌtapʉ. Jesú cʉ̃ besecṹúꞌcãrã seꞌsaro tojacãrã niwã Jerusalẽ́pʉre.
Nipeꞌtirã duꞌtistewãꞌcãꞌcãrã noꞌo na waꞌaro Jesú ye quetire werewãꞌcãcãrã niwã.
Felipe quẽꞌrã duꞌtiwãꞌcãꞌcʉta Samaria wãmetiri macãpʉ waꞌacʉ niwĩ. Topʉ eta, tocjãrã masãrẽ Jesú Õꞌacʉ̃ beseꞌcʉ nimi nisere werecʉ niwĩ.
Apeye quẽꞌrã Õꞌacʉ̃ tutuaro meꞌrã narẽ añuse weeĩꞌocʉ niwĩ. Cʉ̃ aꞌtiro weecã ĩꞌarã, nipeꞌtirã ti macãcjãrã cʉ̃ weresere añurõ tʉꞌotʉꞌsacãrã niwã.
Pãjãrã masã wãtĩa sãjãnoꞌcãrã masãpʉre nimiꞌcãrã wãtĩarẽ cõꞌawĩrõcã, ʉpʉtʉ caricũwijaacãrã niwã. Ãpẽrã pãjãrã sijamasĩtirãrẽ, opa cõꞌñerĩ sijarãrẽ yʉꞌrʉocʉ niwĩ.
Cʉ̃ tojo weecã ĩꞌarã, ti macãcjãrã pũrõ eꞌcaticãrã niwã.
Samariapʉre niꞌcʉ̃ Simó wãmetigʉ yoacã yai weronojõ nigʉ̃́ nicʉ niwĩ. Cʉ̃ tojo weesere Samariacjãrã ĩꞌamarĩamʉjãcãrã niwã. Cʉ̃ basu peꞌe “Yʉꞌʉ tutuayʉꞌrʉagʉ niꞌi”, nicʉ nimiwĩ masãrẽ.
Nipeꞌtirã ti macãcjãrã wiorã, noꞌo mejõ nirã cʉ̃ weesere ĩꞌatʉꞌsayʉꞌrʉacãrã niwã.
—Ãꞌrĩ Õꞌacʉ̃ weronojõ tutuaro cʉogʉ nisami, nicãrã nimiwã.
Felipe Samariapʉre tocjãrãrẽ aꞌtiro ni werecʉ niwĩ:
—Õꞌacʉ̃ cʉ̃ dutiro weerã́ wiogʉ nimi. Cʉ̃ macʉ̃ Jesú marĩrẽ yʉꞌrʉogʉ nimi, nicʉ niwĩ narẽ. Cʉ̃ werecã tʉꞌorã, ti macãcjãrã Jesure ẽjõpeocãrã niwã. Cʉ̃rẽ ẽjõpeocã ĩꞌagʉ̃, wãmeyecʉ niwĩ ʉmʉa, numiarẽ.
Simó “Yʉꞌʉ quẽꞌrã Jesure ẽjõpeoꞌo” nicã tʉꞌogʉ, Felipe cʉ̃ quẽꞌrãrẽ wãmeyecʉ niwĩ. Beꞌro Felipe noꞌo waꞌaro Simó sirutucʉ niwĩ cʉ̃rẽ. Felipe Õꞌacʉ̃ tutuaro meꞌrã weeĩꞌocã ĩꞌagʉ̃, Simó ĩꞌamarĩamʉjãcʉ niwĩ.
Felipe Samariapʉ tojo weeri curareta Jerusalẽ́pʉ nirã́ Jesú cʉ̃ besecṹúꞌcãrã queti tʉꞌocãrã niwã Samariacjãrã na Jesure ẽjõpeosere. Tere tʉꞌorã, na meꞌrãcjãrãrẽ Pedro, Juãrẽ ĩꞌadutirã oꞌócãrã niwã.
Na topʉ eta, Jesure ẽjõpeori masãrẽ Õꞌacʉ̃rẽ sẽrĩbosacãrã niwã:
—Pacʉ, ãꞌrã quẽꞌrãrẽ Espíritu Santure oꞌóya mʉꞌʉ macʉ̃rẽ ẽjõpeorãrẽ, ni sẽrĩcãrã niwã.
Felipe cʉ̃ wãmeyecaterore Espíritu Santure na moocãrã niwã yujupʉ. Jesure ẽjõpeose meꞌrã diaꞌcʉ̃ wãmeyenoꞌcãrã niwã.
Pedro, Juã Õꞌacʉ̃rẽ sẽrĩtojarã, Jesure ẽjõpeorãrẽ na dʉpopapʉ ñapeocãrã niwã. Narẽ ñapeori curata Espíritu Santu napʉre dijatacʉ niwĩ.
Pedro quẽꞌrã na ñapeocã, Espíritu Santu dijatacã weesere Simó ĩꞌacʉ niwĩ. Tere ĩꞌagʉ̃, na Espíritu Santure dijatacã weeꞌquere duusĩꞌrĩgʉ̃, Pedro quẽꞌrãrẽ niyeru oꞌocʉ nimiwĩ.
—Yʉꞌʉre mʉsã tutuaro cʉosere oꞌoya. Yʉꞌʉ quẽꞌrã dʉpopapʉ noꞌo ñapeorãrẽ Espíritu Santure na cʉocã weegʉti weeꞌe, nicʉ nimiwĩ.
Cʉ̃ tojo nicã tʉꞌogʉ, Pedro cʉ̃rẽ nicʉ niwĩ:
—Mʉꞌʉ Õꞌacʉ̃ tutuaro oꞌorore Espíritu Santu ʉ̃sã dijatacã weesere niyeru meꞌrã duugʉti ¿ni wãcũmiati? Niweꞌe. Mʉꞌʉ meꞌrãta niyeru boabataꞌto. Õꞌacʉ̃ mʉꞌʉrẽ buꞌiri daꞌregʉsami.
Mʉꞌʉrẽ ĩꞌagʉ̃, “Mʉꞌʉ wãcũse diacjʉ̃ niweꞌe”, ni ĩꞌasami. Tojo weegʉ ʉ̃sã weronojõ Jesú ye quetire masãrẽ mʉꞌʉ weremasĩtisaꞌa.
22-23 Yʉꞌʉ masĩꞌi. Mʉꞌʉ ʉosebʉcʉ, ñaꞌase weepoyʉꞌrʉacʉ niꞌi. Te mʉꞌʉrẽ duꞌuta basiotisaꞌa. Tojo weegʉ mʉꞌʉ ñaꞌarõ wãcũsere bʉjawetiya. Õꞌacʉ̃rẽ acobojose sẽrĩña. Apetero weegʉ mʉꞌʉ ñaꞌarõ wãcũꞌquere acobojogʉ acobojobosami, nicʉ niwĩ Pedro.
Cʉ̃ tojo nicã tʉꞌogʉ, Simó narẽ nicʉ niwĩ:
—Te mʉsã níꞌque yʉꞌʉre waꞌaticãꞌto nírã, mʉsã yʉꞌʉre Õꞌacʉ̃rẽ sẽrĩbosaya.
Beꞌro Pedro quẽꞌrã ti macãcjãrãrẽ Jesú cʉ̃ weecã ĩꞌaꞌquere, na tʉꞌoꞌquere werecãrã niwã. Narẽ weretoja, Jerusalẽ́pʉ tojaa waꞌacãrã niwã. Topʉ tojaarã, Jesú ye quetire peje macãrĩ Samaria diꞌtacjãrã na nise macãrĩrẽ weretojaacãrã niwã.
Beꞌro Felipere niꞌcʉ̃ Õꞌacʉ̃rẽ werecoꞌtegʉ bajua, aꞌtiro ni werecʉ niwĩ:
—Jerusalẽ́ niwãꞌcãrĩ maꞌa, Gaza wãmetiri macã buꞌari maꞌapʉ waꞌaya. Ti maꞌa yucʉ marĩrõpʉ niwãꞌcãsaꞌa, nicʉ niwĩ.
27-28 Cʉ̃ tojo nicã tʉꞌogʉ, Felipe ti maꞌapʉ buꞌacʉ niwĩ. Topʉ waꞌagʉ, niꞌcʉ̃ Etiopía wãmetiri diꞌtacjʉ̃rẽ bocaejacʉ niwĩ. Ti diꞌta dutigo Candace wãmetigo wiogo docacjʉ̃, nipeꞌtise co ye niyerure coꞌteri masʉ̃ nicʉ niwĩ. Jerusalẽ́pʉ Õꞌacʉ̃rẽ ẽjõpeogʉ ejaꞌcʉ cʉ̃ ya diꞌta Etiopíapʉ dajatojaagʉ weecʉ niwĩ. Cʉ̃ yawʉ tũrũpjʉ cabayua wejepjʉ meꞌrã waꞌacʉ niwĩ. Dʉporocjʉ̃pʉ Õꞌacʉ̃ ye queti weremʉꞌtãrĩ masʉ̃ Isaía wãmetigʉ cʉ̃ ojaꞌquere buꞌesãñacʉ niwĩ.
Cʉ̃ tojo weeri cura Espíritu Santu Felipere “Tiwʉ tirocureacãpʉ waꞌaya”, nicʉ niwĩ.
Cʉ̃ tojo nicã Felipe tiwʉ tiroacãpʉ omawãꞌcãcʉ niwĩ. Cʉ̃ tiro ejagʉ, Etiopíacjʉ̃ Isaía ojaꞌquere buꞌecã tʉꞌocʉ niwĩ. Tere buꞌecã tʉꞌogʉ, “¿Mʉꞌʉ buꞌesere tʉꞌoti?” ni sẽrĩtiñaꞌcʉ niwĩ.
Cʉ̃ peꞌe cʉ̃rẽ yʉꞌticʉ niwĩ:
—Tʉꞌotisaꞌa. ¿Yʉꞌʉre ne wereticã, deꞌro wee yʉꞌʉ masĩbosaʉ? Teꞌa yʉꞌʉ meꞌrã waꞌaya. Mʉjãsãjãgʉ̃ aꞌtia yʉꞌʉre wereacjʉ, nicʉ niwĩ. Cʉ̃ tojo nicã tʉꞌogʉ, tiwʉpʉ cʉ̃ meꞌrã mʉjãsãjãcʉ niwĩ. Beꞌro waꞌa waꞌacãrã niwã.
Etiopíacjʉ̃ cʉ̃ buꞌesãñaꞌque Õꞌacʉ̃ macʉ̃rẽ waꞌatje nicaro niwʉ̃ Isaía cʉ̃ aꞌtiro ojaꞌque:
Masã ovejare wẽjẽrãtirã, cʉ̃rẽ miasama na wẽjẽwʉaropʉ.
Niꞌcʉ̃ masʉ̃ quẽꞌrãrẽ cʉ̃ ne buꞌiri moogʉ̃ nimicã, tojota weerãsama.
Oveja wĩꞌmagʉ̃, yuta weerãtirã na poari seecã, ne utitisami.
Cʉ̃ masʉ̃ quẽꞌrã yeꞌsutigʉsami cʉ̃rẽ ñaꞌarõ weecã.
Ãꞌrĩ buꞌiri moogʉ̃ nimi nígʉ̃, ne niꞌcʉ̃ cʉ̃rẽ ucũbosasome.
Cʉ̃ ya turicjãrã dicʉse ñaꞌase weerãsama cʉ̃rẽ.
Te pejere werepeꞌomasĩtisaꞌa.
Cʉ̃ catiri ʉmʉco peꞌtia waꞌarosaꞌa aꞌti diꞌtapʉre.
Etiopíacjʉ̃ aꞌte ojaꞌquere buꞌegʉ weecʉ niwĩ.
Cʉ̃ tere buꞌetojanʉꞌcõ, Felipere sẽrĩtiñaꞌcʉ niwĩ:
—¿Isaía noarẽ ojagʉ weepari? ¿Cʉ̃ basu peꞌe o apĩpʉre ojagʉ weepari tojo nígʉ̃? ni sẽrĩtiñaꞌcʉ niwĩ.
Cʉ̃ tojo nicã, Felipe cʉ̃ buꞌeꞌquenʉcʉ̃rẽ werecʉ niwĩ:
—Te ojaꞌque Jesucristore nisĩꞌrĩrõ weeꞌe, nicʉ niwĩ. Tere weretoja, beꞌro Jesú ye quetire werenemocʉ niwĩ tja.
Maꞌapʉ waꞌarã, aco nirõpʉ etacãrã niwã. Tere ĩꞌagʉ̃, Etiopíacjʉ̃ Felipere “Jãa, sõꞌo aco niꞌi. ¿Yʉꞌʉre mʉꞌʉ wãmeyeta basiosari?” nicʉ niwĩ.
“Basiocãꞌsaꞌa mʉꞌʉ Jesucristore añurõ ẽjõpeocãma”, ni yʉꞌticʉ niwĩ Felipe.
Etiopíacjʉ̃ yʉꞌticʉ nimi:
—Yʉꞌʉ ẽjõpeoꞌo, Jesucristo Õꞌacʉ̃ macʉ̃ nimi, nicʉ niwĩ.
Beꞌro Etiopíacjʉ̃ cabayuare tojanʉꞌcãduticʉ niwĩ. Tiwʉre tũrẽcũutoja, na tiwʉpʉ sãñaꞌcãrã aco nirõpʉ dijacãrã niwã. Topʉ ñumuwija, Felipe cʉ̃rẽ wãmeyecʉ niwĩ.
Cʉ̃rẽ wãmeyeca beꞌro na ñumunʉjãrĩ cura wãcũña marĩrõ Felipere Espíritu Santu miiwãꞌcãcʉ niwĩ apesepʉ. Etiopíacjʉ̃ cʉ̃rẽ ne apaturi ĩꞌanemoticʉ niwĩ. Beꞌro pũrõ eꞌcatise meꞌrã tojaa waꞌacʉ niwĩ majã cʉ̃ ya macãpʉ.
Felipe Espíritu Santu cʉ̃rẽ miáca beꞌro maata Azoto wãmetiri macãpʉ bajuanʉꞌcãcʉ niwĩ. Topʉ ni, beꞌro nipeꞌtise macãrĩpʉ werecusiagʉ waꞌacʉ niwĩ Jesú ye quetire. Téé Cesarea wãmetiri macãpʉ wereejacʉ niwĩ.
1-2 Felipe cʉ̃ buꞌesijari curareta Saulo peꞌe Jesure ẽjõpeorãrẽ “Narẽ wẽjẽpeꞌocãꞌsĩꞌrĩmisaꞌa”, nicʉ niwĩ. Cʉ̃ ñaꞌarõ weesere ne duꞌuticʉ niwĩ. Tojo weegʉ waꞌa, paꞌia wiogʉre “Yʉꞌʉre papera Damascopʉ waꞌatje cjasere dutioꞌori pũrĩrẽ apobosaya. Ti pũrĩrẽ judío masã nerẽse wiꞌsericjãrã wiorãpʉre wiagʉti weeꞌe. Jesure ẽjõpeorãrẽ ʉmʉa, numiarẽ noꞌo yʉꞌʉ bocaejarãrẽ ñeꞌe, miitigʉti aꞌti macã Jerusalẽ́pʉ buꞌiri daꞌreri wiꞌipʉ”, ni sẽrĩcʉ niwĩ. Cʉ̃ tere sẽrĩcã tʉꞌogʉ, ti pũrĩrẽ paꞌia wiogʉ cʉ̃rẽ apobosacʉ niwĩ.
Cʉ̃ ti pũrĩrẽ oꞌóca beꞌro Saulo ãpẽrã meꞌrã Damasco waꞌari maꞌapʉ waꞌa waꞌacʉ niwĩ. Waꞌa, Damascopʉ ejagʉti weeri cura wãcũña marĩrõ ʉꞌmʉsepʉ bʉpo yaꞌbaro weronojõ cʉ̃ tiro asistedijati, añurõ boꞌreyua waꞌacaro niwʉ̃.
Tojo waꞌacã, cʉ̃ yagʉ cabayu buꞌipʉ pesamiꞌcʉ nucũcãpʉ bʉrʉdija waꞌacʉ niwĩ. Topʉ cʉ̃ cũñarĩ cura niꞌcʉ̃ cʉ̃rẽ ucũcã tʉꞌocʉ niwĩ. Cʉ̃rẽ aꞌtiro nicʉ niwĩ:
—Saulo, ¿deꞌro weegʉ yʉꞌʉre ñaꞌarõ weegʉ weeti? ni sẽrĩtiñaꞌcʉ niwĩ.
Tere tʉꞌo, Saulo peꞌe “¿Noa niti mʉꞌʉ?” ni yʉꞌticʉ niwĩ.
—Yʉꞌʉ Jesú, mʉꞌʉ ñaꞌarõ weesĩꞌrĩ wapagʉ́ niꞌi. Mʉꞌʉ basu peꞌe ñaꞌarõ weegʉ weeꞌe yʉꞌʉre tojo weesĩꞌrĩgʉ̃.
Wãꞌcãnʉꞌcãña. Waꞌaya macãpʉ. Topʉ mʉꞌʉ ejacã, niꞌcʉ̃ weregʉsami mʉꞌʉ deꞌro weeatjere, nicʉ niwĩ Jesú.
Saulo meꞌrã waꞌaꞌcãrã quẽꞌrã na ʉpʉtʉ ʉcʉa, ucũmasĩticãrã niwã. Cʉ̃ ucũsere tʉꞌocãrã niwã, tʉꞌorã peꞌe, mejõ Jesú peꞌere ĩꞌaticãrã niwã.
Beꞌro Saulo wãꞌcãnujã, cʉ̃ caperire ĩꞌapãacʉ nimiwĩ. Ne bajunoꞌticʉ niwĩ. Tojo weerã cʉ̃ meꞌrã waꞌaꞌcãrã Damascopʉ cʉ̃rẽ tʉ̃awãꞌcãcãrã niwã.
Topʉ cʉ̃ etáca beꞌro iꞌtia nʉmʉ ne caperi ĩꞌaticʉ niwĩ. Ne sĩꞌrĩti, ne baꞌaticʉ niwĩ.
Damascopʉre Jesure ẽjõpeogʉ Ananía wãmetigʉ nicʉ niwĩ. Saulore tojo waꞌari curare Ananía cãrĩtimigʉ̃ quẽꞌese weronojõ Jesú cʉ̃ pʉꞌto aꞌticã ĩꞌacʉ niwĩ. Cʉ̃rẽ “Ananía”, pisucʉ niwĩ.
—¿Deꞌro niti, yʉꞌʉ wiogʉ? ni yʉꞌticʉ niwĩ Jesure.
11-12 Cʉ̃ tojo nicã, Jesú cʉ̃rẽ nicʉ niwĩ:
Cʉ̃ tojo nicã tʉꞌogʉ, “Yʉꞌʉ wiogʉ, pãjãrã masã quetiwereama cʉ̃ Jerusalẽ́pʉ nígʉ̃ mʉꞌʉrẽ ẽjõpeorãrẽ ñaꞌarõ weeꞌquere.
Aꞌti macã quẽꞌrãrẽ mʉꞌʉrẽ ẽjõpeorãrẽ ñeꞌegʉ̃ aꞌtigʉta weeapʉ tja paꞌia wiorã na dutioꞌori pũrĩ meꞌrã”, nicʉ niwĩ Ananía. Te quetire tʉꞌoꞌcʉ nitjĩagʉ̃, Ananía ne waꞌasĩꞌrĩticʉ nimiwĩ.
Jesú cʉ̃rẽ nicʉ niwĩ:
—Waꞌaya. Yʉꞌʉ cʉ̃rẽ yé quetire wereacjʉ besetojapʉ. Cʉ̃ ape diꞌtacjãrãpʉre judío masã nitirãrẽ, na wiorãrẽ, judío masã nirã́ quẽꞌrãrẽ yé quetire werecusiagʉsami.
Tere weregʉ, ʉpʉtʉ piꞌetigʉsami. Yʉꞌʉ basu peꞌe weregʉti cʉ̃rẽ, nicʉ niwĩ Jesú Ananíarẽ.
Cʉ̃ tojo níca beꞌropʉta Ananía Juda ya wiꞌipʉ waꞌacʉ niwĩ. Topʉ eta, ti wiꞌipʉ sãjãa, Saulore bocaejacʉ niwĩ. Cʉ̃ dʉpoapʉre ñapeo, “Saulo, mʉꞌʉrẽ yʉꞌʉ acaweregʉre weronojõ ĩꞌaꞌa. Jesú mʉꞌʉrẽ maꞌapʉ aꞌticã bajuaꞌcʉ yʉꞌʉre oꞌoámi, apaturi mʉꞌʉ caperi ĩꞌato nígʉ̃ tja. ‘Espíritu Santu tutuasere cʉoato’ níoꞌoami”, ni werecʉ niwĩ Saulore.
Cʉ̃ tojo nirĩ cura maata cʉ̃ caperipʉ waꞌi nʉtʉ̃rĩ weronojõ bajuse wãꞌñaꞌque bʉrʉstedijacaro niwʉ̃. Tojo waꞌacã, añurõ ĩꞌacʉ niwĩ todʉporopʉ cʉ̃ ĩꞌaꞌcaro weronojõta tja. Beꞌro cʉ̃rẽ wãmeyecãrã niwã.
Na tojo wééca beꞌropʉta baꞌa, cʉ̃ tutuasere cʉocʉ niwĩ tja. Topʉre pejeti nʉmʉrĩacã Jesure ẽjõpeorã meꞌrã Damascopʉre tojánícʉ niwĩ yujupʉ.
Damascopʉ nígʉ̃, maata judío masã nerẽse wiꞌseripʉ Jesucristo Õꞌacʉ̃ macʉ̃ nimi nisere werecusiagʉ waꞌacʉ niwĩ.
Cʉ̃ tojo nicã tʉꞌorã, nipeꞌtirã tʉꞌomarĩa waꞌacãrã niwã.
Aꞌtiro nicãrã niwã:
—Ãꞌrĩ Jerusalẽ́pʉ nígʉ̃, Jesure ẽjõpeorãrẽ ñaꞌarõ weesetiꞌcʉta nimiba. Aꞌti macãpʉ quẽꞌrãrẽ Jesure ẽjõpeorãrẽ ñeꞌegʉ̃ aꞌtigʉ weeapʉ Jerusalẽ́pʉ narẽ mia, paꞌia wiorãpʉre buꞌiri daꞌredutiacjʉ, nicãrã niwã.
Saulo Jesucristo Õꞌacʉ̃ beseꞌcʉ nimi nisere wãcũtutuaro meꞌrã werecʉ niwĩ. Cʉ̃ tere weregʉ, queoro Õꞌacʉ̃ ye queti weremʉꞌtãrĩ masã ojaꞌquere buꞌeĩꞌo, weremʉjãcʉ niwĩ. Tojo weerã Damascocjãrã judío masã “Tojo nimaꞌacʉ weemi”, nímasĩticãrã niwã.
Yoa waꞌacaro niwʉ̃ cʉ̃ Jesú ye quetire buꞌecusiaro. Beꞌro judío masã Saulore wẽjẽsĩꞌrĩcãrã nimiwã.
Cʉ̃ peꞌe tʉꞌocãꞌcʉ niwĩ cʉ̃rẽ wẽjẽsĩꞌrĩse quetire. Na nipeꞌtise nʉmʉrĩ ñamirĩ, ʉmʉcori ti macã sumuto ʉ̃tã cujiri meꞌrã wééca sãꞌrĩrõ wijaaropʉ cʉ̃rẽ wẽjẽsĩꞌrĩrã, coꞌtemʉjãcũcãrã niwã.
Tojo weecã ĩꞌarã, niꞌcã ñami cʉ̃ Saulo buꞌesere ẽjõpeorã cʉ̃rẽ wẽjẽticãꞌto nírã, piꞌi meꞌrã ti sãꞌrĩrõ yʉꞌrʉro oꞌodijocãrã niwã.
Beꞌro Saulo Damascopʉ níꞌcʉ Jerusalẽ́pʉ dajatojaa waꞌacʉ niwĩ. Topʉre etagʉ, ãpẽrã Jesure ẽjõpeorã meꞌrã baꞌpatisĩꞌrĩcʉ nimiwĩ. Na peꞌe cʉ̃rẽ ui nicãrã niwã.
—Cʉ̃ quẽꞌrã Jesure ẽjõpeogʉta nisami, ni ẽjõpeoticãrã niwã.
Beꞌro cʉ̃rẽ tojo weecã ĩꞌagʉ̃, Bernabé Saulore weetamugʉ̃, Jesú cʉ̃ besecṹúꞌcãrã tiropʉ pijiwãꞌcãcʉ niwĩ. Topʉ ejagʉ, Bernabé narẽ werecʉ niwĩ Damasco waꞌari maꞌapʉ Saulo Jesure ĩꞌaꞌquere. Cʉ̃rẽ ucũꞌque quẽꞌrãrẽ werecʉ niwĩ. Apeye Damascopʉ Saulo Jesú ye quetire wãcũtutuase meꞌrã buꞌeꞌquere werecʉ niwĩ.
Bernabé werecãpʉta, Saulore “Jesure ẽjõpeogʉta nimi”, ni ẽjõpeocãrã niwã. Tojo weegʉ na meꞌrã tojacãꞌcʉ niwĩ. Beꞌro Saulo Jerusalẽ́cjãrãrẽ buꞌesijagʉ waꞌacʉ niwĩ.
Uise marĩrõ wãcũtutuase meꞌrã Jesú ye quetire werecʉ niwĩ. Tere weregʉ, ãpẽrã judío masã nimirã, griego ye ucũrã meꞌrã ʉpʉtʉ aꞌmetuꞌtimʉjãcʉ niwĩ. Cʉ̃ meꞌrã aꞌmetuꞌtiꞌcãrã Saulore wẽjẽsĩꞌrĩcãrã niwã.
Na tojo weesĩꞌrĩcã ĩꞌarã, ãpẽrã Jesure ẽjõpeorã cʉ̃rẽ miacãrã niwã Cesarea wãmetiri macãpʉ. Topʉ yucʉsʉ meꞌrã cʉ̃ ya macã Tarsopʉ oꞌócãrã niwã.
Nipeꞌtirã Jesure ẽjõpeorã narẽ ñaꞌarõ weeduꞌucã ĩꞌarã, ejerisãjãcãrã niwã. Tojo weerã siape meꞌrã nipeꞌtiro Judea, Galilea, Samariacjãrã nemorõ wãcũtutuanemocãrã niwã. Õꞌacʉ̃ cʉ̃ dutisere añurõ weenuꞌcũcãꞌcãrã niwã. Espíritu Santu weetamurõ meꞌrã pãjãrã ãpẽrã Jesure ẽjõpeotimiꞌcãrã ẽjõpeonemocãrã niwã.
Pedro quẽꞌrã nipeꞌtiropʉ Jesure ẽjõpeorã nise macãrĩpʉre ĩꞌacusiagʉ, Lida wãmetiri macãpʉ etacʉ niwĩ.
Topʉ etagʉ, niꞌcʉ̃ Enea wãmetigʉre bocaejacʉ niwĩ. Cʉ̃ ocho cʉ̃ꞌmarĩ cʉ̃ ya wiꞌipʉ sijamasĩtigʉ cũñacʉ niwĩ.
Pedro cʉ̃rẽ nicʉ niwĩ:
—Enea, Jesucristo mʉꞌʉrẽ yʉꞌrʉogʉsami. Wãꞌcãnʉꞌcãña. Mʉꞌʉ cũñarõrẽ tuutũrẽ, nʉrõña, nicʉ niwĩ. Cʉ̃ tojo nicãta, maata Enea wãꞌcãnʉꞌcãcʉ niwĩ.
Nipeꞌtirã Lida, Sarṍ wãmetise macãrĩcjãrã cʉ̃rẽ tojo weecã ĩꞌarã, na quẽꞌrã Jesure ẽjõpeocãrã niwã.
Ape macã Jope wãmetiri macãpʉ niꞌcõ numio Jesure ẽjõpeogo Tabita wãmetigo nico niwõ. Griego ye meꞌrã peꞌema Dorca wãmetico niwõ. Dorca nírõ, “ñama” nisĩꞌrĩrõ weesaꞌa. Co añurõ weenuꞌcũcãꞌco niwõ. Pajasecʉorãrẽ añurõ weetamuco niwõ.
Jope Lida pʉꞌtoacã tojacaro niwʉ̃. Tojo weerã Pedro Lidapʉ nicã tʉꞌorã, ʉmʉa pʉarã Jopecjãrã Jesure ẽjõpeorãrẽ pijidutirã oꞌocãrã niwã.
—Quero aꞌtiato, ni weredutioꞌocãrã niwã.
Na Lidapʉ etacã, maata Pedro na meꞌrã Jopepʉre waꞌacʉ niwĩ. Dorca nirĩ wiꞌipʉre ejarã, co wẽrĩꞌco pesari tucũpʉ cʉ̃rẽ pijimʉjãcãrã niwã. Cʉ̃ ti tucũpʉ sãjãtacã, wapewia numia Pedro sumuto nerẽnʉꞌcãcãrã niwã. Na utirãta, ĩꞌocãrã niwã camisari, apeye suꞌti co catigo narẽ derobosaꞌquere.
Beꞌro Pedro masã to nirã́ nipeꞌtirãrẽ wijaaduticʉ niwĩ. Na wijááca beꞌro Pedro ejaqueꞌa, Õꞌacʉ̃rẽ ñubuecʉ niwĩ. Ñubuetoja, wẽrĩꞌcore ĩꞌa, core nicʉ niwĩ:
—Tabita, wãꞌcãnʉꞌcãña. Cʉ̃ tojo nicãta, co caperire ĩꞌapãaco niwõ. Pedrore ĩꞌagõta, wãꞌcãnujãco niwõ.
Co ya omocãpʉ ñeꞌe, core wejewãꞌcõnʉꞌcõcʉ niwĩ. Beꞌro wapewia numiarẽ, ãpẽrã Jesure ẽjõpeorãrẽ narẽ pijimʉjã, core wiacʉ niwĩ.
Nipeꞌtirã Jopecjãrã tʉꞌoseꞌsacãrã niwã tojo weeꞌquere. Tojo weerã pãjãrã Jesure ẽjõpeonemocãrã niwã tja.
Pedro peje nʉmʉrĩ tojacʉ niwĩ Jopepʉre. Niꞌcʉ̃ Simó wãmetigʉ waꞌicʉrã caseri apogʉ ya wiꞌipʉ cãjĩcʉ niwĩ.
Cesareapʉ niꞌcʉ̃ Cornelio wãmetigʉ cien surara Italiano wãmetiri curuacjʉ̃ wiogʉ nicʉ niwĩ.
Cʉ̃ añugʉ̃ nicʉ niwĩ. Romano masʉ̃ nimigʉ̃, judío masã weronojõ Õꞌacʉ̃rẽ ẽjõpeocʉ niwĩ. Cʉ̃ ya wiꞌicjãrã nipeꞌtirã Õꞌacʉ̃rẽ ẽjõpeocãrã niwã. Judío masã pajasecʉorãrẽ niyeru oꞌomʉjãcʉ niwĩ. Õꞌacʉ̃rẽ ñubuenuꞌcũcãꞌcʉ niwĩ.
Niꞌcã nʉmʉ ñamicaꞌa tres nicã cãrĩtimigʉ̃ quẽꞌegʉ̃ weronojõ niꞌcʉ̃ Õꞌacʉ̃rẽ werecoꞌtegʉre ĩꞌacʉ niwĩ. Cʉ̃ tiro sãjãa, cʉ̃rẽ pisucʉ niwĩ:
—Cornelio, nicʉ niwĩ.
Cʉ̃ ʉpʉtʉ uise meꞌrã ĩꞌanuꞌcũbajaqueꞌacʉ niwĩ cʉ̃rẽ.
—¿Deꞌro niti? ni yʉꞌticʉ niwĩ.
Cʉ̃ tojo nicã tʉꞌogʉ, Õꞌacʉ̃rẽ werecoꞌtegʉ cʉ̃rẽ nicʉ niwĩ:
—Õꞌacʉ̃ mʉꞌʉ ñubuesere tʉꞌoami. Mʉꞌʉ pajasecʉorãrẽ niyeru oꞌose quẽꞌrãrẽ ĩꞌami. Cʉ̃ mʉꞌʉ ñubuesere yʉꞌtigʉsami.
Niꞌcãrõacã Jopepʉ mʉꞌʉ ʉmʉarẽ oꞌóya. Narẽ niꞌcʉ̃ Simó Pedro wãmetigʉre pijigʉ waꞌadutiya.
Cʉ̃ apĩ Simó wãmetigʉ waꞌicʉrã caseri apogʉ ya wiꞌipʉ cãjĩsami. Ti wiꞌi pajiri maa sumutopʉ nisaꞌa, nicʉ niwĩ Õꞌacʉ̃rẽ werecoꞌtegʉ Corneliore.
Beꞌro Õꞌacʉ̃rẽ werecoꞌtegʉ waꞌa waꞌacʉ niwĩ. Cʉ̃ waꞌáca beꞌro Cornelio cʉ̃rẽ daꞌracoꞌterã pʉarãrẽ, tojo nicã niꞌcʉ̃ surara cʉ̃rẽ weetamugʉ̃rẽ pijiocʉ niwĩ. Surara quẽꞌrã Õꞌacʉ̃rẽ ẽjõpeogʉta nicʉ niwĩ.
Nipeꞌtise Õꞌacʉ̃rẽ werecoꞌtegʉ níꞌquere narẽ werecʉ niwĩ. To beꞌro narẽ oꞌócãꞌcʉ niwĩ Jopepʉ.
Na waꞌáca beꞌro ape nʉmʉ dajaritero nicã na Jopepʉ ejarãtirã weeri cura Pedro peꞌe cʉ̃ nirĩ wiꞌi buꞌi dʉposãrĩpʉ ñubuegʉ mʉjãcʉ niwĩ. Ti wiꞌi dʉposãrĩ opa sira nicaro niwʉ̃.
Cʉ̃ topʉ ʉjaboa, pũrõ baꞌasĩꞌrĩcʉ niwĩ. Ti wiꞌicjãrã na baꞌase weeri cura cãrĩtimigʉ̃ quẽꞌese weronojõ apeyenojõ dijaticã ĩꞌacʉ niwĩ.
Ʉꞌmʉse pãrĩcã ĩꞌacʉ niwĩ. Topʉ niꞌcãrõ suꞌtiro weronojõ bajuri caserojo nucũcãpʉ dijaticaro niwʉ̃. Baꞌparitise sumutori dʉꞌteꞌcaro nicaro niwʉ̃.
Ti casero poꞌpeapʉre nipeꞌtirã waꞌicʉrã, pĩrõa, mirĩcʉ̃a sãñacãrã niwã.
Õꞌacʉ̃ cʉ̃rẽ nicʉ niwĩ:
—Pedro, ĩꞌaña. Ãꞌrãrẽ wẽjẽ baꞌaya, nicʉ niwĩ.
Pedro peꞌe cʉ̃rẽ yʉꞌticʉ niwĩ:
—¡Acoe! Baꞌaweꞌe, yʉꞌʉ wiogʉ. Ãpẽrã waꞌicʉrã ʉ̃sã judío masã baꞌaya marĩrãnojõ nima. Yʉꞌʉ ne ãꞌrãnojõrẽ baꞌatigʉ nicãti, nicʉ niwĩ.
Õꞌacʉ̃ cʉ̃rẽ ninemocʉ niwĩ tja:
Iꞌtiati tojo ĩꞌocʉ niwĩ cʉ̃rẽ ti casero meꞌrã. Cʉ̃ ĩꞌosetirinʉcʉ̃ “Baꞌaya”, nicʉ niwĩ. Beꞌro ti caserore Õꞌacʉ̃ ʉꞌmʉsepʉ miimʉjãa waꞌacʉ niwĩ.
Pedro ti casero mʉjã́áca beꞌro ʉpʉtʉ wãcũqueꞌticʉ niwĩ.
—¿Deꞌro nisĩꞌrĩrõ weesari te yʉꞌʉ ĩꞌaꞌque? ni wãcũcʉ niwĩ. Tojo cʉ̃ wãcũrĩ cura Cornelio cʉ̃ oꞌóꞌcãrã ʉmʉa Jopepʉre etacãrã niwã.
Eta, “Simó waꞌicʉrã caseri apogʉ ya wiꞌi ¿noꞌopʉ niti?” ni sẽrĩtiñaꞌcãrã niwã tocjãrãrẽ. Na peꞌe na sẽrĩtiñaꞌcã, “Sõꞌopʉ nisaꞌa”, ni wereoꞌocãrã niwã. Tojo nicã tʉꞌo, waꞌacãrã niwã Simó Pedro nirĩ wiꞌipʉ. Topʉ eja, “¿Ne, aꞌtota niti Simó Pedro wãmetigʉ?” ni sẽrĩtiñaꞌcãrã niwã. Na tojo nirĩ cura Pedro cʉ̃ ĩꞌaꞌquere wãcũqueꞌtigʉ weecʉ niwĩ.
Cʉ̃ tojo wãcũcã, Espíritu Santu cʉ̃rẽ nicʉ niwĩ:
—Mʉꞌʉrẽ sope pʉꞌtopʉ ʉmʉa iꞌtiarã aꞌmarã weeama.
Quero, na tiropʉ dijabaqueꞌoya. Na meꞌrã waꞌaya. “Yʉꞌʉ na meꞌrã waꞌacã, ñaꞌa nibosaꞌa, na judío masã mejẽta nima”, ni wãcũtigʉta waꞌaya. Yʉꞌʉ narẽ oꞌoápʉ, nicʉ niwĩ Espíritu Santu.
Cʉ̃ tojo níca beꞌro Pedro dija, “¿Yʉꞌʉreta aꞌmati? ¿Deꞌro weerã aꞌtiati?” ni sẽrĩtiñaꞌcʉ niwĩ.
Cʉ̃ tojo nicã, na yʉꞌticãrã niwã:
—Cornelio wãmetigʉ surara wiogʉ ʉ̃sãrẽ oꞌoámi. Cʉ̃ añugʉ̃, Õꞌacʉ̃rẽ ẽjõpeogʉ niami. Cʉ̃rẽ nipeꞌtirã judío masã añurõ wãcũrã niama. Niꞌcʉ̃ Õꞌacʉ̃rẽ werecoꞌtegʉ Corneliore aꞌtiro niapʉ: “Pedrore pijidutiya mʉꞌʉ ʉmʉarẽ”, niapʉ. Mʉꞌʉ weresere tʉꞌodutigʉ weeapʉ. Tojo weerã ʉ̃sã mʉꞌʉrẽ pijirã aꞌtirã weeapʉ, nicãrã niwã.
Na tojo nicã tʉꞌogʉ, Pedro narẽ, “Sãjãtia. Aꞌti ñamirẽ aꞌto cãrĩña”, nicʉ niwĩ.
Ape nʉmʉ cʉ̃ ye dure, waꞌa waꞌacãrã niwã. Ãpẽrã ti macãcjãrã quẽꞌrã Jesure ẽjõpeorã Pedro meꞌrã waꞌacãrã niwã.
Ape nʉmʉ peꞌe ejacãrã niwã Cesareapʉre. Cornelio cʉ̃ neocũuꞌcãrã meꞌrã cʉ̃ ya wiꞌipʉ narẽ coꞌtecʉ niwĩ. Na aꞌticʉrã nicãrã niwã Pedrore coꞌterã: Cornelio acawererã, ãpẽrã cʉ̃ meꞌrãcjãrã waro nicãrã niwã.
Pedro topʉ etacã, Cornelio cʉ̃rẽ põtẽrĩgʉ̃ wijaatacʉ niwĩ sopepʉ. Topʉ cʉ̃rẽ ẽjõpeogʉ ejaqueꞌacʉ niwĩ.
Pedro cʉ̃ tojo weecã ĩꞌagʉ̃, “Wãꞌcãnʉꞌcãña. Yʉꞌʉre ẽjõpeoticãꞌña. Yʉꞌʉ quẽꞌrã mʉꞌʉ weronojõta ʉmʉ niꞌi”, nicʉ niwĩ.
Wãꞌcãnʉꞌcãca beꞌro na utamurãta sãjãacãrã niwã cʉ̃ ya wiꞌipʉre.
Topʉ sãjãagʉ̃, Pedro pãjãrã masã nerẽyuꞌcãrãpʉre bocaejacʉ niwĩ.
Beꞌro narẽ nicʉ niwĩ topʉ nerẽꞌcãrãrẽ:
—Ʉ̃sã judío masãrẽ dutise, ʉ̃sã ẽjõpeose aꞌtiro niꞌi. Mʉsã judío masã nitirã ye wiꞌseripʉre sãjãadutiweꞌe. Ne mʉsãrẽ baꞌpatidutiweꞌe. Mʉsã tere añurõ masĩsaꞌa. Õꞌacʉ̃ niꞌcãrõacãrẽ yʉꞌʉre ĩꞌoami. “Ne ãpẽrãrẽ baꞌpatiti weeticãꞌña. ‘Na ñaꞌarã nima’ ni yabiticãꞌña”, niami.
Tojo weegʉ na yʉꞌʉre pijiticã, maata aꞌtiapʉ. “Waꞌaweꞌe, judío masã mejẽta nima”, nitiapʉ. Mʉꞌʉ ¿deꞌro weegʉti pijioati? Yʉꞌʉ masĩsĩꞌrĩsaꞌa, ni sẽrĩtiñaꞌcʉ niwĩ Corneliore.
Cornelio cʉ̃rẽ yʉꞌticʉ niwĩ:
—Baꞌparitise nʉmʉrĩ yʉꞌrʉꞌʉ aꞌti horata tres nicã aꞌti wiꞌipʉ yʉꞌʉ beꞌti ñubueca beꞌro. Wãcũña marĩrõ niꞌcʉ̃ ʉmʉ suꞌti asistese sãñagʉ̃ bajuawĩ yʉꞌʉ tiropʉ.
Yʉꞌʉre niwĩ: “Cornelio, Õꞌacʉ̃ mʉꞌʉ ñubuesere tʉꞌoami. Mʉꞌʉ pajasecʉorãrẽ niyeru oꞌose quẽꞌrãrẽ ĩꞌami.
Jopepʉ mʉꞌʉ ʉmʉarẽ oꞌóya. Niꞌcʉ̃ Simó Pedro wãmetigʉre pijigʉ waꞌadutiya narẽ. Cʉ̃ apĩ Simó wãmetigʉ waꞌicʉrã caseri apori masʉ̃ ya wiꞌipʉ pajiri maa sumutopʉ cãjĩsami. Cʉ̃ aꞌtopʉ etagʉ, mʉꞌʉrẽ weregʉsami Õꞌacʉ̃ ye cjasere”, ni werewĩ yʉꞌʉre.
Tojo weegʉ maata mʉꞌʉrẽ pijidutigʉ oꞌówʉ. Mʉꞌʉ añurõ wéégʉ aꞌtiapã. Marĩ nipeꞌtirãpʉta Õꞌacʉ̃ ĩꞌorõpʉ niꞌi. Nipeꞌtise mʉꞌʉrẽ Õꞌacʉ̃ weredutisere mʉꞌʉ ʉ̃sãrẽ werecã tʉꞌosĩꞌrĩsaꞌa, nicʉ niwĩ Cornelio Pedrore.
Cʉ̃ tojo níca beꞌro Pedro werecʉ niwĩ narẽ:
—Yʉꞌʉ niꞌcãrõacã masĩꞌi, Õꞌacʉ̃ nipeꞌtirãrẽ niꞌcãrõnojõ maꞌisami.
Cʉ̃ nipeꞌtise cururicjãrã cʉ̃rẽ ẽjõpeorãrẽ, cʉ̃ ʉaro weenuꞌcũrãrẽ añurõ ĩꞌasami.
Õꞌacʉ̃ añuse oꞌócʉ niwĩ judío masãrẽ Jesucristo meꞌrã ejerisãjãse bocarãsama nisere. Jesucristo nipeꞌtirã masã wiogʉ nimi.
Jesú Nazarecjʉ̃rẽ waꞌaꞌquere mʉsã masĩsaꞌa. Cʉ̃ pacʉ Espíritu Santu meꞌrã cʉ̃rẽ tutuasere oꞌocʉ niwĩ. Cʉ̃ meꞌrã ninuꞌcũcãꞌcʉ niwĩ. Tojo weegʉ noꞌo cʉ̃ waꞌaro masã meꞌrã añurõ weewĩ. Ãpẽrã wãtĩ dutiro weenuꞌcũrãrẽ wãtĩarẽ cõꞌawĩrõmʉjãwĩ.
»Jerusalẽ́ nipeꞌtiropʉ judío masã nise macãrĩpʉre ʉ̃sã cʉ̃ weeꞌquere ĩꞌapeꞌocãꞌwʉ̃. Ãpẽrã cʉ̃rẽ curusapʉ paabiꞌpe wẽjẽwã.
Õꞌacʉ̃ peꞌe iꞌtia nʉmʉ beꞌro cʉ̃rẽ masõcʉ niwĩ. Cʉ̃rẽ masṍca beꞌro ʉ̃sã tiropʉre apaturi bajuacã weewĩ.
Masã nipeꞌtirãpʉre bajuatiwĩ. Õꞌacʉ̃ todʉporopʉ cʉ̃ beseꞌcãrã diaꞌcʉ̃rẽ bajuawĩ. Cʉ̃ masã́ca beꞌro cʉ̃ meꞌrã sĩꞌrĩ, baꞌawʉ.
»Ʉ̃sãrẽ cʉ̃ ye quetire weredutiwĩ ãpẽrãrẽ. Cʉ̃ pacʉ cʉ̃rẽ nipeꞌtirã masã añurã, ñaꞌarãrẽ beseacjʉ sõrõwĩ nisere weredutiwĩ ʉ̃sãrẽ Jesú.
»Nipeꞌtirã dʉporocjãrãpʉ Õꞌacʉ̃ ye queti weremʉꞌtãrĩ masã Jesú yere aꞌtiro ni ojamʉꞌtãcãrã niwã: “Cʉ̃rẽ ẽjõpeorãrẽ nipeꞌtirã na ñaꞌarõ weeꞌquere acobojose sẽrĩcã, narẽ acobojogʉsami cʉ̃ tutuaro meꞌrã”, nicãrã niwã, nicʉ niwĩ Pedro Cornelio ya wiꞌipʉ nerẽꞌcãrãrẽ.
Pedro ucũrĩ curata cʉ̃ weresere tʉꞌorãpʉre Espíritu Santu dijatacʉ niwĩ.
45-46 Tojo waꞌáca beꞌro ãpẽrã ye ucũsere ucũmasĩtimiꞌcãrã ucũnʉꞌcãcãrã niwã. Tojo nicã “Õꞌacʉ̃, mʉꞌʉ añuyʉꞌrʉagʉ niꞌi”, ni eꞌcatise oꞌocãrã niwã. Na tojo ucũcã tʉꞌorã, Pedro meꞌrã waꞌaꞌcãrã judío masã Jesure ẽjõpeorã tʉꞌomarĩa waꞌacãrã niwã.
—¡Acoe! Õꞌacʉ̃ Espíritu Santure oꞌoámi judío masã nitirã quẽꞌrãrẽ, nicãrã niwã.
47-48 Pedro cʉ̃ meꞌrã waꞌaꞌcãrãrẽ nicʉ niwĩ:
—Õꞌacʉ̃ Espíritu Santure oꞌoámi ãꞌrã quẽꞌrãrẽ marĩ judío masãrẽ weronojõta. Tojo weerã “Wãmeyeticãꞌña, Espíritu Santure mooma” ni, cãꞌmotaꞌata basioweꞌe. Na Jesucristore ẽjõpeoma. Tojo weerã narẽ wãmeyeroʉaꞌa, nicʉ niwĩ Pedro. Beꞌro Cornelio quẽꞌrã cʉ̃rẽ “Aꞌtopʉ tojaqueꞌaniña yujupʉ pejeti nʉmʉrĩ ʉ̃sã meꞌrã”, nicãrã niwã. Tojo weegʉ na meꞌrã tojánícʉ niwĩ.
Judeapʉ nirã́ Jesú besecṹúꞌcãrã, tojo nicã Jesure ẽjõpeorã topʉ nirã́ Cornelio quẽꞌrã judío masã nitimirã na Jesure ẽjõpeosere tʉꞌocãrã niwã.
Tere tʉꞌoꞌcãrã niyurã, Pedro Jerusalẽ́pʉ tojatacã, tocjãrã judío masã Jesure ẽjõpeorã cʉ̃rẽ tuꞌticãrã niwã:
—Mʉꞌʉ judío masʉ̃ nimigʉ̃, judío masã nitirã ya wiꞌipʉ sãjãapã. Na meꞌrã baꞌapã. Te mʉꞌʉ tojo weeꞌque ñaꞌa niꞌi, nicãrã niwã.
Na tojo nicã tʉꞌogʉ, narẽ nipeꞌtise tenʉcʉ̃ cʉ̃rẽ topʉ waꞌaꞌquere werepeꞌocãꞌcʉ niwĩ:
—Niꞌcãti Jopepʉ nígʉ̃, yʉꞌʉ ñubueri cura quẽꞌese weronojõ ʉꞌmʉsepʉ apeyenojõ dijaticã ĩꞌawʉ̃. Niꞌcãrõ suꞌtiro weronojõ bajuri caserojo dijatiwʉ yʉꞌʉ tiropʉ. To baꞌparitise sumutori dʉꞌtéca casero niwʉ̃.
Yʉꞌʉ ti casero pʉꞌtoacã waꞌa, ¿ñeꞌenojõ niti? nígʉ̃, ĩꞌagʉ̃ waꞌawʉ. Nirãnʉcʉ̃ sãñawã. Waꞌicʉrã, nʉcʉ̃cjãrã, ecarã, pĩrõa, mirĩcʉ̃a sãñawã.
»Yʉꞌʉ tojo ĩꞌarĩ cura Õꞌacʉ̃ yʉꞌʉre ucũcã tʉꞌowʉ: “Pedro, narẽ wẽjẽ baꞌaya”, niwĩ.
Yʉꞌʉ peꞌe cʉ̃rẽ yʉꞌtiwʉ: “Baꞌaweꞌe, yʉꞌʉ wiogʉ. Ãpẽrã waꞌicʉrã judío masã baꞌaya marĩrãnojõ nima. Ne niꞌcãti nanojõrẽ baꞌatigʉ nicãti”, niwʉ̃ cʉ̃rẽ.
Õꞌacʉ̃ yʉꞌʉre apaturi ucũdijowĩ tja: “Yʉꞌʉ baꞌadutiꞌcãrã añurã nima. ‘Baꞌaya marĩrãnojõ nima’, niticãꞌña”, niwĩ.
»Iꞌtiati tojo waꞌawʉ. Beꞌro Õꞌacʉ̃ ti caserore miimʉjãa waꞌawĩ ʉꞌmʉsepʉ.
Tojo waꞌari curata iꞌtiarã ʉmʉa Cesareacjãrã yʉꞌʉre pijiri masã yʉꞌʉ nirĩ wiꞌipʉre ejacãrã niwã.
»Espíritu Santu yʉꞌʉre na meꞌrã waꞌadutiwĩ. “ ‘Na judío masã nitima, yʉꞌʉ na meꞌrã waꞌacã, ñaꞌa nibosaꞌa’, ni wãcũnʉrʉ̃tigʉta waꞌaya”, niwĩ. Ãꞌrã seis Jesure ẽjõpeorã Jopecjãrã Cesareapʉ waꞌarã, na quẽꞌrã yʉꞌʉre baꞌpatiwãꞌcãwã. Topʉ eja, ʉ̃sã Cornelio wãmetigʉ ya wiꞌipʉ sãjãawʉ̃.
Ʉ̃sã topʉ sãjãejacã, Cornelio ʉ̃sãrẽ werewĩ: “Niꞌcʉ̃ Õꞌacʉ̃rẽ werecoꞌtegʉ yá wiꞌipʉ sãjãticã ĩꞌawʉ̃. Cʉ̃ yʉꞌʉre ‘Ʉmʉa oꞌóya Jopepʉ. Niꞌcʉ̃ Simó Pedro wãmetigʉre pijigʉ waꞌadutiya.
Cʉ̃ mʉꞌʉ ya wiꞌipʉ ejagʉ, Õꞌacʉ̃ yere mʉꞌʉrẽ weregʉsami. Tere ẽjõpeocã, mʉꞌʉ, mʉꞌʉ ya wiꞌicjãrãrẽ Õꞌacʉ̃ yʉꞌrʉogʉsami’, ni werewĩ yʉꞌʉre Õꞌacʉ̃rẽ werecoꞌtegʉ”, niwĩ Cornelio.
Yʉꞌʉ narẽ ucũnʉꞌcãrĩ curata ne waro marĩrẽ dijataꞌcaronojõta Espíritu Santu dijatawĩ napʉre.
Tojo waꞌacã ĩꞌagʉ̃, yʉꞌʉ Jesú marĩ wiogʉ cʉ̃ níꞌquere wãcũwʉ̃: “Juã mʉsãrẽ aco meꞌrã wãmeyecʉ niwĩ. Beꞌro yʉꞌʉ pacʉ pũrĩcã Espíritu Santure oꞌógʉsami mʉsãrẽ. Mʉsã meꞌrã ninuꞌcũcãꞌgʉ̃sami” cʉ̃ níꞌquere wãcũwʉ̃.
Tojo weegʉ yʉꞌʉ tojo waꞌari curapʉta wãcũcãti majã. Õꞌacʉ̃ Espíritu Santure oꞌócʉ niwĩ judío masã nitirãrẽ marĩrẽ oꞌóꞌcaronojõta na marĩ wiogʉ Jesucristore ẽjõpeocã. Tojo weegʉ yʉꞌʉ Õꞌacʉ̃rẽ yʉꞌrʉnʉꞌcãmasĩticãti. Cʉ̃rẽ “Judío masã nitirã ya wiꞌipʉ sãjãaweꞌe”, nímasĩticãti, nicʉ niwĩ Pedro.
Tere cʉ̃ tojo ni weretojaca beꞌro judío masã diꞌtamarĩpeꞌtia waꞌacãrã niwã.
Estebare na wẽjẽcaterore Jesure ẽjõpeorãrẽ ñaꞌarõ weecãrã niwã. Tojo weecã, na noꞌo ʉaro duꞌtistea waꞌacãrã niwã. Ãpẽrã Feniciapʉ, ãpẽrã Chipre nʉcʉ̃rõpʉ, ãpẽrã Antioquíapʉ waꞌacãrã niwã. Na tepʉ etarã, judío masã diaꞌcʉ̃rẽ Jesú ye quetire werecãrã niwã.
Niꞌcãrẽrã Antioquíapʉ duꞌtiwãꞌcãꞌcãrã Chipre, Cirenecjãrã nicãrã niwã. Na pũrĩcã judío masã nitirãrẽ Jesú ye quetire werecãrã niwã.
—Jesú nipeꞌtirã wiogʉ nimi. Cʉ̃rẽ ẽjõpeocã, marĩ ñaꞌarõ weeꞌquere acobojogʉsami, ni werecãrã niwã.
Õꞌacʉ̃ na tojo wererãrẽ añurõ weetamucʉ niwĩ. Na werecã tʉꞌorã, pãjãrã tocjãrã Jesure ẽjõpeocãrã niwã. Na todʉporopʉ ẽjõpeomiꞌquere ẽjõpeoduꞌucãꞌcãrã niwã.
Jerusalẽ́cjãrã Jesure ẽjõpeorã Antioquíacjãrã cʉ̃rẽ ẽjõpeose quetire tʉꞌocãrã niwã. Tere tʉꞌo, Bernabére Antioquíapʉ ĩꞌagʉ̃ waꞌaya ¿deꞌro waꞌamitito? nírã, oꞌócãrã niwã.
Cʉ̃ ti macãpʉ eja, ĩꞌacʉ niwĩ narẽ Õꞌacʉ̃ weetamuꞌquere. Tere ĩꞌagʉ̃, ʉpʉtʉ eꞌcati, narẽ werecʉ niwĩ. Aꞌtiro nicʉ niwĩ:
—Jesure mʉsã ne wãcũduꞌuticãꞌña. Cʉ̃ dutisere añurõ weenuꞌcũcãꞌña, ni werecʉ niwĩ.
Bernabé Espíritu Santure cʉoyʉꞌrʉtjĩagʉ̃, añurõ Õꞌacʉ̃rẽ ẽjõpeonuꞌcũgʉ̃ nicʉ niwĩ. Cʉ̃ ti macãcjãrãrẽ werecã, pãjãrã masã Jesure ẽjõpeocãrã niwã.
Bernabé Antioquíapʉ níꞌcʉ waꞌa, Saulo Tarsopʉ nigʉ̃rẽ aꞌmagʉ̃ waꞌacʉ niwĩ.
Cʉ̃rẽ bocaeja, Antioquíapʉ miimajãmitojacʉ niwĩ. Na ti macãpʉre Jesure ẽjõpeorã meꞌrã niꞌcã cʉ̃ꞌma nicãrã niwã. Topʉre pãjãrã masãrẽ buꞌecãrã niwã. Titareta tocjãrã Jesure ẽjõpeorãrẽ “Cristiano, Jesucristo yarã nima”, ni pisunʉꞌcãcãrã niwã.
Bernabé, Saulo Antioquíapʉ nirĩ cura Jerusalẽ́cjãrã Õꞌacʉ̃ ye queti weremʉꞌtãrĩ masã na tiropʉ etacãrã niwã.
Na meꞌrã waꞌaꞌcʉ niꞌcʉ̃ Agabo wãmetigʉ nicʉ niwĩ. Topʉ eja, Espíritu Santu tutuaro meꞌrã tocjãrãrẽ werecʉ niwĩ.
—Nipeꞌtiropʉ baꞌase peꞌtia waꞌarosaꞌa, ni wereyucʉ niwĩ narẽ. Cʉ̃ tojo níꞌque queoro waꞌacaro niwʉ̃ Claudio romano wiogʉ nise cʉ̃ sãjã́ca beꞌropʉ.
Cʉ̃ tojo nicã tʉꞌorã, Antioquíacjãrã Jesure ẽjõpeorã aꞌtiro ni wãcũcãrã niwã: “Marĩ Judea diꞌtapʉ nirã́ Jesure ẽjõpeorãrẽ niyeru oꞌorã marĩ cʉoro ejatuaro.”
Tojo weerã Saulo, Bernabé meꞌrã narẽ weetamurã niyeru neo, oꞌócãrã niwã.
—Oꞌoya aꞌtere Jesure ẽjõpeorãrẽ sʉꞌori nirãpʉre, níoꞌocãrã niwã.
Antioquíapʉ Saulo, Bernabé na buꞌecusiari curare Herode Judea diꞌta wiogʉ nicʉ niwĩ. Titareta Jerusalẽ́pʉre ñaꞌarõ weenʉꞌcãcʉ niwĩ niꞌcãrẽrã Jesure ẽjõpeorãrẽ.
Tojo weegʉ Juã maꞌmi Santiagore diꞌpjĩ pajiri pjĩ meꞌrã wẽjẽduticʉ niwĩ.
Cʉ̃ tojo wẽjẽcã ĩꞌarã, ãpẽrã judío masã Jesure ẽjõpeotirã pũrõ eꞌcaticãrã niwã. Cʉ̃ tere masĩgʉ̃, nemorõ eꞌcatirãsama majã nígʉ̃, Pedrore ñeꞌedutigʉ oꞌócʉ niwĩ tja. Tojo waꞌacaro niwʉ̃ pã́ bʉcʉase meꞌrã morẽtica bosenʉmʉ nicã. Ti nʉmʉrẽ masã pã́ bʉcʉase meꞌrã na morẽtiꞌquere baꞌacãrã niwã.
Pedrore ñeꞌéca beꞌro Herode buꞌiri daꞌreri wiꞌipʉ sõrõdutigʉ oꞌócʉ niwĩ. Ti wiꞌipʉre baꞌparitise cururi surara cʉ̃rẽ dʉcayu, coꞌtemʉjãcãrã niwã. Te cururinʉcʉ̃ baꞌparitirã surara nicãrã niwã. Herode “Pascua bosenʉmʉ beꞌro cʉ̃rẽ miiwĩrõgʉ̃ti masã waꞌteropʉ. Na ĩꞌorõpʉ cʉ̃rẽ wẽjẽdutigʉti”, ni wãcũcʉ nimiwĩ.
Tojo weerã surara Pedrore añurõ coꞌtemʉjãcãrã niwã. Cʉ̃ buꞌiri daꞌreri wiꞌipʉ nirĩ cura Jesure ẽjõpeorã peꞌe Õꞌacʉ̃rẽ sẽrĩbosanuꞌcũcãꞌcãrã niwã.
Pedrore Herode “Ñamiacã miiwĩrõgʉ̃ti” níca ñamirẽ cõme dari meꞌrã dʉꞌtenoꞌcʉ pʉarã surara decopʉ cãrĩcʉ niwĩ. Niꞌcʉ̃ surara diacjʉ̃camocã peꞌe cõme dare cʉ̃ ya omocãpʉ dʉꞌteõꞌocʉ niwĩ. Apĩ peꞌe quẽꞌrã cũpecamocã peꞌere mejãrõta weecʉ niwĩ. Pedro mejẽcã weecã tʉꞌoñaꞌrãti nírã, tojo weecãrã niwã. Ãpẽrã ti wiꞌi sope pʉꞌtopʉre coꞌtecãrã niwã.
Beꞌro wãcũña marĩrõ niꞌcʉ̃ Õꞌacʉ̃rẽ werecoꞌtegʉ Pedro nirĩ tucũpʉ bajuacʉ niwĩ. Cʉ̃ tojo weecã, ti tucũ añurõ boꞌreyuseꞌsa waꞌacaro niwʉ̃. Cʉ̃rẽ wãꞌcõgʉ̃, tuucarécʉ niwĩ.
—Quero. Wãꞌcãnʉꞌcãña, nicʉ niwĩ. Tojo nicãta, cõme dari Pedrore dʉꞌtemiꞌque surumajã waꞌacaro niwʉ̃.
—Ejerituya. Mʉꞌʉ ye sapature sãñaña, nicʉ niwĩ. Cʉ̃ tojo nicã tʉꞌo, ejeritu, cʉ̃ ye sapature sãñacʉ niwĩ. Tuꞌajanʉꞌcõcã ĩꞌa, cʉ̃rẽ nicʉ niwĩ tja:
—Mʉꞌʉ yaro buꞌicjãrõ asibusurore sãñaña. Teꞌa yʉꞌʉre sirutuya.
Pedro cʉ̃ tojo nicã tʉꞌo, cʉ̃ siro sirutuwijaacʉ niwĩ. “¿Diacjʉ̃ta nisari aꞌte Õꞌacʉ̃rẽ werecoꞌtegʉ yʉꞌʉre miiwijaase? Apetero weegʉ quẽꞌegʉ̃ weesaꞌa”, ni wãcũcʉ niwĩ. Cʉ̃ tojo wijaasere añurõ masĩticʉ niwĩ.
Surara na ne coꞌte dujirore yʉꞌrʉacãrã niwã. Beꞌro apero quẽꞌrãrẽ tja yʉꞌrʉaa, ti wiꞌi ne sãjãarõ cõmesope tiropʉre ejacãrã niwã. Na topʉ ejacã, ti sope seꞌsaro pãrĩa waꞌacaro niwʉ̃. Beꞌro na ti sopere yʉꞌrʉwijaa waꞌacãrã niwã. Yoacurero waꞌa, Õꞌacʉ̃rẽ werecoꞌtegʉ bajudutia waꞌacʉ niwĩ. Pedro niꞌcʉ̃ta tojanʉꞌcãcʉ niwĩ majã.
Beꞌro cʉ̃ bajuduticãpʉta añurõ tʉꞌomasĩcʉ niwĩ.
Cʉ̃ tere wãcũgʉ̃ta, waꞌacʉ niwĩ María Juã Marco wãmetigʉ paco ya wiꞌipʉ. Ti wiꞌipʉre Jesure ẽjõpeorã Pedrore pãjãrã Õꞌacʉ̃rẽ sẽrĩbosarã weecãrã niwã.
Ti wiꞌi tiro ejagʉ, sope pʉꞌto ʉ̃tã cujiri meꞌrã na wééca sãꞌrĩrõ tiropʉ ejanʉꞌcã, pisucʉ niwĩ narẽ. Ti wiꞌicjãrãrẽ daꞌracoꞌtego Rode wãmetigo ti wiꞌi poꞌpeapʉ nico niwõ. Pedro pisucã tʉꞌogo, sopepʉ waꞌa, yuꞌuĩꞌagõ waꞌaco niwõ.
Pedro cʉ̃ ucũsere tʉꞌomasĩgõ, co ʉpʉtʉ eꞌcatigo, cʉ̃rẽ pãosõrõtimigõta omasãjãa, to ñubue dujirãpʉre werego waꞌaco niwõ. Na tiro ejago, “Pedro sope pʉꞌto niami”, ni wereco niwõ.
Co tojo nicã tʉꞌorã, “Mʉꞌʉ tojo nimaꞌaco weeꞌe”, nicãrã niwã. Co peꞌe “Diacjʉ̃ta niꞌi”, nico nimiwõ. Beꞌro na “To pũrĩcãrẽ Pedrowãtĩ niapĩ”, nicãrã niwã.
Na tojo nicũñarĩ cura Pedro sope pʉꞌtopʉre pisugʉ weecʉ̃ weecʉ niwĩ. Beꞌropʉta na sopepʉ waꞌa, ti sopere pão ĩꞌacãrã niwã. Pedro topʉ nuꞌcũcã ĩꞌarã, ʉpʉtʉ ʉcʉacãrã niwã.
Beꞌro narẽ omocã meꞌrã weequeocʉ niwĩ tocãꞌrõta ucũña nígʉ̃. Beꞌro buꞌiri daꞌreri wiꞌipʉ cʉ̃ níꞌcʉre Õꞌacʉ̃ cʉ̃rẽ miiwijaaꞌquere werecʉ niwĩ. Apeye tja narẽ werenemocʉ niwĩ:
—Wereya Santiagore, ãpẽrã Jesure ẽjõpeorãrẽ yʉꞌʉre tojo waꞌaꞌquere, nicʉ niwĩ. Nitoja, cʉ̃ ti wiꞌipʉ níꞌcʉ wijaa, waꞌa waꞌacʉ niwĩ aperopʉ.
Boꞌrequeꞌaca beꞌro buꞌiri daꞌreri wiꞌi coꞌterã Pedro marĩcã ĩꞌarã, ʉpʉtʉ wãcũqueꞌticãrã niwã.
—¿Deꞌro waꞌapariba Pedrore? ni, na basu aꞌmerĩ sẽrĩtiñaꞌcãrã niwã.
Beꞌro Herode Pedro marĩcã tʉꞌogʉ, surarare “Aꞌmarã waꞌaya”, níoꞌocʉ niwĩ. Na aꞌmacãrã nimiwã. Ne bocaticãrã niwã. Beꞌro Herode Pedrore coꞌterã nimiꞌcãrãrẽ ʉpʉtʉ sẽrĩtiñaꞌcũmí, narẽ wẽjẽcãꞌduticʉ niwĩ.
To beꞌro Herode Judea diꞌtapʉre wijawãꞌcã, Cesarea wãmetiri macãpʉ nigʉ̃ waꞌacʉ niwĩ tja.
Herode ʉpʉtʉ uacʉ niwĩ Tiro, Sidṍ wãmetise macãrĩcjãrã meꞌrã. Herode ya diꞌta cjase nicaro niwʉ̃ te macãrĩcjãrã na baꞌase peꞌe. Cʉ̃ na meꞌrã uagʉ, tocjãrãrẽ ne baꞌase duadutiticʉ niwĩ. Tojo weerã baꞌase apaturi duato tja nírã, tere Herode tiropʉ aporã waꞌacãrã niwã. Herode meꞌrã daꞌragʉ Blasto wãmetigʉre ucũmʉꞌtãcãrã niwã.
—Ʉ̃sãrẽ ucũbosagʉ waꞌaya Herode tiropʉ, nicãrã niwã. Cʉ̃ narẽ weetamusĩꞌrĩgʉ̃, “Jaʉ”, nicʉ niwĩ.
Tojo weegʉ Herode meꞌrã ucũgʉ̃ waꞌacʉ niwĩ. Beꞌro Herode peꞌe cʉ̃ werecã tʉꞌogʉ, niꞌcã nʉmʉ na meꞌrã ucũatji nʉmʉrẽ besecʉ niwĩ. Ti nʉmʉ nicã Herode cʉ̃ ye wiogʉ suꞌtire sãña, wiorã dujiri cũmurõpʉ dujicʉ niwĩ. Topʉ Tiro, Sidṍcjãrãrẽ ucũpeocʉ niwĩ.
Cʉ̃ ucũcã tʉꞌorã, “Ãꞌrĩ aꞌto ucũgʉ̃, ʉmʉ diaꞌcʉ̃ nitimi. Õꞌacʉ̃ nimi”, ni caricũcãrã niwã.
Na tojo nicã tʉꞌogʉ, Herode “Yʉꞌʉ ʉmʉ niꞌi, Õꞌacʉ̃ niꞌcʉ̃rẽta ẽjõpeoroʉaꞌa”, ne niticʉ niwĩ. Tojo weegʉ na caricũrĩ curata Õꞌacʉ̃rẽ werecoꞌtegʉ Herodere dutidaꞌrecʉ niwĩ. Beꞌro majã cʉ̃ becoa baꞌaweenoꞌo, wẽrĩa waꞌacʉ niwĩ.
Te quetire tʉꞌorã, pãjãrã Jesure ẽjõpeonemocãrã niwã. Nipeꞌtiropʉ Jesú ye queti seꞌsa waꞌacaro niwʉ̃.
Beꞌro Bernabé, Saulo Jerusalẽ́pʉ niyeru oꞌotojaca beꞌro majãmitojaacãrã niwã tja Antioquíapʉre. Juã Marco wãmetigʉ quẽꞌrã na meꞌrã waꞌacʉ niwĩ.
Antioquíapʉre Jesure ẽjõpeorã waꞌterore Õꞌacʉ̃ ye quetire weremʉꞌtãrĩ masã, tojo nicã Õꞌacʉ̃ yere buꞌerã aꞌticʉrã nicãrã niwã: Bernabé, apĩ Simó, cʉ̃rẽta tja “Ñigʉ̃” pisucãrã niwã. Apĩ Lucio Cirene wãmetiri macãcjʉ̃, apĩ Manaé Herode Galilea wiogʉ tiro niꞌcãrõ meꞌrã masãꞌcʉ, tojo nicã Saulo nicãrã niwã.
Niꞌcãti na beꞌti ñubueri cura Espíritu Santu narẽ nicʉ niwĩ:
—Bernabé, Saulore duꞌuoꞌoya. Narẽ aperopʉ waꞌadutigʉti weeꞌe. Na apeye diꞌtapʉ quẽꞌrãrẽ buꞌecusiarã waꞌarãsama. Narẽ yʉꞌʉ beseapʉ, nicʉ niwĩ.
Tojo nicã tʉꞌo, beꞌti ñubueca beꞌro na meꞌrãcjãrã Saulo, Bernabére na dʉpopare ñapeo, narẽ weꞌeriti, oꞌócãꞌcãrã niwã.
4-5 Beꞌro Bernabé, Saulo Espíritu Santu níꞌcaronojõta Seleucia wãmetiri macãpʉ waꞌarã, Antioquíapʉ níꞌcãrã wijawãꞌcãcãrã niwã. Tocjãrã yucʉsʉ meꞌrã waꞌa ejacãrã niwã Chipre nʉcʉ̃rõrẽ niꞌcã macã Salamina wãmetiri macãpʉ. Ti macãpʉ nírã, judío masã na nerẽse wiꞌseripʉ Jesú ye quetire werecãrã niwã. Juã Marco Antioquíapʉ níꞌcʉ narẽ weetamucusiagʉ na meꞌrã waꞌacʉ niwĩ.
Ti macãpʉ wijaa, nʉcʉ̃rõpʉre Jesú ye quetire werecusiabiꞌacãꞌcãrã niwã. Téé apese pãꞌrẽ Pafo wãmetiri macãpʉ wereejacãrã niwã. Ti macãpʉre niꞌcʉ̃ judío masʉ̃ yai weronojõ nigʉ̃rẽ bocaejacãrã niwã. Cʉ̃ wãmeticʉ niwĩ Barjesú. Griego ye meꞌrã peꞌema cʉ̃rẽ Elima pisucãrã niwã. “Yʉꞌʉ Õꞌacʉ̃ ye queti weregʉ niꞌi”, nisoocʉ niwĩ ti macãcjãrãrẽ.
Cʉ̃ yai ti nʉcʉ̃rõ wiogʉ Sergio Paulo wãmetigʉ añurõ tʉꞌomasĩse cʉogʉ meꞌrãcjʉ̃ nicʉ niwĩ. Sergio Paulo Jesú ye quetire tʉꞌosĩꞌrĩgʉ̃ pijidutioꞌocʉ niwĩ Bernabé, Saulore. Tojo weerã cʉ̃ pʉꞌtopʉ wererã waꞌacãrã niwã.
Yai peꞌe Sergio Paulo Jesure ẽjõpeoticãꞌto nígʉ̃, na weresere cãꞌmotaꞌasĩꞌrĩmicʉ niwĩ.
Cʉ̃ tojo weecã ĩꞌagʉ̃, ne waropʉre Saulo wãmetiꞌcʉ, Pablo wãme dʉcayuꞌcʉ Espíritu Santure cʉoyʉꞌrʉgʉ ĩꞌacũuña ĩꞌa,
nicʉ niwĩ:
—Mʉꞌʉ wãtĩ dutiro weegʉ́ niꞌi. Mʉꞌʉ masãrẽ añurõ weesĩꞌrĩrãrẽ cãꞌmotaꞌa. Diacjʉ̃ niweꞌe. Weetaꞌsasebʉcʉ niꞌi. Õꞌacʉ̃ cʉ̃ diacjʉ̃ weresere “Tojo niweꞌe”, ni ucũmaasooꞌo.
Cʉ̃ tojo nicãta, cʉ̃rẽ naꞌitĩꞌa waꞌacaro niwʉ̃. Ne caperi ĩꞌatigʉ tojacʉ niwĩ. Cʉ̃rẽ tojo waꞌacã tʉꞌoñaꞌgʉ̃, cʉ̃rẽ tʉ̃awãꞌcãcjʉre aꞌmacʉ niwĩ.
Yaire tojo waꞌacã ĩꞌagʉ̃, Sergio Paulo Jesure ẽjõpeocʉ niwĩ. Pablo, Bernabé na Jesú ye quetire buꞌemeꞌrĩcã ĩꞌamarĩatjĩgʉ̃, tojo ẽjõpeocʉ niwĩ.
Pablo, cʉ̃ meꞌrãcjãrã Pafopʉ níꞌcãrã wijapẽꞌa, niꞌcã maapʉ nʉjã, ejacãrã niwã Perge wãmetiri macãpʉre. Ti macã Panfilia wãmetiri diꞌtapʉ nicaro niwʉ̃. Na Pergepʉ etacã, Juã Marco narẽ totá soocã, Jerusalẽ́pʉ majãmitojaa waꞌacʉ niwĩ.
Beꞌro ti macãpʉ níꞌcãrã waꞌacãrã niwã ape macã Antioquía wãmetiri macãpʉ tja. Ti macã Pisidia wãmetiri diꞌtapʉ tojacaro niwʉ̃. Sauru nicã judío masã na nerẽrĩ wiꞌipʉ Pablo quẽꞌrã tocjãrã meꞌrã sãjãanujã dujicãrã niwã.
To beꞌro ti wiꞌi wiorã buꞌecãrã niwã Moisé cʉ̃ ojáca pũrĩ cjasere, beꞌro tja Õꞌacʉ̃ ye queti weremʉꞌtãrĩ masã na ojaꞌquere. Buꞌetoja, ti wiꞌi wiorã ãpẽrã to dujirãrẽ “Sõjãrẽ weredutirã waꞌaya”, níoꞌocãrã niwã. Na peꞌe waꞌa, “Acawererã, mʉsã wãcũtutuasenojõ queti cʉorã, niꞌcãrõacã wereya ʉ̃sãrẽ”, nicãrã niwã.
Na tojo nicã tʉꞌogʉ, Pablo wãꞌcãnʉꞌcã, narẽ omocã meꞌrã diꞌtamarĩduticʉ niwĩ. Weetoja, narẽ werecʉ niwĩ:
—Mʉsã judío masã, ãpẽrã na weronojõ Õꞌacʉ̃rẽ ẽjõpeorã yʉꞌʉ ucũsere tʉꞌoya.
Õꞌacʉ̃, ʉ̃sã judío masã ẽjõpeogʉ, ʉ̃sã ñecʉ̃sʉmʉarẽ besecṹúcʉ niwĩ. Na ãpẽrã ye diꞌta Egiptopʉ nicã, narẽ pãjãrã masãputinemocã weecʉ niwĩ. Beꞌro na ti diꞌtapʉ nirãrẽ cʉ̃ tutuaro meꞌrã miiwijacʉ niwĩ.
Cuarenta cʉ̃ꞌmarĩ yucʉ marĩrõ, masã marĩrõpʉ nírã ñaꞌarõ na cʉ̃rẽ yʉꞌrʉnʉꞌcãmicã, na tojo weesere cʉ̃ nʉꞌcãcʉ niwĩ.
Beꞌro na ya diꞌta waro Canaá diꞌtapʉ ejacã, ti diꞌtacjãrãrẽ siete cururire cõꞌaõꞌocʉ niwĩ. Ti diꞌtare ʉ̃sã ñecʉ̃sʉmʉarẽ oꞌogʉtigʉ, na macãrĩ waꞌaweꞌoꞌquere niato nígʉ̃ tojo weecʉ niwĩ.
Beꞌro tja na Canaá diꞌtapʉ nicã, Õꞌacʉ̃ narẽ sʉꞌori nisetiajãrẽ sõrõcʉ niwĩ. Na cʉ̃ sõrõꞌcãrã masãrẽ beseri masã nicãrã niwã. Cuatrocientos cincuenta cʉ̃ꞌmarĩ na masãrẽ beseri masã duticãrã niwã. Samue Õꞌacʉ̃ ye queti weremʉꞌtãrĩ masʉ̃ cʉ̃ nise nʉmʉrĩpʉ dutitʉocãrã niwã.
Samuereta masã sẽrĩcãrã niwã: “Ʉ̃sã niꞌcʉ̃ wiogʉ waro ʉasaꞌa.” Na tojo nicã tʉꞌo, Samue Õꞌacʉ̃rẽ sẽrĩcʉ niwĩ. Õꞌacʉ̃ tojo weegʉ na wiogʉ waro niacjʉre Saúl wãmetigʉre sõrõcʉ niwĩ. Saúl Cis macʉ̃ Benjamí ya curuacjʉ̃ cuarenta cʉ̃ꞌmarĩ wiogʉ nicʉ niwĩ.
Saúl wiogʉ nisere Õꞌacʉ̃ cʉ̃rẽ wĩrṍca beꞌro apĩ Davi wãmetigʉre sõrõcʉ niwĩ tja. Õꞌacʉ̃ cʉ̃rẽ aꞌtiro nicʉ niwĩ: “Davi Isaí macʉ̃ nipeꞌtise yʉꞌʉ tʉꞌsasere weemi. Tojo weegʉ pũrõ eꞌcatiꞌi cʉ̃ meꞌrã”, nicʉ niwĩ.
Õꞌacʉ̃ ʉ̃sã ñecʉ̃sʉmʉarẽ “Niꞌcʉ̃ Davi pãrãmi nituriagʉpʉ mʉsã judío masãrẽ yʉꞌrʉogʉ aꞌtigʉsami”, ni werecʉ niwĩ. Jesú wãmetigʉ Õꞌacʉ̃ tojo níꞌcʉta nimi.
Ne waropʉre Jesú cʉ̃ masãrẽ buꞌenʉꞌcãse dʉporopʉre Juã masãrẽ buꞌeyucʉ niwĩ: “Mʉsã ñaꞌarõ weeꞌquere bʉjawetiya. Mʉsã nisetisere dʉcayuya. Mʉsã tojo dʉcayucã, yʉꞌʉ mʉsãrẽ wãmeyegʉsaꞌa”, nicʉ niwĩ.
Juã cʉ̃ buꞌeduꞌuati dʉporo narẽ nicʉ niwĩ: “Mʉsã yʉꞌʉre ‘Masãrẽ yʉꞌrʉoacjʉ nimi’ ¿ni wãcũti? Yʉꞌʉ niweꞌe. Yʉꞌʉ beꞌro apĩ aꞌtigʉsami masãrẽ yʉꞌrʉoacjʉ. Cʉ̃ añugʉ̃ waro nigʉ̃sami. Yʉꞌʉ peꞌe mejõ nigʉ̃ tʉꞌoñaꞌa. Cʉ̃ ye sapature tuweemasĩtigʉ weronojõ cʉ̃rẽ ne niꞌcãrõwijimasĩtisaꞌa”, nicʉ niwĩ Juã.
»Yʉꞌʉ acawererã Abrahã pãrãmerã nituriarã, nipeꞌtirã Õꞌacʉ̃rẽ ẽjõpeorãrẽ weregʉti. Õꞌacʉ̃ todʉporopʉ “Masãrẽ yʉꞌrʉogʉti”, nicʉ niwĩ. Tojo nígʉ̃, marĩrẽ aꞌte quetire oꞌócʉ niwĩ.
Tojo weemicã, Jerusalẽ́cjãrã, na wiorã quẽꞌrã “Jesú marĩrẽ yʉꞌrʉoacjʉ nimi”, ni ĩꞌamasĩticãrã niwã. Na saurunʉcʉ̃ Õꞌacʉ̃ ye queti weremʉꞌtãrĩ masã na ojaꞌquere buꞌemirã, ne tʉꞌomasĩticãrã niwã. Jesucristore wiorã wẽjẽduticã, dʉporopʉ Õꞌacʉ̃ ye queti weremʉꞌtãrĩ masã na ojaꞌque queorota waꞌacaro niwʉ̃.
Jerusalẽ́cjãrã Jesucristore buꞌiri bocatimirã, Pilatore “Wẽjẽdutiya”, nicãrã niwã.
Na Jesucristore wẽjẽrã, dʉporopʉ Õꞌacʉ̃ ye queti weremʉꞌtãrĩ masã na ojamʉꞌtãꞌquenʉcʉ̃ta weecãrã niwã. Cʉ̃ wẽ́rĩ́ca beꞌro ãpẽrã curusapʉ níꞌcʉre miidijoo, ʉ̃tã tutipʉ cʉ̃rẽ yaarã sĩosõrõcũucãrã niwã.
Õꞌacʉ̃ na wẽjẽmicã, cʉ̃ macʉ̃rẽ wẽrĩꞌcʉpʉre masõcʉ niwĩ.
Cʉ̃ masã́ca beꞌro todʉporo Galilea, Jerusalẽ́pʉ cʉ̃ meꞌrã baꞌpaticusiaꞌcãrãrẽ peje nʉmʉrĩ bajuacʉ niwĩ. Ãꞌrãta cʉ̃ masãcã ĩꞌaꞌcãrã cʉ̃ ye quetire masãrẽ wererã weesama.
32-33 »Yʉꞌʉ Bernabé meꞌrã mʉsãrẽ añuse quetire weregʉ aꞌtiapʉ. Dʉporopʉ Õꞌacʉ̃ ʉ̃sã ñecʉ̃sʉmʉarẽ wereyugʉ, “Yʉꞌʉ macʉ̃ wẽrĩꞌcʉpʉre masõgʉ̃saꞌa”, nicʉ niwĩ. Narẽ tojo nimigʉ̃, na nícateropʉre “Cʉ̃ weegʉti” níꞌquere weeticʉ niwĩ. Ʉ̃sã na pãrãmerã nituriarãpʉre, ãpẽrã aꞌtocateropʉ nirãrẽ tere weeĩꞌocʉ niwĩ.
»Nimʉꞌtãrĩ pũrĩ beꞌro cja Salmo Õꞌacʉ̃ cʉ̃ macʉ̃ wẽrĩꞌcʉpʉre masõꞌquere “Mʉꞌʉ yʉꞌʉ macʉ̃ niꞌi. Niꞌcãcã meꞌrã yʉꞌʉ mʉꞌʉ pacʉ nisere ĩꞌoꞌo”, nicaro niwʉ̃.
Ape pũrĩ Isaía cʉ̃ ojáca pũrĩpʉ quẽꞌrãrẽ Õꞌacʉ̃ wereyucʉ niwĩ cʉ̃ macʉ̃rẽ wẽrĩꞌcʉpʉre masõatjere, cʉ̃ upʉ boadojatiatjere. “Nipeꞌtise yʉꞌʉ Davire dʉporopʉ ‘Oꞌogʉti’ níꞌcaronojõta mʉꞌʉrẽ oꞌogʉsaꞌa”, nicʉ niwĩ.
»Apero Salmo Davi cʉ̃ ojaꞌcaropʉre tja aꞌtiro ojanoꞌcaro niwʉ̃: “Mʉꞌʉ, mʉꞌʉ macʉ̃rẽ wẽrĩdojacã weesome”, nicaro niwʉ̃.
36-37 »Davi Õꞌacʉ̃ dutiro wéégʉ, cʉ̃ nícaterocjãrãrẽ queoro diaꞌcʉ̃ weecʉ niwĩ. Beꞌro cʉ̃ wẽrĩcã ĩꞌa, cʉ̃rẽ yaacãrã niwã ãpẽrã cʉ̃ ñecʉ̃sʉmʉa mejãrã yaaꞌcaropʉta. Cʉ̃rẽ yááca beꞌro cʉ̃ ya upʉ boa waꞌapã. Õꞌacʉ̃ masõꞌcʉ Jesú pũrĩcãrẽ cʉ̃ upʉ boatipã. Tojo weerã marĩ masĩꞌi. Jesú peꞌere cʉ̃ ya upʉ boadojatiatjere ojagʉ weepĩ Davi.
38-39 Yʉꞌʉ mʉsãrẽ weresere wãcũña. Jesucristo meꞌrã mʉsã acobojose bocarãsaꞌa. Noꞌo nipeꞌtirã cʉ̃rẽ ẽjõpeorãrẽ ñaꞌarõ na weeꞌquere acobojopeꞌocʉ̃sami. Moisé cʉ̃ dutise meꞌrã pũrĩcãrẽ marĩ acobojose ne bocamasĩtisaꞌa.
40-41 »Dʉporocjãrãpʉ Õꞌacʉ̃ ye queti weremʉꞌtãrĩ masã aꞌtiro ojacãrã niwã:
Mʉsã catiri ʉmʉcore yʉꞌʉ Õꞌacʉ̃ añuse weegʉsaꞌa.
Mʉsãrẽ ãpẽrã añurõ weremicã, ne ẽjõpeosome.
Tojo weerã mʉsã ẽjõpeotiꞌque wapa wẽrĩrãsaꞌa.
Aꞌte na ojaꞌquere añurõ tʉꞌoñaꞌña, mʉsãrẽ tojo waꞌari nírã, ni werecʉ niwĩ Pablo Antioquíacjãrãrẽ.
Tere weretoja, na wijaari cura Pablo quẽꞌrãrẽ to nerẽꞌcãrã aꞌtiro nicãrã niwã:
—Ʉ̃sãrẽ ape sauru nicã werenemoña tja te cjasere, nicãrã niwã.
Ti wiꞌi níꞌcãrã na wijaasteari cura pãjãrã judío masã, ãpẽrã judío masã weronojõ weesetirã na weresere tʉꞌotʉꞌsarã, Pablo, Bernabé meꞌrã baꞌpatiwãꞌcãcãrã niwã. Narẽ Pablo quẽꞌrã aꞌtiro nicãrã niwã:
—Õꞌacʉ̃ cʉ̃ añurõ weesere wãcũduꞌuticãꞌña. Cʉ̃rẽ ẽjõpeonuꞌcũcãꞌña, ni werecãrã niwã.
Ape nʉmʉ sauru nicã pãjãrã ti macã Antioquíacjãrã Õꞌacʉ̃ ye quetire tʉꞌorãtirã nerẽcãrã niwã tja.
Na pãjãrã nerẽcã ĩꞌarã, Pablo quẽꞌrãrẽ ti macãcjãrã judío masã ʉpʉtʉ doecãrã niwã. Tojo weerã Pablo cʉ̃ weresere “Mejẽcã weremi. Diacjʉ̃ niweꞌe”, ni bujicãꞌcãrã niwã.
Na tojo nicã tʉꞌorã, Pablo quẽꞌrã tutuaro meꞌrã narẽ nicãrã niwã:
—Mʉsã judío masãrẽ Jesú ye quetire weremʉꞌtãrõʉaꞌa. Mʉsãrẽ tere weremicã, ne ẽjõpeoweꞌe. Tojo weerã “Ʉ̃sã catise peꞌtitisere ʉatisaꞌa”, nirã weeꞌe. Ʉ̃sã niꞌcãrõacãrẽ ãpẽrã judío masã nitirãrẽ Jesú ye quetire werenʉꞌcãrã waꞌarãsaꞌa.
Aꞌtirota duticʉ niwĩ Õꞌacʉ̃ cʉ̃ ye ojanoꞌca pũrĩpʉre. Aꞌtiro nicʉ niwĩ:
Yʉꞌʉ mʉsãrẽ judío masã nitirãrẽ yé cjase quetire werecusiari masã cũugʉ̃ti.
Mʉsã meꞌrãta nipeꞌtiro aꞌti turicjãrãpʉ na yʉꞌrʉatjere masĩrãsama.
Aꞌte cʉ̃ níꞌquereta Pablo quẽꞌrã “Õꞌacʉ̃ ʉ̃sãrẽ dutigʉ weemi”, nicãrã niwã.
Na tojo nicã tʉꞌorã, “Õꞌacʉ̃ ye queti añubutiaꞌa” nírã, ti wiꞌi nirã́ judío masã nitirã ʉpʉtʉ eꞌcaticãrã niwã. Topʉ níꞌcãrã Õꞌacʉ̃ “Yʉꞌʉre aꞌticʉrã ẽjõpeorãsama”, ninoꞌcãrãnʉcʉ̃ta ticʉrãta Jesure ẽjõpeocãrã niwã.
Tojo wee nipeꞌtiro Pisidia diꞌtapʉre Jesú ye queti seꞌsa waꞌacaro niwʉ̃.
Tojo weecã ĩꞌarã, judío masã Pablo quẽꞌrãrẽ cõꞌasĩꞌrĩcãrã niwã. Tojo weerã niꞌcãrẽrã niyeru pajiro cʉorã numiarẽ, judío masã weesetisere añurõ weenuꞌcũrãrẽ uarosãjãcã weecãrã niwã. Ʉmʉa ti macã wiorã nirãnojõ quẽꞌrãrẽ tojota weecãrã niwã. Tojo weerã Pablo quẽꞌrãrẽ nʉrʉ̃rã, piꞌetise oꞌonʉꞌcãcãrã niwã. Ti macãpʉ na nirãrẽ cõꞌaõꞌotojarãpʉ, ñaꞌarõ weeduꞌucãrã niwã.
Pablo quẽꞌrã Antioquíapʉre na cõꞌawĩrõcã wijarã, ti macã cjase diꞌtare paastecõꞌacãrã niwã. Tere tojo weerã mʉsã Jesú ye quetire teerã, aꞌti macãcjãrã buꞌiri cʉoꞌo nisĩꞌrĩrã, tojo weecãrã niwã. Beꞌro ape macã Iconio wãmetiri macãpʉ waꞌa waꞌacãrã niwã tja.
Na waꞌáca beꞌro nimicã, Jesure ẽjõpeorã Antioquíacjãrã Espíritu Santure cʉoyʉꞌrʉatjĩarã, ʉpʉtʉ eꞌcatise meꞌrã tojacãrã niwã.
Iconiopʉre ejarã, na Antioquíapʉre weeꞌcaronojõta Pablo quẽꞌrã judío masã nerẽrĩ wiꞌipʉ sãjãanujã, dujicãrã niwã. Topʉ quẽꞌrãrẽ Jesú ye quetire werecãrã niwã. Na añurõ weretʉꞌsayucã, pãjãrã judío masã, ãpẽrã judío masã nitirã Jesure ẽjõpeocãrã niwã.
Judío masã Jesure ẽjõpeosĩꞌrĩtirã judío masã nitirã peꞌere uarosãjãcã weecãrã niwã. Tojo weerã na uarosãjãcã weeꞌcãrã Jesure ẽjõpeorãrẽ ñaꞌarõ wãcũcãrã niwã.
Tojo weecã ĩꞌarã, Pablo quẽꞌrã narẽ werenemorãtirã Iconiopʉre yoacã tojacãrã niwã. Na ti macãpʉ nírã, “Jesú nipeꞌtirã masãrẽ maꞌígʉ̃ añurõ weemi” nisere ʉpʉtʉ wãcũtutuaro meꞌrã werecãrã niwã. Na aꞌtere werecã ĩꞌagʉ̃, Õꞌacʉ̃ diacjʉ̃ta werema yé cjasere nígʉ̃, cʉ̃ tutuaro meꞌrã masãrẽ weeĩꞌocã weecʉ niwĩ.
Na weeĩꞌomicã, ti macãcjãrã mejẽcãrĩ diaꞌcʉ̃ dʉcawaticãrã niwã. Ãpẽrã judío masã Jesure ẽjõpeotirã meꞌrã niseticãrã niwã. Ãpẽrã Pablo, Bernabé meꞌrã niseticãrã niwã.
Pablo, Bernabére ʉatirã, wiorã meꞌrã nerẽ ucũcãrã niwã. Na nerẽ, niꞌcãrõnojõ wãcũtojaca beꞌro narẽ piꞌetise oꞌo, ʉ̃tãperi meꞌrã doquerãti nírã, tojo weecãrã niwã.
6-7 Pablo quẽꞌrã na tojo weesĩꞌrĩsere tʉꞌorã, Licaonia wãmetiri diꞌtapʉ duꞌtiwãꞌcã waꞌacãrã niwã. Ti diꞌtapʉre Listra, Derbe wãmetise macãrĩ nicaro niwʉ̃. Tepʉ nirãrẽ, te macãrĩ nirãrẽ Jesú ye quetire buꞌecusiacãrã niwã tja.
Na Listrapʉ nírã, niꞌcʉ̃ masʉ̃ dojoriwiꞌi wĩꞌmagʉ̃pʉta sijamasĩtigʉ bajuaꞌcʉre bocaejacãrã niwã.
9-10 Ti macãpʉre Pablo masãrẽ buꞌecʉ niwĩ. Cʉ̃ buꞌesere dojoriwiꞌi quẽꞌrã tʉꞌocʉ niwĩ. Cʉ̃, “Õꞌacʉ̃ yʉꞌʉre añurõ yʉꞌrʉomasĩsami” ni wãcũsere Pablo tʉꞌoñaꞌgʉ̃, tutuaro meꞌrã cʉ̃rẽ ucũquejocʉ niwĩ:
Pablo tojo weecã ĩꞌarã, tocjãrã Licaonia ye meꞌrã ʉpʉtʉ caricũcãrã niwã:
—Marĩ ẽjõpeorã ʉmʉa weronojõ bajurã dojotjĩarã, marĩ tiropʉ dijatama, nicãrã niwã.
Bernabére Zeus pisucãrã niwã. Ti wãme na ẽjõpeorãnojõ wiogʉ wãme nicaro niwʉ̃. Pablo peꞌere cʉ̃ ʉpʉtʉ ucũgʉ̃ niyucã, Hermes pisucãrã niwã. Hermes na ẽjõpeorãrẽ werecoꞌtegʉ nicʉ niwĩ.
Ti macã sumutopʉ Zeure ñubuepeori wiꞌi nicaro niwʉ̃. Ti wiꞌicjʉ̃ paꞌi Pablo quẽꞌrãrẽ ẽjõpeogʉ, wecʉa ʉmʉarẽ oꞌori meꞌrã maꞌmasuꞌaꞌcãrãrẽ ti macã ne sãjãrõpʉ wejewãꞌcãcʉ niwĩ. Paꞌi, ãpẽrã tocjãrã Pablo quẽꞌrãrẽ ẽjõpeorã wecʉare wẽjẽ ñubuepeosĩꞌrĩmicãrã niwã.
Na tojo weesĩꞌrĩcã tʉꞌorã, Pablo, Bernabé na basu na ye suꞌtire tʉ̃ꞌrẽstecãrã niwã. Mʉsã tojo weesĩꞌrĩse ñaꞌa niꞌi nírã, tojo weecãrã niwã. Beꞌro caricũ, na pãjãrã decopʉ waꞌacãrã niwã. Narẽ aꞌtiro nicãrã niwã:
—¿Mʉsã ʉ̃sãrẽ deꞌro weerãtirã tojo weeti? Ʉ̃sã quẽꞌrã mʉsã weronojõta ʉmʉa niꞌi. Õꞌacʉ̃a mejẽta niꞌi. Mʉsãrẽ añuse quetire wererã aꞌtiapʉ. Mʉsã aꞌtiro weesetisere tocãꞌrõta weeduꞌuya. Mʉsã ẽjõpeose ne wapamarĩꞌi. Õꞌacʉ̃ catigʉ peꞌere ẽjõpeoya. Cʉ̃ weecʉ niwĩ nipeꞌtise ʉꞌmʉse, aꞌti diꞌta, maarĩ, nipeꞌtirã waꞌicʉrã, mirĩcʉ̃a, waꞌi, tepʉ nirãrẽ.
Õꞌacʉ̃ todʉporopʉre judío masã nitirã na ãpẽrãnojõrẽ ẽjõpeocã, tojo tʉꞌoñaꞌcãꞌcʉ niwĩ. Ne cãꞌmotaꞌaticʉ niwĩ.
Na cʉ̃rẽ ẽjõpeotimicã, cʉ̃ nisetisere nipeꞌtirã masãrẽ ĩꞌocʉ niwĩ. Nipeꞌtirãrẽ añurõ wéégʉ, acoro pejase, otese quẽꞌrãrẽ dʉcaticã weecʉ niwĩ. Baꞌase, tojo nicã eꞌcatise oꞌocʉ niwĩ, ni werecãrã niwã.
Na weremicã, ʉpʉtʉ wecʉare wẽjẽ, Pablo quẽꞌrãrẽ ñubuepeosĩꞌrĩmicãrã niwã. Cãꞌrõacã waro dʉꞌsacaro niwʉ̃ na wẽjẽ ñubuepeoatjo. Pablo quẽꞌrã “Ʉpʉtʉ weeticãꞌña” ni pũrĩcã, weeticãrã niwã.
Beꞌro judío masã Antioquíacjãrã, ãpẽrã Iconiocjãrã Listrapʉre etacãrã niwã. Topʉ Pablo quẽꞌrãrẽ ñaꞌarõ weesĩꞌrĩrã sirutuejacãrã niwã. Tocjãrã masãrẽ na weronojõ wãcũsetiro ʉacãrã niwã. Na tojo weecã, tocjãrã peꞌe quẽꞌrã uarosãjã waꞌacãrã niwã. Tojo weerã Pablore ʉ̃tãperi meꞌrã doque, ti macã sumutopʉ cʉ̃rẽ cõꞌarã waꞌarã wejewãꞌcãcãrã niwã. Cʉ̃rẽ “Wẽrĩa waꞌami”, ni wãcũcãrã nimiwã.
Pablore cõꞌaꞌcaropʉ Jesure ẽjõpeorã cʉ̃ cũñarõ tiropʉ ĩꞌaejanʉꞌcãcãrã niwã. Cʉ̃ na topʉ ejacãta, masã waꞌacʉ niwĩ tja. Beꞌro apaturi macãpʉ na meꞌrã piꞌa waꞌacʉ niwĩ. Ape nʉmʉ Bernabé meꞌrã Derbepʉ waꞌa waꞌacãrã niwã.
Na topʉ eta, Jesú ye quetire werecãrã niwã. Tere na werecã, tocjãrã masã pãjãrã Jesure ẽjõpeonemocãrã niwã. Beꞌro na majamitojaa waꞌacãrã niwã Listra, Iconio, Antioquía todʉporo na aꞌtiꞌque macãrĩpʉta tja.
Te macãrĩpʉre tocjãrã Jesure ẽjõpeorãrẽ wãcũtutuase oꞌocãrã niwã. Tojo nicã “Jesure ne wãcũduꞌuticãꞌña. Peje piꞌetise waꞌarosaꞌa Jesure ẽjõpeorãrẽ marĩ ʉꞌmʉsepʉ waꞌati dʉporo”, ni wereyʉꞌrʉwãꞌcã waꞌacãrã niwã.
Jesure ẽjõpeorã na nerẽse wiꞌserinʉcʉ̃ niꞌcãrẽrã narẽ sʉꞌori nisetiajãrẽ besebʉrocãrã niwã. Na beꞌti ñubueca beꞌro “Marĩ ẽjõpeogʉ Jesú weetamuato mʉsãrẽ”, ni sẽrĩbosa, cũuwãꞌcãcãrã niwã.
24-25 Beꞌro Listra, Iconio, Antioquía wãmetise macãrĩpʉ níꞌcãrã yʉꞌrʉwãꞌcãcãrã niwã Pisidia diꞌtare. To yʉꞌrʉaa, Panfilia diꞌta Perge wãmetiri macãpʉ ejacãrã niwã. Ti macãpʉre Jesú ye quetire werecãrã niwã. Beꞌro Atalia wãmetiri macã petapʉ buꞌajacãrã niwã tja.
Topʉ na ne waro wijawãꞌcãtica macã Antioquíapʉ dajarã, yucʉsʉ meꞌrã wijawãꞌcãcãrã niwã. Ti macãpʉta te macãrĩpʉ na waꞌase dʉporo Jesure ẽjõpeorã “Mʉsãrẽ Õꞌacʉ̃ añurõ coꞌteato”, ni sẽrĩbosa, oꞌócãrã niwã. Espíritu Santu narẽ buꞌedutiꞌcaronojõta tere buꞌepeꞌotojanʉꞌcõ, dajacãrã niwã.
Ti macãpʉ na dajarã, Jesure ẽjõpeorãrẽ neocũu, narẽ werepeꞌocãꞌcãrã niwã Õꞌacʉ̃ na meꞌrã weetamusijaꞌquere. Tojo nicã “Judío masã nitirã quẽꞌrã Jesure ẽjõpeorã weeama aꞌtiro nicãrẽ”, ni quetiwerecãrã niwã narẽ.
Na yoacã Jesure ẽjõpeorã meꞌrã Antioquíapʉre tojacãrã niwã.
Pablo, Bernabé Antioquíapʉ nirĩ curare ãpẽrã judío masã Judea diꞌtacjãrã na tiropʉ waꞌacãrã niwã. Na ti macãcjãrã Jesure ẽjõpeorãrẽ na judío masã weesetisere weeduticãrã niwã.
—Mʉsã Moisé dutiꞌcaro weeticã, mʉsã õꞌrẽcjʉ yapa caserore yejecõꞌaticã, Õꞌacʉ̃ mʉsãrẽ yʉꞌrʉosome, ni werecãrã niwã.
2-3 Na tojo nicã tʉꞌorã, Pablo, Bernabé na meꞌrã ʉpʉtʉ aꞌmetuꞌticãrã niwã. Tojo weerã Antioquíacjãrã Jerusalẽ́pʉ oꞌórãtirã Pablo, Bernabére, ãpẽrã tocjãrãrẽ neo, besecãrã niwã. Narẽ aꞌtiro níoꞌocãrã niwã:
—Jerusalẽ́pʉ waꞌaya. Jesú cʉ̃ ne waro besecṹúꞌcãrã, tojo nicã Jesure ẽjõpeorãrẽ sʉꞌori nirã́ tiro sẽrĩtiñaꞌrã waꞌaya. ¿Diacjʉ̃ta nimiapari to Judeacjãrã marĩrẽ wereꞌque? nicãrã niwã.
Topʉ waꞌarã, Fenicia, Samaria waꞌase maꞌarĩpʉ yʉꞌrʉacãrã niwã. To yʉꞌrʉarã, judío masã nitirã Jesure ẽjõpeosere wereyʉꞌrʉamʉjãcãrã niwã. Te quetire tʉꞌorã, Jesure ẽjõpeorã pũrõ eꞌcaticãrã niwã.
Pablo, Bernabé, ãpẽrã Antioquíacjãrã Jerusalẽ́pʉre etacãrã niwã. Topʉre na etáca beꞌro Jesú cʉ̃ ne waro besecṹúꞌcãrã, Jesure ẽjõpeorãrẽ sʉꞌori nirã́, nipeꞌtirã cʉ̃rẽ ẽjõpeorã narẽ põtẽrĩ, añuduticãrã niwã. Beꞌro Pablo quẽꞌrã werecãrã niwã nipeꞌtiro na sijaꞌcaropʉ Õꞌacʉ̃ narẽ weetamuꞌquere.
Na tojo nicã tʉꞌorã, Jesure ẽjõpeorã fariseo masã wãꞌcãnʉꞌcã, ucũcãrã niwã:
—Marĩ judío masã weronojõta judío masã nitirã Jesure ẽjõpeorã quẽꞌrãrẽ weedutiroʉaꞌa. Na õꞌrẽcjʉ yapa caserore yejecõꞌadutiroʉaꞌa. Nipeꞌtise Moisé cʉ̃ dutiꞌquere weedutiroʉaꞌa, nicãrã niwã.
Tojo weerã Jesú cʉ̃ besecṹúꞌcãrã, cʉ̃rẽ ẽjõpeorãrẽ sʉꞌori nirã́ nerẽ, ucũcãrã niwã fariseo masã narẽ tojo níꞌquere.
Topʉta na yoacã ucṹca beꞌro Pedro wãꞌcãnʉꞌcã, narẽ nicʉ niwĩ:
—Acawererã, Õꞌacʉ̃ sõꞌonícateropʉ judío masã nitirã quẽꞌrãrẽ cʉ̃ ye quetire weredutigʉ yʉꞌʉre besewĩ. Na tere tʉꞌo, cʉ̃rẽ ẽjõpeoato nígʉ̃ besewĩ. Mʉsã nipeꞌtirã añurõ masĩꞌi aꞌtere.
Õꞌacʉ̃ marĩrẽ maꞌirõnojõta na quẽꞌrãrẽ maꞌimi. Ne dʉcawaatisami. Na Jesure ẽjõpeocã, na ñaꞌarõ weesetiꞌquere acobojocʉ niwĩ.
Tojo weerã marĩ judío masã nitirãrẽ “Moisé cʉ̃ dutiꞌcaro weeya”, niticãꞌrõʉaꞌa. Marĩ tere weeya nírã, “Õꞌacʉ̃ narẽ yʉꞌrʉoticʉ niwĩ yujupʉ”, nirã weebosaꞌa. Marĩ, marĩ ñecʉ̃sʉmʉapʉmarĩcã Moisé cʉ̃ dutiꞌquere weepõtẽoticãrã niwã. Tjãsama napʉa. Tojo weerã narẽ tere weedutiticãꞌrõʉaꞌa.
Aꞌtiro peꞌe niꞌi. Marĩ wiogʉ Jesucristo maꞌitjĩagʉ̃, marĩ wapayecã mejẽta, marĩrẽ ñaꞌarõ weeꞌquere acobojocʉ niwĩ. Marĩrẽ yʉꞌrʉoꞌcaronojõta Jesucristo na judío masã nitirã quẽꞌrãrẽ yʉꞌrʉocʉ niwĩ, nicʉ niwĩ Pedro.
Cʉ̃ tojo nicã tʉꞌorã, nipeꞌtirã diꞌtamarĩpeꞌtia waꞌacãrã niwã. Beꞌro Pablo, Bernabé narẽ werecãrã niwã judío masã nitirã tiropʉ Õꞌacʉ̃ tutuaro meꞌrã na weeĩꞌocusiaꞌquere.
Nipeꞌtise narẽ wéréca beꞌro Santiago ucũcʉ niwĩ:
—Acawererã, yʉꞌʉ mʉsãrẽ werecã tʉꞌoya.
Niꞌcãrõacã Simó Pedro wereami Õꞌacʉ̃ judío masã nitirãrẽ ne waro añurõ weenʉꞌcãꞌquere. Õꞌacʉ̃ cʉ̃ yarã niato nígʉ̃, na quẽꞌrãrẽ besecʉ niwĩ.
Dʉporopʉ Õꞌacʉ̃ ye queti weremʉꞌtãrĩ masã judío masã nitirã quẽꞌrã Jesure ẽjõpeoatjere queorota ojamʉꞌtãcãrã niwã. Aꞌtiro ojacãrã niwã:
“Davi cʉ̃ wiogʉ nise peꞌtia waꞌacaro niwʉ̃.
Beꞌropʉ cʉ̃rẽ yʉꞌʉ wiogʉ sõrõꞌcaronojõta cʉ̃ pãrãmi nituriagʉpʉre sõrõgʉ̃ti.
17-18 Cʉ̃rẽ tojo sṍrṍca beꞌro ãpẽrã judío masã nitirã quẽꞌrã, yʉꞌʉ beseꞌcãrã yʉꞌʉre ẽjõpeorãsama.”
Dʉporopʉ marĩ wiogʉ Õꞌacʉ̃ tojo ni wereyucʉ niwĩ.
Aꞌtiro ni ojacãrã niwã Õꞌacʉ̃ ye quetire weremʉꞌtãꞌcãrã.
»Tojo weegʉ yʉꞌʉ wãcũꞌu. Judío masã nitirã Jesure ẽjõpeorãrẽ peje dutise oꞌoticãꞌrõʉaꞌa.
Mejõ diaꞌcʉ̃ niꞌcã pũrĩ “Aꞌticʉse weeticãꞌña”, ni ojarã narẽ. “Waꞌicʉ diꞌi, ãpẽrãnojõrẽ Õꞌacʉ̃ mejẽtare ẽjõpeorã na wẽjẽ ʉ̃jʉ̃amorõ ñubuepeoꞌquere baꞌaticãꞌña”, nírã. “Mʉsã nʉmosãnumia nitirãrẽ, mʉsã marãpʉsʉmʉa nitirãrẽ aꞌmetãrãticãꞌña”, nírã. “Nipeꞌtirã waꞌicʉrã wãmʉta ãrʉ̃asureꞌcãrãrẽ baꞌaticãꞌña. Nipeꞌtirã dí miiña marĩrãrẽ baꞌaticãꞌña. Waꞌicʉrã ye díre baꞌaticãꞌña.” Ticʉseta dutirã narẽ.
Dʉporopʉ saurunʉcʉ̃ judío masã na nerẽse wiꞌseripʉ Moisé cʉ̃ dutiꞌquere buꞌenuꞌcũcãꞌma. Aꞌtere nipeꞌtise macãrĩpʉ buꞌerã weema. Tojo weerã judío masã nitirã quẽꞌrã masĩsama Moisé cʉ̃ dutiꞌquere, nicʉ niwĩ Santiago.
Beꞌro Jesú cʉ̃ besecṹúꞌcãrã, Jesure ẽjõpeorãrẽ sʉꞌori nirã́, nipeꞌtirã cʉ̃rẽ ẽjõpeorã pʉarãrẽ besecãrã niwã. Niꞌcʉ̃ Juda wãmeticʉ niwĩ. Cʉ̃rẽta tja Barsabá pisucãrã niwã. Apĩ peꞌe Sila wãmeticʉ niwĩ. Ticʉrãrẽ besecãrã niwã Pablo quẽꞌrã meꞌrã Antioquíapʉ ti pũrĩrẽ miajãrẽ. Na pʉarã Jesure ẽjõpeorã waꞌteropʉre wiorãbocure nicãrã niwã.
Jesú besecṹúꞌcãrã dutise ojáca pũrĩrẽ Pablo quẽꞌrã meꞌrã oꞌócãrã niwã. Aꞌtiro ojanoꞌcaro niwʉ̃ ti pũrĩpʉre:
“Ʉ̃sã Jesú besecṹúꞌcãrã, cʉ̃rẽ ẽjõpeorãrẽ sʉꞌori nirã́ mʉsãrẽ añudutiꞌi. Aꞌti pũrĩrẽ mʉsãrẽ ojaoꞌo nipeꞌtirã Antioquíacjãrãrẽ, judío masã nitirã Jesure ẽjõpeorãrẽ. Tojo nicã Siria, Cilicia diꞌtapʉ nirãrẽ ojaoꞌo.
Ãpẽrã ʉ̃sã meꞌrãcjãrã aꞌtocjãrã, mʉsã tiropʉ waꞌa, na wãcũrõ meꞌrã mʉsãrẽ caribosijapãrã. ‘Mʉsã õꞌrẽcjʉ yapa caserore yejecõꞌaña, Moisé cʉ̃ dutisere weeya’ ni, mʉsãrẽ weresuꞌriacũapãrã. Ʉ̃sã dutiro marĩrõ tojo weeapãrã mʉsãrẽ.
Tojo weerã ʉ̃sã niꞌcãrõnojõ wãcũse meꞌrã pʉarã ʉmʉarẽ mʉsã tiropʉ bese oꞌórã weeꞌe. Na ʉ̃sã mairã Bernabé, Pablo meꞌrã waꞌarãsama.
Bernabé, Pabloreta Jesucristo marĩ wiogʉ yere na buꞌecusiacã, wẽjẽcãrã nimiwã.
Ʉ̃sã beseꞌcãrã Juda, Sila aꞌti pũrĩpʉ nise nipeꞌtisere na basu mʉsãrẽ buꞌe, wererãsama.
Ʉ̃sãrẽ Espíritu Santu wãcũse oꞌoyucã, peje mʉsãrẽ dutisĩꞌrĩtisaꞌa. Aꞌticʉseta mʉsãrẽ dutirãti.
Waꞌicʉ diꞌi, ãpẽrãnojõrẽ Õꞌacʉ̃ mejẽtare ẽjõpeorã na wẽjẽ ʉ̃jʉ̃amorõ ñubuepeoꞌquere baꞌaticãꞌña. Nipeꞌtirã waꞌicʉrã ye díre baꞌaticãꞌña. Waꞌicʉrã wãmʉta ãrʉ̃asureꞌcãrãrẽ baꞌaticãꞌña. Waꞌicʉrã dí miiña marĩrãrẽ baꞌaticãꞌña. Mʉsã nʉmosãnumia nitirãrẽ, mʉsã marãpʉsʉmʉa nitirãrẽ aꞌmetãrãticãꞌña. Mʉsã ʉ̃sã dutisere wéérã, añurõ weerãsaꞌa. Tocãꞌrõta mʉsãrẽ ojaꞌa”, ni ojacãrã niwã.
Beꞌro na oꞌónoꞌcãrã weꞌeriti, Antioquíapʉ waꞌa waꞌacãrã niwã. Topʉ ejarã, na dutise ojáca pũrĩrẽ tocjãrã Jesure ẽjõpeorãrẽ nerẽduti, wiacãrã niwã.
Tojo weecã, ti pũrĩrẽ buꞌérã, wãcũqueꞌtimiꞌcãrã na diacjʉ̃nʉꞌcõcã, ti macãcjãrã pũrõ eꞌcaticãrã niwã.
Juda, Sila Õꞌacʉ̃ weredutiꞌquere wereturiari masã nitjĩarã, Antioquíacjãrãrẽ añurõ werecãrã niwã. Tojo weerã narẽ nemorõ wãcũtutuase meꞌrã tojacã weecãrã niwã.
Na meꞌrã topʉre cãꞌrõ tojánícãrã niwã yujupʉ. Beꞌro tocjãrãrẽ weꞌeriticã, tocjãrã peꞌe “Õꞌacʉ̃ meꞌrã waꞌaya mʉsãrẽ oꞌóꞌcãrã tiropʉ”, níoꞌocãrã niwã.
Pablo, Bernabé yoacã Antioquíapʉre Jesure ẽjõpeorã meꞌrã tojacãrã niwã. Tocjãrãrẽ pãjãrã ãpẽrã meꞌrã Jesú ye quetire werecãrã niwã.
Beꞌro Pablo Bernabére nicʉ niwĩ:
—Teꞌa apaturi tja todʉporopʉ marĩ Jesú ye quetire buꞌecusiaꞌque macãrĩpʉ. Tocjãrãrẽ ĩꞌarã waꞌarã ¿deꞌro nisetimiti na? nicʉ niwĩ.
Bernabé “Jaʉ”, nicʉ niwĩ.
Juã Marco wãmetigʉre ʉpʉtʉ miasĩꞌrĩmicʉ niwĩ.
Juã Marco todʉporopʉ na meꞌrã añurõ buꞌeyapadaꞌreoticʉ niwĩ. Jerusalẽ́pʉ waꞌagʉ, Panfilia diꞌtapʉ narẽ cõꞌatojaa waꞌacʉ niwĩ. Tojo weegʉ Pablo cʉ̃rẽ ne miasĩꞌrĩticʉ niwĩ.
Beꞌro na basu ʉpʉtʉ aꞌmetuꞌti, aꞌmerĩ dʉcawatia waꞌacãrã niwã. Bernabé peꞌe yucʉsʉ meꞌrã Chipre nʉcʉ̃rõpʉ Marcore miacʉ niwĩ.
Pablo peꞌe cʉ̃ meꞌrã waꞌacjʉre Silare besecʉ niwĩ. Tocjãrã Jesure ẽjõpeorã “Õꞌacʉ̃ mʉsãrẽ coꞌteato”, ni sẽrĩbosacãrã niwã. Beꞌro Pablo quẽꞌrã narẽ weꞌeriti, waꞌa waꞌacãrã niwã.
To waꞌarã, Siria, Cilicia wãmetise diꞌtapʉre yʉꞌrʉacãrã niwã. Tepʉ Jesú ye quetire wererã, tocjãrã Jesure ẽjõpeorãrẽ wãcũtutuase oꞌonemowãꞌcãcãrã niwã.
Pablo, Sila Derbe, Listra wãmetise macãrĩpʉre etacãrã niwã. Listrapʉ niꞌcʉ̃ Jesure ẽjõpeogʉ Timoteo wãmetigʉre bocaejacãrã niwã. Cʉ̃ paco judío masõ Jesure ẽjõpeogo nico niwõ. Pacʉ peꞌea griego masʉ̃ nicʉ niwĩ.
Jesure ẽjõpeorã Listra, Iconiocjãrã Timoteore añurõ wãcũcãrã niwã. “Añugʉ̃ nimi”, ni ĩꞌacãrã niwã.
Tojo weegʉ Pablo narẽ baꞌpatiato nígʉ̃, cʉ̃rẽ miasĩꞌrĩcʉ niwĩ. Cʉ̃rẽ miasĩꞌrĩgʉ̃, cʉ̃ õꞌrẽcjʉ yapa caserore yejecõꞌaduticʉ niwĩ. Cʉ̃ tojo weenoꞌtigʉ judío masã cʉ̃ buꞌesere ẽjõpeotibosama nígʉ̃, tojo weecʉ niwĩ. To nirã́ nipeꞌtirã judío masã Timoteo pacʉ griego masʉ̃ nisere masĩcãrã niwã. Judío masã nitirã na põꞌrãrẽ õꞌrẽcjʉ yapa caserore yejecõꞌaticãrã niwã.
Beꞌro Timoteo Pablo quẽꞌrã meꞌrã waꞌacʉ niwĩ. Nipeꞌtise na yʉꞌrʉase macãrĩpʉre Jesure ẽjõpeorãrẽ wereyʉꞌrʉamʉjãcãrã niwã. Jerusalẽ́pʉ nirã́ Jesú cʉ̃ besecṹúꞌcãrã, cʉ̃rẽ ẽjõpeorãrẽ sʉꞌori nirã́ dutioꞌoꞌquere werecãrã niwã. Nipeꞌtirãrẽ “Na dutiꞌquere weeya”, nibʉrocãrã niwã.
Na tojo werecã tʉꞌorã, Jesure ẽjõpeorã siape meꞌrã wãcũtutuanemocãrã niwã. Ne Jesure ẽjõpeoduꞌuticãrã niwã. Ãpẽrã quẽꞌrã Jesure ẽjõpeotimiꞌcãrã ʉmʉcorinʉcʉ̃ pãjãrã cʉ̃rẽ ẽjõpeonemocãrã niwã.
Pablo quẽꞌrãrẽ na Asiapʉ Jesú ye quetire buꞌerã waꞌaboꞌcãrãrẽ Espíritu Santu cãꞌmotaꞌacʉ niwĩ. Tojo weerã na apero Frigia, Galacia tiro peꞌe yʉꞌrʉacãrã niwã.
Topʉ yʉꞌrʉaa, Misia na diꞌta taꞌaꞌcaro sumutopʉ ejacãrã niwã. Topʉ eja, na Bitinia wãmetiri diꞌtapʉ waꞌasĩꞌrĩmicãrã niwã tja. Topʉ waꞌasĩꞌrĩrãrẽ apaturi Espíritu Santu narẽ cãꞌmotaꞌacʉ niwĩ.
Na to Misia yʉꞌrʉaa, waꞌa, buꞌacãrã niwã Troa wãmetiri macãpʉ.
Topʉ na etáca ñami Pablo quẽꞌese weronojõ niꞌcʉ̃ Macedoniacjʉ̃ cʉ̃ tiro sẽrĩnuꞌcũcã ĩꞌacʉ niwĩ. Aꞌtiro nicʉ niwĩ:
—Aꞌtia aꞌto Macedoniapʉ. Ʉ̃sãrẽ weetamugʉ̃ aꞌtia, nicʉ niwĩ.
Beꞌro cʉ̃ quẽꞌese weronojõ ĩꞌaꞌquere werecã, maata ʉ̃sã ye dure waꞌa waꞌawʉ. Yʉꞌʉ Luca aꞌti pũrĩrẽ ojaꞌcʉ quẽꞌrã na meꞌrã waꞌawʉ. Ʉ̃sã cʉ̃ quẽꞌese weronojõ ĩꞌaꞌquere aꞌtiro wãcũwʉ̃: “Õꞌacʉ̃ marĩrẽ Macedoniacjãrãrẽ cʉ̃ ye quetire weredutigʉ weeapĩ”, ni wãcũwʉ̃.
Ʉ̃sã Troapʉ níꞌcãrã yucʉsʉ meꞌrã pẽꞌawʉ̃ Samotracia wãmetiri nʉcʉ̃rõpʉre. Tocjãrãta ape nʉmʉ waꞌanemowʉ̃ ape macã Neápoli wãmetiri macãpʉ.
Tóma majã maꞌapʉ majãa, romano masã na wééca macã Filipopʉre etawʉ. Ti macãta ti diꞌta Macedonia waꞌteropʉre dutiri macã niwʉ̃. Topʉre ʉ̃sã pejeti nʉmʉrĩ tojáníwʉ̃.
Sauru nicã Õꞌacʉ̃rẽ ñubuepeorãrẽ aꞌmarã waꞌawʉ. Tojo weerã macãpʉ níꞌcãrã dia sumuto na ñubuewʉaropʉ waꞌawʉ. Narẽ bocaeja, na tiro ejanujã, to numia nerẽꞌcãrãrẽ Jesú ye quetire werewʉ.
Niꞌcõ topʉ ʉ̃sã weresere tʉꞌoꞌco Lidia wãmetigo niwõ. Co Tiatira wãmetiri macãcjõ, suꞌti wapabʉjʉse sõꞌa ñibocuresere duago niwõ. Judío masõ nitimigõ, Õꞌacʉ̃rẽ ẽjõpeogo niwõ. Pablo cʉ̃ weresere ẽjõpeoato nígʉ̃ Õꞌacʉ̃ core tʉꞌomasĩse oꞌocʉ niwĩ.
Beꞌro core, co ya wiꞌicjãrã nipeꞌtirãrẽ wãmeyewʉ. Co ʉ̃sãrẽ niwõ:
—Yʉꞌʉre diacjʉ̃ta Jesure ẽjõpeogo nimo nírã, ya wiꞌipʉ cãrĩrã waꞌaya, niwõ. Co ʉpʉtʉ tojaduticã tʉꞌorã, co ya wiꞌipʉ tojawʉ.
Niꞌcã nʉmʉ ʉ̃sã Õꞌacʉ̃rẽ ñubuepeowʉaropʉ waꞌarã, ejapejacãti niꞌcõ numio wãtĩ sãjãnoꞌcore. Co ãpẽrãrẽ daꞌracoꞌtego niwõ. Wãtĩ weetamunoꞌgõ “Beꞌro tojo waꞌarosaꞌa”, ni masĩsere cʉowõ. Co masĩsere ãpẽrãrẽ werese meꞌrã core cʉorã pajiro niyeru wapataꞌawã.
Ʉ̃sãrẽ ĩꞌasirutu, caricũwõ:
—Ãꞌrã Õꞌacʉ̃ ʉꞌmʉsepʉ nigʉ̃́ dutisere weerã́ nima. Mʉsãrẽ wererã weema Jesure ẽjõpeorã yʉꞌrʉrãsama nise quetire, ni caricũwõ.
—Jesucristo tutuaro meꞌrã mʉꞌʉrẽ copʉre nigʉ̃rẽ wijaadutiꞌi. Cʉ̃ tojo nicãta, maata wijaa waꞌacʉ niwĩ.
19-20 Cʉ̃ wijááca beꞌro co masĩmiꞌque peꞌtia waꞌawʉ. Tojo weerã core cʉoꞌcãrã marĩ niyeru wapataꞌasome nírã, ua waꞌawã Pablo, Sila meꞌrã. Tojo weerã macã deco wiorã tiropʉre narẽ ñeꞌe miawã.
Beꞌro wiorãpʉre co wiorã nimiꞌcãrã weresãwã. Aꞌtiro niwã:
—Ãꞌrã judío masã nima. Aꞌti macãcjãrãrẽ caribosijarã weema.
Na buꞌese marĩ romano masãrẽ dutise mejẽta niꞌi. Tojo weerã marĩ na weedutisere weeticãꞌrõʉaꞌa, niwã wiorãpʉre.
Na topʉ nerẽꞌcãrã tojo nicã tʉꞌorã, Pablo quẽꞌrã meꞌrã ua waꞌawã. Tojo weerã wiorã Pablo, Silare na ye suꞌtire tuweeduti, na yarã surarare tãrãdutiwã.
Narẽ ʉpʉtʉ tãrãtoja, buꞌiri daꞌreri wiꞌipʉ sõrõwã. Beꞌro ti wiꞌi coꞌtegʉre duꞌtiwijari nírã, añurõ biꞌacãꞌdutiwã.
Na tojo nicã tʉꞌogʉ, buꞌiri daꞌreri wiꞌi coꞌtegʉ nitʉoroca tucũpʉ sõrõcʉ niwĩ narẽ. Pʉa yucʉ tĩa waꞌteropʉ na dʉꞌpocãrĩrẽ sĩosõrõcũuoduti, narẽ dʉꞌtecũuocʉ niwĩ.
Beꞌro ñami deco Pablo, Sila Õꞌacʉ̃rẽ ñubue, basapeocãrã niwã. Na tojo weecã, ti wiꞌipʉ nirã́ buꞌiri daꞌrenoꞌcãrã narẽ tʉꞌocãrã niwã.
Wãcũña marĩrõ diꞌta ʉpʉtʉ narãsãcaro niwʉ̃. Na nirĩ wiꞌi quẽꞌrã aꞌmeñaꞌcaro niwʉ̃. Tojo weero maata ti wiꞌi biꞌamiꞌque soperi, nipeꞌtirã buꞌiri daꞌreri wiꞌipʉ nirãrẽ dʉꞌtecũumiꞌque cõme dari pãrĩstea waꞌacaro niwʉ̃.
Tojo waꞌáca beꞌro ti wiꞌi coꞌtegʉ wãꞌcãcʉ niwĩ. Wãꞌcã, te soperi susupeꞌticã ĩꞌacʉ niwĩ. “Nipeꞌtirã duꞌtiwijaapeꞌtia waꞌapã”, ni wãcũcʉ nimiwĩ. Tojo weegʉ uigʉ, cʉ̃ basu diꞌpjĩ mii wẽjẽcãꞌcʉ nimiwĩ.
Tojo weesĩꞌrĩcã, Pablo cʉ̃rẽ ʉpʉtʉ caricũquejocʉ niwĩ:
—Mʉꞌʉ basu wẽjẽticãꞌña. Ʉ̃sã nipeꞌtirã aꞌtopʉ nipeꞌticãꞌa, nicʉ niwĩ.
Pablo tojo nicã tʉꞌogʉ, ãpẽrã surarare “Sĩꞌase miitia”, nicʉ niwĩ. Na oꞌóca beꞌro sĩꞌoo, omasãjãacʉ niwĩ Pablo, Sila na nirĩ tucũpʉ. Uigʉ, ʉpʉtʉ narãsãgʉ̃ta, na pʉꞌto ejaqueꞌacʉ niwĩ.
Beꞌro wãꞌcãnʉꞌcã, narẽ pijiwĩrõ, sẽrĩtiñaꞌcʉ niwĩ:
—¿Deꞌro weegʉsari yʉꞌʉ Õꞌacʉ̃ yʉꞌʉre yʉꞌrʉoato nígʉ̃?
Na peꞌe aꞌtiro yʉꞌticãrã niwã:
—Mʉꞌʉ marĩ wiogʉ Jesure ẽjõpeogʉ, yʉꞌrʉgʉsaꞌa. Mʉꞌʉ ya wiꞌicjãrã quẽꞌrã mʉꞌʉ weronojõ ẽjõpeorãta, yʉꞌrʉrãsama, nicãrã niwã.
To beꞌro cʉ̃rẽ, cʉ̃ ya wiꞌicjãrãrẽ Jesú ye quetire buꞌecãrã niwã.
Surara buꞌiri daꞌreri wiꞌi coꞌtegʉ Pablo quẽꞌrãrẽ ñami decota na tãrãꞌque cãmirẽ coecʉ niwĩ. Cʉ̃ coéca beꞌro Pablo quẽꞌrã cʉ̃rẽ, cʉ̃ ya wiꞌicjãrãrẽ wãmeyecãrã niwã.
Beꞌro ti wiꞌi coꞌtegʉ cʉ̃ ya wiꞌipʉ pijiwãꞌcã, narẽ sʉꞌori baꞌacʉ niwĩ. Na Õꞌacʉ̃rẽ ẽjõpeoca beꞌro cʉ̃, cʉ̃ acawererã ʉpʉtʉ eꞌcaticãrã niwã.
Ape nʉmʉ boꞌreacã ti macãcjãrã romano masã wiorã surarare ti wiꞌi coꞌtegʉpʉre wereduticãrã niwã. Aꞌtiro níoꞌocãrã niwã:
—“Na to pʉarã ʉmʉa nirãrẽ duꞌuwĩrõdutiama”, ni wererã waꞌaya, nicãrã niwã.
Surara topʉ eja, wiorã na weredutiꞌquere ti wiꞌi coꞌtegʉpʉre werecãrã niwã. Tere tʉꞌotoja, cʉ̃ peꞌe quẽꞌrã wereturiacʉ niwĩ Pablo, Silare tja.
—Mʉsãrẽ aꞌti macãcjãrã wiorã “Duꞌuwĩrõato”, nicãrã niama. Tojo weerã mʉsã wijaaya. Añurõ eꞌcatise meꞌrã waꞌaya, nicʉ nimiwĩ ti wiꞌi coꞌtegʉ peꞌe.
Cʉ̃ te quetire werecã tʉꞌogʉ, Pablo surarare nicʉ niwĩ:
—Aꞌti macãcjãrã wiorã ʉ̃sãrẽ buꞌiri bocatiama. Bocatimirã, masã tiropʉ miaa, tãrã, aꞌti wiꞌi buꞌiri daꞌreri wiꞌipʉ ʉ̃sãrẽ sõrõama. Ʉ̃sã romano masã nimicã, tojo weeama. Niꞌcãrõacãrẽ ʉ̃sãrẽ masã ĩꞌatiropʉ nʉowĩrõsĩꞌrĩsama. Basioweꞌe. Na basuta aꞌtitjĩarã, ʉ̃sãrẽ wĩrõrã aꞌtiato, nicʉ niwĩ surarare.
Surara cʉ̃ tojo níꞌquere tʉꞌorã, wiorãpʉre wererã waꞌacãrã niwã. Pablo quẽꞌrã “Romano masã niꞌi” niama nise quetire werecã tʉꞌorã, wiorã ʉcʉa waꞌacãrã niwã.
Na ti wiꞌipʉ waꞌa, Pablo quẽꞌrãrẽ acobojose sẽrĩcãrã niwã. Sẽrĩtoja, narẽ buꞌiri daꞌreri wiꞌipʉ níꞌcãrãrẽ miiwijaa, “Ne aꞌti macãrẽ niticãꞌña, wijayá”, nicãrã niwã.
Pablo, Sila Filipopʉ níꞌcãrã yʉꞌrʉacãrã niwã Anfípoli, Apolonia wãmetise macãrĩrẽ. To yʉꞌrʉaa, etacãrã niwã Tesalónica wãmetiri macãpʉ. Ti macãpʉre judío masã nerẽrĩ wiꞌi nicaro niwʉ̃.
2-3 Pablo cʉ̃ weesetironojõpʉma ti wiꞌipʉ sãjãacʉ niwĩ. Iꞌtia semana saurunʉcʉ̃ Jesú ye quetire buꞌecʉ niwĩ. Dʉporocjãrãpʉ Õꞌacʉ̃ ye queti weremʉꞌtãrĩ masã na ojaꞌquere buꞌecʉ niwĩ:
—“Õꞌacʉ̃ beseꞌcʉ piꞌeti, wẽrĩgʉ̃sami. Wẽrĩꞌcʉpʉ nimigʉ̃, masãgʉ̃sami”, ni ojacãrã niwã. Na tojo ni ojanoꞌcʉreta mʉsãrẽ niꞌcãrõacãrẽ wereꞌe. Jesúta nimi na tojo níꞌcʉ Õꞌacʉ̃ cʉ̃ beseꞌcʉ, ni werecʉ niwĩ Pablo.
Tojo ni werecã tʉꞌorã, niꞌcãrẽrã judío masã ẽjõpeocãrã niwã. Judío masã weronojõ ẽjõpeosetirã quẽꞌrã griego masã pãjãrã ẽjõpeocãrã niwã. Wiorã weronojõ nirã́ numia pãjãrã ẽjõpeocãrã niwã.
Ãpẽrã judío masã Pablo cʉ̃ weresere ẽjõpeotirãnojõ ʉpʉtʉ ʉocãrã niwã Pablore. Tojo weerã ʉmʉa nijĩsijarãrẽ, ñaꞌarã nibajaqueꞌatirãrẽ macã decopʉ neo, oꞌócãrã niwã:
—Nipeꞌtiropʉ caricũste sijaya, nicãrã niwã. Na tojo weecã, ti macãcjãrã nipeꞌtirã uarosãjãcãrã niwã. Beꞌro Pablo quẽꞌrãrẽ masã decopʉ miarãtirã aꞌmarã waꞌacãrã niwã. Na cãjĩ́ca wiꞌi Jasṍ wãmetigʉ ya wiꞌipʉ waꞌacãrã niwã. Topʉ eja, narẽ aꞌmarã, ti wiꞌi sopere weje pãꞌrẽcãꞌcãrã niwã.
Ne bocaticãrã niwã. Bocati, ti wiꞌi nigʉ̃́ Jasõrẽ́, ãpẽrã Jesure ẽjõpeorãrẽ ñeꞌe miacãrã niwã wiorã tiropʉ. Topʉ ejarã, aꞌtiro caricũcãrã niwã:
—Aperocjãrã ʉmʉa marĩ ya macãpʉ aꞌticãrã niama. Nipeꞌtiro na sijaropʉre dojorẽ sijarã weema.
Jasṍ narẽ cʉ̃ ya wiꞌipʉ cãjĩoꞌocʉ niami. Na nipeꞌtise marĩ wiogʉ Romacjʉ̃ cʉ̃ dutisere yʉꞌrʉnʉꞌcãrã weeama. Apĩ peꞌere “Wiogʉ waro nimi Jesú wãmetigʉ” nirã weeama, ni caricũcãrã niwã.
Na tojo nicã tʉꞌorã, ti macãcjãrã, ti macã wiorã nipeꞌtirã caricũstea waꞌacãrã niwã.
Beꞌro wiorã Jasõrẽ́, cʉ̃ meꞌrãcjãrãrẽ aꞌtiro nicãrã niwã:
—Mʉsã ʉ̃sãrẽ niyeru wapayecã, mʉsãrẽ duꞌuwĩrõrãti. Pablo, Sila na aꞌti macãpʉre wijáca beꞌro mʉsã ye niyerure wiarãti tja, nicãrã niwã. Tojo nicã tʉꞌorã, na wapayecãrã niwã. Na tojo wééca beꞌro narẽ duꞌucãꞌcãrã niwã.
Ñamicaꞌa, naꞌiqueꞌari curapʉ ãpẽrã Jesure ẽjõpeorã Tesalónicacjãrã Pablo, Silare Berea wãmetiri macãpʉ wijaduticãrã niwã. Beꞌro ti macãpʉ eja, judío masã na nerẽrĩ wiꞌipʉ waꞌacãrã niwã tja.
Bereacjãrã peꞌe Tesalónicacjãrã nemorõ Pablo weresere tʉꞌotʉꞌsacãrã niwã. ¿Pablo marĩrẽ diacjʉ̃ta buꞌegʉ weemiti? nírã, ʉmʉcorinʉcʉ̃ Õꞌacʉ̃ ye queti ojarã na ojaꞌquere buꞌenuꞌcũcãꞌcãrã niwã.
Cʉ̃ diacjʉ̃ta werecã ĩꞌarã, judío masã pãjãrã ẽjõpeocãrã niwã. Ãpẽrã pãjãrã griego masã ʉmʉa ẽjõpeocãrã niwã. Numia quẽꞌrã griego numiata pajiro niyeru cʉorã numia ẽjõpeocãrã niwã.
Judío masã Tesalónicacjãrã Pablo Bereapʉ Õꞌacʉ̃ ye quetire buꞌecã tʉꞌocãrã niwã. Tere tʉꞌorã, na Bereapʉ waꞌacãrã niwã masãrẽ uarosãjãcã weerã waꞌarã tja.
Na uarosãjãcã ĩꞌarã, maata Jesure ẽjõpeorã Pablore ãpẽrã meꞌrã dia pajiri maapʉ oꞌócãꞌcãrã niwã. Cʉ̃ meꞌrãcjãrã peꞌe Sila, Timoteo ti macãpʉta tojacãꞌcãrã niwã.
Pablo cʉ̃rẽ baꞌpatiwãꞌcãꞌcãrã meꞌrã bʉrʉaa, Atena wãmetiri macãpʉ ejacãrã niwã. Topʉ cʉ̃rẽ soocã, majãmitojati aꞌtiticãrã niwã na ya macã Bereapʉ tja. Na meꞌrãta Pablo queti oꞌocʉ niwĩ:
—Quero Sila, Timoteo aꞌtiato aꞌtopʉ, nicʉ niwĩ.
Sila, Timoteore yucuegʉnojõ Pablo Atenapʉ nígʉ̃, ti macãpʉ ĩꞌacusiacʉ niwĩ. Topʉ peje na ẽjõpeose queose yeeꞌquere ĩꞌacʉ niwĩ. Tere ĩꞌagʉ̃, pũrõ bʉjaweticʉ niwĩ.
Tojo weegʉ Jesú ye quetire judío masã na nerẽrĩ wiꞌipʉ werecʉ niwĩ. Judío masãrẽ, ãpẽrã na weronojõ ẽjõpeosetirãrẽ werecʉ niwĩ. Tojo nicã ʉmʉcorinʉcʉ̃ macã decopʉ waꞌamʉjãcʉ niwĩ. Topʉ cʉ̃ bocaejarãrẽ Jesú ye quetire weremʉjãcʉ niwĩ.
Niꞌcãrẽrã epicúreo, estoico wãmetise cururicjãrãrẽ buꞌerã Pablo meꞌrã ucũcãrã niwã. Cʉ̃ Jesú ye quetire, apeye quẽꞌrãrẽ wẽrĩꞌcãrãpʉ masãsere werecʉ niwĩ narẽ. Tojo weerã niꞌcãrẽrã na basu aꞌmerĩ sẽrĩtiñaꞌcãrã niwã:
—¿Deꞌro ni weresĩꞌrĩgʉ̃ weeti tocãꞌrõ ucũsepijagʉ? Ãpẽrã peꞌe aꞌtiro nicãrã niwã:
—Ape diꞌtacjãrã na ẽjõpeorãnojõrẽ ucũgʉ̃ weesami, nicãrã niwã.
Beꞌro cʉ̃rẽ pijiwãꞌcãcãrã niwã wiorã na ucũwʉaro Areópago wãmetiropʉ. Topʉ cʉ̃rẽ nicãrã niwã:
—Ʉ̃sã maꞌma cjase mʉꞌʉ buꞌesere tʉꞌosĩꞌrĩsaꞌa.
Ʉ̃sãrẽ mejẽcã warota nicãꞌsaꞌa. Tere ne tʉꞌotirã nicãti. ¿Deꞌro nisĩꞌrĩrõ weeti te mʉꞌʉ buꞌese? Wereya, nicãrã niwã.
Ti macã Atenacjãrã, ãpẽrã topʉ macãrĩ waꞌaꞌcãrã na weesetise aꞌtiro nicaro niwʉ̃. Maꞌma queti diaꞌcʉ̃rẽ tʉꞌo, ucũnuꞌcũcãꞌsĩꞌrĩcãrã niwã.
Na wereduticã tʉꞌogʉ, Pablo Areópagopʉ wãꞌcãnʉꞌcã werecʉ niwĩ Atenacjãrãrẽ:
Yʉꞌʉ aꞌti macãpʉ sijagʉ, mʉsã ẽjõpeosere ĩꞌapʉ. Topʉ niꞌcãrõ mʉsã ẽjõpeorãnojõrẽ waꞌicʉrã wẽjẽ ʉ̃jʉ̃amorõpeoropʉ aꞌtiro ojaõꞌonoꞌcarore bocaejapejasʉ. “Õꞌacʉ̃ masĩnoꞌña marĩgʉ̃rẽ ẽjõpeoro niꞌi”, niapʉ. Mʉsã masĩtimirã ẽjõpeoꞌcʉre mʉsãrẽ niꞌcãrõacã weregʉti.
»Õꞌacʉ̃ aꞌti turi nipeꞌtisere weeꞌcʉ ʉꞌmʉse, aꞌti diꞌta wiogʉ nimi. Tojo wiogʉ nitjĩagʉ̃, ʉmʉa na weeꞌque wiꞌseripʉ diaꞌcʉ̃ nímasĩtisami.
Ne apeyenojõ dʉꞌsatisaꞌa Õꞌacʉ̃rẽ. Nipeꞌtirãrẽ catise, ejerimise, nipeꞌtisere oꞌosami. Ne marĩ daꞌrase meꞌrã cʉ̃rẽ weetamuta basiotisaꞌa.
Õꞌacʉ̃ ne waropʉta niꞌcʉ̃ masʉ̃ weecʉ niwĩ. Cʉ̃ meꞌrãta nipeꞌtise cururicjãrãrẽ weecʉ niwĩ. Narẽ nipeꞌtiro aꞌti turipʉre nibʉroato nígʉ̃ dʉcawaacʉ niwĩ. Õꞌacʉ̃ cʉ̃ dutiro meꞌrã marĩ põtẽorõ catiatjore, marĩ niatjore cũucʉ niwĩ.
Cʉ̃ weeꞌquere ĩꞌarã, yʉꞌʉre masĩsĩꞌrĩrã aꞌmato nígʉ̃ tere weecʉ niwĩ Õꞌacʉ̃. Cʉ̃rẽ aꞌmato nimigʉ̃, yoaropʉ nitisami. Marĩ tiroacã nisami.
»Õꞌacʉ̃ weetamurõ meꞌrãta marĩ catiꞌi, daꞌraꞌa. Niꞌcãrẽrã mʉsã ya curuacjãrã papera ojari masã aꞌtiro ni ojacãrã niwã: “Marĩ quẽꞌrã Õꞌacʉ̃ weeꞌcãrã cʉ̃ põꞌrã niꞌi.”
»Marĩ Õꞌacʉ̃ põꞌrã niꞌi nírã, cʉ̃rẽ “Uru, plata wãmetise meꞌrã yeeꞌcʉ nimi”, ni wãcũticãꞌrõʉaꞌa. Tojo nicã “Ʉ̃tãgã meꞌrã queose weeꞌcʉ nimi”, niticãꞌrõʉaꞌa. “Masã na wãcũrõ meꞌrã yeemeꞌrĩꞌcʉ nimi Õꞌacʉ̃”, niticãꞌrõʉaꞌa.
Dʉporocjãrãpʉre na masĩtirã yee ẽjõpeoꞌquere Õꞌacʉ̃ tojo ĩꞌacãꞌcʉ niwĩ. Aꞌtocaterore marĩ nipeꞌtirocjãrãrẽ aꞌtiro ʉasami. Marĩ ñaꞌarõ weesetisere bʉjaweti, duꞌudutisami.
Õꞌacʉ̃ aꞌti turi nipeꞌtirocjãrãrẽ beseatji nʉmʉrẽ ĩꞌacasanʉꞌcõcʉ niwĩ. Ti nʉmʉ nicã, queoro nise meꞌrã besegʉsami. Cʉ̃ beseꞌcʉ Jesú meꞌrã tojo weegʉsami. Õꞌacʉ̃ cʉ̃rẽ ãꞌrĩta mʉsãrẽ beseacjʉ nimi nígʉ̃, wẽrĩꞌcʉpʉre masõcʉ niwĩ, nicʉ niwĩ Pablo.
Pablo “Niꞌcʉ̃ masʉ̃ wẽrĩꞌcʉpʉ masãcʉ niwĩ” nicã tʉꞌorã, ãpẽrã niꞌcãrẽrã mejõ bujicãꞌcãrã niwã. Ãpẽrã peꞌe “Mʉꞌʉ apetero tere ucũcã, tʉꞌonemosĩꞌrĩsaꞌa tja”, nicãrã niwã.
Beꞌro Pablo na nerẽrõpʉ níꞌcʉ wijaa waꞌacʉ niwĩ.
Niꞌcãrẽrã cʉ̃rẽ sirutuwijaa, cʉ̃ weresere tʉꞌorã, Jesure ẽjõpeocãrã niwã. Niꞌcʉ̃ Dionisio wãmetigʉ Areópagopʉ ãpẽrã wiorã meꞌrã nerẽwʉagʉ nicʉ niwĩ. Apego Dámari wãmetigo, tojo nicã ãpẽrã Jesure ẽjõpeocãrã niwã.
Pablo Atenapʉ wéréca beꞌro Corinto wãmetiri macãpʉ waꞌacʉ niwĩ.
Topʉ etagʉ, niꞌcʉ̃ judío masʉ̃ Aquila wãmetigʉre, cʉ̃ nʉmo Priscilare bocaejacʉ niwĩ. Ne waropʉre Ponto wãmetiri diꞌtacjʉ̃pʉ nicʉ nimiwĩ. Beꞌro Italia diꞌtapʉ macãrĩ waꞌacʉ niwĩ. Cʉ̃ topʉ níca beꞌro tocjʉ̃ romano masã wiogʉ Claudio nipeꞌtirã judío masãrẽ ti diꞌtapʉ nirãrẽ wijaduticʉ niwĩ. Cʉ̃ tojo nicã tʉꞌogʉ, cʉ̃ nʉmo meꞌrã Corintopʉ waꞌacʉ niwĩ. Pablo cʉ̃ Corintopʉ etase dʉporoacã na quẽꞌrã ne etarãta nicãrã niwã. Pablo topʉre etáca beꞌro niꞌcã nʉmʉ na tiropʉ sijagʉ waꞌacʉ niwĩ.
Na quẽꞌrã cʉ̃ weronojõta daꞌrasetirã nicãrã niwã. Ʉsebʉtise suꞌti caseri paca meꞌrã ãpẽrã sijarã waꞌarã na miase wiꞌserire daꞌrerã nicãrã niwã. Te na daꞌraseticã ĩꞌagʉ̃, na tiro na meꞌrã daꞌragʉ tojacãꞌcʉ niwĩ.
Saurunʉcʉ̃ judío masã na nerẽrĩ wiꞌipʉ judío masãrẽ, judío masã nitirãrẽ Jesú ye cjasere cʉ̃rẽ ẽjõpeoato nígʉ̃ weregʉ waꞌamʉjãcʉ niwĩ.
Beꞌro Sila, Timoteo Macedonia diꞌtapʉ níꞌcãrã Pablo cʉ̃ ʉonoꞌcãrã Corintopʉre etacãrã niwã. Topʉ na etacã, Pablo suꞌti caseri meꞌrã wiꞌseri weemiꞌquere daꞌraduꞌucãꞌcʉ niwĩ. Cʉ̃ nipeꞌtise nʉmʉrĩ buꞌero bajuro Jesú ye cjasere buꞌecʉ niwĩ. Cʉ̃ judío masãrẽ “Õꞌacʉ̃ beseꞌcʉ marĩ yoacã yucueꞌcʉ Jesú wãmetigʉ nimi”, ni buꞌecʉ niwĩ.
Na peꞌe aꞌtere tʉꞌosĩꞌrĩticãrã niwã. Tojo weerã cʉ̃ weremicã, tocjãrã cʉ̃rẽ tuꞌti, cʉ̃ weresere yeꞌsumʉjãcãrã niwã. Na tojo weecã ĩꞌagʉ̃, cʉ̃ tʉꞌsatisere ĩꞌogʉ̃, cʉ̃ ye suꞌtire to cjase diꞌta wãꞌaꞌquere paasteĩꞌocʉ niwĩ. Narẽ aꞌtiro nicʉ niwĩ:
—Õꞌacʉ̃ mʉsãrẽ buꞌiri daꞌrecã, mʉsã ye buꞌiri waꞌarosaꞌa. Yé buꞌiri nisome. Mʉsãrẽ yʉꞌʉ cʉ̃ ye cjasere weretojapʉ. Tojo weegʉ yʉꞌʉ niꞌcãcã meꞌrã judío masã nitirãrẽ Jesú ye cjasere buꞌegʉ waꞌagʉti, nicʉ niwĩ.
Tojo nitojanʉꞌcõ, ti wiꞌipʉ níꞌcʉ wijaa, Ticio Justo ya wiꞌipʉ waꞌa, nicãꞌcʉ niwĩ. Ti wiꞌi peꞌe na nerẽrĩ wiꞌi pʉꞌtoacã nicaro niwʉ̃. Justo judío masʉ̃ nitimigʉ̃, Õꞌacʉ̃rẽ ẽjõpeogʉ nicʉ niwĩ.
Apĩ na nerẽrĩ wiꞌi wiogʉ Crispo wãmetigʉ cʉ̃ quẽꞌrã Jesure ẽjõpeocʉ niwĩ. Nipeꞌtirã cʉ̃ ya wiꞌicjãrã Jesure ẽjõpeorã diaꞌcʉ̃ nicãrã niwã. Ãpẽrã quẽꞌrã ti macãcjãrã Pablo cʉ̃ wereꞌquere tʉꞌorã, pãjãrã Jesure ẽjõpeocãrã niwã. Na ẽjõpeotojacã ĩꞌagʉ̃, Pablo narẽ wãmeyecʉ niwĩ.
9-10 Niꞌcã ñami Pablo cãrĩtimigʉ̃ quẽꞌese weronojõ Jesú cʉ̃rẽ ucũcã tʉꞌocʉ niwĩ:
—Aꞌti macãpʉre pãjãrã yʉꞌʉre ẽjõpeoajã nima. Tojo weerã mʉꞌʉrẽ ãpẽrã ne mejẽcã weeta basiosome. Yʉꞌʉ mʉꞌʉ meꞌrã nigʉ̃ti. Tojo weegʉ uiticãꞌña. Yé cjasere ne wereduꞌuticãꞌña. Tojo werenuꞌcũcãꞌña, nicʉ niwĩ Jesú Pablore.
Tojo weegʉ Pablo niꞌcã cʉ̃ꞌma ape cʉ̃ꞌma deco tocjãrãrẽ Õꞌacʉ̃ ye quetire buꞌégʉ, Corintopʉre tojacʉ niwĩ.
Titareta ti diꞌta Acaya wiogʉ Galiṍ wãmetigʉ sãjãcʉ niwĩ. Tojo cʉ̃ wiogʉ nirĩ cura judío masã Pablore ñeꞌe, cʉ̃ tiropʉ miacãrã niwã.
Cʉ̃rẽ weresãrã, aꞌtiro nicãrã niwã:
—Ãꞌrĩ mejẽcã ẽjõpeodutimi. Ʉ̃sãrẽ dutise mejẽtare weedutigʉ weemi, nicãrã niwã.
Pablo yʉꞌtigʉti weeri curata Galiṍ ucũquejocʉ niwĩ judío masã cʉ̃rẽ weresãꞌcãrãrẽ:
—Cʉ̃ ñaꞌarõ wééca beꞌro nicã pũrĩcãrẽ, yʉꞌʉ tʉꞌoboapã.
Tojo nitojanʉꞌcõ, topʉ nirãrẽ cʉ̃ yarã surarare cõꞌawĩrõduticʉ niwĩ.
Na topʉ nírãta, maata Sóstenes wãmetigʉre wiogʉ ĩꞌorõpʉ ñeꞌea, paacãrã niwã. Na paagʉ judío masã nerẽrĩ wiꞌi wiogʉ nicʉ niwĩ. Galiṍ na tojo weecã, tojo ĩꞌarõ bajuro ĩꞌacãꞌcʉ niwĩ. Ne cãꞌmotaꞌaticʉ niwĩ.
Pablo peje nʉmʉrĩ Corintopʉre tojacʉ niwĩ. Beꞌro tocjãrã Jesure ẽjõpeorãrẽ weꞌeriti, Priscila, Aquila meꞌrã Siria diꞌtapʉ waꞌa waꞌacʉ niwĩ. Topʉ cʉ̃ waꞌase dʉporo Corintopʉ níꞌcʉ Cencrea wãmetiri macãpʉ buꞌacʉ niwĩ. Ti macãpʉta yucʉsʉ meꞌrã waꞌati dʉporo cʉ̃ poarire seecõꞌaduticʉ niwĩ. Cʉ̃ todʉporopʉ Õꞌacʉ̃rẽ “Aꞌtiro weegʉti” níꞌquere tuꞌajaꞌa nisĩꞌrĩgʉ̃ tojo weecʉ niwĩ.
19-21 Cʉ̃rẽ sééca beꞌro na yucʉsʉpʉ mʉjãsãjãa, dia pajiri maarẽ pẽꞌa, ape pãꞌrẽ Éfeso wãmetiri macãpʉ etacãrã niwã. Topʉ eta, cʉ̃ judío masã nerẽrĩ wiꞌipʉ sãjãa, Jesú ye cjasere judío masã meꞌrã ucũcʉ niwĩ. Niꞌcãrẽrã ti wiꞌi nirã́ cʉ̃rẽ yoacã tojaduticãrã nimiwã. Cʉ̃ peꞌe tojasĩꞌrĩticʉ niwĩ.
—Yʉꞌʉ Jerusalẽ́pʉ waꞌagʉ weeꞌe bosenʉmʉ yʉꞌrʉogʉ waꞌagʉ. Õꞌacʉ̃ cʉ̃ ʉacã, apetero weegʉ aꞌtigʉti tja, nicʉ niwĩ narẽ. Priscila, Aquila pũrĩcã ti macãpʉta tojacãꞌcãrã niwã. Pablo niꞌcʉ̃ta to níꞌcʉ yucʉsʉ meꞌrã yʉꞌrʉacʉ niwĩ.
Yʉꞌrʉaa, etacʉ niwĩ Cesareapʉre. Topʉ eta, yucʉsʉpʉ níꞌcʉ dijaa, Jerusalẽ́pʉ waꞌagʉ maꞌapʉ majãcʉ niwĩ. Jerusalẽ́pʉre etagʉ, tocjãrã Jesure ẽjõpeorãrẽ añuduti, topʉ tojacãꞌcʉ niwĩ. Beꞌro Antioquíapʉre yʉꞌrʉacʉ niwĩ tja.
Topʉre cãꞌrõ niquejo, yʉꞌrʉa waꞌacʉ niwĩ tja Galacia, Frigia diꞌta nise macãrĩpʉre. Nipeꞌtirã Jesure ẽjõpeorãrẽ nemorõ wãcũtutuase oꞌonemowãꞌcãcʉ niwĩ.
Pablo Galacia, Frigia diꞌtapʉ sijari curata apĩ judío masʉ̃ Jesure ẽjõpeogʉ Apolo wãmetigʉ Éfesopʉre etacʉ niwĩ. Cʉ̃ Alejandríacjʉ̃ añurõ ucũmeꞌrĩgʉ̃ nicʉ niwĩ. Õꞌacʉ̃ ye queti wererã na ojáca pũrĩ cjasere masĩrĩ masʉ̃ nicʉ niwĩ.
Todʉporopʉre ãpẽrã Jesú ye quetire werecã tʉꞌocʉ niwĩ. Tojo weegʉ cʉ̃ weretʉꞌsaro meꞌrã, diacjʉ̃ nise meꞌrã ãpẽrãrẽ Jesú ye quetire wereturiacʉ niwĩ. Tojo weemigʉ̃, Juã cʉ̃ masãrẽ wãmeyeꞌque diaꞌcʉ̃rẽ masĩcʉ niwĩ. Espíritu Santu cʉ̃ dijataꞌque peꞌere masĩticʉ niwĩ.
Cʉ̃ ne uiro marĩrõ wãcũtutuaro meꞌrã judío masã na nerẽrĩ wiꞌipʉ Jesú ye quetire werecʉ niwĩ. Beꞌro Priscila, Aquila tʉꞌocãrã niwã cʉ̃ weresere. Tere werecã tʉꞌorã, cʉ̃rẽ na ya wiꞌipʉ miacãrã niwã. Topʉ cʉ̃rẽ añurõ Jesú ye quetire cʉ̃ masĩtimiꞌquere diacjʉ̃nʉꞌcõcãrã niwã.
Beꞌro Apolo “Acayapʉ waꞌasĩꞌrĩsaꞌa” nicã tʉꞌorã, Éfesocjãrã Jesure ẽjõpeorã cʉ̃rẽ papera ojabosacãrã niwã. Ti pũrĩrẽ Acayacjãrã Jesure ẽjõpeorãpʉre ojaoꞌocãrã niwã. Aꞌtiro ni ojacãrã niwã: “Añurõ ñeꞌeña Apolo cʉ̃ topʉ ejacã”, ni ojaoꞌocãrã niwã. Õꞌacʉ̃ to Acayacjãrãrẽ narẽ maꞌígʉ̃, cʉ̃ macʉ̃ Jesure ẽjõpeocã weecʉ niwĩ. Narẽta Apolo cʉ̃ buꞌese meꞌrã Acayapʉ ejagʉ, wãcũtutuase oꞌonemocʉ niwĩ.
Cʉ̃ nipeꞌtirã ĩꞌorõpʉ judío masãrẽ cʉ̃ weremeꞌrĩse meꞌrã docaqueꞌamʉjãcã weecʉ niwĩ. Cʉ̃ Õꞌacʉ̃ ye cjase ojáca pũrĩpʉ buꞌe, narẽ werecʉ niwĩ:
—Õꞌacʉ̃ cʉ̃ beseꞌcʉ marĩ yoacã yucueꞌcʉ nimi Jesú, nicʉ niwĩ. Cʉ̃ añurõ diacjʉ̃ buꞌe weremeꞌrĩcã, cʉ̃rẽ na mejẽcã nímasĩticãrã niwã.
Apolo Corintopʉ nirĩ cura Pablo peꞌe ʉꞌmʉase buꞌpare yʉꞌrʉaa, Éfesopʉre ejacʉ niwĩ. Topʉ ãpẽrã Jesure ẽjõpeorãrẽ bocaejacʉ niwĩ.
Narẽ sẽrĩtiñaꞌcʉ niwĩ:
—¿Mʉsã Jesure ẽjõpeorã, Espíritu Santure ñeꞌerĩ? nicʉ niwĩ.
Na yʉꞌticãrã niwã:
—Ñeꞌetiwʉ. Ʉ̃sã “Espíritu Santu nipʉ” nicã tʉꞌotirã nicãti, nicãrã niwã.
—¿To pũrĩcãrẽ mʉsã wãmeyenoꞌrã, ñeꞌenojõ meꞌrã wãmeyenoꞌrĩ? ni, narẽ sẽrĩtiñaꞌnemocʉ niwĩ Pablo.
—Juã cʉ̃ buꞌe wãmeyeronojõta ʉ̃sãrẽ wãmeyewã, nicãrã niwã.
Pablo narẽ nicʉ niwĩ tja:
—Juã wãmeyecʉ niwĩ masã na ñaꞌarõ weesetiꞌquere bʉjaweti dʉcayúca beꞌro. Juã aꞌtiro nicʉ niwĩ: “Yʉꞌʉ beꞌro niꞌcʉ̃ aꞌtigʉsami. Cʉ̃rẽ ẽjõpeoya”, nicʉ niwĩ. Cʉ̃ tojo ni wereꞌcʉta nimi Jesú, nicʉ niwĩ Pablo.
Cʉ̃ narẽ weretojaca beꞌro na Jesure ẽjõpeocã ĩꞌagʉ̃, wãmeyecʉ niwĩ.
Beꞌro na dʉpopapʉre cʉ̃ ye omocãrĩrẽ ñapeocʉ niwĩ. Tojo weeri curata Espíritu Santu napʉre dijatacʉ niwĩ. Cʉ̃ narẽ dijatacã, apemasã ye ucũsere ucũmasĩtimiꞌcãrã ucũnʉꞌcãcãrã niwã. Apeye quẽꞌrãrẽ Õꞌacʉ̃ cʉ̃ weredutisere cʉ̃ wãcũse oꞌoro meꞌrã werecãrã niwã.
Na nipeꞌtirã nírã, doce waꞌtero ʉmʉa nicãrã niwã.
Pablo ti macãpʉ nígʉ̃, iꞌtiarã mujĩpũ judío masã na nerẽrĩ wiꞌipʉ wãcũtutuaro meꞌrã buꞌesijagʉ waꞌamʉjãcʉ niwĩ. Õꞌacʉ̃ nipeꞌtirã wiogʉ nimi nisere na Jesure ẽjõpeoato nígʉ̃ pũrõ werecʉ niwĩ.
Ãpẽrã niꞌcãrẽrã ti wiꞌipʉ nirã́ cʉ̃ weresere tʉꞌotʉꞌsaticãrã niwã. Ne ẽjõpeoticãrã niwã. Jesú ye cjasere masã na tʉꞌoropʉ ñaꞌarõ bujicãꞌcãrã niwã. Tojo weegʉ Pablo na meꞌrã nimiꞌcʉ cõꞌawijaa waꞌacʉ niwĩ. Nipeꞌtirã Jesure ẽjõpeorãrẽ cʉ̃ meꞌrã ti wiꞌipʉ nirãrẽ pijiwijaacʉ niwĩ. Beꞌro cʉ̃ ʉmʉcorinʉcʉ̃ Tirano wãmetigʉ ya wiꞌi buꞌeri wiꞌipʉ masãrẽ buꞌecʉ niwĩ.
Pʉa cʉ̃ꞌma buꞌenuꞌcũcãꞌcʉ niwĩ. Tojo weerã ti diꞌta Asiacjãrã tʉꞌopeꞌticãꞌcãrã niwã Jesú ye quetire. Judío masã, ãpẽrã judío masã nitirã quẽꞌrã mejãrõta tʉꞌocãrã niwã cʉ̃ weresere.
Pablo ti macãpʉ nicã, Õꞌacʉ̃ cʉ̃ meꞌrãta peje añuse weeĩꞌomʉjãcʉ niwĩ.
13-14 Titareta ãpẽrã masã wãtĩa cõꞌawĩrõ sijari masã Éfesopʉre etacãrã niwã. Na siete nicãrã niwã. Esceva wãmetigʉ põꞌrã niꞌcʉ̃ põꞌrãta nicãrã niwã. Cʉ̃ niꞌcʉ̃ judío masã paꞌia wiogʉ nicʉ niwĩ. Na Jesure ẽjõpeotimirã, Pablo weronojõ na quẽꞌrã Jesú wãmerẽ pisurã, wãtĩarẽ cõꞌawĩrõsĩꞌrĩmicãrã niwã. Tojo weerã wãtĩa sãjãnoꞌcãrãrẽ cõꞌawĩrõrãtirã aꞌtiro nicãrã niwã:
—Wãtĩa mʉsã masãpʉre nirãrẽ wijaadutiꞌi Jesú, Pablo weresijagʉ wãme meꞌrã.
Na tojo nicã, wãtĩ narẽ yʉꞌticʉ niwĩ:
—Yʉꞌʉ Jesure masĩꞌi. Pablo quẽꞌrãrẽ masĩꞌi. Mʉsã pũrĩcãrẽ masĩtisaꞌa. ¿Noanojõ niti mʉsã? nicʉ niwĩ.
Narẽ tojo níca beꞌro masʉ̃ wãtĩ sãjãnoꞌcʉ na tiropʉ buꞌpuquepejacʉ niwĩ. Narẽ ʉpʉtʉ paacʉ niwĩ. Cãmidaꞌre, na ye suꞌtire paatʉ̃ꞌrẽpeꞌocãꞌcʉ niwĩ. Niꞌcã peꞌe narẽ paacãꞌcʉ niwĩ. Na peꞌe ne aꞌmeticãrã niwã. Na suꞌti marĩrã tojarãpʉ ti wiꞌipʉ níꞌcãrã omawija waꞌacãrã niwã.
Ti macã Éfesopʉ nirã́ judío masã, ãpẽrã judío masã nitirã nipeꞌtirã tʉꞌoseꞌsa waꞌacãrã niwã tojo waꞌasere. Tere tʉꞌoʉcʉa, Jesure wiopesase meꞌrã wãcũseticãrã niwã.
Tojo weerã pãjãrã masã Jesure ẽjõpeorã, masã na tʉꞌoropʉ wereyʉꞌrʉcãrã niwã na todʉporopʉ masãrẽ dojorẽsetiꞌquere, na yai weronojõ nisetiꞌquere.
Pãjãrã tojo weeꞌcãrã paperare na tenojõ buꞌeꞌque turirire masã na ĩꞌorõpʉ ʉ̃jʉ̃acõꞌapeꞌocãrã niwã. Te turiri wapa na baꞌpaqueocã, cincuenta mil niyeru cujiri wapabʉjʉse cujiri wapatiro wijacaro niwʉ̃.
Tojo wee Jesure pãjãrã ẽjõpeonemocãrã niwã. Cʉ̃ ye queti nipeꞌtiropʉ seꞌsacaro niwʉ̃.
Beꞌro Pablo wãcũcʉ niwĩ: “Yʉꞌʉ Jerusalẽ́pʉ tojaagʉti. Topʉ waꞌagʉ, Macedonia, Acaya diꞌtapʉ yʉꞌrʉagʉti. Jerusalẽ́rẽ cãꞌrõ niquejo, yʉꞌrʉagʉti tja Romarẽ ĩꞌasijagʉ waꞌagʉ”, nicʉ niwĩ.
Tojo weegʉ pʉarã cʉ̃rẽ weetamurãrẽ Timoteo, Erastore Macedoniapʉ oꞌóyumʉꞌtãcʉ niwĩ. Cʉ̃ peꞌe Asia diꞌtapʉta tojacãꞌcʉ niwĩ.
Titareta Pablo cʉ̃ Éfesopʉ nicã, Jesure pãjãrã ẽjõpeose ye buꞌiri pũrõ cumuca waꞌacaro niwʉ̃.
Te cumucare wãꞌcõcʉ niwĩ niꞌcʉ̃ Demetrio wãmetigʉ. Cʉ̃ asipaꞌase plata wãmetisere daꞌrari masʉ̃ nicʉ niwĩ. Te asipaꞌase meꞌrã Artemisa wãmetigore na ẽjõpeose wiꞌseriacã queosere yee, duamʉjãcʉ niwĩ. Artemisa na ẽjõpeogo na yeeꞌco nico niwõ. Te wiꞌseriacãrẽ duarã Demetrio, ãpẽrã cʉ̃ meꞌrã daꞌracoꞌterã pajiro wapataꞌamʉjãcãrã niwã.
Beꞌro pãjãrã Jesure ẽjõpeocã ĩꞌagʉ̃, cʉ̃ meꞌrãcjãrã, ãpẽrã na weronojõ daꞌrasetirãrẽ neocũocʉ niwĩ. Na nérẽ́ca beꞌro narẽ nicʉ niwĩ:
—Mʉsã añurõ masĩꞌi. Marĩ aꞌte daꞌrasetise meꞌrã añurõ wapataꞌa nicãꞌa.
Mʉsã quẽꞌrã Pablo weresere tʉꞌoñaꞌña. “Marĩ ẽjõpeorã masã queose yeeꞌcãrã catise cʉorã mejẽta nima. Õꞌacʉ̃ weronojõ nitima”, ni weresijagʉ weeami. Cʉ̃ tojo wereꞌquere aꞌtocjãrã pãjãrã ẽjõpeorã weema. Aꞌtocjãrã diaꞌcʉ̃ ẽjõpeosetirã weetima. Pãjãrã ẽjõpeorã weema. Aꞌti diꞌta Asiacjãrã quẽꞌrã cʉ̃ weresere ẽjõpeoma.
Tojo weero marĩrẽ aꞌte wiopesabutiaꞌa. Marĩ daꞌrasere masã ñaꞌarõ wãcũrãsama. Tere duutirãsama. Apeye quẽꞌrãrẽ marĩ ẽjõpeonoꞌgõ añubutiago ya wiꞌi mejõ nirĩ wiꞌi tojacãꞌrõsaꞌa. Aꞌtocaterore Asiacjãrã, nipeꞌtirocjãrã core ẽjõpeoma. Masã Pablo weresere ẽjõpeorã, siape meꞌrã core ẽjõpeoduꞌucãꞌrãsama, nicʉ niwĩ Demetrio.
Na cʉ̃ tojo nicã tʉꞌorã, ʉpʉtʉ ua, caricũcãrã niwã:
—Artemisa Éfesocjãrã wiogo añubutiago nimo.
Ãpẽrã quẽꞌrã tere tʉꞌo, to nirã́ waroa añurõ caricũseꞌsa waꞌacãrã niwã. Tojo caricũrãta Gayo, Aristarco wãmetirãrẽ ñeꞌe, sojaro meꞌrã wejewãꞌcãcãrã niwã pajiri wiꞌi ti macãcjãrã na nerẽrĩ wiꞌipʉ. Na Macedoniacjãrã Pablo meꞌrã sijaꞌcãrã nicãrã niwã.
Pablo quẽꞌrã cʉ̃ basu masã pãjãrã tiropʉ na meꞌrã ucũgʉ̃ waꞌagʉ waꞌasĩꞌrĩmicʉ niwĩ. Ãpẽrã Jesure ẽjõpeorã peꞌe cʉ̃rẽ wẽjẽbosama nírã, ne duꞌuoꞌoticãrã niwã.
Ãpẽrã quẽꞌrã Asiacjãrã wiorã Pablo meꞌrãcjãrã queti oꞌócãrã niwã cʉ̃rẽ:
—Masã pãjãrã waꞌteropʉ ne waꞌaticãꞌto, ni queti oꞌócãrã niwã.
Na topʉ nerẽrã mejẽcã diaꞌcʉ̃ noꞌo na ʉaro caricũmaꞌacãꞌcãrã niwã. Na ¿deꞌro weerãtirã aꞌtopʉ marĩ nerẽti? nisere ne masĩticãrã niwã.
Na pãjãrã ti wiꞌipʉ nirĩ curata masã ĩꞌorõpʉ judío masã na acaweregʉ Alejandro wãmetigʉre tuuquenʉꞌcõcãrã niwã. To caricũrãrẽ wereato nírã tojo weecãrã niwã. Cʉ̃ tocãꞌrõta diꞌtamarĩato nígʉ̃ narẽ omocã meꞌrã weequeocʉ niwĩ. Ʉ̃sã judío masã buꞌiri mooꞌo nisere weresĩꞌrĩmicʉ niwĩ. “Pablo cʉ̃ weresijase ʉ̃sã ye cjase mejẽta niꞌi”, nisĩꞌrĩmicʉ niwĩ.
Na cʉ̃rẽ judío masʉ̃ nimi ni ĩꞌamasĩrã, ãꞌrĩ quẽꞌrã Artemisare ẽjõpeotisami nírã, maata niꞌcãrõ meꞌrã caricũmajãcãrã niwã:
—Artemisa Éfesocjãrã wiogo añubutiago nimo. Pʉa hora tere tojo caricũnuꞌcũcãꞌcãrã niwã.
Beꞌro niꞌcʉ̃ ti macãcjãrã wiogʉpʉ narẽ diꞌtamarĩcã weecʉ niwĩ. Narẽ nicʉ niwĩ:
—Marĩ aꞌti macã Éfesocjãrã Artemisa añubutiago ẽjõpeori wiꞌire coꞌterã niꞌi. Co queose ʉꞌmʉsepʉ dijatiꞌquere coꞌterã niꞌi. Nipeꞌtirocjãrã aꞌtere masĩsama.
Ãꞌrã mʉsã miitiꞌcãrã apeyenojõacã marĩ ẽjõpeose wiꞌseri cjasere ne yajaticãrã niama. Marĩ ẽjõpeogore yabiticãrã niama. Na weetimicã, mʉsã narẽ mejõ waro miiticãrã niapʉ.
Demetrio, cʉ̃ meꞌrã daꞌrarã ãpẽrã masãrẽ weresãsĩꞌrĩrã, marĩrẽ besewʉaropʉ weresãrã waꞌato. Te niatjeta naꞌirõ beseri masã beserã niama.
Noꞌo apeyenojõ mʉsã ʉasere sẽrĩsĩꞌrĩrã, wiorã na aꞌti macãcjãrãrẽ nerẽduticã, mʉsã ʉasere ucũña.
Niꞌcãcã marĩ caricũꞌquere romano masã wiorã “Marĩrẽ yʉꞌrʉnʉꞌcãrã weesama”, ni wãcũrãsama. Marĩ tojowarota caricũrõ bajuro caricũmaꞌacãrã weeapʉ. Tojo weerã romano masã na weresãcã, marĩrẽ deꞌro ni yʉꞌtita basiotisaꞌa, nicʉ niwĩ Éfesocjãrã wiogʉ.
Aꞌte ucũyapati, “Tocãꞌrõta niꞌi”, nicʉ niwĩ. Cʉ̃ “Mʉsã ye wiꞌseripʉ waꞌaya” nicã tʉꞌorã, wijaastepeꞌtia waꞌacãrã niwã.
Cumuca peꞌtíca beꞌro Pablo Jesure ẽjõpeorãrẽ werecasanʉꞌcõgʉ̃ti pijiocʉ niwĩ. Cʉ̃ wéréca beꞌro narẽ weꞌeriti, waꞌa waꞌacʉ niwĩ Macedonia diꞌtapʉ.
To cjase macãrĩpʉ yʉꞌrʉagʉ, tocjãrãrẽ cʉ̃ werese meꞌrã nemorõ wãcũtutuase oꞌonemowãꞌcãcʉ niwĩ. Tojo weewãꞌcã, ejacʉ niwĩ Grecia diꞌtapʉre.
Topʉ iꞌtia mujĩpũ tocjãrã meꞌrã tojacʉ niwĩ. Beꞌro cʉ̃ Siriapʉ yucʉsʉ meꞌrã waꞌagʉti weemigʉ̃, queti tʉꞌocʉ niwĩ judío masã mʉꞌʉrẽ wẽjẽrãtirã weeama nise quetire. Tojo weegʉ “Mejãrõ yʉꞌʉ aꞌtíca maꞌa Macedoniapʉta waꞌagʉti tja”, ni wãcũcʉ niwĩ.
Cʉ̃ waꞌacã, cʉ̃ meꞌrã waꞌacãrã niwã Bereacjʉ̃ Sópater wãmetigʉ, Tesalónicacjãrã pʉarã Segundo, Aristarco wãmetirã. Tojo nicã Derbecjʉ̃ Gayo wãmetigʉ waꞌacʉ niwĩ. Apĩ Timoteo, ãpẽrã Asiacjãrã pʉarã Tíquico, Trófimo wãmetirã waꞌacãrã niwã. Beꞌro Filipopʉre etawã. Yʉꞌʉ quẽꞌrã Luca Filipopʉ níꞌcʉ waꞌawʉ tja na meꞌrã.
Na ʉ̃sã dʉporo Filipopʉ níꞌcãrã wijawãꞌcãwã. Ʉ̃sãrẽ Troapʉ coꞌtecãrã niwã.
Pã́ bʉcʉase meꞌrã morẽtica baꞌari bosenʉmʉ beꞌro ʉ̃sã quẽꞌrã Pablo meꞌrã narẽ sirutuwʉ Filipopʉ níꞌcãrã. Tojo sirutuwãꞌcãrã, yucʉsʉ meꞌrã na waꞌaꞌcaropʉta ʉ̃sã quẽꞌrã waꞌawʉ. Waꞌa, niꞌcãmocʉse nʉmʉrĩ beꞌro Troapʉre ejawʉ. Topʉ ʉ̃sã meꞌrãcjãrã ʉ̃sãrẽ põtẽrĩwã. Topʉre niꞌcã semana tojáníwʉ̃.
Soorinʉmʉ ñamipʉ põtẽrĩrãtirã nerẽwʉ̃. Pablo põtẽrĩse dʉporo masãrẽ buꞌewĩ. Cʉ̃ ape nʉmʉ wijagʉti weeyugʉ, narẽ yoacã buꞌewĩ. Téé ñami decopʉ buꞌeduꞌuwĩ.
8-9 Ʉ̃sã iꞌtia casatiri wiꞌi buꞌica tucũpʉ nerẽwʉ̃. Ti tucũpʉre peje sĩꞌosepa niwʉ̃. Niꞌcʉ̃ maꞌmʉ Eutico wãmetigʉ ventana sopepʉ dujiwĩ. Pablo yoacã ucũyucã, cʉ̃rẽ wʉja ejayʉꞌrʉacaro niwʉ̃. Cʉ̃ cãrĩyʉꞌrʉmajã waꞌa, bʉrʉdija waꞌawĩ nucũcãpʉ. Ti tucũpʉ níꞌcãrã cʉ̃ tiropʉ dija, cʉ̃ wẽrĩꞌcʉpʉre wejewãꞌcõ dʉpowã.
Pablo quẽꞌrã dijaa, muꞌrĩqueꞌa, cʉ̃rẽ paabʉꞌa wejewãꞌcõwĩ. “Catimi yujupʉ. Wãcũqueꞌtiticãꞌña”, niwĩ.
Pablo cʉ̃rẽ masṍca beꞌro ʉ̃sã apaturi mʉjãwʉ̃ ti tucũpʉta tja. Cʉ̃ ʉ̃sãrẽ sʉꞌori põtẽrĩse oꞌo, ucũnemowĩ tja téé boꞌreste dijaticãpʉ. Beꞌro weretojanʉꞌcõ, wijaa waꞌawĩ.
Cʉ̃ waꞌáca beꞌro Eutico wẽrĩꞌcʉpʉ masãꞌcʉre topʉ nerẽꞌcãrã cʉ̃ ya wiꞌipʉ miawã. Cʉ̃ masãcã, na pũrõ eꞌcatise meꞌrã tojawã.
Beꞌro Pablo ʉ̃sãrẽ Troapʉ nirãrẽ diapʉ waꞌayudutiwĩ Asṍ wãmetiri macãpʉ. Tojo weerã topʉ waꞌawʉ. Pablo cʉ̃ waꞌasĩꞌrĩꞌcaronojõta maꞌapʉ waꞌacʉ niwĩ.
Ʉ̃sã cʉ̃rẽ Asṍpʉ bocaeja, cʉ̃ ʉ̃sã meꞌrã diapʉ waꞌawĩ. Beꞌro tja ʉ̃sã Mitilene wãmetiri macãpʉ waꞌawʉ.
Topʉ eja, ape nʉmʉ yʉꞌrʉawʉ Quío wãmetiri nʉcʉ̃rõ pʉꞌtopʉ. Topʉ cãrĩ, ape nʉmʉ yʉꞌrʉawʉ tja. Yʉꞌrʉaa, ejawʉ Samos wãmetiri nʉcʉ̃rõpʉre. To yʉꞌrʉaa, ejawʉ Trogilio wãmetiri macãpʉ tja. Topʉ cãrĩwʉ̃. Ape nʉmʉ waꞌa, ejawʉ Mileto wãmetiri macãpʉ.
Asiapʉre yoacã nisĩꞌrĩtigʉ, “Éfesore diacjʉ̃ yʉꞌrʉarã”, niwĩ Pablo. Cʉ̃ sojayʉꞌrʉawĩ. Apetero weegʉ cʉ̃rẽ basiocãma, Pentecosté bosenʉmʉ dʉporo maata Jerusalẽ́pʉre niyusĩꞌrĩtojawĩ.
Miletopʉ nígʉ̃ta, Éfesocjãrã Jesure ẽjõpeorãrẽ sʉꞌori nirãrẽ Pablo queti oꞌowĩ:
—Topʉre waꞌaweꞌe. Aꞌtopʉ yʉꞌʉre põtẽrĩ ucũrã aꞌtia, níoꞌowĩ.
Na etacã ĩꞌa, narẽ niwĩ:
—Mʉsã añurõ masĩꞌi yʉꞌʉ mʉsã waꞌteropʉre weesetiꞌquere. Yʉꞌʉ ne waro Asiapʉ etagʉ weesetinʉꞌcãꞌquere, téé yʉꞌʉ nitʉogʉpʉ weeyapadaꞌreoꞌquere mʉsã añurõ masĩsaꞌa.
Yʉꞌʉ marĩ wiogʉ dutiro weeri masʉ̃ nígʉ̃, “Yʉꞌʉ masĩrõ meꞌrã ucũꞌu”, ne nitiwʉ. Masã Jesure ẽjõpeoticã uticãti. Yʉꞌʉre judío masã na wẽjẽsĩꞌrĩ wapacã, yʉꞌʉ piꞌeticãti.
Yʉꞌʉ mʉsã nerẽwʉaropʉ, noꞌo mʉsã ye wiꞌseripʉ mʉsãrẽ weetamusenojõrẽ yaꞌyiotiwʉ. Werepeꞌocãꞌwʉ̃.
Judío masãrẽ, judío masã nitirã quẽꞌrãrẽ aꞌtiro werewʉ: “Mʉsã ñaꞌarõ weesetisere bʉjaweti dʉcayuya. Jesú marĩ wiogʉre ẽjõpeoya”, niwʉ̃.
Yʉꞌʉ niꞌcãrõacã Jerusalẽ́pʉ waꞌagʉ weeꞌe Espíritu Santu yʉꞌʉre dutiꞌcaronojõta. Topʉ yʉꞌʉre deꞌro waꞌaro waꞌarosaꞌa. Masĩtisaꞌa.
Aꞌte diaꞌcʉ̃rẽ masĩꞌi. Nipeꞌtise macãrĩpʉ yʉꞌʉ waꞌasetirinʉcʉ̃ Espíritu Santu yʉꞌʉre werewĩ: “Masã mʉꞌʉrẽ buꞌiri daꞌreri wiꞌipʉ sõrõ, mʉꞌʉrẽ piꞌeticã weerãsama”, ni wereyuwĩ.
»Yʉꞌʉ mʉsã tiropʉ nígʉ̃, Õꞌacʉ̃ nipeꞌtirã wiogʉ nimi nise quetire weresijawʉ. Niꞌcãrõacãrẽ “Mʉsã ne niꞌcʉ̃ yʉꞌʉre ĩꞌanemosome majã”, ni tʉꞌoñaꞌsaꞌa.
26-27 Yé buꞌiri nisome mʉsã ʉꞌmʉsepʉ waꞌaticã. Yʉꞌʉ mʉsãrẽ te niatjereta werepeꞌocãꞌwʉ̃. Nipeꞌtise Õꞌacʉ̃ mʉsãrẽ weredutiꞌquere ne cãꞌrõacã yaꞌyiotiwʉ.
»Mʉsã basu peꞌe coꞌteya. Éfesopʉ tojaarã, ãpẽrã Espíritu Santu mʉsãrẽ coꞌtedutinoꞌcãrã quẽꞌrãrẽ coꞌteya. Õꞌacʉ̃ macʉ̃ wẽrĩse meꞌrã na quẽꞌrã marĩ weronojõta cʉ̃ põꞌrã nima. Tojo weerã narẽ oveja coꞌterã na yarã ovejare añurõ coꞌterã weronojõta añurõ coꞌteya.
Yʉꞌʉ waꞌáca beꞌro ãpẽrã nisoori masã aꞌtirãsama. Yaiwa ovejare baꞌaꞌcaro weronojõ mʉsã Jesure ẽjõpeomiꞌquere peꞌticã weesĩꞌrĩrãsama.
Mʉsã tiro nirã́ quẽꞌrã Jesure ẽjõpeorãrẽ na buꞌese peꞌere sirutuato nírã nisoose wãꞌcãrãsama.
Tojo weerã mʉsã na nisoori nírã, añurõ coꞌteya. Wãcũña. Iꞌtia cʉ̃ꞌma ʉmʉcori, ñamirĩ nipeꞌtirã mʉsã nirãnʉcʉ̃rẽ utise meꞌrã buꞌewʉ.
»Niꞌcãrõacãrẽ majã mʉsãrẽ coꞌteato nígʉ̃ yʉꞌʉ Õꞌacʉ̃rẽ sẽrĩbosacũugʉ̃ti. Cʉ̃ ye cjase quetire tʉꞌorã, mʉsã masĩrãsaꞌa Õꞌacʉ̃ masãrẽ maꞌisere. Cʉ̃ mʉsãrẽ tutuacã weegʉsami. Õꞌacʉ̃ “Nipeꞌtirã yʉꞌʉ beseꞌcãrãrẽ añuse oꞌogʉti”, nicʉ niwĩ. Cʉ̃ níꞌcaronojõta mʉsãrẽ oꞌogʉsami.
Yʉꞌʉ ne ʉotiwʉ ãpẽrã ye niyerure, na ye suꞌtire.
Mʉsã añurõ masĩꞌi. Yʉꞌʉ basu daꞌrase wapa meꞌrã nipeꞌtise yʉꞌʉ, yʉꞌʉ meꞌrãcjãrã ʉasenojõrẽ bocawʉ.
Yʉꞌʉ tojo wéégʉ, ãpẽrãrẽ weetamusere mʉsãrẽ ĩꞌowʉ̃. Marĩ tojo daꞌratjĩarãta, pajasecʉorãrẽ weetamurõʉaꞌa. Wãcũña Jesú marĩ wiogʉ cʉ̃ níꞌquere. “Apeyenojõ oꞌogʉ peꞌe ñeꞌegʉ̃ nemorõ eꞌcatisami”, nicʉ niwĩ Jesú, ni weretʉowĩ Pablo Éfesocjãrã Jesure ẽjõpeorãrẽ sʉꞌori nirãrẽ.
Aꞌtere tojo nitojanʉꞌcõ, Pablo na nipeꞌtirã meꞌrã ejaqueꞌa, ñubuewĩ.
Ñubuetoja, na nipeꞌtirã utitjĩarã, pũrõ maꞌise meꞌrã cʉ̃rẽ paabʉꞌa, weꞌerititʉowã.
Na “Mʉsã yʉꞌʉre ĩꞌanemosome majã” nicã tʉꞌoꞌcãrã nitjĩarã, pũrõ bʉjawetirã tojawã. Beꞌro cʉ̃rẽ peta yucʉsʉpʉ baꞌpati tuusoowã.
Éfesocjãrã Jesure ẽjõpeorãrẽ sʉꞌori nirãrẽ weꞌerititʉo, yucʉsʉ aꞌmedoꞌcawʉjopʉ mʉjãsãjãa, waꞌa waꞌawʉ. Waꞌa, diacjʉ̃ pẽꞌa ejawʉ Cos wãmetiri macãpʉ. Topʉ cãrĩ, ape nʉmʉ yʉꞌrʉawʉ Roda wãmetiri macãpʉ. Ti macãrẽ yʉꞌrʉaa, ejawʉ Pátara wãmetiri macãpʉ tja.
Topʉta ʉ̃sã apewʉ meꞌrã Fenicia tiro waꞌapjʉpʉ mʉjãsãjãa, waꞌa waꞌawʉ.
Waꞌa, Chipre nʉcʉ̃rõrẽ ĩꞌawãꞌcã, ti nʉcʉ̃rõ cũpe peꞌe tojawʉ. To yʉꞌrʉaa, Siria diꞌtapʉre etawʉ. Eta, Tiro wãmetiri macãpʉ majãwʉ̃. Topʉ tiwʉ daꞌrarã apeque na duredijocã, ʉ̃sã quẽꞌrã tiwʉpʉ sãñaꞌcãrã dijaawʉ.
Topʉ ʉ̃sã Jesure ẽjõpeorãrẽ bocaejawʉ. Na meꞌrã niꞌcã semana tojáníwʉ̃. Na Espíritu Santu masĩse oꞌonoꞌcãrã Pablore “Mʉꞌʉ Jerusalẽ́pʉ waꞌaticãꞌña mʉꞌʉrẽ wẽjẽrĩ”, ni werewã.
Na tojo nimicã, ʉ̃sã “Ticʉse nʉmʉrĩ tojarãti” níca beꞌro waꞌa waꞌawʉ tja. Ʉ̃sãrẽ nipeꞌtirã, na nʉmosãnumia, na põꞌrã baꞌpatitʉowã petapʉ. Ʉ̃sã nipeꞌtirã nucũporopʉ ejaqueꞌa, Õꞌacʉ̃rẽ ñubuewʉ.
Ñubuetoja weꞌeriti, ʉ̃sã yucʉsʉpʉ mʉjãsãjãwʉ̃. Na peꞌe quẽꞌrã na ye wiꞌseripʉ tojaa waꞌawã.
Ʉ̃sã Tiro wãmetiri macãpʉ níꞌcãrã yʉꞌrʉaa, etawʉ tja Tolemaida wãmetiri macãpʉ. Topʉ Jesure ẽjõpeorãrẽ añuduti, niꞌcã nʉmʉ na meꞌrã tojawʉ.
Ape nʉmʉ yʉꞌrʉaa, etawʉ tja Cesareapʉre. Topʉre eta, ʉ̃sã Felipe Õꞌacʉ̃ ye queti werecusiagʉ ya wiꞌipʉ cãrĩwʉ̃. Cʉ̃ meꞌrã topʉ tojacãꞌwʉ̃. Felipe todʉporo Jerusalẽ́pʉre ãpẽrã seis meꞌrã baꞌase etiacjʉ na besecṹúꞌcʉ niwĩ.
Cʉ̃ meꞌrã cʉ̃ põꞌrã numia baꞌparitirã numia marãpʉsʉmʉa moorã niwã. Na Õꞌacʉ̃ cʉ̃ ucũꞌquere wereturiari masã niwã.
Ʉ̃sã pejeti nʉmʉrĩ níca beꞌro niꞌcʉ̃ Judeacjʉ̃ Agabo wãmetigʉ etawĩ. Cʉ̃ Õꞌacʉ̃ ucũꞌquere wereturiari masʉ̃ niwĩ.
Ʉ̃sã tiro eja, Pablo ya da ejerituri dare mii, cʉ̃ basu cʉ̃ ye omocãrĩ, cʉ̃ ye dʉꞌpocãrĩpʉ dʉꞌtewĩ. Dʉꞌtetoja, ʉ̃sãrẽ niwĩ:
—Espíritu Santu aꞌtiro niami yʉꞌʉre: “Mʉꞌʉ aꞌti da meꞌrã dʉꞌteꞌcaro weronojõ judío masã Jerusalẽ́pʉ aꞌti da wiogʉre dʉꞌterãsama. Na judío masã nitirãrẽ oꞌorãsama cʉ̃rẽ ñaꞌarõ weedutirã”, niami Espíritu Santu, niwĩ Agabo.
Cʉ̃ tojo nicã tʉꞌorã, ʉ̃sã, ãpẽrã Cesareacjãrã Pablore “Ne Jerusalẽ́pʉ waꞌaticãꞌña”, nimiwʉ̃.
Cʉ̃ peꞌe ʉ̃sãrẽ niwĩ:
—Mʉsã ne utiticãꞌña. Yʉꞌʉre tojo wéérã, ʉpʉtʉ bʉjawetise oꞌorã weeꞌe. Na yʉꞌʉre dʉꞌtesĩꞌrĩcã, yʉꞌʉ narẽ “Dʉꞌteticãꞌña”, nisome. Jerusalẽ́pʉ na yʉꞌʉre Jesú ye buꞌiri wẽjẽsĩꞌrĩcã, yʉꞌʉ eꞌcatise meꞌrã wẽrĩgʉ̃ti, niwĩ Pablo.
Ʉ̃sã cʉ̃rẽ deꞌro cãꞌmotaꞌamasĩti, Õꞌacʉ̃ cʉ̃ deꞌro ʉaro weeato nírã tojo duꞌucãꞌwʉ̃.
Ãpẽrã pejetirã to Cesareacjãrã, Jesure ẽjõpeorã ʉ̃sãrẽ baꞌpatiwãꞌcãwã. Niꞌcʉ̃ na meꞌrã Mnasṍ wãmetigʉ yoacã Jesure ẽjõpeosetigʉ Chipre nʉcʉ̃rõcjʉ̃ niwĩ. Ʉ̃sã cʉ̃ ya wiꞌipʉ Jerusalẽ́pʉre cãrĩrã waꞌawʉ.
Ʉ̃sã Jerusalẽ́pʉre etacã, ʉ̃sãrẽ Jesure ẽjõpeorã eꞌcatise meꞌrã põtẽrĩwã.
Ʉ̃sã etáca nʉmʉ ape nʉmʉ peꞌe Pablo Santiagore ĩꞌagʉ̃ waꞌagʉ, ʉ̃sã meꞌrã waꞌawĩ. Topʉre nipeꞌtirã Jesure ẽjõpeorãrẽ sʉꞌori nirã́ cʉ̃ meꞌrã niwã.
Pablo narẽ añudutitoja, judío masã nitirã tiropʉ nipeꞌtise Õꞌacʉ̃ cʉ̃ meꞌrã weeꞌquere niꞌcãrẽ tenʉcʉ̃ werebʉrowĩ.
Narẽ tojo ni wéréca beꞌro Õꞌacʉ̃rẽ na eꞌcatise oꞌowã. Beꞌro Pablore niwã:
—Mʉꞌʉ añurõ masĩsaꞌa. Pãjãrã waro judío masã Jesure ẽjõpeorã nima. Na Moisé cʉ̃ dutiꞌquere nipeꞌtirãrẽ pũrõ weedutirã weema.
Ãpẽrã masã aꞌtiro ni ucjama mʉꞌʉrẽ. “Mʉꞌʉ judío masã nitirã ya diꞌtapʉ nígʉ̃, judío masã topʉ nirãrẽ Moisé dutiꞌquere weedutitiaporo. Na põꞌrã õꞌrẽcjʉ yapa caserore yejecõꞌadutitiaporo. Tojo nicã marĩ judío masã weesetisenojõ quẽꞌrãrẽ weedutitiaporo”, tojo ni ucjama ãpẽrã mʉꞌʉrẽ.
Na mʉꞌʉ aꞌtopʉ ejapʉ nise quetire tʉꞌorã, nerẽrãsama. To pũrĩcãrẽ ¿deꞌro weesĩꞌrĩsari?
Mʉꞌʉ aꞌtiro weecã, añubosaꞌa. Ʉmʉa baꞌparitirã nima aꞌtore. Na Õꞌacʉ̃rẽ “Apeyenojõ tojo weerãti”, nicãrã niama.
Na meꞌrã mʉꞌʉ Õꞌacʉ̃ wiꞌipʉ waꞌaya. Na Moisé dutiꞌcaronojõta weerã weeama. Na ñaꞌarõ nisetiꞌquere Õꞌacʉ̃ na meꞌrã añurõ eꞌcatidutirã dʉcayurã weeama. Mʉꞌʉ quẽꞌrã na weronojõta weeya. Nipeꞌtise waꞌicʉrã na Õꞌacʉ̃rẽ ʉ̃jʉ̃amorõse wapare narẽ mʉꞌʉ wapayebosaya. Mʉꞌʉ tojo wééca beꞌro na poarire seecõꞌadutirãsama. Nipeꞌtirã judío masã mʉꞌʉ tojo weecã, mʉꞌʉrẽ queti “Tojo nimaꞌacãrã weeapã”, nirãsama. “Cʉ̃ quẽꞌrã Moisé dutiꞌquere añurõ weegʉ́ nimi”, nirãsama.
»Ʉ̃sã sõꞌonícateropʉ Jesure ẽjõpeorã judío masã nitirãrẽ papera dutiri pũrĩ ojatojawʉ na weeatjere. Waꞌicʉ diꞌi ãpẽrãnojõrẽ Õꞌacʉ̃ mejẽtare ẽjõpeorã na wẽjẽ ʉ̃jʉ̃amorõ ñubuepeoꞌquere baꞌadutitiwʉ. Nipeꞌtirã waꞌicʉrã ye díre, waꞌicʉrã na wãmʉta ãrʉ̃asureꞌcãrãnojõrẽ baꞌadutitiwʉ. Ãpẽrãrẽ aꞌmetãrãdutitiwʉ na nʉmosãnumia, na marãpʉsʉmʉa nitirãrẽ, ni ojaoꞌowʉ judío masã nitirãrẽ, niwã Jesure ẽjõpeorã sʉꞌori nirã́ Pablore.
Pablo peꞌe “Jaʉ”, niwĩ.
Tojo weegʉ sõꞌonícãrã baꞌparitirãrẽ miaa, ape nʉmʉ peꞌe na ñaꞌarõ nisetiꞌquere duꞌu dʉcayurã waꞌarã Õꞌacʉ̃ wiꞌipʉ waꞌawã. Ti wiꞌi Õꞌacʉ̃ wiꞌipʉ sãjãa, Pablo paꞌire werecʉ niwĩ:
—Niꞌcã semana dʉꞌsaꞌa ãꞌrã ñaꞌarõ nisetiꞌquere duꞌu dʉcayuatjo. Nitʉori nʉmʉrẽ na masãnʉcʉ̃ ovejare wẽjẽ oꞌorãsama Õꞌacʉ̃rẽ, nicʉ niwĩ Pablo.
Na ñaꞌarõ nisetiꞌquere dʉcayu, na añurõ tuꞌajaboro ãpẽrã judío masã Asiacjãrã Pablore cʉ̃ Õꞌacʉ̃ wiꞌipʉ nicã ĩꞌacãrã niwã. Cʉ̃rẽ ĩꞌarã, ãpẽrã masã ti wiꞌipʉ nirãrẽ uarosãjãcã weecãrã niwã. Na cʉ̃rẽ ñeꞌea, caricũcãrã niwã:
—Ʉ̃sã acawererã, ʉ̃sãrẽ weetamurã aꞌtia. Ãꞌrĩta nimi nipeꞌtiro marĩrẽ ñaꞌarõ ucũse meꞌrã dojorẽcusiaꞌcʉ. Cʉ̃ “Judío masã ñaꞌa nima”, nicusiami. “Moisé cʉ̃ dutiꞌque wapamarĩꞌi”, nimi. Aꞌti wiꞌi Õꞌacʉ̃ wiꞌi quẽꞌrãrẽ “Ñaꞌa niꞌi”, ni buꞌecusiagʉ weeami. Apeyema tja griego masãrẽ aꞌti wiꞌipʉre miisãjãtiapĩ. Judío masã nitirã griego masã aꞌti wiꞌipʉre deꞌro sãjãtita basioweꞌe. Cʉ̃ aꞌtiro wéégʉ, aꞌti wiꞌi ñaꞌase marĩrĩ wiꞌire dojorẽgʉ̃ weeapĩ, ni weresãcãrã niwã.
Na todʉporo Éfesocjʉ̃ judío masʉ̃ nitigʉ Trófimo wãmetigʉre Pablo meꞌrã nicã ĩꞌacãrã niwã macãpʉ. Tojo ĩꞌaꞌcãrã nitjĩarã, na “Cʉ̃rẽ Õꞌacʉ̃ wiꞌipʉ miisãjãapĩ”, ni wãcũcãrã nimiwã.
Na tojo nicã tʉꞌorã, ti macãcjãrã nipeꞌtirã uarosãjãwã. Tojo weerã sojaro meꞌrã na omasãjãa, Pablo tiropʉ eja, cʉ̃rẽ ñeꞌe, Õꞌacʉ̃ wiꞌipʉ nigʉ̃rẽ wejewijaawã te sope pʉꞌtopʉ. Beꞌro maata ti wiꞌi soperire añurõ biꞌacãꞌwã cʉ̃ ti wiꞌipʉ duꞌti sãjãrĩ nírã.
Na Pablore wẽjẽrãtirãpʉ weemiwã. Na wẽjẽsĩꞌrĩrĩ cura ãpẽrã masã surara wiogʉpʉre wererã waꞌacãrã niwã. Aꞌtiro nicãrã niwã:
—Nipeꞌtirã aꞌti macã Jerusalẽ́cjãrãrẽ cumuca waꞌaro weeapʉ, ni werecãrã niwã surara wiogʉpʉre.
Cʉ̃ te quetire tʉꞌogʉ, cʉ̃ yarã surarare nerẽduti, ãpẽrã cʉ̃ meꞌrãcjãrã wiorã quẽꞌrãrẽ neo, omawãꞌcãticãrã niwã na tiropʉ. Beꞌro na tojo aꞌticã ĩꞌarã, Pablore paamiꞌcãrã paaduꞌucãꞌwã.
Beꞌro surara wiogʉ Pablo pʉꞌtopʉ waꞌa, cʉ̃ yarã surarare ñeꞌeduti, pʉa da cõme dari meꞌrã dʉꞌtedutiwĩ. Tojo weetojaca beꞌro masãrẽ “¿Noa niti ãꞌrĩ? ¿Deꞌro weeati?” ni sẽrĩtiñaꞌwĩ.
Cʉ̃ tojo nicã, masã peꞌe apĩ mejẽcã, ãpẽrã quẽꞌrã mejẽcã noꞌo ʉaro caricũmaꞌacãꞌwã. Tojo weegʉ surara wiogʉ peꞌe ne diacjʉ̃ tʉꞌoejatiwĩ. Tojo tʉꞌoti, cʉ̃ yarã surarare miadutiwĩ na surara nirĩ wiꞌipʉ.
35-36 Na topʉ cʉ̃rẽ miacã, pãjãrã masã narẽ sirutuwã. Sirutu, pũrõ caricũwã:
—Cʉ̃rẽ wẽjẽña, niwã. Tojo weerã surara na ya wiꞌi sope pʉꞌto mʉjãrõtiro ejarã, masã “Cʉ̃rẽ wẽjẽña” nicã tʉꞌorã, surara Pablore miiwʉamʉjãwã.
Ti wiꞌipʉ eja, cʉ̃rẽ oꞌosõrõrãtirã weeri cura Pablo surara wiogʉre griego ye meꞌrã “Yʉꞌʉ mʉꞌʉ meꞌrã ucũsĩꞌrĩsaꞌa”, nicʉ niwĩ. Cʉ̃ ucũcã tʉꞌogʉ, surara wiogʉ peꞌe “¿Mʉꞌʉ griego yere masĩti?
¿To pũrĩcãrẽ cãrʉ̃ sõꞌonícʉ Egiptocjʉ̃ masãrẽ neocũu weetjĩagʉ̃, romano masã wiorã meꞌrã aꞌmewẽjẽꞌcʉ mejẽta niti? Pãjãrã wẽjẽrĩ masãrẽ baꞌparitisetiri mil níꞌcãrãrẽ cʉ̃ yucʉ marĩrõpʉ miacʉ niwĩ. ¿Mʉꞌʉ cʉ̃ mejẽta niti?” ni sẽrĩtiñaꞌcʉ niwĩ Pablore.
Pablo cʉ̃rẽ yʉꞌticʉ niwĩ:
—Niweꞌe. Yʉꞌʉ judío masʉ̃, Tarso wãmetiri macãcjʉ̃ niꞌi. Tarso mejõ nirĩ macã mejẽta niꞌi Cilicia diꞌtapʉre. Yʉꞌʉ ãꞌrã masã meꞌrã ucũsĩꞌrĩsaꞌa, nicʉ niwĩ.
—Yʉꞌʉ acawererã, yʉꞌʉre tʉꞌoya. Yʉꞌʉ mʉsãrẽ yé cjasere weregʉti mʉsã yʉꞌʉre “Buꞌiri moomi” niato nígʉ̃, niwĩ.
Beꞌro Pablo na ye hebreo meꞌrã ucũcã tʉꞌorã, nemorõ diꞌtamarĩawã. Pablo narẽ niwĩ:
—Yʉꞌʉ judío masʉ̃ niꞌi. Cilicia diꞌtacjʉ̃, niꞌcã macã Tarso wãmetiri macãpʉ bajuawʉ. Aꞌti macã Jerusalẽ́pʉ añurõ masãtuꞌajanʉꞌcõwʉ̃. Yʉꞌʉre buꞌeꞌcʉ Gamalie niwĩ. Moisé marĩ ñecʉ̃sʉmʉarẽ dutiꞌquere nipeꞌtisere buꞌepeꞌocãꞌwʉ̃. Mʉsã aꞌtocaterore Õꞌacʉ̃ cʉ̃ dutiꞌquere weesetironojõta yʉꞌʉ quẽꞌrã añurõ tojota weewʉ.
Yʉꞌʉ todʉporopʉre Jesure ẽjõpeorãrẽ ñaꞌarõ weecũcãti. Ejeripõꞌrã añucãti téé noꞌo ãpẽrãrẽ wẽjẽtuꞌajanʉꞌcõgʉ̃pʉ. Ʉmʉa, numiarẽ ñeꞌe, narẽ buꞌiri daꞌreri wiꞌipʉ sõrõmʉjãduticãti.
Paꞌia wiogʉ, nipeꞌtirã judío masã wiorã “Tojota weewĩ cʉ̃”, ni masĩsama. Náta yʉꞌʉre papera apobosatjĩarã oꞌówã Damascocjãrã judío masã marĩ acawererãrẽ. Yʉꞌʉ ti pũrĩ meꞌrã Damascocjãrã Jesure ẽjõpeorãrẽ ñeꞌegʉ̃ waꞌamiwʉ̃. Aꞌti macã Jerusalẽ́pʉ narẽ miiti, buꞌiri daꞌregʉti nígʉ̃, tojo weemiwʉ̃.
»Damascopʉ yʉꞌʉ ejagʉti weeri cura dajaritero nicã wãcũña marĩrõ ʉꞌmʉsepʉ bʉpo yaꞌbaro weronojõ yʉꞌʉ tiro asistedijati boꞌreyua waꞌawʉ.
Tojo waꞌacã, yʉꞌʉ nucũcãpʉ bʉrʉqueꞌa waꞌacãti. To beꞌroacã niꞌcʉ̃ yʉꞌʉre ucũcã tʉꞌowʉ. “Saulo, ¿deꞌro weegʉ yʉꞌʉre ñaꞌarõ weegʉ weeti?” niwĩ.
»Tere tʉꞌo, yʉꞌʉ cʉ̃rẽ yʉꞌtiwʉ: “¿Noa niti mʉꞌʉ?” niwʉ̃.
»Cʉ̃ peꞌe “Yʉꞌʉ Jesú, Nazarecjʉ̃, mʉꞌʉ ñaꞌarõ weesĩꞌrĩ wapagʉ́ niꞌi”, niwĩ.
Yʉꞌʉ meꞌrã waꞌaꞌcãrã quẽꞌrã te asistesere ĩꞌacãrã niwã. Tere ĩꞌarã, ʉcʉa waꞌacãrã niwã. Yʉꞌʉre cʉ̃ ucũꞌque peꞌere tʉꞌoticãrã niwã.
Jesú tojo nicã tʉꞌo, “Yʉꞌʉ wiogʉ ¿deꞌro weegʉsari?” ni sẽrĩtiñaꞌwʉ̃ cʉ̃rẽ.
»Cʉ̃ yʉꞌʉre yʉꞌtiwĩ: “Wãꞌcãnʉꞌcãña. Waꞌaya Damascopʉ. Topʉ mʉꞌʉrẽ niꞌcʉ̃ weregʉsami nipeꞌtise yʉꞌʉ mʉꞌʉrẽ weedutiatjere”, níoꞌowĩ.
Yʉꞌʉre cʉ̃ asisteꞌque ne caperi bajuticã weecãti. Tojo weerã yʉꞌʉ meꞌrãcjãrã Damascopʉ sʉꞌori waꞌarã, yʉꞌʉre tʉ̃awãꞌcãwã.
»Ti macãpʉre niꞌcʉ̃ Ananía wãmetigʉ, Moisé dutiꞌquere weenuꞌcũrĩ masʉ̃ niwĩ. Nipeꞌtirã judío masã Damascopʉ nirã́ cʉ̃rẽ “Añugʉ̃ nimi”, ni ĩꞌawã.
Yʉꞌʉ ti macãpʉ etáca beꞌroacã Ananía yʉꞌʉre ĩꞌagʉ̃ ejawĩ. Cʉ̃ yʉꞌʉre niwĩ: “Saulo, mʉꞌʉ apaturi ĩꞌagʉ̃saꞌa tja.” Cʉ̃ tojo nirĩ curata yʉꞌʉ apaturi ĩꞌacãti tja. Tojo waꞌacã, cʉ̃rẽ ĩꞌawʉ̃ yʉꞌʉ tiro nuꞌcũgʉ̃rẽ.
»Beꞌro yʉꞌʉre niwĩ: “Õꞌacʉ̃ marĩ ñecʉ̃sʉmʉa ẽjõpeoꞌcʉ dʉporopʉ mʉꞌʉrẽ besecʉ niwĩ. Õꞌacʉ̃ cʉ̃ ʉaro mʉꞌʉrẽ masĩato ni, cũucʉ niwĩ. Tojo nicã cʉ̃ macʉ̃ Jesú ñaꞌase moogʉ̃rẽ ĩꞌa, cʉ̃ ucũsere tʉꞌoato nígʉ̃ cũucʉ niwĩ.
Nipeꞌtirãrẽ nipeꞌtiropʉ mʉꞌʉ ĩꞌaꞌquere, mʉꞌʉ tʉꞌoꞌquere Jesú ye quetire mʉꞌʉ werecusiagʉ waꞌagʉsaꞌa.
¿Ñeꞌenojõ peꞌe basioweti mʉꞌʉrẽ? Basioꞌo pũrĩcã. Wãmeyedutiya. ‘Yʉꞌʉ Jesure ẽjõpeoꞌo, yʉꞌʉ ñaꞌarõ weeꞌquere acobojoya’, ni sẽrĩña Õꞌacʉ̃rẽ”, niwĩ yʉꞌʉre Ananía.
»Tojo waꞌáca beꞌro yʉꞌʉ Damascopʉ níꞌcʉ tojátiwʉ aꞌti macã Jerusalẽ́pʉ. Tojata, ñubuegʉ waꞌawʉ Õꞌacʉ̃ wiꞌipʉ.
Yʉꞌʉ ñubueri cura cãrĩtimigʉ̃ quẽꞌese weronojõ Jesure ĩꞌacãti. Jesú yʉꞌʉre niwĩ: “Quero aꞌti macã Jerusalẽ́rẽ wijayá. Aꞌti macãcjãrã yé quetire mʉꞌʉ weresijacã, ne ẽjõpeosome”, niwĩ.
»Yʉꞌʉ tere tʉꞌo, cʉ̃rẽ niwʉ̃: “Yʉꞌʉ wiogʉ, na añurõ masĩsama yé cjasere. Nipeꞌtise judío masã na nerẽse wiꞌserinʉcʉ̃ mʉꞌʉrẽ ẽjõpeorãrẽ aꞌmasãjãa, narẽ ñeꞌe, buꞌiri daꞌreri wiꞌipʉ cũu, paapecũuwʉ̃.
Esteba mʉꞌʉ ye queti wereꞌcʉre na wẽjẽrĩ curare yʉꞌʉ quẽꞌrã topʉta ĩꞌanuꞌcũwʉ̃. Na ye suꞌti buꞌicjasere coꞌtebosawʉ. ‘Añurõ wéérã, tojo weebataꞌma’, ni wãcũsetinuꞌcũwʉ̃”, ni werewʉ Jesure.
»Jesú yʉꞌʉre niwĩ: “Waꞌaya. Yʉꞌʉ aperopʉ yoaropʉ oꞌógʉti weeꞌe mʉꞌʉrẽ judío masã nitirã tiropʉ”, niwĩ.
Aꞌtota Pablo ucũsere tʉꞌotʉowã. Cʉ̃ “Yʉꞌʉre ‘Judío masã nitirã tiropʉ waꞌaya’ niwĩ” nicã tʉꞌorã, ʉpʉtʉ caricũwã:
—Cʉ̃rẽ wẽjẽña, ni caricũwã.
Caricũnemo, na uasere ĩꞌorã, na ye suꞌti buꞌicjasere doqueomʉjã, diꞌta marãrĩrẽ õrẽ wẽestequemorõmʉjãwã.
Na tojo weecã ĩꞌagʉ̃, surara wiogʉ Pablore oꞌosõrõcãꞌdutiwĩ na ya wiꞌi poꞌpeapʉ. Sõrõtojanʉꞌcõ, “¿Deꞌro weerã tocãꞌrõ caricũti?” ni masĩsĩꞌrĩgʉ̃ Pablore tãrãgʉ̃tigʉ dʉꞌteduticʉ niwĩ.
Na dʉꞌtéca beꞌro Pablo surara wiogʉ to coꞌtegʉre nicʉ niwĩ:
—¿Mʉsã romano masãrẽ buꞌiri besemʉꞌtãtimirã, tãrãta basioti? Basiotisaꞌa. Romano masãrẽ dutise tojo weedutitisaꞌa, nicʉ niwĩ.
—Mʉꞌʉ añurõ weeapa sĩꞌirẽ. Romano masʉ̃ta niami cʉ̃, nicʉ niwĩ cʉ̃ wiogʉpʉre.
Cʉ̃ tojo nicã, surara wiogʉ Pablo tiropʉ waꞌa, cʉ̃rẽ “¿Nirõta romano masʉ̃ niti?” ni sẽrĩtiñaꞌcʉ niwĩ.
Pablo yʉꞌticʉ niwĩ:
—Ʉ̃ʉ, romano masʉ̃ta niꞌi, nicʉ niwĩ. Cʉ̃ tojo nicã tʉꞌogʉ,
surara wiogʉ peꞌe nicʉ niwĩ:
—Yʉꞌʉa niyeru pajiro wapayewʉ romano masʉ̃ nisere sãjãgʉ̃tigʉ, nicʉ niwĩ.
Pablo peꞌe “Yʉꞌʉ pũrĩcã maata wĩꞌmagʉ̃pʉta bajuaꞌcʉ niwʉ̃ romano masʉ̃ nisere”, nicʉ niwĩ.
Cʉ̃ tojo nicã, cʉ̃rẽ tãrãboꞌcãrã uiwijaa waꞌacãrã niwã. Na surara wiogʉ quẽꞌrã “Romano masʉ̃rẽ dʉꞌtedutiasʉ” nitjĩagʉ̃, uia waꞌacʉ niwĩ.
Surara wiogʉ ape nʉmʉ peꞌe ¿deꞌro weerã cʉ̃rẽ weresãpari? ni masĩsĩꞌrĩgʉ̃, paꞌia wiorã, ãpẽrã nipeꞌtirã judío masã wiorãrẽ nerẽduticʉ niwĩ. Tojo weegʉ Pablore na dʉꞌteꞌque cõme darire pãa, na wiorã tiropʉ pijiwãꞌcãcʉ niwĩ.
Pablo wiorãrẽ ĩꞌagʉ̃ta ĩꞌa, narẽ nicʉ niwĩ:
—Nipeꞌtiro yʉꞌʉ catiro põtẽorõ Õꞌacʉ̃ cʉ̃ ĩꞌorõpʉ nipeꞌtise cʉ̃ ʉaro weenuꞌcũcãꞌa. Tojo weegʉ yʉꞌʉ wãcũqueꞌtiro marĩrõ nicãꞌa, nicʉ niwĩ.
Cʉ̃ tojo nicã tʉꞌogʉ, Ananía paꞌia wiogʉ Pablo tiro nuꞌcũrãrẽ cʉ̃ ucũsere tʉꞌosĩꞌrĩtigʉ, ʉseropʉ paaduticʉ niwĩ.
Tojo weecã ĩꞌagʉ̃, Pablo Ananíarẽ nicʉ niwĩ:
—Mʉꞌʉ weetaꞌsasepijagʉ niꞌi. Õꞌacʉ̃ mʉꞌʉrẽ buꞌiri daꞌregʉsami. Mʉꞌʉ Moisé dutiꞌque meꞌrã yʉꞌʉre queoro besegʉ weeꞌe ¿nimiti? Mʉꞌʉ tojo weemigʉ̃ta, ãpẽrãrẽ yʉꞌʉre paadutigʉ, queoro weeweꞌe. Moisé cʉ̃ dutiꞌquere yʉꞌrʉnʉꞌcãgʉ̃ weeꞌe, nicʉ niwĩ Pablo cʉ̃rẽ.
Cʉ̃rẽ tojo nicã, cʉ̃ tiro nuꞌcũrã peꞌe Pablore nicãrã niwã:
—Aꞌtiro ñaꞌarõ ucũticãꞌrõʉaꞌa paꞌia wiogʉ Õꞌacʉ̃ beseꞌcʉre, nicãrã niwã.
Tere tʉꞌogʉ, Pablo narẽ nicʉ niwĩ:
—Acawererã, cʉ̃ paꞌia wiogʉ nisere yʉꞌʉ masĩtiasʉ. Masĩgʉ̃ pũrĩcã, tojo nitiboapã. Õꞌacʉ̃ ojáca pũrĩpʉ aꞌtiro ni ojanoꞌcaro niwʉ̃: “Macã wiogʉre ñaꞌarõ ucũcoꞌteticãꞌña”, niwʉ̃, nicʉ niwĩ Pablo.
Topʉ nirã́ pʉa curua nicãrã niwã. Saduceo masã, fariseo masã nicãrã niwã. Narẽ ĩꞌagʉ̃, ʉpʉtʉ caricũbocure ucũcʉ niwĩ:
—Acawererã, yʉꞌʉ quẽꞌrã fariseo curuacjʉ̃ta niꞌi. Yʉꞌʉ pacʉ quẽꞌrã cʉ̃́ta nimi. Masã wẽrĩꞌcãrã beꞌropʉ masãsere yʉꞌʉ ẽjõpeoꞌo. Tereta yʉꞌʉre niꞌcãrõacãrẽ beserã weema, nicʉ niwĩ.
Cʉ̃ tojo nicã, maata fariseo masã saduceo masã meꞌrã na basu wẽrĩꞌcãrãpʉ masãse cjasere aꞌmerĩ dʉꞌsasocãrã niwã. Tojo weerã na nerẽrĩ wiꞌipʉta niꞌcãrõ meꞌrã nisetimiꞌcãrã aꞌmerĩ dʉcawatia waꞌacãrã niwã.
Saduceo masã “Masã wẽrĩꞌcãrãpʉ masãsome. Õꞌacʉ̃rẽ werecoꞌterã, wãtĩa quẽꞌrã marĩma”, ni ẽjõpeocãrã niwã. Fariseo masã peꞌe aꞌtiro ẽjõpeocãrã niwã: “Masã wẽrĩꞌcãrãpʉ masãrãsama. Õꞌacʉ̃rẽ werecoꞌterã, wãtĩa quẽꞌrã nima”, ni ẽjõpeocãrã niwã. Aꞌte ẽjõpeose meꞌrã dʉꞌsasocãrã niwã.
Na ʉpʉtʉ caricũ, niꞌcãrẽrã Moisé dutiꞌquere buꞌeri masã fariseo curuacjãrã wãꞌcãnʉꞌcã, nicãrã niwã:
—Ãꞌrĩrẽ ne buꞌiri ñaꞌase bocaweꞌe. Apetero weegʉ Õꞌacʉ̃rẽ werecoꞌtegʉ ucũgʉ̃ ucũapĩ Damasco waꞌari maꞌapʉ. Tojo weerã marĩ Õꞌacʉ̃rẽ yʉꞌrʉnʉꞌcãbosaꞌa nírã, cʉ̃rẽ mejẽcã niticãꞌrã.
Na ʉpʉtʉ caricũ dʉꞌsasocã ĩꞌagʉ̃, surara wiogʉ Pablore wẽjẽrĩ ni uigʉ, cʉ̃ yarã surarare nicʉ niwĩ:
—Pablo tiropʉ waꞌa, cʉ̃rẽ pijiwãꞌcãña marĩ nirĩ wiꞌipʉ, nicʉ niwĩ.
Ape nʉmʉ ñamipʉ Jesú Pablo tiropʉ bajua, cʉ̃rẽ ucũcʉ niwĩ:
—Mʉꞌʉ wãcũtutuaya. Aꞌti macãpʉ yé quetire ucũꞌcaronojõta Romapʉ waꞌagʉ quẽꞌrã, tojota ucũña, nicʉ niwĩ.
Cʉ̃ tojo níca ñami ape nʉmʉ ãpẽrã judío masã yaꞌyioropʉ Pablore wẽjẽrã nírã, nerẽ apoyucãrã niwã. Aꞌtiro nicãrã niwã:
Tojo ucũrã cuarenta yʉꞌrʉoro nicãrã niwã.
Na tojo ni ucũ apóca beꞌro paꞌia wiorã, ãpẽrã judío masã bʉcʉrã tiropʉ waꞌa, narẽ nicãrã niwã:
—“Ʉ̃sã Pablore wẽjẽtimirã, ne baꞌati, sĩꞌrĩti weerãti”, ni apoyuapʉ. “Ʉ̃sã cʉ̃rẽ wẽjẽtimirã baꞌa, sĩꞌrĩcãma, Õꞌacʉ̃ ʉ̃sãrẽ buꞌiri daꞌregʉsami”, niapʉ.
Mʉsã, mʉsã meꞌrãcjãrã wiorã meꞌrã queti oꞌóya surara wiogʉpʉre. Ñamiacã Pablore mʉsã tiropʉ miitidutiya. “Ʉ̃sã cʉ̃ ye quetire dʉꞌpocã́pʉta añurõ masĩsĩꞌrĩsaꞌa”, ni queti oꞌóya, nisoodutioꞌocãrã nimiwã.
—Cʉ̃ aꞌtopʉre etasome. Ʉ̃sã cʉ̃rẽ wẽjẽrãti nírã, maꞌapʉ yucuerãti, ni werecãrã niwã wiorãrẽ. Wiorã na tojo nicã tʉꞌorã, “Jaʉ”, nicãrã niwã.
Pablo páácjʉ̃ na tojo wẽjẽsĩꞌrĩse quetire tʉꞌogʉ, surara na nirĩ wiꞌipʉ waꞌa, Pablo tiropʉ eja, werecʉ niwĩ.
Pablo peꞌe cʉ̃ werecã tʉꞌogʉ, niꞌcʉ̃ surara wiogʉre pijio, cʉ̃rẽ nicʉ niwĩ:
—Ãꞌrĩ maꞌmʉrẽ mʉꞌʉ wiogʉ tiropʉ pijiwãꞌcãña. Apeyenojõ werese cʉoapʉ, nicʉ niwĩ.
Cʉ̃ tojo nicã, cʉ̃rẽ surara wiogʉ tiropʉ miaa, cʉ̃rẽ nicʉ niwĩ:
—Pablo marĩ buꞌiri daꞌreri wiꞌipʉ cʉogʉ yʉꞌʉre pijitjĩagʉ̃, ãꞌrĩrẽ mʉꞌʉ tiropʉ oꞌoámi. Apeyenojõ weregʉtigʉ weeapʉ mʉꞌʉrẽ, nicʉ niwĩ.
Tojo weegʉ surara wiogʉ cʉ̃rẽ tʉ̃awãꞌcã, masã na tʉꞌotiropʉ sẽrĩtiñaꞌcʉ niwĩ:
—¿Ñeꞌenojõ werese cʉomiti mʉꞌʉ? nicʉ niwĩ.
Maꞌmʉ peꞌe cʉ̃rẽ yʉꞌticʉ niwĩ:
—Judío masã wiorã Pablo yʉꞌʉ pacopánʉmʉrẽ ñamiacã na tiropʉ miadutirãsama mʉꞌʉrẽ. “Ʉ̃sã cʉ̃ ye cjasere dʉꞌpocã́pʉta añurõ masĩsĩꞌrĩsaꞌa” nitaꞌsarãsama.
Na tojo nicã, ẽjõpeoticãꞌña. Cuarenta yʉꞌrʉoro masã Pablore yucuerã maꞌapʉ duꞌtinuꞌcũrãsama. “Niꞌcãrõacãrẽ ʉ̃sã Pablore wẽjẽtimirã, ne baꞌati, sĩꞌrĩti weerãti. Cʉ̃rẽ wẽjẽtojarãpʉ baꞌa, sĩꞌrĩrãti”, niama. “Wẽjẽtimirã, ʉ̃sã baꞌa, sĩꞌrĩcãma, Õꞌacʉ̃ ʉ̃sãrẽ buꞌiri daꞌregʉsami”, niama. Añurõ apopeꞌotojacãrã niama na weeatjere. Tojo weerã na niꞌcãrõacãrẽ mʉꞌʉ “Jaʉ” nise diaꞌcʉ̃rẽ yucuerã weeama, nicʉ niwĩ.
Cʉ̃ tojo níca beꞌro surara wiogʉ peꞌe cʉ̃rẽ weꞌeritigʉ, aꞌtiro nicʉ niwĩ:
—“Pablore wẽjẽsĩꞌrĩse quetire weregʉ ejapʉ surara wiogʉpʉre” ne ãpẽrãrẽ wereticãꞌña, níoꞌocʉ niwĩ.
Pablo páácjʉ̃ waꞌáca beꞌro surara wiogʉ cʉ̃ docacjãrã pʉarãrẽ pijiocʉ niwĩ.
—Mʉsã yarã surarare were, apoyudutiya. Na niꞌcãcã ñami nueve nicã Cesareapʉ Pablore miarãsama. Aꞌtiro waꞌarãsama. Doscientos surara dʉꞌpocã meꞌrã waꞌato. Setenta cabayua meꞌrã pesawãꞌcãto. Doscientos ñosẽse pjĩrĩ meꞌrã waꞌato.
Pablo cʉ̃ pesajã cabayua quẽꞌrãrẽ apoyudutiya. Ne apeyenojõ mejẽcã waꞌaro marĩrõ Féli, Judea wiogʉ tiropʉ miaña, nicʉ niwĩ surara wiogʉ cʉ̃ docacjãrãrẽ.
Beꞌro narẽ cʉ̃ tojo níca beꞌro papera niꞌcã pũrĩ ojaoꞌocʉ niwĩ Félire. Aꞌtiro ni ojanoꞌcaro niwʉ̃ ti pũrĩpʉre:
“Yʉꞌʉ Claudio Lisia, mʉꞌʉ Féli Judea diꞌta wiogʉre añudutiꞌi.
Judío masã ãꞌrĩ Pablore ñeꞌe, wẽjẽsĩꞌrĩmicãrã niama. Beꞌro ‘Cʉ̃ romano masʉ̃ nimi’ nicã tʉꞌogʉ, yʉꞌʉ, yarã surara meꞌrã wĩorẽgʉ̃ ejawʉ na wẽjẽboꞌcʉre.
‘¿Ñeꞌenojõ buꞌiri cʉ̃rẽ weresãpari?’ ni masĩsĩꞌrĩgʉ̃, judío masã wiorã tiropʉ cʉ̃rẽ miawʉ̃.
Na cʉ̃rẽ na ẽjõpeosetise ye buꞌiri weresãcãrã niwã. Ne cʉ̃rẽ te ye buꞌiri wẽjẽrõʉaꞌa, buꞌiri daꞌreri wiꞌipʉ quẽꞌrã sõrõrõʉaꞌa nisenojõrẽ buꞌiri bocatisaꞌa.
Ãpẽrã judío masã cʉ̃rẽ wẽjẽrãti nise quetire tʉꞌogʉ, cʉ̃rẽ wẽjẽbosama ni wãcũgʉ̃, yʉꞌʉ mʉꞌʉ tiropʉre ãꞌrĩrẽ oꞌóꞌo. ‘Cʉ̃rẽ aꞌtopʉ weresãꞌcãrã mʉꞌʉ tiropʉta waꞌa, mʉꞌʉrẽ weresãrã waꞌato’, niwʉ̃ narẽ. Tocãꞌrõta niꞌi”, ni ojaoꞌocʉ niwĩ surara wiogʉ Félipʉre.
Surara cʉ̃ dutiꞌcaronojõta ti ñami Pablore miacãrã niwã Antípatri wãmetiri macãpʉ.
Topʉ cãrĩ, ape nʉmʉ peꞌe surara dʉꞌpocã meꞌrã waꞌaꞌcãrã totá majãmitojati aꞌtiticãrã niwã Jerusalẽ́pʉ na ya wiꞌipʉta tja. Cabayua meꞌrã waꞌaꞌcãrã diaꞌcʉ̃ Pablo meꞌrã yʉꞌrʉacãrã niwã Cesareapʉre.
Na Cesareapʉ eta, surara wiogʉ ojaoꞌoca pũrĩrẽ wiacãrã niwã Félire. Cʉ̃ tiropʉta Pablo quẽꞌrãrẽ cũucãrã niwã.
Féli “Mʉꞌʉrẽ weresãꞌcãrã yʉꞌʉ tiropʉ etacã, mʉꞌʉ ye ucũsere tʉꞌogʉti”, nicʉ niwĩ.
Beꞌro Pablore surarare coꞌtedutigʉ cũucʉ niwĩ Herode cʉ̃ weedutica wiꞌipʉ.
Niꞌcãmocʉse nʉmʉrĩ yʉꞌrʉ́ca beꞌro paꞌia wiogʉ Ananía, ãpẽrã judío masã bʉcʉrã, apĩ masãrẽ weresãꞌcãrãrẽ ucũbosagʉ Tértulo wãmetigʉ Cesareapʉre waꞌacãrã niwã. Waꞌa, Féli tiropʉ Pablore weresãcãrã niwã.
Tojo weecã, Féli Pablore pijiocʉ niwĩ. Pablo na tiropʉ ejacã, Tértulo cʉ̃rẽ weresãwãꞌcõcʉ niwĩ. Aꞌtiro nicʉ niwĩ:
—Ʉ̃sã wiogʉ, añu pũrĩcã mʉꞌʉ dutise. Mʉꞌʉ masĩse meꞌrã añurõ dutimasĩꞌi. Tojo weerã ʉ̃sã aꞌmequẽse mooꞌo. Añupũrĩrõ nimeꞌrĩcãꞌa. Te mʉꞌʉ daꞌrase meꞌrã aꞌti diꞌtacjãrãrẽ añurõ weetamugʉ̃ weeꞌe.
Tojo mʉꞌʉ weeyucã, mʉꞌʉrẽ nipeꞌtirocjãrãpʉ eꞌcatise oꞌoma.
Mʉꞌʉrẽ yʉꞌʉ yoacã ucũdojasĩꞌrĩtisaꞌa. Tojo weegʉ yʉꞌʉ cãꞌrõ ucũquejosere tʉꞌoya.
»Ãꞌrĩ caribosebʉcʉ nimi. Cʉ̃ nipeꞌtiro aꞌti turipʉre judío masãrẽ uarosãjãcã weesijagʉ weemi. Apeyema tja Jesú Nazarecjʉ̃rẽ ẽjõpeosetirã curuacjʉ̃ wiogʉ nimi.
Cʉ̃ judío masã nitirãrẽ pijisãjãasĩꞌrĩgʉ̃, Õꞌacʉ̃ wiꞌire dojorẽsĩꞌrĩmicʉ niwĩ. Ʉ̃sã judío masãrẽ dutise tojo weedutiweꞌe. Tojo weerã ʉ̃sã cʉ̃rẽ buꞌiri ñeꞌewʉ̃. Ʉ̃sã judío masãrẽ besewʉaronojõta cʉ̃rẽ besesĩꞌrĩmiwʉ̃.
Ʉ̃sã tojo weesĩꞌrĩcã, Claudio Lisia surara wiogʉ ʉ̃sã tiro aꞌti, ʉ̃sãrẽ tutuaro meꞌrã ẽꞌmawãꞌcã waꞌawĩ.
Ʉ̃sãrẽ aꞌtiro niwĩ: “Mʉsã Pablore weresãsĩꞌrĩrã, mʉsã aꞌti diꞌta wiogʉ Félipʉre weresãrã waꞌaya. Féli, mʉꞌʉ basuta cʉ̃rẽ sẽrĩtiñaꞌrẽ. Ʉ̃sã diacjʉ̃ nise meꞌrãta cʉ̃rẽ weresãrã weeꞌe”, nicʉ niwĩ Tértulo Félire.
Judío masã topʉ nirã́ quẽꞌrã “Tértulo diacjʉ̃ta ucũmi”, nicãrã niwã.
Beꞌro Féli Pablore ucũdutigʉ omocã meꞌrã weequeocʉ niwĩ. Tojo weegʉ Pablo ucũcʉ niwĩ:
—Mʉꞌʉ yoacã aꞌti diꞌtapʉre dutigʉ niyucã, yʉꞌʉ mʉꞌʉrẽ masĩꞌi. Tojo weegʉ yʉꞌʉ mʉꞌʉpʉre eꞌcatise meꞌrã weregʉti yé cjasere.
Doce nʉmʉrĩta yʉꞌrʉꞌʉ Õꞌacʉ̃rẽ ẽjõpeogʉ aꞌtigʉ yʉꞌʉ Jerusalẽ́pʉ etáca beꞌro. Mʉꞌʉ basuta ãpẽrãrẽ yʉꞌʉ ¿diacjʉ̃ta ucũmiti? nígʉ̃, sẽrĩtiñaꞌrẽgʉ.
Yʉꞌʉ ti macãpʉ nicã, ãpẽrã meꞌrã Õꞌacʉ̃ wiꞌipʉ, judío masã na nerẽse wiꞌseripʉ, noꞌo macã decopʉ yʉꞌʉ dʉꞌsasocã, ãpẽrã masãrẽ yʉꞌʉ uarosãjãcã weecã, ne niꞌcãti bocaejatiwã.
Ãꞌrã na weresãꞌque diacjʉ̃ta “Te ye buꞌiri niꞌi”, ni ĩꞌota basioweꞌe.
»Aꞌte pũrĩcãrẽ diacjʉ̃ta weregʉti. Yʉꞌʉ ñecʉ̃sʉmʉa na Õꞌacʉ̃rẽ ẽjõpeosetiꞌcaronojõta yʉꞌʉ quẽꞌrã ẽjõpeoꞌo. Tojo weegʉ yʉꞌʉ Jesure ẽjõpeoꞌo. Ãꞌrã peꞌe tereta “Jesure ẽjõpeose ñaꞌa niꞌi, diacjʉ̃ niweꞌe”, nirã weema. Yʉꞌʉ quẽꞌrã nipeꞌtise Moisé cʉ̃ ojaꞌque, Õꞌacʉ̃ ye queti weremʉꞌtãrĩ masã na ojaꞌquere ẽjõpeoꞌo.
Masã añurã, ñaꞌarã wẽrĩꞌcãrãpʉ masãrãsama nise quẽꞌrãrẽ ãꞌrã weronojõta yucueꞌe.
Tojo weegʉ Õꞌacʉ̃ ĩꞌorõpʉ yʉꞌʉ tutuaro põtẽorõ añurõ weesĩꞌrĩsaꞌa. Masã na ĩꞌorõpʉ quẽꞌrãrẽ tojota weesĩꞌrĩsaꞌa.
»Yʉꞌʉ peje cʉ̃ꞌmarĩ beꞌro apeye diꞌtapʉ buꞌesijaꞌcʉ Jerusalẽ́pʉre dajawʉ. Judío masã pajasecʉorã nirãrẽ niyeru oꞌogʉ aꞌtiwʉ. Tojo nicã Õꞌacʉ̃rẽ ñubuepeogʉ apeyenojõ oꞌogʉ aꞌtiwʉ.
Yʉꞌʉ aꞌtere tojo weeri cura Asiacjãrã judío masã etapejawã yʉꞌʉ Õꞌacʉ̃ wiꞌipʉ nigʉ̃rẽ. Ʉ̃sã judío masã weesetironojõpʉma yʉꞌʉ ñaꞌarõ nisetiꞌquere dʉcayucã ĩꞌawã. Titare yʉꞌʉ meꞌrã pejetirãcã masã niwã. Ne narẽ uarosãjãcã weetiwʉ.
Yʉꞌʉ Õꞌacʉ̃ wiꞌipʉ nicã ĩꞌaꞌcãrã, na pũrĩcã buꞌiri cʉomi nírã, mʉꞌʉ tiro weresãrã aꞌtiroʉaꞌa.
Na aꞌtiticãma, ãꞌrã mʉꞌʉ tiro nirã́ cãrʉ̃ wiorã tiropʉ yʉꞌʉ nicã, na buꞌiri bocaꞌquere weresãto.
Yʉꞌʉ aꞌte pũrĩcãrẽ nicãti. Yʉꞌʉ ʉpʉtʉ ucũtutuaro meꞌrã narẽ niwʉ̃: “ ‘Masã wẽrĩꞌcãrãpʉ masãrãsama’ ni, yʉꞌʉ ẽjõpeose ye buꞌiri mʉsã niꞌcãcã yʉꞌʉre beserã weeꞌe”, niwʉ̃, nicʉ niwĩ Pablo Félire.
Cʉ̃ tojo níca beꞌro Féli Jesure ẽjõpeorã na weesetisere añurõ masĩgʉ̃ niyugʉ, “Tocãꞌrõta tʉꞌogʉti. Beꞌro Lisia surara wiogʉ cʉ̃ etacãpʉ, yʉꞌʉ mʉꞌʉrẽ besegʉti”, nicʉ niwĩ.
Tojo weegʉ Féli surarare coꞌteduticʉ niwĩ Pablore tja.
—Añurõ weeya cʉ̃rẽ. Aꞌti wiꞌipʉ cʉ̃ sijasĩꞌrĩcã, ãpẽrã cʉ̃ meꞌrãcjãrã cʉ̃rẽ weetamusĩꞌrĩcã, cãꞌmotaꞌaticãꞌña, ni, duticʉ niwĩ Féli cʉ̃ yagʉ surarare.
Pejeti nʉmʉrĩ yʉꞌrʉ́ca beꞌro Féli, cʉ̃ nʉmo judío masõ Drusila meꞌrã waꞌacãrã niwã tja Pablo nirĩ wiꞌipʉ. Topʉ etagʉ, surarare pijiduticʉ niwĩ Pablore. Pablo cʉ̃ tiropʉ etacã ĩꞌagʉ̃, “Wereya Jesure ẽjõpeosenojõ cjasere”, nicʉ niwĩ.
—Õꞌacʉ̃ marĩrẽ cʉ̃ dutiꞌquere añurõ weesetiduticʉ niwĩ. Õꞌacʉ̃ “Mʉsã basu ñaꞌarõ weesĩꞌrĩrã, weeticãꞌña, wãcũtutuaya”, nicʉ niwĩ. Beꞌropʉ besegʉsami Õꞌacʉ̃ marĩ weesetiꞌquere, nicʉ niwĩ.
Pablo cʉ̃ aꞌtere nicã tʉꞌogʉ, Féli tʉꞌomarĩa waꞌacʉ niwĩ. Tojo weegʉ Pablore “Wijaagʉsaꞌa. Apetero noꞌo apeyenojõ weese móógʉ̃, mʉꞌʉrẽ pijiogʉti tja mʉꞌʉ ucũsere tʉꞌoacjʉ”, nicʉ niwĩ.
Féli cʉ̃rẽ niyeru wapayecã ʉagʉ, pijio ucũmʉjãcʉ nimiwĩ. Cʉ̃ niyeru wapayéca beꞌro buꞌiripʉ nigʉ̃rẽ duꞌuwĩrõgʉ̃ti nígʉ̃, tojo weecʉ nimiwĩ. Pablo peꞌe cʉ̃rẽ ne wapayeticʉ niwĩ.
Beꞌro pʉa cʉ̃ꞌma beꞌro Féli wiogʉ nisere wijacãꞌcʉ niwĩ. Cʉ̃ dʉcayuro sãjãcʉ niwĩ tja Porcio Festo wãmetigʉ. Féli cʉ̃ wiogʉ nisere wijagʉ, judío masã meꞌrã añurõ tojasĩꞌrĩgʉ̃ Pablore buꞌiri daꞌreri wiꞌipʉta cũucãꞌcʉ niwĩ.
Iꞌtia nʉmʉ cʉ̃ wiogʉ nise sãjã́ca beꞌro Festo Cesareapʉ níꞌcʉ Jerusalẽ́pʉ waꞌacʉ niwĩ.
Cʉ̃ topʉ ejacã, paꞌia wiorã, ãpẽrã judío masã wiorã apaturi Pablore weresãrã waꞌacãrã niwã cʉ̃pʉre tja. Pablo peꞌe Cesareapʉ nicʉ niwĩ.
Pablore wẽjẽatjere apoyutojacãrã niwã. Tojo weerã Festore ʉpʉtʉ tutuaro meꞌrã Pablore miaduticãrã niwã Jerusalẽ́pʉ. “Festo cʉ̃ Pablore ʉócãma, cʉ̃ maꞌapʉ aꞌtigʉreta wẽjẽcõꞌarãti”, nicãrã nimiwã.
Na tojo nicã, Festo peꞌe “Cʉ̃ Cesarea buꞌiri daꞌreri wiꞌipʉta nitojami. Yʉꞌʉ basu maata tojaagʉsaꞌa tja topʉre.
Noꞌo ãpẽrã mʉsã wiorã apeyenojõ buꞌiri cʉomi nisere cʉorã, yʉꞌʉ meꞌrãta waꞌa weetjĩarã, weresãrã waꞌaya topʉta”, nicʉ niwĩ.
Beꞌro Festo Jerusalẽ́pʉre ocho o diez nʉmʉrĩ ni, dajatojaa waꞌacʉ niwĩ Cesareapʉre. Cʉ̃ dajáca nʉmʉ ape nʉmʉ peꞌe masãrẽ na besewʉaropʉ waꞌacʉ niwĩ. Topʉ eja, Pablore pijiduticʉ niwĩ.
Pablo topʉ sãjãejacã, Jerusalẽ́cjãrã judío masã Festo meꞌrã waꞌaꞌcãrã Pablo pʉꞌto waꞌacãrã niwã. Waꞌa, cʉ̃ weetiꞌquepʉreta ñaꞌabutiase weresãcãrã niwã. ¿Na weresãꞌque diacjʉ̃ niti? ne basioticaro niwʉ̃.
Na tojo níca beꞌro Pablo peꞌe “Judío masãrẽ dutiꞌquere ñaꞌarõ ucũtiwʉ. Õꞌacʉ̃ wiꞌi pajiri wiꞌire dojorẽtiwʉ. Romano masã wiogʉre ne cãꞌrõacã yʉꞌrʉnʉꞌcãtiwʉ”, nicʉ niwĩ.
Festo cʉ̃ quẽꞌrã tja judío masã meꞌrã añurõ tojasĩꞌrĩgʉ̃, Pablore “¿Mʉꞌʉ Jerusalẽ́pʉ waꞌasĩꞌrĩsari, yʉꞌʉ topʉ mʉꞌʉ ye cjasere besecã?” ni sẽrĩtiñaꞌcʉ niwĩ.
Pablo cʉ̃rẽ yʉꞌticʉ niwĩ:
—Yʉꞌʉ aꞌto besewʉaropʉ romano masã wiogʉ tiropʉ niꞌi. Aꞌtopʉta yʉꞌʉre beseroʉaꞌa. Yʉꞌʉ judío masãrẽ ne cãꞌrõacã ñaꞌarõ weetiwʉ. Mʉꞌʉ aꞌtere añurõ masĩsaꞌa.
Yʉꞌʉ ñaꞌase weeꞌque ye buꞌiri “Cʉ̃rẽ wẽjẽrõʉaꞌa” nicã pũrĩcãrẽ, ne “Yʉꞌʉre wẽjẽticãꞌña”, nitibosaꞌa. Na yʉꞌʉre weresãꞌque diacjʉ̃ niticãma, ne niꞌcʉ̃ yʉꞌʉre sõjã judío masãpʉre buꞌiri daꞌredutita basioweꞌe. Tojo weegʉ diacjʉ̃ta Romapʉ nigʉ̃́, romano masã wiogʉ waropʉ yʉꞌʉre besecã ʉasaꞌa, nicʉ niwĩ Pablo Festore.
Beꞌro Festo cʉ̃ meꞌrãcjãrã werecasari masã meꞌrã ucũtoja, Pablore pijiocʉ niwĩ:
—Mʉꞌʉ romano masã wiogʉ waropʉre beseroʉapʉ. To pũrĩcãrẽ mʉꞌʉ cʉ̃ tiropʉta besedutigʉ waꞌagʉsaꞌa, nicʉ niwĩ Festo.
Pejeti nʉmʉrĩ Festo Pablore ucṹca beꞌro Judea diꞌta wiogʉ waro Agripa wãmetigʉ cʉ̃ maꞌmio Berenice meꞌrã waꞌacãrã niwã Cesareapʉre. Na Festore cʉ̃ wiogʉ nise sãjã́ca beꞌro añudutirã waꞌarã weecãrã niwã.
Na topʉ peje nʉmʉrĩ niyucã, Festo Agripare werecʉ niwĩ Pablo ye cjasere. Aꞌtiro nicʉ niwĩ:
—Aꞌto niꞌcʉ̃ masʉ̃ niami buꞌiri daꞌreri wiꞌipʉ Féli cʉ̃ wiogʉ nise wijagʉ duꞌuwĩrõtiꞌcʉ.
Yʉꞌʉ Jerusalẽ́pʉ ejacã, paꞌia wiorã, ãpẽrã judío masã bʉcʉrã Pablore wẽjẽato nírã, yʉꞌʉpʉre weresãwã.
Yʉꞌʉ narẽ yʉꞌtiwʉ: “Ʉ̃sã romano masã aꞌtiro weesetiꞌi. Ne ãpẽrãrẽ wẽjẽdutiro marĩꞌi cʉ̃rẽ weresãꞌcãrã, weresãnoꞌcʉ quẽꞌrã beseropʉ na basu aꞌmerĩ diacjʉ̃nʉꞌcõtica beꞌro. Na weresãnoꞌcʉ narẽ yʉꞌtíca beꞌropʉ besenoꞌo”, niwʉ̃ narẽ.
Tojo weegʉ na aꞌto etáca nʉmʉ ape nʉmʉ peꞌe maata yoogoro marĩrõ yʉꞌʉ masãrẽ besewʉaropʉ waꞌawʉ. Topʉ eja, Pablore pijiowʉ.
“Yʉꞌʉre weresãrã, ‘Ñaꞌabutiase peje waro buꞌiri cʉomi’, ni weresãrãsama”, ni wãcũmiwʉ̃. Ne marĩcaro niwʉ̃.
Na ẽjõpeosetise cjase diaꞌcʉ̃ nicaro niwʉ̃. Apeye, niꞌcʉ̃ masʉ̃ Jesú wãmetigʉ judío masã na “Wẽrĩa waꞌawĩ” níꞌcʉre Pablo peꞌe cʉ̃rẽta tja catimi nise queti diaꞌcʉ̃rẽ weresãwã.
Yʉꞌʉ aꞌtenojõrẽ ¿deꞌro weegʉsari? nímasĩti, Pablore sẽrĩtiñaꞌwʉ̃. “¿Mʉꞌʉ Jerusalẽ́pʉ waꞌasĩꞌrĩsari? ¿Topʉ beseroʉasari te cjasere?” niwʉ̃.
Cʉ̃ peꞌe “Jerusalẽ́pʉre waꞌasĩꞌrĩtisaꞌa. Romano masã wiogʉ waro Augusto tiro peꞌe besenoꞌsĩꞌrĩsaꞌa”, niwĩ. Tojo nicã tʉꞌogʉ, “Mʉꞌʉ aꞌtota tojánígʉ̃saꞌa yujupʉ buꞌiri daꞌreri wiꞌipʉ. Yʉꞌʉ mʉꞌʉrẽ oꞌota basiocã, mʉꞌʉ waꞌagʉsaꞌa”, niwʉ̃, ni quetiwerecʉ niwĩ Festo Agripare.
Cʉ̃ tojo nicã tʉꞌogʉ, Agripa “Yʉꞌʉ quẽꞌrã cʉ̃ ucũcã tʉꞌosĩꞌrĩsaꞌa”, nicʉ niwĩ. Festo peꞌe “To pũrĩcãrẽ mʉꞌʉ ñamiacãta tʉꞌogʉsaꞌa”, nicʉ niwĩ.
Pablo na tiropʉ sãjãejacã, Festo to nirãrẽ nicʉ niwĩ:
—Wiogʉ Agripa, ãpẽrã aꞌto dujirã, ãꞌrĩ Pablore mʉsã ĩꞌaꞌa. Pãjãrã judío masã Jerusalẽ́cjãrã, aꞌti macãcjãrã cʉ̃rẽ weresãwã yʉꞌʉpʉre. Naꞌirõ cʉ̃rẽ “Wẽjẽrõʉaꞌa”, ni caricũmʉjãwã.
Na tojo nimicã, yʉꞌʉ peꞌe “Cʉ̃rẽ wẽjẽrõʉaꞌa” na nise buꞌirire bocaticãti. Cʉ̃ basu “Yʉꞌʉ Augusto tiropʉ besenoꞌsĩꞌrĩsaꞌa” nicã, “Cʉ̃rẽ topʉta oꞌógʉti”, niwʉ̃.
Yʉꞌʉ cʉ̃rẽ oꞌógʉ, “Ãꞌrĩ aꞌte buꞌiri cʉomi, tojo weecʉ niwĩ”, ne papera ni ojaoꞌota basioweꞌe marĩ wiogʉpʉre. Tojo weegʉ yʉꞌʉ mʉsã tiropʉ ãꞌrĩrẽ pijioapʉ. Mʉꞌʉrẽ wéégʉ pijioasʉ ʉ̃sã wiogʉ ãꞌrĩ meꞌrã ucũato nígʉ̃. Mʉꞌʉ cʉ̃ meꞌrã ucṹca beꞌro Augustopʉre “Aꞌte buꞌiri cʉomi” ni ojaoꞌota basiorosaꞌa nígʉ̃, cʉ̃rẽ pijioasʉ.
Niꞌcʉ̃ buꞌiriwiꞌire oꞌógʉ, “Aꞌte buꞌiri cʉomi” ni weretimigʉ̃, oꞌóta basioweꞌe marĩ wiogʉpʉre. Mejõ warota oꞌóro weronojõ tʉꞌoñaꞌsaꞌa, nicʉ niwĩ Festo Agripare.
Beꞌro Agripa Pablore ucũduticʉ niwĩ:
—Niꞌcãrõacã mʉꞌʉ yʉꞌtiya mʉꞌʉrẽ na weresãꞌquere, nicʉ niwĩ. Tojo weegʉ Pablo wiogʉre añudutigʉ, na weesetironojõta omocã meꞌrã weequeo, cʉ̃rẽ ucũcʉ niwĩ:
2-3 —Wiogʉ, mʉꞌʉ nipeꞌtise judío masã na weesetisere masĩsaꞌa. Apeye na ucũ aꞌmetuꞌtimʉjãse quẽꞌrãrẽ masĩsaꞌa. Tojo weegʉ yʉꞌʉ añurõ eꞌcatise meꞌrã mʉꞌʉrẽ weregʉti judío masã na yʉꞌʉre weresãꞌquere. Añurõ pajañaꞌse meꞌrã yʉꞌʉ ucũsere tʉꞌoya.
»Yʉꞌʉ wĩꞌmagʉ̃ nicãpʉta judío masã nipeꞌtirã yʉꞌʉ nisetiꞌquere masĩmʉjãtiwã. Ya macã Tarsopʉ nicã, Jerusalẽ́pʉ yʉꞌʉ nicã masĩwã. Aꞌtocateropʉ quẽꞌrãrẽ masĩsama yʉꞌʉ weesetisere.
Yʉꞌʉ maꞌmʉpʉta fariseo curuacjʉ̃ ninʉꞌcãwʉ̃. Na tere weresĩꞌrĩrã, añurõ masĩsama. Nipeꞌtirã judío masã waꞌteropʉre ti curuata niꞌi nipeꞌtise Moisé cʉ̃ dutiꞌquere añurõ weeri curua.
Niꞌcãrõacãrẽ Õꞌacʉ̃ masã wẽrĩꞌcãrãpʉre masõgʉ̃sami nise yʉꞌʉ ẽjõpeose ye buꞌiri aꞌtopʉ besedutirã oꞌoáma. Aꞌte masãse cjasere marĩ ñecʉ̃sʉmʉapʉreta Õꞌacʉ̃ weretojacʉ niwĩ.
Tereta yucuerã weeꞌe marĩ doce cururicjãrã. Tojo weerã ʉmʉcori, ñamirĩ cʉ̃rẽ ẽjõpeorã ñubuenuꞌcũcãꞌa. Yʉꞌʉ quẽꞌrã wẽrĩꞌcãrãpʉ masãrãsama nisere yucuegʉ weeꞌe. Aꞌte ye buꞌirita niꞌcãrõacãrẽ judío masã yʉꞌʉre weresãrã weema.
To pũrĩcãrẽ ¿deꞌro weerã mʉsã peꞌe Õꞌacʉ̃ masã wẽrĩꞌcãrãpʉre masõsere ẽjõpeoweti?
»Yʉꞌʉ quẽꞌrã todʉporopʉ Jesú Nazarecjʉ̃rẽ ẽjõpeorãrẽ ñaꞌarõ weesĩꞌrĩrõ põtẽorõ weecũmiwʉ̃.
Jerusalẽ́pʉ paꞌia wiorã na dutioꞌomʉjãrõ meꞌrã Jesure ẽjõpeorãrẽ ñeꞌe, buꞌiri daꞌreri wiꞌipʉ miamʉjãwʉ̃. Narẽ wẽjẽcã, yʉꞌʉ quẽꞌrã ne cãꞌmotaꞌatiwʉ.
Pejetiri yʉꞌʉ judío masã na nerẽse wiꞌseripʉ waꞌa, Jesure ẽjõpeoduꞌuato nígʉ̃ buꞌiri daꞌrecũwʉ̃. Ʉpʉtʉ waro na meꞌrã uagʉ, apeye diꞌtapʉ narẽ buꞌiri daꞌresĩꞌrĩgʉ̃ sirutuwãꞌcãcũwʉ̃.
»“Buꞌiri daꞌregʉti tja” ni wãcũwãꞌcãgʉ̃, paꞌia wiorã dutioꞌori pũrĩ meꞌrã Damascopʉ waꞌamiwʉ̃.
Ti macã waꞌari maꞌapʉ waꞌagʉ, dajaritero nicã mujĩpũ asistero nemorõ ʉꞌmʉsepʉ asistedijati, añurõ boꞌreyua waꞌawʉ. Yʉꞌʉ tiro, yʉꞌʉ meꞌrãcjãrã tiropʉ asiste seꞌsa waꞌawʉ.
Tojo waꞌacã, ʉ̃sã nucũcãpʉ nipeꞌtirã bʉrʉqueꞌa waꞌawʉ. Niꞌcʉ̃ yʉꞌʉre hebreo ye meꞌrã ucũcã tʉꞌowʉ: “Saulo, ¿deꞌro weegʉ yʉꞌʉre ñaꞌarõ weeti? Tojo wéégʉ, mʉꞌʉ basuta ñaꞌarõ weegʉ weeꞌe”, niwĩ.
»Cʉ̃ tojo nicã, “¿Noa niti mʉꞌʉ?” niwʉ̃ cʉ̃rẽ.
»Cʉ̃ yʉꞌʉre yʉꞌtiwĩ: “Yʉꞌʉ Jesú niꞌi, mʉꞌʉ ñaꞌarõ weesĩꞌrĩ wapagʉ́.
Wãꞌcãnʉꞌcãña. Yʉꞌʉ mʉꞌʉrẽ yé cjasere weregʉ waꞌato nígʉ̃ mʉꞌʉrẽ bajuapʉ. Niꞌcãcã mʉꞌʉ ĩꞌaꞌquere, yʉꞌʉ mʉꞌʉrẽ beꞌropʉ ĩꞌoatjere weregʉ waꞌagʉsaꞌa.
17-18 Judío masã, ãpẽrã judío masã nitirã mʉꞌʉrẽ wẽjẽsĩꞌrĩcã, añurõ coꞌtegʉti. Judío masã nitirã tiro na tʉꞌomasĩato nígʉ̃ yé quetire mʉꞌʉrẽ weredutigʉ oꞌógʉtigʉ weeꞌe. Mʉꞌʉ werecã, ñaꞌarõ weesetiꞌquere duꞌu, añuse peꞌere siruturãsama. Tojo weecã, naꞌitĩꞌarõpʉ níꞌcãrã boꞌreyuse peꞌere bocarãsama. Yʉꞌʉ na wiogʉ nigʉ̃ti. Wãtĩ peꞌe na wiogʉ ninemoticãꞌto nígʉ̃ tojo weegʉti. Yʉꞌʉre ẽjõpeocã, na ñaꞌarõ weesetiꞌquere acobojogʉti. Tojo weerã na quẽꞌrã ãpẽrã yʉꞌʉre ẽjõpeoꞌcãrã, yʉꞌʉ beseꞌcãrã meꞌrã nirãsama”, niwĩ Jesú yʉꞌʉre.
»Tojo weegʉ Jesú cʉ̃ ʉꞌmʉsepʉ ucũdijoꞌquere queoro weewʉ. Yʉꞌrʉnʉꞌcãtiwʉ.
Yʉꞌʉ ne waro Damascocjãrãrẽ Jesú ye quetire werenʉꞌcãwʉ̃. Beꞌro Jerusalẽ́cjãrãrẽ, nipeꞌtiro Judea diꞌtacjãrãrẽ, ãpẽrã judío masã nitirã quẽꞌrãrẽ aꞌtiro werewʉ. “Ñaꞌarõ mʉsã weesetiꞌquere duꞌuya. Õꞌacʉ̃ cʉ̃ ʉaro weeya”, niwʉ̃. Na tojo wééca beꞌro na dʉcayuꞌquere ãpẽrãrẽ ĩꞌoato nígʉ̃ narẽ añurõ nisetidutiwʉ.
Aꞌte yʉꞌʉ wereꞌque ye buꞌiri judío masã Õꞌacʉ̃ wiꞌipʉ yʉꞌʉ nigʉ̃rẽ ñeꞌe, wẽjẽsĩꞌrĩmiwã.
Na tojo weesĩꞌrĩmicã, Õꞌacʉ̃ peꞌe yʉꞌʉre weetamunuꞌcũcãꞌwĩ. Tojo weegʉ yʉꞌʉ aꞌtocaterore wiorãrẽ, ãpẽrã mejõ nirã quẽꞌrãrẽ Õꞌacʉ̃ ye quetire wereꞌe. Dʉporopʉ Moisé, ãpẽrã Õꞌacʉ̃ ye queti weremʉꞌtãrĩ masã “Beꞌropʉ tojo waꞌarosaꞌa” na níꞌcaronojõ tereta yʉꞌʉ wereꞌe.
Na aꞌtiro ni ojacãrã niwã: “Cristo Õꞌacʉ̃ beseꞌcʉ piꞌeti, wẽrĩgʉ̃sami. Wẽrĩtoja, cʉ̃́ta wẽrĩꞌcʉpʉ masãmʉꞌtãgʉ̃sami. Tojo weegʉ cʉ̃ yʉꞌrʉosere weregʉsami judío masãrẽ, judío masã nitirãrẽ”, ni ojacãrã niwã, ni werecʉ niwĩ Pablo.
Cʉ̃ tojo nirĩ curata Festo caricũquejocʉ niwĩ Pablore:
Cʉ̃ tojo nicã, Pablo yʉꞌticʉ niwĩ: “Yʉꞌʉ maatigʉ mejẽta weeꞌe. Yʉꞌʉ werese diacjʉ̃ta niꞌi. Wiopesase meꞌrã wereꞌe”, nicʉ niwĩ.
Beꞌro Agripare werecʉ niwĩ tja:
—Mʉꞌʉ aꞌte cjasere añurõ masĩsaꞌa. Tojo weegʉ yʉꞌʉ mʉꞌʉrẽ uiro marĩrõ wereꞌe. Nipeꞌtise yʉꞌʉ mʉꞌʉrẽ wereꞌquere añurõ masĩsaꞌa. Aꞌte Jesú ye queti yaꞌyioropʉ waꞌatiwʉ.
»¿To pũrĩcãrẽ mʉꞌʉ quẽꞌrã, Agripa, Õꞌacʉ̃ ye queti weremʉꞌtãrĩ masã na ojaꞌquere ẽjõpeoweti? Yʉꞌʉ tʉꞌoñaꞌcã, mʉꞌʉ ẽjõpeosaꞌa, ni sẽrĩtiñaꞌcʉ niwĩ Pablo.
Cʉ̃ tojo nicã, Agripa nicʉ niwĩ:
—¿Pejetiacã ucũse meꞌrã mʉꞌʉ yʉꞌʉre Jesure ẽjõpeocã weecãꞌsĩꞌrĩti? ni yʉꞌticʉ niwĩ.
Pablo ninemocʉ niwĩ tja:
—Peje ucũse, pejetiacã ucũse ʉseri meꞌrã mʉꞌʉ, aꞌto nirã́ nipeꞌtirã yʉꞌʉ weronojõ Jesure ẽjõpeocã ʉasaꞌa, yʉꞌʉ weronojõ buꞌiri daꞌreri wiꞌipʉ nitimirã, nicʉ niwĩ.
30-31 Cʉ̃ tojo níca beꞌro Agripa, Festo, Berenice, ãpẽrã na meꞌrã dujirã wãꞌcãnʉꞌcã, ape tucũpʉ Pablo ye cjasere ucũrã sãjãacãrã niwã. Aꞌtiro nicãrã niwã:
—Cʉ̃ pũrĩcã te ye buꞌiri wẽjẽrõʉaꞌa nisere ne mooami. Ne buꞌiri daꞌreri wiꞌipʉ quẽꞌrãrẽ cũuta basiotimiapã, nicãrã niwã.
Agripa peꞌe Festore nicʉ niwĩ:
—Cʉ̃ basu peꞌe “Augusto romano masã wiogʉ yʉꞌʉre beseato” niticãma, marĩ cʉ̃rẽ duꞌuwĩrõcãꞌboapã, nicʉ niwĩ.
Beꞌro Festo Romapʉ oꞌóta basiocã ĩꞌagʉ̃, Pablore, tojo nicã ãpẽrã buꞌiri daꞌreri wiꞌipʉ nirãrẽ Julio surara wiogʉre coꞌtedutiwĩ. Julio surara wiogʉ Augusto wãmetiri curuacjʉ̃ niwĩ. Yʉꞌʉ Luca quẽꞌrã na meꞌrã waꞌawʉ.
Ʉ̃sã niꞌcãwʉ̃ yucʉsʉ Adramitio wãmetiri macã cjãwʉ̃ Asia cjase petaripʉ waꞌapjʉ meꞌrã mʉjãsãjã waꞌawʉ. Apĩ Aristarco wãmetigʉ Macedonia diꞌta Tesalónica wãmetiri macãcjʉ̃ ʉ̃sã meꞌrã waꞌawĩ.
Cesareapʉ wijaꞌcãrã ape nʉmʉ ʉ̃sã Sidṍ wãmetiri macãpʉre etawʉ. Topʉ ʉ̃sã etacã, Julio Pablore pajañaꞌgʉ̃, aꞌtiro weewĩ. Tocjãrã cʉ̃ meꞌrãcjãrã cʉ̃ ʉasenojõrẽ oꞌoato nígʉ̃, na tiropʉ sijadutigʉ duꞌuoꞌowĩ.
Ʉ̃sã ti macãpʉ níꞌcãrã wijawãꞌcã, Chipre nʉcʉ̃rõrẽ diacjʉ̃camocã peꞌe yʉꞌrʉawʉ. Tia peꞌe wĩꞌrõ tutuatiwʉ.
Ʉ̃sã Cilicia, Panfilia wãmetise diꞌta tiro ti maarẽta yʉꞌrʉtẽrĩ pẽꞌa, Mira wãmetiri macãpʉ Licia diꞌtapʉre ejawʉ.
Ti macãpʉ apewʉpʉ mʉjãsãjãrãtirã tiwʉpʉ sãñaꞌcãrã dijawʉ. Beꞌro surara wiogʉ apewʉ Alejandría cjãwʉ̃ Italiapʉ waꞌapjʉre bocaejawĩ. Ʉ̃sã tiwʉpʉ mʉjãsãjã, waꞌa waꞌawʉ tja.
Wĩꞌrõ ʉ̃sãrẽ ʉpʉtʉ wẽe cãꞌmotaꞌayucã, ʉ̃sã peje nʉmʉrĩ yoogowʉ. Ʉ̃sã ʉpʉtʉ piꞌetíca beꞌropʉ ejawʉ Gnido wãmetiri macã põtẽorõpʉre. Wĩꞌrõ apero peꞌe wẽose ye buꞌiri diacjʉ̃ yʉꞌrʉamasĩti, apero peꞌe majãmiawʉ̃. Salmón peta tiro peꞌe yʉꞌrʉaa, Creta nʉcʉ̃rõrẽ cũpe peꞌe bajaqueꞌawʉ.
Ʉ̃sã sumutopʉ yʉꞌrʉaa, ʉpʉtʉ daꞌrayʉꞌrʉaꞌcãrã caributirãpʉ Añurĩ Peta wãmetiropʉre ejawʉ. Ti peta Lasea wãmetiri macã pʉꞌto niwʉ̃.
Ʉ̃sã ʉpʉtʉ yoogoꞌque ye buꞌiri judío masã beꞌtiri bosenʉmʉ yʉꞌrʉatojacaro niwʉ̃. Tojo weero wĩꞌrõ ʉpʉtʉ waꞌa, puꞌecʉ nʉꞌcãtjo cãꞌrõacã dʉꞌsawʉ. Ʉ̃sã yʉꞌrʉacã, ʉpʉtʉ waro wiopesa niwʉ̃.
Tere masĩgʉ̃, Pablo narẽ weremiwĩ:
—Marĩ yʉꞌrʉacã, wio nisaꞌa. Aꞌtiwʉ, tiwʉ cjase apeque, marĩ quẽꞌrãrẽ mirĩtawio nisaꞌa. Tojo weerã marĩ aꞌtopʉta tojánírã yujupʉ, nimiwĩ.
Cʉ̃ tojo nimicã, surara wiogʉ Pablo ucũsere tʉꞌotiwĩ. Tiwʉ wiogʉ, tiwʉ autugʉre na ucũse peꞌere ẽjõpeowĩ.
Ti peta peꞌe puꞌecʉ nicã ñaꞌa niporo. Tojo weerã tiwʉpʉ sãñarã pãjãrã ti nʉcʉ̃rõ Cretare yʉꞌrʉa waꞌasĩꞌrĩwã Fenice wãmetiri macãpʉ. “Topʉ apetero weerã puꞌecʉ tõꞌorãsaꞌa”, niwã. Ti peta peꞌere ʉpʉtʉ wĩꞌrõ wẽetiporo.
Tojo weerã sajatiro wĩꞌrõ wẽetuuwãꞌcãticã, tiwʉ daꞌrarã peꞌe “Yʉꞌrʉaroʉaꞌa Fenicepʉ”, ni wãcũwã. Tojo wee ʉ̃sã Creta wãmetiri nʉcʉ̃rõ sumutopʉ yʉꞌrʉawʉ.
Ʉ̃sã wijáca beꞌro maata wĩꞌrõ ʉpʉtʉ wẽewãꞌcãtiwʉ ʉ̃sã pʉꞌto nʉcʉ̃rõ tiro peꞌe. Te wĩꞌrõ Nordeste wãmetiwʉ.
Tiwʉre wĩꞌrõ ʉpʉtʉ wẽecãꞌmotaꞌawʉ. Tojo wẽecã, wĩꞌrõ wẽepõtẽorõ peꞌe waꞌata basiotiwʉ. Basioticã ĩꞌa, to wẽewãꞌcãrõ peꞌeta ʉ̃sãrẽ sʉꞌori miawʉ̃.
Ʉ̃sã niꞌcã nʉcʉ̃rõ Cauda wãmetiri nʉcʉ̃rõacãpʉre eja, yʉꞌrʉawʉ wĩꞌrõ ʉpʉtʉ wẽopũrĩtiro peꞌe. Tiwʉ siropʉ niꞌcãwʉ̃ yucʉsʉ cãꞌwʉ̃acã pajipjʉ mirĩcã, na yʉꞌrʉapjʉ dʉꞌteponoꞌwʉ̃. Wĩꞌrõ ʉpʉtʉ wẽecã, tiwʉacãrẽ ʉpʉtʉ daꞌratjĩarãpʉ pajipjʉjopʉ miisãawʉ̃.
Ape nʉmʉ mejãrõta wĩꞌrõ wẽecã ĩꞌarã, aꞌtiro weewã. Tiwʉpʉ apeque sãñasere paꞌsa tutuapjʉ tojato nírã cõꞌadʉowã.
Ape nʉmʉ ʉ̃sã basuta niꞌcãrẽ tiwʉ cjase suꞌti caserire, na dʉꞌteꞌque darire, na tuatuꞌque sẽꞌrẽrĩrẽ doqueñonemowʉ̃ tja.
Peje nʉmʉrĩ mujĩpũ ʉmʉcocjʉ̃, ñocõa ne bajutiwã. Tojo weerã ʉ̃sã noꞌo diácjʉ̃ waꞌarãsari, nita basiotiwʉ. Wĩꞌrõ quẽꞌrã tojo wẽenuꞌcũcãꞌwʉ̃. Tojo wee “Ʉ̃sã ne yʉꞌrʉsome”, ni wãcũmiwʉ̃.
Peje nʉmʉrĩ ʉ̃sã baꞌatiwʉ. Tojo weecã ĩꞌa, Pablo na waꞌteropʉ níꞌcʉ wãꞌcãnʉꞌcã, narẽ niwĩ:
—Mʉsãrẽ sõꞌopʉ Cretapʉ yʉꞌʉ wereꞌquere tʉꞌocã, añu niboapã. Marĩ topʉ wijatirã, aꞌtiwʉre dojorẽ, tiwʉ cjasere bajuriotiboapã.
Niꞌcãrõacãrẽ mʉsã uiticãꞌña. Ne niꞌcʉ̃ wẽrĩsome. Aꞌtiwʉ diaꞌcʉ̃ bajudutirosaꞌa.
Yʉꞌʉ Õꞌacʉ̃rẽ ẽjõpeogʉ niꞌi. Cʉ̃ yʉꞌʉ wiogʉ nimi. Niꞌcãcã ñami niꞌcʉ̃ cʉ̃rẽ werecoꞌtegʉ yʉꞌʉ tiropʉ bajuami.
Aꞌtiro ni wereami: “Ne uiticãꞌña. Mʉꞌʉ Augusto wiogʉ tiropʉ besenoꞌgʉ̃ waꞌagʉsaꞌa. Õꞌacʉ̃ mʉꞌʉ sẽrĩsere añurõ tʉꞌoami. Tojo weerã aꞌtiwʉpʉ nirã́ yʉꞌrʉpeꞌticãꞌrãsama. Ne niꞌcʉ̃ wẽrĩsome”, niami.
Tojo weerã mʉsã wãcũtutuaya. Yʉꞌʉ Õꞌacʉ̃rẽ ẽjõpeoꞌo. Cʉ̃ níꞌque diacjʉ̃ta waꞌarosaꞌa.
Wĩꞌrõ diaꞌcʉ̃ marĩrẽ nʉcʉ̃rõpʉ wẽequepeorosaꞌa, niwĩ Pablo.
Pʉa semana ʉ̃sã Cretare wijáca beꞌro ejacãti pajiri maa Adriático wãmetiri maajopʉre. Wĩꞌrõ ʉpʉtʉ wẽocãꞌmotaꞌayucã, yoogocãti. Ñami deco nicã tiwʉcjãrã daꞌrarã, “Marĩ diꞌta tiropʉ ejarã weetʉꞌsaꞌa”, niwã.
Tojo weerã na ¿noꞌocãꞌrõ ʉ̃ꞌcʉ̃amiti? nírã, niꞌcã da yuta da meꞌrã dijoo, queoñaꞌwã. Na tojo weecã, treinta y seis metros ʉ̃ꞌcʉ̃awʉ̃. To beꞌroacã tja apaturi queoñaꞌwã. Veintisiete metrota nicaro niwʉ̃ majã.
Ñami niyucã, na ʉ̃tãpagapʉ doquewãrĩ nírã, aꞌtiro weewã. Baꞌparitise cõme pjĩrĩ pacare te yapuripʉ yuta dari meꞌrã dʉꞌteõꞌoꞌquere doqueñowã. Auturo peꞌe tiwʉre wejeñeꞌepoꞌato nírã tojo weewã. Tojo weetojaca beꞌro na “Maata boꞌreacã ʉamisaꞌa”, ni wãcũqueꞌtiwã.
Ñamita tiwʉre daꞌracoꞌteri masã duꞌtisĩꞌrĩmiwã. Tojo wee na “Cõme pjĩrĩrẽ ʉꞌmʉtãrõ peꞌe doqueñorãtirã weeꞌe” nisoo, yucʉsʉacãrẽ miidijoo, tiwʉ meꞌrã duꞌtisĩꞌrĩmiwã.
Pablo na tojo weesĩꞌrĩcã ĩꞌagʉ̃, surara wiogʉre, ãpẽrã surarare werewĩ:
—Ãꞌrã aꞌtiwʉpʉ tojaticã, mʉsã ne niꞌcʉ̃ catisome, niwĩ.
Cʉ̃ tojo nicã tʉꞌorã, surara peꞌe tiwʉ yucʉsʉacãrẽ dʉꞌteꞌque darire dʉtesurequeñocãꞌwã.
Boꞌrequeꞌati dʉporo Pablo tiwʉpʉ nirãrẽ baꞌadutiwĩ:
—Pʉa semana waꞌaꞌa mʉsã cãrĩti, baꞌatimirã mʉsã nirṍ.
Tojo weegʉ yʉꞌʉ mʉsã baanʉjã tutuato nígʉ̃, mʉsãrẽ baꞌadutigʉti. Ne cãꞌrõacã mʉsãrẽ mejẽcã waꞌasome, niwĩ.
Tojo nitoja, Pablo pã́rẽ mii, nipeꞌtirã ĩꞌorõpʉ Õꞌacʉ̃rẽ eꞌcatise oꞌowĩ. Beꞌro cʉ̃ basu tigare deco meꞌrã peꞌé, baꞌawĩ.
Na cʉ̃ tojo baꞌacã ĩꞌarã, na bʉjawetimiꞌquere duꞌu, na quẽꞌrã eꞌcatise meꞌrã baꞌawã.
Ʉ̃sã tiwʉpʉ sãñarã nipeꞌtirã doscientos setenta y seis niwʉ̃.
Na baꞌasĩꞌrĩrõ põtẽorõ na baꞌáca beꞌro tiwʉpʉ sãñase trigo ajurire ti maapʉ doqueñopeꞌocãꞌwã. Yucʉsʉ caꞌrasãanemopjʉ tojato nírã tere cõꞌawã.
Boꞌrequeꞌaca beꞌro tiwʉ daꞌrari masã nʉcʉ̃rõrẽ ĩꞌabocawã. ¿Noꞌopʉ niti? ni ĩꞌamasĩtiwã. Na tojo ĩꞌamasĩtimirã, opatucũ nucũporo nirõrẽ ĩꞌa, “Sõꞌo bʉanʉjãrã, apetero weero basiocãma, to majãarã”, niwã.
Tojo weerã todʉporo “Cõme pjĩrĩ wejeñeꞌepoꞌato” ni, na dʉꞌte doqueñoꞌque pjĩrĩrẽ dʉtesure dijowã. Apeye wajapjĩrĩ pacare, autuse pjĩrĩ dʉꞌteꞌque darire pãacaꞌranʉꞌcõwã. Na tojo weetojaca beꞌro ʉꞌmʉtãrõpʉ nirĩ suꞌti caserore wĩꞌrõ ti caseropʉ ñeꞌe miato nírã wejemorõ yoowã. Tojo weero tiwʉ nucũporo sumuto peꞌe nʉjãwʉ̃.
Nʉjã, ʉ̃ꞌcʉ̃atiro nucũporo opa buꞌa nirõpʉ sʉꞌapeja waꞌawʉ. Wajamʉꞌtãrõ peꞌe nucũporopʉ opasĩo doquebiꞌpequeꞌawʉ. Ne sĩobʉrota basiotiwʉ. Tiwʉ auturo peꞌe pãꞌcõrĩ pacase paaquẽocã, bata waꞌawʉ.
Tojo waꞌacã ĩꞌa, surara tiwʉpʉ buꞌiri cʉorã na ñeꞌeꞌcãrãrẽ ne niꞌcʉ̃ doqueñojã baaduꞌtiticãꞌto nírã wẽjẽcãꞌsĩꞌrĩmiwã.
Surara wiogʉ peꞌe Pablore yʉꞌrʉosĩꞌrĩgʉ̃, narẽ cãꞌmotaꞌawĩ. Beꞌro baamasĩrãrẽ sumutopʉ baanʉjãmʉꞌtãdutiwĩ.
Ʉ̃sã nipeꞌtirã sumutopʉ nʉjãta, majãnʉꞌcãca beꞌro ʉ̃sã masĩwʉ̃, ti nʉcʉ̃rõ Malta wãmeticaro niwʉ̃.
Tocjãrã masã acoro pejacã yʉsʉacã ĩꞌarã, ʉ̃sãrẽ añurõ pajañaꞌwã. Tojo weerã pecameꞌe wĩjãbosa, ʉ̃sãrẽ sõꞌmadutirã pijiowã.
Pablo quẽꞌrã peca boposãse seegʉ waꞌa, mitĩawĩ. Cʉ̃ tojo mitĩarĩ cura aña pecapʉ níꞌcʉ asise uiwijatigʉ, Pablo ya omocãpʉ cũꞌrĩ doqueyojawĩ. Topʉta wãꞌñacãꞌwĩ.
Ti nʉcʉ̃rõcjãrã aña Pablo ya omocãpʉ wãꞌñacã ĩꞌarã, na aꞌtiro niwã:
—Ãꞌrĩ masã wẽjẽrĩ masʉ̃ nisami. Cʉ̃ dia pajiri maapʉ yʉꞌrʉtojaꞌcʉ nimigʉ̃, cʉ̃ ñaꞌarõ weeꞌque wapa wẽrĩgʉ̃sami, niwã.
Pablo peꞌe añarẽ pecameꞌepʉ wejestequetĩawĩ. Cʉ̃rẽ ne mejẽcã waꞌatiwʉ.
Na tocjãrã peꞌe “Maata cʉ̃rẽ bipia waꞌarosaꞌa”, nimiwã. “Bipiticãma, wãcũña marĩrõ bʉrʉqueꞌa, wẽrĩa waꞌagʉsami”, ni wãcũmiwã. Na yoacã yucuecũmí, cʉ̃rẽ mejẽcã waꞌaticã ĩꞌa, mejẽcã wãcũwã tja. “Ãꞌrĩ ʉmʉ mejẽta nisami. Marĩ ẽjõpeogʉ nígʉ̃ nisasami. Tojo weero cʉ̃rẽ aña cũꞌrĩcã, ne mejẽcã waꞌaweꞌe”, niwã.
Ʉ̃sãrẽ tojo waꞌaꞌcaro ti nʉcʉ̃rõ wiogʉ Publio wãmetigʉ ya diꞌta pʉꞌtoacã niwʉ̃. Cʉ̃ ʉ̃sãrẽ cʉ̃ ya wiꞌipʉ cãrĩdutigʉ pijiawĩ. Iꞌtia nʉmʉ ʉ̃sã cʉ̃ ya wiꞌipʉ nise nʉmʉrĩrẽ ʉ̃sãrẽ añurõ weewĩ.
Titare Publio pacʉ ujaque, yoja dutitigʉ cãjĩwĩ. Pablo cʉ̃ cãjĩrõpʉ sãjãa, Õꞌacʉ̃rẽ sẽrĩbosa, cʉ̃ dʉpoapʉre ñapeowĩ. Tojo wee cʉ̃rẽ yʉꞌrʉcã weewĩ.
Cʉ̃ tojo weecã ĩꞌarã, ti nʉcʉ̃rõpʉ nirã́ dutitirã na ye dutire yʉꞌrʉodutirã cʉ̃ tiropʉ aꞌtiwã. Nipeꞌtirã na ye dutire yʉꞌrʉonoꞌwã.
Ti nʉcʉ̃rõcjãrã ʉ̃sãrẽ peje apeyenojõ oꞌowã. Beꞌropʉ ʉ̃sã yucʉsʉpʉ waꞌarã, puꞌetiatje quẽꞌrãrẽ oꞌowã.
Ʉ̃sã ti nʉcʉ̃rõpʉre iꞌtia mujĩpũ niwʉ̃. Beꞌro Alejandría wãmetiri macã cjãwʉ̃ meꞌrã waꞌawʉ tja. Tiwʉ topʉ puꞌecʉ tõꞌo nínicaro niwʉ̃ yujupʉ. Tiwʉ yucʉsʉẽꞌquẽapʉ ãpẽrã masã ẽjõpeosetirã Cástor, Pólux wãmetirã queose na paateõꞌoꞌque wãꞌñawʉ̃.
Maltapʉ níꞌcãrã wija, Siracusa wãmetiri macã cja petapʉ ejawʉ. Topʉ iꞌtia nʉmʉ tojáníwʉ̃.
Beꞌro Regio wãmetiri macãpʉ waꞌarã, sumutopʉ nʉjãwʉ̃. Topʉ eta, niꞌcã nʉmʉ beꞌro ʉ̃sã waꞌaro peꞌeta wĩꞌrõ wẽowʉ̃. Tojo weerã ape nʉmʉ peꞌe ejabaqueꞌowʉ Puteoli wãmetiri macãpʉre. Topʉ eta, ʉ̃sã tiwʉpʉ sãñaꞌcãrã dijawʉ.
Topʉre ãpẽrã Jesure ẽjõpeorãrẽ bocaejawʉ. Na ʉ̃sãrẽ “Niꞌcã semana ʉ̃sã meꞌrã tojáníña”, niwã. Tojo weerã ʉ̃sã niꞌcã semana to ni, beꞌro Romapʉ waꞌarã maꞌapʉ yʉꞌrʉawʉ tja.
Ãpẽrã Romacjãrã Jesure ẽjõpeorã ʉ̃sã Romapʉ waꞌase quetire tʉꞌotojacãrã niwã. Tere tʉꞌo, ʉ̃sãrẽ põtẽrĩrã etawã maꞌapʉ Foro de Apio wãmetiri macãpʉ. Ãpẽrã quẽꞌrã aperopʉ sijari masã na cãrĩrõpʉ Tres Tabernas wãmetiropʉ ʉ̃sãrẽ põtẽrĩwã. Pablo narẽ ĩꞌagʉ̃, Õꞌacʉ̃rẽ eꞌcatise oꞌo, cʉ̃ basu quẽꞌrã nemorõ eꞌcati, wãcũtutuase bocanemowĩ.
Ʉ̃sã Romapʉ etáca beꞌro surara wiogʉ Julio aꞌtiro weewĩ. Buꞌiri cʉorã cʉ̃ miaꞌcãrãrẽ tocjãrã buꞌiri cʉorãrẽ coꞌterã wiogʉpʉre wiawĩ. Pablo peꞌere ape wiꞌipʉ niꞌcʉ̃ surara cʉ̃rẽ duꞌtiri nígʉ̃ coꞌteacjʉ meꞌrã cũuwĩ.
Iꞌtia nʉmʉ ʉ̃sã Romapʉ etáca beꞌro Pablo ti macãcjãrã judío masã wiorãrẽ pijiowĩ. Beꞌro cʉ̃ tiropʉ na ejacã ĩꞌa, narẽ aꞌtiro niwĩ:
—Yʉꞌʉ acawererã, ne cãꞌrõacã mejẽcã weetiwʉ marĩ acawererãrẽ. Ne marĩ ñecʉ̃sʉmʉapʉ weesetiꞌquere “Tojo niweꞌe”, nitiwʉ. Tojo weetimicã, marĩ acawererã Jerusalẽ́pʉ yʉꞌʉre ñeꞌe, romano masã wiorãpʉre oꞌowã.
Na romano masã wiorã yʉꞌʉre sẽrĩtiñaꞌa, cʉ̃rẽ wẽjẽrõʉaꞌa nise buꞌirire bocatitjĩarã, duꞌusĩꞌrĩmiwã.
Na judío masã peꞌe pũrĩcã yʉꞌʉre ne duꞌuwĩrõrõ ʉatiwã. Tojo weegʉ yʉꞌʉ “Wiogʉ Augusto Romacjʉ̃pʉta beseato”, niwʉ̃. Ne yʉꞌʉ acawererãrẽ weresãgʉ̃ mejẽta, yʉꞌʉ ʉaro meꞌrã aꞌtiapʉ.
Yʉꞌʉ tojo weetjĩagʉ̃, mʉsã meꞌrã ucũgʉ̃ti nígʉ̃, diacjʉ̃ masĩato nígʉ̃ mʉsãrẽ pijioapʉ. Marĩ judío masã yoacã yucueꞌcʉ aꞌtitojacʉ niwĩ. Cʉ̃ Jesucristo wãmetimi. Yʉꞌʉ cʉ̃rẽ ẽjõpeose ye buꞌiri aꞌte dari cõme dari meꞌrã dʉꞌtenoꞌcʉ niꞌi, niwĩ Pablo.
Na cʉ̃rẽ niwã:
—Ʉ̃sã ne niꞌcã papera pũrĩ judío masã Judeacjãrã na ojaoꞌoca pũrĩrẽ ñeꞌeweꞌe. Mʉꞌʉ ye cjasere tʉꞌoweꞌe. To Judeacjãrã aꞌtopʉ sijarã etarã, ne ñaꞌarõ ucũ weresãtiwã mʉꞌʉrẽ.
Ʉ̃sã aꞌte diaꞌcʉ̃rẽ masĩꞌi. Nipeꞌtirocjãrã “Jesure ẽjõpeose ñaꞌa niꞌi”, ni ucũma. Tojo weerã ʉ̃sã mʉꞌʉ ẽjõpeosere tʉꞌosĩꞌrĩsaꞌa, niwã.
Tojo níca beꞌro na niꞌcã nʉmʉ tere ucũatji nʉmʉrẽ besewã. “Ti nʉmʉ aꞌtirãti” ni, waꞌa waꞌawã. Ti nʉmʉ nicã pãjãrã masã Pablo cãjĩrĩ wiꞌipʉ etawã. Na nerẽpeꞌtica beꞌro boꞌreacã buꞌenʉꞌcãꞌcʉ, téé ñamicaꞌa buꞌe naꞌitõꞌoa waꞌawĩ. Õꞌacʉ̃ cʉ̃ nipeꞌtirã wiogʉ nise quetire buꞌewĩ. Jesucristore ẽjõpeoato nígʉ̃, Moisé cʉ̃ ojaꞌquere, Õꞌacʉ̃ ye queti weremʉꞌtãrĩ masã na ojaꞌquere narẽ pũrõ ẽjõpeocã ʉagʉ buꞌeĩꞌowĩ.
Niꞌcãrẽrã cʉ̃ buꞌesere ẽjõpeowã. Ãpẽrã ne ẽjõpeotiwã.
Na niꞌcãrõnojõ wãcũti, niꞌcãrẽrã topʉ dujiꞌcãrã wãꞌcãnʉꞌcãwijaari cura Pablo narẽ niwĩ:
—Espíritu Santu diacjʉ̃ta ucũpĩ Õꞌacʉ̃ ye queti weremʉꞌtãrĩ masʉ̃ Isaía meꞌrã ucũgʉ̃ marĩ ñecʉ̃sʉmʉapʉre. Aꞌtiro ni wereduticʉ niwĩ:
“Mʉsã Õꞌacʉ̃ ye cjasere teerã, ĩꞌasĩꞌrĩtirãsaꞌa.
Õꞌacʉ̃rẽ ẽjõpeosĩꞌrĩtirã, diacjʉ̃ cjasere tʉꞌosĩꞌrĩtirãsaꞌa.
Tojo ẽjõpeotitjĩarã, yʉꞌʉre acobojose sẽrĩsome.
Tojo weerã mʉsãrẽ werecã, tʉꞌorãsaꞌa, tʉꞌorã peꞌe.
Mejõ deꞌro nirõ weesari, ni tʉꞌomasĩsome.
Mʉsã añurõ yʉꞌʉ weesere ĩꞌamirã, ĩꞌamasĩsome”, nicʉ niwĩ Õꞌacʉ̃.
»Tojo weerã mʉsã tʉꞌosĩꞌrĩtise ye buꞌiri Õꞌacʉ̃ masãrẽ yʉꞌrʉose quetire niꞌcãcã meꞌrã judío masã nitirãrẽ werenoꞌrõsaꞌa. Na peꞌe añurõ tʉꞌotʉꞌsarãsama, niwĩ.
Pablo tere níca beꞌro judío masã topʉ nirã́ na basu aꞌmetuꞌtiwijaawã.
Pʉa cʉ̃ꞌma Pablo ti wiꞌi na waso, wapayedutica wiꞌipʉre surara cʉ̃rẽ coꞌtegʉ meꞌrã niwĩ. Nipeꞌtirã cʉ̃rẽ ĩꞌasijarãrẽ eꞌcatise meꞌrã narẽ põtẽrĩwĩ.
Uiro marĩrõ, wãcũtutuaro meꞌrã masãrẽ Õꞌacʉ̃ cʉ̃ wiogʉ nisere, tojo nicã Jesucristo ye cjasere buꞌenuꞌcũcãꞌwĩ. Ãpẽrã ne cãꞌmotaꞌaro marĩrõ tojo weewĩ.
Teófilo, mʉꞌʉrẽ tocãꞌrõta ojaꞌa.
Luca
Yʉꞌʉ Pablo mʉsã Roma wãmetiri macãcjãrã Jesucristore ẽjõpeorãrẽ ojaꞌa. Jesucristo dutiro weewãꞌñacoꞌtegʉ niꞌi. Cʉ̃ yʉꞌʉre Õꞌacʉ̃ masãrẽ yʉꞌrʉose quetire weredutigʉ besecṹúwĩ.
Dʉporopʉ Õꞌacʉ̃ cʉ̃ ye queti weremʉꞌtãrĩ masã meꞌrã “Yʉꞌʉ masãrẽ yʉꞌrʉogʉti”, ni wereyucʉ niwĩ. Tojo weerã te quetire tʉꞌorã, Õꞌacʉ̃ ye queti ojáca pũrĩpʉ ojacãrã niwã.
Na ojaꞌque marĩ wiogʉ Jesucristo Õꞌacʉ̃ macʉ̃ ye queti niꞌi. Cʉ̃ aꞌti nucũcãpʉre marĩ weronojõ upʉtigʉ bajuacʉ niwĩ. Masʉ̃ nígʉ̃, dʉporocjʉ̃pʉ wiogʉ Davi pãrãmi nituriagʉpʉ nicʉ niwĩ.
Cʉ̃ marĩ weronojõ upʉtimigʉ̃, Õꞌacʉ̃ macʉ̃ niyugʉ, ñaꞌase moogʉ̃ waro nicʉ niwĩ. Cʉ̃ wẽ́rĩ́ca beꞌro cʉ̃ pacʉ Espíritu Santu tutuaro meꞌrã cʉ̃rẽ wẽrĩꞌcʉpʉre masõcʉ niwĩ. Tojo weese meꞌrã masãrẽ yʉꞌʉ macʉ̃ nimi nisere ĩꞌocʉ niwĩ.
Cʉ̃ yʉꞌʉ Pablore añurõ wéégʉ, cʉ̃ ye quetire weredutigʉ besewĩ. Nipeꞌtiropʉ masã Jesucristore ẽjõpeoato nígʉ̃ tojo weewĩ. Ẽjõpeotjĩarã, cʉ̃ ʉaro weerãsama.
6-7 Mʉsã Romacjãrã quẽꞌrã cʉ̃ tojo ninoꞌcãrãta niꞌi. Tojo weegʉ mʉsãrẽ Õꞌacʉ̃ mairãrẽ aꞌti pũrĩrẽ ojaꞌa. Õꞌacʉ̃ Jesucristo yarã sãjãdutigʉ mʉsãrẽ besecʉ niwĩ. Marĩ pacʉ Õꞌacʉ̃, tojo nicã marĩ wiogʉ Jesucristo mʉsãrẽ añurõ weeato. Mʉsãrẽ ejerisãjãcã weeato.
Aꞌtere mʉsãrẽ weremʉꞌtãgʉ̃ti. Nipeꞌtirocjãrãpʉ mʉsã Jesucristore ẽjõpeosere ucũseꞌsama. Tere tʉꞌogʉ, Jesucristo weetamuse meꞌrã Õꞌacʉ̃rẽ eꞌcatise oꞌoꞌo.
Yʉꞌʉ ñubuesetirinʉcʉ̃ mʉsã ye cjasere sẽrĩbosanuꞌcũcãꞌa. Yʉꞌʉ tojo weesere Õꞌacʉ̃ “Diacjʉ̃ta tojo weemi”, nisami. Yʉꞌʉ añurõ ejeripõꞌrãtise meꞌrã cʉ̃ ʉaro weeꞌe. Tere wéégʉ, añuse queti cʉ̃ macʉ̃ yere wereꞌe.
Apeye quẽꞌrãrẽ Õꞌacʉ̃rẽ aꞌtiro sẽrĩnuꞌcũcãꞌa. “Mʉꞌʉ ʉaro nicã, yʉꞌʉre Romapʉ waꞌadutigʉ duꞌuoꞌoya. Ti macãcjãrã mʉꞌʉrẽ ẽjõpeorãrẽ ĩꞌasĩꞌrĩsaꞌa”, ni sẽrĩꞌi. Yoa waꞌaꞌa yʉꞌʉ mʉsã tiropʉ waꞌasĩꞌrĩmiꞌcaro.
Mʉsãrẽ nemorõ wãcũtutuacã ʉasãgʉ̃, Espíritu Santu yʉꞌʉre masĩse oꞌoro weronojõ mʉsãrẽ oꞌoturiasĩꞌrĩsaꞌa. Tojo weegʉ topʉre waꞌasĩꞌrĩsaꞌa.
Mʉsãrẽ aꞌtiro nigʉ̃ti. Marĩ pʉ́aperi aꞌmerĩ weetamurãsaꞌa. Mʉsã yʉꞌʉ ẽjõpeocã ĩꞌarã, nemorõ wãcũtutuarãsaꞌa. Yʉꞌʉ quẽꞌrã mʉsã ẽjõpeocã ĩꞌagʉ̃, mejãrõta weegʉsaꞌa.
Acawererã, mʉsãrẽ aꞌtere masĩcã ʉasaꞌa. Pejetiri mʉsã tiropʉ waꞌasĩꞌrĩmiꞌi. Apesecjãrãmarĩcã judío masã nitirã yʉꞌʉ Jesucristo ye quetire werecã, ẽjõpeowã. Mʉsã ya macãcjãrã quẽꞌrãrẽ Jesucristore ẽjõpeocã ʉasãgʉ̃, weregʉ waꞌasĩꞌrĩsaꞌa. Tojo weesĩꞌrĩmicã, basioweꞌe yujupʉ.
Õꞌacʉ̃ cʉ̃ ye quetire nipeꞌtirãrẽ yʉꞌʉre weredutiwĩ. Yé uurãrẽ, uutirã quẽꞌrãrẽ weredutiwĩ. Buꞌeꞌcãrãrẽ, buꞌetiꞌcãrãrẽ weredutiwĩ.
Tojo weegʉ mʉsã ya macãcjãrã Jesucristore ẽjõpeotirãrẽ cʉ̃ ye quetire pũrõ weresĩꞌrĩsaꞌa.
Masã Jesucristo ye quetire tʉꞌorã, cʉ̃rẽ ẽjõpeonʉꞌcãsama. Yʉꞌʉ masĩꞌi, Õꞌacʉ̃ cʉ̃ tutuaro meꞌrã nipeꞌtirã Jesucristore ẽjõpeorãrẽ pecameꞌepʉ waꞌaboꞌcãrãrẽ yʉꞌrʉosami. Tojo weegʉ masãrẽ te quetire ne bopoyasãweꞌe. Ne waro cʉ̃rẽ ẽjõpeorã judío masã nirãrẽ yʉꞌrʉosami. Judío masã nitirã cʉ̃rẽ ẽjõpeorã quẽꞌrãrẽ mejãrõta yʉꞌrʉosami.
Te queti aꞌtiro niꞌi. Õꞌacʉ̃ Jesucristore ẽjõpeorãrẽ “Buꞌiri marĩrã, añurã nima”, ni ĩꞌasami. Jesucristore ẽjõpeorã diaꞌcʉ̃rẽ tojo ĩꞌasami. Te cjasere Õꞌacʉ̃ ye queti ojáca pũrĩpʉ aꞌtiro ojanoꞌwʉ̃:
Õꞌacʉ̃ cʉ̃rẽ ẽjõpeorãrẽ “Añurã nima”, ni ĩꞌasami.
Õꞌacʉ̃ ʉꞌmʉsepʉ nigʉ̃́ masã ñaꞌarõ weesetisere ĩꞌagʉ̃, buꞌiri daꞌresami. Ñaꞌarõ weenuꞌcũrã diacjʉ̃ cjasere cãꞌmotaꞌasama. Tojo weegʉ narẽ ʉpʉtʉ buꞌiri daꞌresami.
Õꞌacʉ̃ cʉ̃ nisetise masĩta basiosere masã añurõ masĩsama. Õꞌacʉ̃ cʉ̃ basu tere masĩcã weecʉ niwĩ.
Marĩ Õꞌacʉ̃ bajusere ĩꞌatimirã, cʉ̃ weeꞌque meꞌrã cʉ̃ tutuasere, cʉ̃ nisetisere masĩnoꞌo. Cʉ̃ tutuase, cʉ̃ nisetise ninuꞌcũcãꞌrõsaꞌa. Ne waro cʉ̃ aꞌti turire weenʉꞌcãcateropʉta cʉ̃ Õꞌacʉ̃ niꞌi nisere masĩnoꞌo. Tojo weerã masã “Mʉꞌʉrẽ masĩtisaꞌa. Tojo weerã buꞌiri mooꞌo”, nímasĩtisama.
Cʉ̃ nisetisere masĩmirã, cʉ̃rẽ ẽjõpeotisama. Ne cʉ̃rẽ eꞌcatise oꞌotisama. Noꞌo ʉaro wãcũmaꞌa, siape meꞌrã nemorõ ñaꞌarõ wãcũsãjãsama.
Na masĩyʉꞌrʉaꞌa nimirã, tʉꞌomasĩtirã dojosama.
Tojo weerã Õꞌacʉ̃ catinuꞌcũgʉ̃rẽ ẽjõpeotisama. Na apeyenojõ masã yeeꞌque boadijatje peꞌere ẽjõpeosama. Masã queose, mirĩcʉ̃a queose, waꞌicʉrã queose, pĩrõa queosere yee, ẽjõpeosama. Ne waropʉta tere weemʉjãti, niꞌcãrõacã quẽꞌrãrẽ mejãrõta weenuꞌcũma.
Na tojo weeꞌque buꞌiri Õꞌacʉ̃ na ñaꞌarõ weesĩꞌrĩsere weeato nígʉ̃ cõꞌawãꞌcãcʉ niwĩ. Na bopoyose ñaꞌasere aꞌmerĩ weecãrã niwã. Tere wéérã, na basu na upʉre dojorẽrã weecãrã niwã.
Diacjʉ̃ cjasere ẽjõpeoboronojõ oꞌorã, mejõ nisoowioritima. Cʉ̃rẽ ẽjõpeoronojõ oꞌorã, cʉ̃ daꞌreꞌque aꞌti nucũcã cjase peꞌere ẽjõpeoma. Õꞌacʉ̃ nipeꞌtise weeꞌcʉre eꞌcatipeonuꞌcũcãꞌrõʉaꞌa. Tojota weenoꞌato.
Õꞌacʉ̃ bopoyose na ʉaripejasere weeato nígʉ̃ narẽ cõꞌawãꞌcãcʉ niwĩ. Numiapʉta ʉmʉa meꞌrã na weewʉasenojõrẽ na basu numia seꞌsaro ñaꞌarõ weesama.
Ʉmʉa quẽꞌrã na basu ñaꞌarõ aꞌmerĩ weesama. Ʉmʉa numia meꞌrã weewʉasenojõrẽ duꞌurã, ʉmʉa seꞌsaro ʉaripeja, ñaꞌarõ weesama. Tojo weegʉ Õꞌacʉ̃ narẽ ñaꞌarõ weese wapa, buꞌiri daꞌresami. Narẽ buꞌiri daꞌregʉ, na upʉpʉre piꞌeticã weesami.
Cʉ̃ weeꞌquere ĩꞌamirã, Õꞌacʉ̃rẽ ẽjõpeosĩꞌrĩtisama. Tojo weegʉ na wãcũmaꞌasere weeato nígʉ̃ cõꞌawãꞌcãcʉ niwĩ. Cʉ̃ narẽ cõꞌacã, totá na ñaꞌarõ weeꞌquere nemopeosama.
Nipeꞌtise ñaꞌarõ weesere yʉꞌrʉocãꞌsama. Pajañaꞌrõ marĩrõ ãpẽrãrẽ ñaꞌarõ weesĩꞌrĩsama. Apeyenojõ cʉomirã, cʉonemosãjãsĩꞌrĩsama. Aꞌte nipeꞌtise ñaꞌasere weesama. Doesama. Aꞌmewẽjẽsama. Aꞌmetuꞌtisama. Weesoosama. Ñaꞌarõ weesĩꞌrĩrõ bajuro ñaꞌarõ weesama. Ucja, queti poosama.
Ãpẽrãrẽ ñaꞌarõ weesĩꞌrĩrã, diacjʉ̃ nitimicã, weresãsama. Õꞌacʉ̃rẽ ʉatisama. Ãpẽrãrẽ ĩꞌamuisama. “Yʉꞌʉ peꞌe ãpẽrã yʉꞌrʉoro niyʉꞌrʉnʉꞌcãꞌa”, nisama. Ñaꞌasere weebocasama. Na pacʉsʉmʉarẽ yʉꞌrʉnʉꞌcãsama.
Tʉꞌomasĩtisama. Na “Weerãti” níꞌquere weetisama. Aꞌmetuꞌtica beꞌro aposĩꞌrĩtisama. Na acawererãpʉreta maꞌitisama. Ãpẽrãrẽ pajañaꞌtisama.
Õꞌacʉ̃ tojo weerãrẽ queoro wéégʉ, “Pecameꞌepʉ cõꞌabajuriogʉti”, nicʉ niwĩ. Cʉ̃ tojo níca beꞌro nimicã, ñaꞌarõ weenuꞌcũsama. Tojo nicã ãpẽrãrẽ ñaꞌarõ weecã ĩꞌarã, “Añurõ wéérã, tojo weema”, nisãjãsama.
Mʉsã ãpẽrãrẽ “Na ñaꞌarã nima” ni, ĩꞌabeseticãꞌña. Mʉsã quẽꞌrã na weronojõ ñaꞌarõ weesetisaꞌa. Na buꞌiritima nírã, ʉ̃sã quẽꞌrã buꞌiritiꞌi nírõnojõ waꞌaꞌa mʉsãrẽ. Mʉsã niꞌcãrõnojõ buꞌiri cʉoꞌo.
Õꞌacʉ̃ ñaꞌarõ weerãrẽ buꞌiri daꞌregʉ, queoro weegʉ weemi nisere masĩnoꞌo.
Mʉsã ãpẽrãrẽ “Ñaꞌarõ weema” nimirã, na weronojõta weeꞌe. Tojo weerã “Õꞌacʉ̃ ʉ̃sãrẽ buꞌiri daꞌresome”, niticãꞌña. Daꞌregʉsami.
Ñaꞌarõ weemicã, Õꞌacʉ̃ mʉsãrẽ pajañaꞌgʉ̃, maata buꞌiri daꞌretisami. Tojo weerã mʉsã “Ʉ̃sãrẽ buꞌiri daꞌresome”, nimisaꞌa. Tojo niweꞌe. Mʉsã ñaꞌarõ weesere bʉjaweti dʉcayuato nígʉ̃ añurõ wee, maata buꞌiri daꞌretisami.
Cʉ̃ tojo weemicã, mʉsã ñaꞌarõ weesere bʉjaweti dʉcayusĩꞌrĩtisaꞌa. Mʉsã siape meꞌrã ñaꞌasere weenemorã, buꞌiri daꞌresere seeneocũunemorã weeꞌe. Beꞌro masãrẽ buꞌiri daꞌreatji nʉmʉ nicã, Õꞌacʉ̃ uagʉ, mʉsãrẽ queoro bese, ʉpʉtʉ buꞌiri daꞌregʉsami.
Masã na weeꞌquenʉcʉ̃rẽ queoro wapayegʉsami.
Õꞌacʉ̃ aꞌtiro weerãrẽ cʉ̃ tiropʉ catinuꞌcũatjere oꞌogʉsami. “Cʉ̃ meꞌrã dʉcayu ninuꞌcũrãsaꞌa” nirãrẽ, tojo nicã cʉ̃ “Añurõ weeapʉ” nisere aꞌmarãnojõrẽ oꞌogʉsami. Tojo nicã ape upʉ boatiri upʉ suꞌtiwetisĩꞌrĩrãrẽ tojo oꞌogʉsami. Na catinuꞌcũsere ʉarã, añurõ weenuꞌcũrãsama.
Ãpẽrã peꞌe Õꞌacʉ̃rẽ yʉꞌrʉnʉꞌcãrã, na ʉaro weesetisama. Diacjʉ̃ cjasere ʉatirã, ñaꞌase peꞌere weesirutusama. Õꞌacʉ̃ ua, narẽ ʉpʉtʉ buꞌiri daꞌregʉsami.
Nipeꞌtirã ñaꞌarõ weesetirã piꞌeti, ñaꞌarõ tʉꞌoñaꞌrãsama. Judío masãrẽ ne waro tojo waꞌamʉꞌtãrõsaꞌa. Judío masã nitirã quẽꞌrãrẽ mejãrõta waꞌarosaꞌa.
Añurõ weesetirã peꞌere Õꞌacʉ̃ añurõ weegʉsami. Narẽ “Mʉsã añurõ weewʉ”, nigʉ̃sami. Tojo nicã ejerisãjãcã weegʉsami. Ne waro judío masãrẽ tojo ejerisãjãcã weemʉꞌtãgʉ̃sami. Judío masã nitirã quẽꞌrãrẽ mejãrõta weegʉsami.
Õꞌacʉ̃ judío masãrẽ, judío masã nitirãrẽ ĩꞌa dʉcawaanʉꞌcõtisami.
Judío masã nitirã Õꞌacʉ̃ Moisére dutiꞌquere masĩtisama. Na ñaꞌarõ weeꞌquere te dutise meꞌrã mejẽta Õꞌacʉ̃ besegʉsami. Ñaꞌarõ weeꞌque wapa meꞌrã peꞌe narẽ pecameꞌepʉ cõꞌabajurio besegʉsami. Judío masã pũrĩcã Õꞌacʉ̃ Moisére dutiꞌquere masĩsama. Tere masĩmirã, ñaꞌarõ weesama. Tojo weegʉ Õꞌacʉ̃ náma te dutise meꞌrã na yʉꞌrʉnʉꞌcãꞌque wapare buꞌiri daꞌregʉsami.
Moisé dutisere tʉꞌose meꞌrã diaꞌcʉ̃ Õꞌacʉ̃ “Buꞌiri marĩrã nima”, nitisami. Cʉ̃ dutisere weerã́ peꞌere “Buꞌiri marĩrã nima”, nisami.
Judío masã nitirã Moisé dutisere moomirã, na añurõ wéérã, Õꞌacʉ̃ dutisereta weerã weema. Na basu Moisé dutisere masĩrã weronojõ weesama.
Yʉꞌʉ Jesucristo ye quetire wereronojõta aꞌtiro waꞌarosaꞌa. Õꞌacʉ̃ masãrẽ buꞌiri daꞌreatji nʉmʉ nicã, nipeꞌtirã wãcũsere, ãpẽrã ĩꞌatiropʉ weesere besegʉsami. Jesucristo ñaꞌarõ wãcũrãrẽ, ñaꞌarõ weerãrẽ buꞌiri daꞌregʉsami. Añuse wãcũrãrẽ, añurõ weerãrẽ añurõ weegʉsami.
Mʉsã aꞌtiro wãcũmisaꞌa: “Ʉ̃sã judío masã Õꞌacʉ̃ Moisére dutise cũuꞌquere ẽjõpeorã niꞌi. Õꞌacʉ̃ yarã niꞌi. Tojo weerã judío masã nitirã yʉꞌrʉoro añuyʉꞌrʉnʉꞌcãꞌa”, nimisaꞌa.
Tojo nicã aꞌtiro ninemosaꞌa. “Ʉ̃sã Õꞌacʉ̃ ʉasenojõrẽ masĩꞌi. Moisé dutiꞌquere masĩyurã, ʉ̃sã añuse diaꞌcʉ̃rẽ besemasĩꞌi.
Caperi bajutirãrẽ tʉ̃awãꞌcãrã weronojõ Õꞌacʉ̃ yere masĩtirãrẽ buꞌemasĩꞌi. Naꞌitĩꞌarõpʉ nirãrẽ sĩꞌorã weronojõ ñaꞌarõ weerãrẽ añurõ weedutiꞌi”, nisaꞌa.
“Moisé cʉ̃ dutiꞌquere cʉorã, diacjʉ̃ cjasere queoro masĩꞌi. Tojo weerã tʉꞌomasĩtirãrẽ, Õꞌacʉ̃ yere ne waro buꞌewãꞌcõrãrẽ buꞌemasĩꞌi”, nimisaꞌa.
Mʉsã “Ãpẽrãrẽ buꞌemasĩꞌi” nirãtirã, mʉsã basu peꞌe buꞌemʉꞌtãrõʉaꞌa. Ãpẽrãrẽ “Yajaticãꞌña” nimirã, ãpẽrã yere yajasaꞌa.
Mʉsã, “Mʉsã nʉmosãnumia, marãpʉsʉmʉa nitirãrẽ aꞌmetãrãticãꞌña”, nisaꞌa. Tojo nimirã, aꞌmetãrãsaꞌa. “Queose yeeꞌquere ẽjõpeoticãꞌña” nimirã, narẽ ẽjõpeose wiꞌseri cjasere yajasaꞌa.
“Ʉ̃sã Moisé dutiꞌquere cʉotjĩarã, ãpẽrã yʉꞌrʉoro niꞌi”, ni wãcũmisaꞌa. Tojo nimirã, tere weetirã, cʉ̃ dutiꞌquere yʉꞌrʉnʉꞌcãrã weeꞌe. Tojo weerã ãpẽrãrẽ Õꞌacʉ̃rẽ bujicãꞌcã weerã weeꞌe.
Õꞌacʉ̃ ye queti ojáca pũrĩpʉ mʉsã tojo weesere aꞌtiro ojanoꞌwʉ̃: “Mʉsã Õꞌacʉ̃ dutiꞌquere yʉꞌrʉnʉꞌcãse buꞌiri judío masã nitirã Õꞌacʉ̃rẽ ñaꞌarõ ucũsama”, niwʉ̃.
Mʉsã Õꞌacʉ̃ Moisére dutise cũuꞌquere weecã, mʉsã judío masã weesetise, õꞌrẽcjʉ yapa caserore yejecõꞌase wapatiꞌi. Weeticãma, mʉsã judío masã nise wapamarĩꞌi. Tojo weerã cʉ̃ cũuꞌquere weetirã, judío masã nitirã weronojõ tojacãꞌa. Õꞌacʉ̃ yarã weronojõ nitisaꞌa.
Judío masã nitirã õꞌrẽcjʉ yapa caserore yejecõꞌanoꞌña marĩma. Na Õꞌacʉ̃ Moisére dutiꞌquere wéérã, judío masã weronojõ nisama. Õꞌacʉ̃ narẽ “Yarã nima”, nisami.
Mʉsã judío masã Õꞌacʉ̃ Moisére dutiꞌquere cʉomiꞌi. Õꞌrẽcjʉ yapa caserore yejecõꞌamirã, cʉ̃ dutiꞌquere weeweꞌe. Ãpẽrã, judío masã nitirã õꞌrẽcjʉ yapa caserore yejecõꞌatimirã, tojo nicã Õꞌacʉ̃ Moisére dutiꞌquere masĩtimirã, cʉ̃ dutisere weesama. Na tojo weecã, mʉsã buꞌiri cʉosere masĩnoꞌo.
Judío masʉ̃ waro buꞌipʉ diaꞌcʉ̃ weesetitimi. Cʉ̃ upʉ diaꞌcʉ̃rẽ õꞌrẽcjʉ yapa caserore yejecõꞌase mejẽta niꞌi.
Moisé dutisere yʉꞌtigʉ mejẽta Õꞌacʉ̃ yagʉ nimi. Espíritu Santure wãcũse dʉcayunoꞌcʉ peꞌe judío masʉ̃ waro nimi. Cʉ̃́ta Õꞌacʉ̃ yagʉ nimi. Cʉ̃rẽ Õꞌacʉ̃ “Añugʉ̃ nimi” ni ĩꞌasami. Masã mejẽta tojo ĩꞌasama.
Yʉꞌʉ tojo nicã tʉꞌorã, mʉsã “¿To pũrĩcãrẽ judío masã nise wapamarĩsari? ¿Õꞌrẽcjʉ yapa caserore yejecõꞌase quẽꞌrã wapamarĩsari?” nisaꞌa.
Wapatiyʉꞌrʉaꞌa. Ne warore aꞌtiro niꞌi. Õꞌacʉ̃ judío masãrẽ cʉ̃ ye quetire weedutigʉ, ãpẽrãrẽ weredutigʉ cũucʉ niwĩ. Tojo weero judío masã nise wapatiꞌi. Mʉsãrẽ aꞌtiro ninemogʉ̃ti.
Ãpẽrã judío masã Õꞌacʉ̃ ucũsere ẽjõpeotisama. Na tojo ẽjõpeotimicã, Õꞌacʉ̃ narẽ cʉ̃ “Tojo weegʉti” níꞌquere “Weeweꞌe”, nitisami.
Õꞌacʉ̃ nipeꞌtise cʉ̃ “Weegʉti” níꞌquere queoro weegʉsami. Marĩ nipeꞌtirã nisoosepijarã nimicã, Õꞌacʉ̃ cʉ̃ níꞌcaronojõta queoro weegʉsami. Õꞌacʉ̃rẽ cʉ̃ ye queti ojáca pũrĩpʉ aꞌtiro ojanoꞌwʉ̃:
Õꞌacʉ̃, mʉꞌʉ ucũsere “Diacjʉ̃ta niꞌi”, ninoꞌo.
Mʉꞌʉrẽ nisoose marĩꞌi.
Tojo weero mʉꞌʉrẽ ãpẽrãpʉre ne weresãta basioweꞌe.
Na weresãcãma, yʉꞌrʉwetimʉjãgʉ̃saꞌa, ni ojacʉ niwĩ dʉporocjʉ̃pʉ.
Tere tʉꞌorã, ãpẽrã aꞌtiro nimaꞌasama. “Ʉ̃sã ñaꞌarõ weecã, Õꞌacʉ̃ añurõ weesere nemorõ ĩꞌonoꞌrõsaꞌa.” ¿To pũrĩcãrẽ “Õꞌacʉ̃ ʉ̃sã ñaꞌarõ weesere buꞌiri daꞌregʉ, queoro weetimi”, nirã weesari?
Tojo niweꞌe. Na tojo nise queoro nicãma, Õꞌacʉ̃ ne niꞌcʉ̃rẽ buꞌiri daꞌremasĩtibosami.
Apeyema ãpẽrã aꞌtiro ninemomaꞌasama. “Ʉ̃sã nisoocã, Õꞌacʉ̃ queoro ucũsere ĩꞌonoꞌrõsaꞌa. Tojo weerã masã cʉ̃rẽ ‘Añuyʉꞌrʉami, diacjʉ̃ ucũnuꞌcũgʉ̃ nimi’, nirãsama. Tojo nicãma, ¿deꞌro weegʉ Õꞌacʉ̃ marĩrẽ ‘Mʉsã ñaꞌarõ weesebʉcʉrã niꞌi’, nisari? Cʉ̃ tojo nígʉ̃, queoro weetimi”, nisama. Na tojo nise nimaꞌase niꞌi.
Na “Ʉ̃sã ñaꞌarõ weecã, Õꞌacʉ̃ añurõ weesere nemorõ masĩrãsama”, nisama. Tojo weerã “Añuse waꞌato nírã ñaꞌasere weerã”, nisama. Ãpẽrã yʉꞌʉre, yʉꞌʉ meꞌrãcjãrãrẽ mejẽcã wãcũato nírã, “Pablo aꞌtere buꞌemi”, nisoosama. Na tojo nisoose wapa Õꞌacʉ̃ narẽ buꞌiri daꞌregʉ, queoro weegʉsami.
¿Marĩ judío masã ãpẽrã yʉꞌrʉoro añurã niyʉꞌrʉnʉꞌcãti? Niweꞌe. Marĩ masĩtojaꞌa. Nipeꞌtirã judío masã, judío masã nitirã ñaꞌarõ weerã́ niyurã, niꞌcãrõnojõ buꞌiritirã diaꞌcʉ̃ niꞌi.
Õꞌacʉ̃ ye queti ojáca pũrĩpʉre marĩrẽ aꞌtiro niwʉ̃:
Ne niꞌcʉ̃nojõpʉta añugʉ̃ marĩmi.
Ne niꞌcʉ̃pʉta Õꞌacʉ̃rẽ masĩsĩꞌrĩgʉ̃, wãcũnʉrʉ̃tisami.
Nipeꞌtirã Õꞌacʉ̃ yere duꞌurã, dojopeꞌtia waꞌasama.
Nipeꞌtirã ñaꞌarõ weema.
Ne niꞌcʉ̃nojõpʉta ãpẽrãrẽ añurõ weegʉ́ marĩmi.
Na ucũse masãpe susuripe weronojõ niꞌi.
Ti pe ʉ̃rĩwijaasaꞌa.
Te ʉ̃rĩwijaase weronojõ masã ñaꞌarõ ucũsama.
Nisoonuꞌcũsama.
Aña ʉseropʉ nímá cʉogʉ weronojõ pũrĩrõ ucũsama.
Ãpẽrãrẽ doja, ʉpʉtʉ tuꞌtisama.
Na masãrẽ wẽjẽcõꞌasema ĩꞌaduꞌayʉꞌrʉasama.
Noꞌo na waꞌaro masãrẽ ñaꞌarõ weewãꞌcãsama.
Na yere dojorẽ, pajasecʉorã tojacã weesama.
Ãpẽrãrẽ ejerisãjãcã weesere moosama.
Õꞌacʉ̃rẽ wiopesase meꞌrã ĩꞌatisama.
Cʉ̃rẽ uitisama, ni ojanoꞌwʉ̃.
Marĩ masĩꞌi, Moisé cʉ̃ dutisere ʉ̃sã judío masãrẽ cũucʉ niwĩ. Ʉ̃sã te dutisere masĩmirã, tere weetirã, buꞌiritirã tojasaꞌa. Cʉ̃ dutise cũuꞌque aꞌtiro niꞌi. Nipeꞌtirã judío masãrẽ, judío masã nitirãrẽ buꞌiritirã nima, ni masĩdutiro tojo niꞌi.
Ne niꞌcʉ̃ Moisé dutiꞌquere weepeꞌomasĩtisami. Tojo weegʉ “Moisé dutisere weepeꞌocã, ‘Õꞌacʉ̃ yʉꞌʉre buꞌiri marĩgʉ̃ nimi’, nigʉ̃sami”, nímasĩtisami. Moisé dutiꞌque marĩrẽ “Ñaꞌarã niꞌi”, ni masĩdutiro cũunoꞌcaro niwʉ̃.
21-22 Niꞌcãrõacãrẽ majã Õꞌacʉ̃ marĩrẽ buꞌiri marĩrã nicã weese quetire ĩꞌomi. Te quetire Moisé cʉ̃ dutiꞌquere weetimirã, masĩnoꞌo. Marĩrẽ Jesucristore ẽjõpeose meꞌrã Õꞌacʉ̃ ĩꞌorõpʉre buꞌiri marĩrã nita basioꞌo. Dʉporopʉ Moisé, tojo nicã Õꞌacʉ̃ ye queti weremʉꞌtãrĩ masã Õꞌacʉ̃ tojo weeatjere cʉ̃ ye queti ojáca pũrĩpʉ ojacãrã niwã. Õꞌacʉ̃ nipeꞌtirã Jesucristore ẽjõpeorãrẽ “Buꞌiri marĩrã, añurã nima”, nisami. Ne dʉcawaanʉꞌcõtisami.
Marĩ nipeꞌtirã ñaꞌarõ weerã́ niꞌi. Ne niꞌcʉ̃ Õꞌacʉ̃ ʉaronojõ weegʉ́ marĩmi.
Tojo nimicã, Õꞌacʉ̃ marĩrẽ maꞌígʉ̃, cʉ̃ macʉ̃rẽ oꞌócʉ niwĩ. Marĩ ñaꞌarõ weeꞌquere wẽrĩ wapayedutigʉ tojo weecʉ niwĩ. Tojo weero marĩ wapayetimicã, aꞌtiro niꞌi. Jesucristore ẽjõpeose meꞌrã Õꞌacʉ̃ marĩrẽ “Buꞌiri marĩrã, añurã nima”, ni ĩꞌasami.
Cʉ̃ macʉ̃ Jesucristore marĩ ñaꞌarõ weeꞌquere wẽrĩ wapayecã weecʉ niwĩ. Cʉ̃ wẽrĩgʉ̃ dí oꞌmabʉroꞌque meꞌrã marĩ cʉ̃rẽ ẽjõpeocã, acobojosami. Tere wéégʉ, Õꞌacʉ̃ queoro cʉ̃ weesere ĩꞌosami. Dʉporocjãrãpʉre na ñaꞌarõ weecã, Õꞌacʉ̃ pajañaꞌgʉ̃, buꞌiri daꞌreticʉ niwĩ. Tojo tʉꞌoñaꞌcãꞌcʉ̃ niwĩ.
Aꞌtiro nicãrẽ Jesucristo marĩ ñaꞌarõ weeꞌquere wẽrĩ wapayeꞌque meꞌrã Õꞌacʉ̃ cʉ̃ queoro weesere ĩꞌosami. Mejãrõta tja cʉ̃ macʉ̃ Jesucristore ẽjõpeorãrẽ buꞌiri marĩrã, añurã waꞌacã weesami.
Tojo weerã Õꞌacʉ̃ ĩꞌorõpʉre marĩ basu “Añurã niꞌi”, nímasĩtisaꞌa. Moisé dutiꞌquere wéérã mejẽta, añurã niꞌi. Jesucristore ẽjõpeocã peꞌe, Õꞌacʉ̃ marĩrẽ “Añurã nima”, ni ĩꞌasami.
Tojo weerã aꞌtiro nímasĩꞌi. Marĩ Jesucristore ẽjõpeocã, Õꞌacʉ̃ “Buꞌiri marĩrã nima”, ni ĩꞌasami. Moisé dutiꞌquere weecã mejẽta, tojo waꞌaꞌa.
Õꞌacʉ̃ judío masã wiogʉ seꞌsaro nitimi. Judío masã nitirã quẽꞌrãrẽ wiogʉ nimi.
Nipeꞌtirã niꞌcʉ̃rẽta Õꞌacʉ̃tima. Cʉ̃ judío masã Jesucristore ẽjõpeorãrẽ “Buꞌiri marĩrã, añurã nima”, nisami. Cʉ̃rẽ ẽjõpeorã judío masã nitirã quẽꞌrãrẽ mejãrõta nisami.
¿To pũrĩcãrẽ marĩ “Jesucristore ẽjõpeose meꞌrã Moisé dutiꞌque peꞌere wapamarĩꞌi”, nirã weeti? Niweꞌe. Aꞌtiro peꞌe weeꞌe. Marĩ “Jesucristore ẽjõpeose meꞌrã Õꞌacʉ̃ Moisére dutiꞌquere wapatirota weeꞌe”, ninoꞌo.
Niꞌcãrõacã mʉsãrẽ Abrahã marĩ ñecʉ̃ ye quetire weregʉti. Mʉsã masĩrõnojõta cʉ̃ judío masʉ̃ nimʉꞌtãꞌcʉ nicʉ niwĩ.
Cʉ̃ ẽjõpeocã peꞌe, cʉ̃rẽ Õꞌacʉ̃ “Buꞌiri marĩmi”, nicʉ niwĩ. Õꞌacʉ̃ ye queti ojáca pũrĩpʉ aꞌtiro ojanoꞌwʉ̃:
Abrahã Õꞌacʉ̃rẽ ẽjõpeocʉ niwĩ.
Tojo weegʉ Õꞌacʉ̃ cʉ̃rẽ “Añugʉ̃, buꞌiri marĩgʉ̃ nimi”, nicʉ niwĩ.
Queose meꞌrã mʉsãrẽ weregʉti. Niꞌcʉ̃ apeyenojõ daꞌracã, cʉ̃rẽ wapayerã, tojo oꞌorã mejẽta weema. Cʉ̃ daꞌraꞌque wapa wapayerã weema.
Õꞌacʉ̃ peꞌe tojo weetimi. Marĩ añurõ weese wapa mejẽta “Buꞌiri marĩrã, añurã nima”, nisami. Cʉ̃rẽ ẽjõpeocã peꞌere, tojo nisami. Masã ñaꞌarõ weerãrẽ yʉꞌrʉweticã weegʉ́ nimi.
Dʉporocjʉ̃pʉ Davi quẽꞌrã yʉꞌʉ níꞌcaronojõta nicʉ niwĩ. Õꞌacʉ̃ masã weesere ĩꞌatimigʉ̃, cʉ̃rẽ ẽjõpeocã, “Añurã, buꞌiri marĩrã nima”, nisami. Tojo ninoꞌrãnojõ eꞌcatisama.
Aꞌtiro ni ojacʉ niwĩ te cjasere:
Noꞌo Õꞌacʉ̃rẽ yʉꞌrʉnʉꞌcãꞌquere acobojonoꞌcãrã eꞌcatima.
Tojo nicã ñaꞌarõ weesere cõꞌanoꞌcãrã eꞌcatima.
Noꞌo Õꞌacʉ̃ “Ãꞌrĩ buꞌiri marĩgʉ̃ nimi”, ninoꞌgʉ̃nojõ cʉ̃ quẽꞌrã eꞌcatimi, ni ojacʉ niwĩ Davi.
Judío masã õꞌrẽcjʉ yapa caserore yejecõꞌaꞌcãrã diaꞌcʉ̃ eꞌcatitisama. Yejecõꞌanoꞌña marĩrã judío masã nitirã quẽꞌrã eꞌcatisama. Marĩ Abrahã ye cjasere wãcũnemorã tja. Õꞌacʉ̃ Abrahãrẽ cʉ̃rẽ ẽjõpeocã ĩꞌagʉ̃, “Añugʉ̃, buꞌiri marĩgʉ̃ nimi”, nicʉ niwĩ.
¿Deꞌro nicã Õꞌacʉ̃ Abrahãrẽ “Añugʉ̃ nimi”, nipari? Cʉ̃ õꞌrẽcjʉ yapa caserore yejecõꞌanoꞌse dʉporo Õꞌacʉ̃ Abrahãrẽ “Añugʉ̃, buꞌiri marĩgʉ̃ nimi”, nitojacʉ niwĩ.
Abrahã Õꞌacʉ̃rẽ ẽjõpeoca beꞌropʉ cʉ̃ õꞌrẽcjʉ yapa caserore yejecõꞌacãrã niwã. Cʉ̃ yejecõꞌanoꞌse meꞌrã Õꞌacʉ̃ cʉ̃rẽ todʉporopʉ “Mʉꞌʉ añugʉ̃, buꞌiri marĩgʉ̃ niꞌi” níꞌquere masĩcʉ niwĩ. Aꞌtiro wéégʉ, Abrahã nipeꞌtirã ẽjõpeorã ñecʉ̃ tojacʉ niwĩ. Na ẽjõpeose meꞌrã Õꞌacʉ̃ nipeꞌtirã cʉ̃rẽ ẽjõpeorãrẽ “Añurã nima”, nicʉ niwĩ. Na õꞌrẽcjʉ yapa caserore yejecõꞌacã mejẽta, tojo nicʉ niwĩ.
Mejãrõta judío masãrẽ Abrahã na ñecʉ̃ nimi. Na õꞌrẽcjʉ yapa caserore yejecõꞌacã mejẽta, na Abrahã weronojõ ẽjõpeorãta cʉ̃ pãrãmerã nima. Abrahãmarĩcã cʉ̃ yejecõꞌanoꞌse dʉporo Õꞌacʉ̃rẽ ẽjõpeotojacʉ niwĩ.
Õꞌacʉ̃ Abrahãrẽ “Mʉꞌʉrẽ, mʉꞌʉ pãrãmerã nituriarãrẽ aꞌti diꞌtare oꞌogʉti”, nicʉ niwĩ. Õꞌacʉ̃ cʉ̃ dutisere wééca beꞌro mejẽta tojo nicʉ niwĩ. Abrahã cʉ̃rẽ ẽjõpeocã peꞌe, cʉ̃rẽ “Añugʉ̃, buꞌiri marĩgʉ̃ nimi”, nicʉ niwĩ. Tojo weegʉ cʉ̃rẽ “Aꞌti diꞌtare oꞌogʉti”, nicʉ niwĩ.
Õꞌacʉ̃ cʉ̃ dutise cũuꞌquere weerã́ diaꞌcʉ̃rẽ “Tojo weegʉti” níꞌquere oꞌocãma, marĩ ẽjõpeose wapamarĩbopã. Tojo nicã cʉ̃ Abrahãrẽ “Mʉꞌʉrẽ añuse oꞌogʉti” níꞌque wapamarĩyapaticãꞌbopã.
Marĩ Õꞌacʉ̃ Moisére dutise cũuꞌquere weepeꞌomasĩtisaꞌa. Tojo weegʉ cʉ̃ dutisere masĩmirã yʉꞌrʉnʉꞌcãcã, marĩrẽ buꞌiri daꞌregʉsami. Te dutise marĩcã pũrĩcãrẽ, te dutisere yʉꞌrʉnʉꞌcãse marĩbopã.
Õꞌacʉ̃rẽ ẽjõpeorã diaꞌcʉ̃rẽ Abrahãrẽ “Tojo weegʉti” níꞌquere oꞌogʉsami. Cʉ̃ marĩrẽ maꞌitjĩagʉ̃, marĩ basu weetutuacã mejẽta, tere oꞌosami. Moisé dutise cũuꞌquere weerã́ diaꞌcʉ̃rẽ oꞌosome. Nipeꞌtirã Abrahã weronojõ ẽjõpeorãrẽ oꞌogʉsami. Abrahã nipeꞌtirã ẽjõpeose cʉorã ñecʉ̃ nimi.
Õꞌacʉ̃ ye queti ojáca pũrĩpʉ aꞌtiro niwʉ̃ Abrahãrẽ: “Mʉꞌʉrẽ peje cururicjãrã ñecʉ̃ sõrõwʉ̃”, nicʉ niwĩ Õꞌacʉ̃. Cʉ̃ tojo nicã tʉꞌogʉ, Abrahã ẽjõpeocʉ niwĩ. Abrahã Õꞌacʉ̃ ĩꞌorõpʉre cʉ̃rẽ ẽjõpeoyugʉ, marĩ ñecʉ̃ nicʉ niwĩ. Õꞌacʉ̃ta nipeꞌtisere weemasĩpeꞌocãꞌmi. Wẽrĩꞌcãrãpʉreta masõsami. Cʉ̃ dutiro meꞌrã noꞌo marĩsepʉreta weebajurẽsami.
Õꞌacʉ̃ Abrahãrẽ “Mʉꞌʉ pãrãmerã nituriarã pãjãrã nirãsama” nirĩ curare ne põꞌrãmarĩcʉ niwĩ. Põꞌrãmarĩmigʉ̃, Õꞌacʉ̃ cʉ̃rẽ níꞌquere “Queoro weegʉsami”, ni ẽjõpeocʉ niwĩ. Tojo weegʉ Õꞌacʉ̃ níꞌcaronojõta peje cururicjãrã ñecʉ̃ waꞌacʉ niwĩ.
Abrahã cien cʉ̃ꞌmarĩ waꞌtero cʉocʉ niwĩ. Cʉ̃ nʉmo Sara quẽꞌrã bʉcʉo waro nico niwõ. Tojo nimicã, Abrahã “Ʉ̃sã põꞌrãtimasĩtisaꞌa, bʉcʉrã waro niꞌi”, niticʉ niwĩ. Õꞌacʉ̃ cʉ̃ níꞌcaronojõ “Ʉ̃sãrẽ põꞌrãticã weegʉsami” nígʉ̃, cʉ̃rẽ ẽjõpeoduꞌuticʉ niwĩ.
“Apetero weegʉ cʉ̃ ‘Weegʉti’ níꞌquere weetisami”, niticʉ niwĩ. Tojo weronojõ oꞌogʉ, Õꞌacʉ̃rẽ ẽjõpeonemocʉ niwĩ. Wãcũtutua, cʉ̃rẽ nicʉ niwĩ: “Añuyʉꞌrʉami, tutuayʉꞌrʉgʉ nimi”, nicʉ niwĩ.
“Õꞌacʉ̃ yʉꞌʉre cʉ̃ ‘Weegʉti’ nisere weemasĩpeꞌocãꞌsami”, ni ẽjõpeocʉ niwĩ.
Cʉ̃ tojo ẽjõpeocã ĩꞌagʉ̃, Õꞌacʉ̃ Abrahãrẽ, “Añugʉ̃, buꞌiri marĩgʉ̃ nimi”, nicʉ niwĩ.
Õꞌacʉ̃ tojo níꞌquere Abrahã diaꞌcʉ̃rẽ Õꞌacʉ̃ ye queti ojáca pũrĩpʉ ojanoꞌticaro niwʉ̃.
Marĩ quẽꞌrãrẽ ojanoꞌcaro niwʉ̃. Marĩ Õꞌacʉ̃rẽ ẽjõpeocã, Abrahãrẽ níꞌcaronojõta marĩrẽ “Añurã, buꞌiri marĩrã nima”, nisami. Cʉ̃́ta marĩ wiogʉ Jesú wẽrĩꞌcʉpʉre masõcʉ niwĩ.
Jesú marĩ ñaꞌarõ weeꞌque wapare wẽrĩcʉ niwĩ. Cʉ̃ wẽ́rĩ́ca beꞌro Õꞌacʉ̃ marĩrẽ buꞌiri marĩrã tojadutigʉ cʉ̃rẽ masõcʉ niwĩ.
Marĩ buꞌiri cʉomiꞌcãrãrẽ marĩ wiogʉ Jesucristore ẽjõpeocã, Õꞌacʉ̃ “Mʉsã añurã niꞌi”, ni ĩꞌasami. Tojo weerã marĩ ñaꞌarõ weeꞌquere wẽrĩ wapayeyucã, Õꞌacʉ̃ meꞌrã wãcũqueꞌtiro marĩrõ añurõ nicãꞌa.
Jesucristore ẽjõpeocã, Õꞌacʉ̃ marĩrẽ maꞌígʉ̃, cʉ̃ meꞌrã niato nígʉ̃ yʉꞌrʉosami. Cʉ̃ tiropʉ cʉ̃ añuyʉꞌrʉagʉ nisere buꞌipejatamurãsaꞌa. Marĩrẽ “Añurõ weewʉ”, nigʉ̃sami. Cʉ̃ tojo weegʉsami nírã, eꞌcatise meꞌrã coꞌteꞌe.
Marĩ wãcũtutuacã, Õꞌacʉ̃ “Mʉsã añurõ weewʉ”, nigʉ̃sami. Tere masĩrã, cʉ̃ marĩrẽ añurõ weeatjere wãcũrã, eꞌcatiyutojaꞌa.
Õꞌacʉ̃ Espíritu Santure marĩ meꞌrã ninuꞌcũdutigʉ oꞌócʉ niwĩ. Tojo weerã cʉ̃ meꞌrã nírã, Õꞌacʉ̃ marĩrẽ maꞌisere masĩnoꞌo. Tere masĩrã, “Queorota marĩrẽ ‘Añurõ weegʉti’ níꞌquere weegʉsami”, ninoꞌo.
Õꞌacʉ̃ marĩrẽ marĩ basu deꞌro yʉꞌrʉta basioticã ĩꞌacʉ niwĩ. Tojo weegʉ cʉ̃ besecatero ejacã, Jesucristo marĩ ñaꞌarãrẽ wẽrĩbosacʉ niwĩ.
Marĩ pũrĩcã ne ãpẽrãrẽ wẽrĩbosasĩꞌrĩtisaꞌa. Noꞌo niꞌcʉ̃ queoro weegʉ́ nimicã, ne wẽrĩbosamasĩtisaꞌa. Apetero weegʉ niꞌcʉ̃ añugʉ̃ warore wẽrĩbosagʉ, wẽrĩbosabosami.
Õꞌacʉ̃ pũrĩcã marĩ ñaꞌarã nimicã, cʉ̃ maꞌisere ĩꞌocʉ niwĩ. Tere ĩꞌogʉ̃, Jesucristore marĩrẽ wẽrĩbosacã weecʉ niwĩ.
Jesucristo marĩrẽ wẽrĩbosase meꞌrã cʉ̃ ye dí oꞌmabʉrose meꞌrã Õꞌacʉ̃ cʉ̃ ĩꞌorõpʉre marĩrẽ buꞌiri marĩrã tojacã weecʉ niwĩ. Tojo weegʉ cʉ̃ Jesucristo meꞌrãta tja nemorõ weetamugʉ̃sami. Õꞌacʉ̃ masãrẽ buꞌiri daꞌreri nʉmʉ nicã, marĩrẽ yʉꞌrʉweticã weegʉsami. Marĩrẽ buꞌiri daꞌresome.
Marĩ Õꞌacʉ̃rẽ ʉatirã nimicã, cʉ̃ macʉ̃rẽ marĩrẽ wẽrĩbosacã weecʉ niwĩ. Jesucristo wẽ́rĩ́gʉ̃ dí oꞌmabʉrose meꞌrã Õꞌacʉ̃ marĩrẽ cʉ̃ meꞌrãcjãrã sãjãcã weecʉ niwĩ. Tojo weerã marĩ niꞌcãrõacãrẽ cʉ̃ meꞌrãcjãrã niyurã, aꞌtiro masĩꞌi. Jesucristo wẽrĩ, cʉ̃ masãꞌque meꞌrãma majã marĩ buꞌiri daꞌrenoꞌboꞌcãrãrẽ yʉꞌrʉcã weegʉsami.
Apeyema tja marĩ wiogʉ Jesucristo meꞌrã Õꞌacʉ̃ marĩrẽ maꞌisere wãcũrã, eꞌcatiyʉꞌrʉaꞌa. Marĩ cʉ̃ wẽrĩꞌque meꞌrã Õꞌacʉ̃ yarã sãjãꞌa.
Niꞌcʉ̃ ʉmʉ Adã́ wãmetigʉ meꞌrã ñaꞌarõ weese nʉꞌcãcaro niwʉ̃. Te meꞌrã wẽrĩse bajuanʉꞌcãcaro niwʉ̃. Nipeꞌtirã masãnʉcʉ̃pʉre marĩ ñaꞌarõ weerã́ niyucã, pẽꞌrĩpejapeꞌtia waꞌacaro niwʉ̃. Tojo weero aꞌti ʉmʉcopʉre wẽrĩse seꞌsapeꞌtia waꞌapã.
Masã Õꞌacʉ̃ Moisére dutise cũuatji dʉporopʉ ñaꞌasere weetojacãrã niwã. Na ñaꞌarõ weemicã, Õꞌacʉ̃ dutise marĩyucã, cʉ̃ narẽ “Yʉꞌʉ dutise cũuꞌquere yʉꞌrʉnʉꞌcãꞌa”, niticʉ niwĩ. Narẽ buꞌiri daꞌreticʉ niwĩ.
Tojo nimicã, Adã́ beꞌrocjãrã téé Moisé nícaterocjãrãpʉ wẽrĩcãrã niwã. Na Adã́ Õꞌacʉ̃ dutiꞌquere yʉꞌrʉnʉꞌcãꞌcaronojõ weetimirã, ñaꞌarõ weeꞌque wapa wẽrĩcãrã niwã.
Adã́ dʉꞌpocã́ticʉ niwĩ ñaꞌarõ weesere. Jesucristo peꞌe aꞌti turipʉ aꞌtigʉ, añurõ weesere cʉ̃ quẽꞌrã dʉꞌpocã́ticʉ niwĩ.
Marĩ Adã́ yʉꞌrʉnʉꞌcãꞌquere, Õꞌacʉ̃ marĩrẽ maꞌígʉ̃ añurõ weeꞌquere aꞌtiro nímasĩꞌi. Adã́ niꞌcʉ̃ cʉ̃ yʉꞌrʉnʉꞌcãꞌque buꞌiri nipeꞌtirã wẽrĩsirutuma. Õꞌacʉ̃ peꞌe marĩrẽ maꞌígʉ̃, añubutiaro weemi. Marĩ wapayetimicã, niꞌcʉ̃ ʉmʉ Jesucristo meꞌrãta tja nipeꞌtirãrẽ añubutiaro weemi. Pecameꞌepʉ waꞌaboꞌcãrãrẽ cʉ̃ meꞌrã catinuꞌcũcã weemi.
Õꞌacʉ̃ marĩrẽ añurõ weeꞌquere, niꞌcʉ̃ ʉmʉ Adã́ cʉ̃ ñaꞌarõ weeꞌquere “Aꞌtiro niꞌi”, ninemomasĩꞌi. Adã́ niꞌcãtiacã cʉ̃ yʉꞌrʉnʉꞌcãꞌque meꞌrã marĩ nipeꞌtirãrẽ buꞌiritirã tojacã weecʉ niwĩ. Õꞌacʉ̃ marĩrẽ yʉꞌrʉose peꞌe aꞌtiro niꞌi. Marĩ pejetiri yʉꞌrʉnʉꞌcãmicã, Õꞌacʉ̃ marĩrẽ maꞌígʉ̃, buꞌiri marĩrã, añurã tojacã weecʉ niwĩ. Marĩ wapayetimicã, tojo weecʉ niwĩ.
Niꞌcʉ̃ yʉꞌrʉnʉꞌcãꞌque meꞌrã wẽrĩse seꞌsa waꞌapã. Tojo weero Jesucristo wẽrĩꞌque peꞌe totá yʉꞌrʉoquejoꞌo. Õꞌacʉ̃ marĩrẽ pajañaꞌgʉ̃, wapayetimicã, marĩrẽ buꞌiri marĩrã tojacã weecʉ niwĩ. Jesucristo niꞌcʉ̃ meꞌrãta tja marĩrẽ ʉꞌmʉsepʉ catinuꞌcũatjere oꞌocʉ niwĩ.
Niꞌcãtiacã Adã́ yʉꞌrʉnʉꞌcãꞌque meꞌrã nipeꞌtirã buꞌiri daꞌrenoꞌajã tojacãrã niwã. Jesucristo queoro wéégʉ, cʉ̃ wẽrĩse meꞌrã peꞌe nipeꞌtirã buꞌiri marĩrã tojata basioꞌo. Tojo nicã catinuꞌcũsere bocata basioꞌo.
Aꞌtiro niꞌi. Niꞌcʉ̃ Õꞌacʉ̃rẽ yʉꞌrʉnʉꞌcãꞌque meꞌrã nipeꞌtirã cʉ̃ beꞌrocjãrã marĩ quẽꞌrã ñaꞌarã ni, buꞌipejasirutuꞌu. Mejãrõta tja niꞌcʉ̃ Õꞌacʉ̃ dutisere yʉꞌtigʉ Jesucristo meꞌrã nipeꞌtirã cʉ̃rẽ ẽjõpeorãrẽ Õꞌacʉ̃ “Añurã, buꞌiri marĩrã nima”, nisami.
Õꞌacʉ̃ Moisére dutise cṹúgʉ̃, marĩ ñaꞌarã niꞌi nisere masĩdutigʉ cũucʉ niwĩ. Cʉ̃ tojo weemicã, ñaꞌarõ weenemopeocãrã niwã. Õꞌacʉ̃ peꞌe ñaꞌase weenemocã, nemorõ pajañaꞌnemopeocʉ niwĩ.
Ñaꞌarõ weeꞌque wapa wẽrĩse nipeꞌtirãpʉre seꞌsabiꞌacaro niwʉ̃. Te seꞌsaꞌcaro weronojõ Õꞌacʉ̃ marĩrẽ maꞌígʉ̃ añurõ weese quẽꞌrã seꞌsabiꞌacaro niwʉ̃. Marĩ wiogʉ Jesucristo wẽrĩse meꞌrã marĩrẽ añurã, buꞌiri marĩrã tojacã weecʉ niwĩ. Tojo nicã cʉ̃ meꞌrã catinuꞌcũatjere oꞌocʉ niwĩ.
Yʉꞌʉ níꞌcaronojõta ñaꞌase weenemocã, Õꞌacʉ̃ nemorõ pajañaꞌnemopeosami. ¿To pũrĩcãrẽ marĩrẽ maꞌígʉ̃ pajañaꞌnemoato nírã ñaꞌarõ weenuꞌcũrãsari?
Tojo niweꞌe. Jesucristo curusapʉ wẽrĩcã, marĩ quẽꞌrã cʉ̃ meꞌrã wẽrĩꞌcãrã weronojõ waꞌacãrã niwʉ̃. Wẽrĩꞌcãrã, catirã na weeꞌquere weetisama. ¿Deꞌro weerã marĩ todʉporo ñaꞌarõ weeꞌcaronojõ weenuꞌcũbosaʉ?
Mʉsã masĩsaꞌa, marĩ Jesucristore ẽjõpeorã nitjĩarã, wãmeyenoꞌo. Wãmeyenoꞌrã, cʉ̃ wẽrĩꞌquere buꞌipejatamurã weronojõ niꞌi nisere ĩꞌoꞌo.
Jesucristo wẽ́rĩ́ca beꞌro yaanoꞌcʉ niwĩ. Marĩ wãmeyenoꞌrã, cʉ̃rẽ yaaꞌcaro weronojõ marĩ ñaꞌarõ weesere duꞌucãrã niwʉ̃. Marĩ pacʉ cʉ̃ tutuase meꞌrã Jesucristore wẽrĩꞌcʉpʉre masõcʉ niwĩ. Cʉ̃rẽ masõꞌcaro weronojõ marĩ quẽꞌrãrẽ ape upʉ sãjãcã weecʉ niwĩ.
Marĩ Jesucristo meꞌrã niyurã, cʉ̃ wẽrĩꞌquere buꞌipejatamuꞌcãrã weronojõ niꞌi. Mejãrõta cʉ̃ wẽrĩꞌcʉpʉ masãꞌcaro weronojõ marĩ quẽꞌrã masãrãsaꞌa.
Aꞌtiro masĩꞌi. Marĩ todʉporopʉ ñaꞌarõ nisetiꞌquere Jesucristo wẽrĩse meꞌrã curusapʉ paabiꞌpecõꞌanoꞌrõ weronojõ waꞌacaro niwʉ̃. Marĩ ñaꞌarõ weeꞌquere duꞌudutiro tojo waꞌacaro niwʉ̃. Tojo weerã ñaꞌasere weeticãꞌrõʉaꞌa. Marĩrẽ te wejeñeꞌenʉꞌcõrõ weronojõ weeweꞌe majã.
Wẽrĩꞌcʉpʉ cʉ̃ catigʉ ñaꞌarõ weeꞌquere weetimimiba majã. Tojo weerã marĩ quẽꞌrã cʉ̃ weronojõ te ñaꞌarõ weesere yʉꞌrʉwetiꞌcãrãpʉ nírã, weeticãꞌrõʉaꞌa.
Marĩ Jesucristo meꞌrã wẽrĩbuꞌipejatamuꞌcãrã niyurã, aꞌtiro masĩꞌi. Cʉ̃ wẽrĩ masãꞌcaro weronojõ marĩ quẽꞌrã mejãrõta cʉ̃ meꞌrã cʉ̃ weronojõ masãrãsaꞌa.
Apeyere aꞌtiro masĩꞌi. Jesucristo wẽrĩꞌcʉpʉ masãcʉ niwĩ. Cʉ̃ ne wẽrĩnemosome. Cʉ̃rẽ wẽrĩse ne põtẽosome majã.
Jesucristo masã ñaꞌarõ weeꞌque wapare wẽrĩbosagʉ, niꞌcãtita wẽrĩcʉ niwĩ. Niꞌcãrõacãrẽ majã cʉ̃ masã́ca beꞌro Õꞌacʉ̃ meꞌrã añurõ ninuꞌcũmi.
Marĩ upʉ boatji upʉre ñaꞌase weesĩꞌrĩcã, cãꞌmotaꞌarã. Ti upʉ ñaꞌarõ ʉaripejasere weeticãꞌrã.
Marĩ ĩꞌase, ucũse, wãcũse nipeꞌtise marĩ upʉpʉ nise meꞌrã ñaꞌarõ weeticãꞌrã. Ñaꞌasere weeronojõ oꞌorã, Õꞌacʉ̃ ʉaro weesetirã, marĩ upʉpʉ nisere cʉ̃pʉre oꞌorã. Wẽrĩ masãꞌcãrã weronojõ añuse peꞌere weerã.
Moisé dutiꞌque doca nírã, tere weetirã, buꞌiri daꞌrenoꞌrãsama. Marĩ cʉ̃ dutise doca niweꞌe. Õꞌacʉ̃ marĩrẽ buꞌiri daꞌreronojõ oꞌogʉ, marĩrẽ maꞌígʉ̃, acobojocʉ niwĩ. Tojo weero ñaꞌarõ weese marĩrẽ deꞌro põtẽomasĩtisaꞌa.
“Marĩ Moisé dutise doca niweꞌe. Õꞌacʉ̃ marĩrẽ maꞌígʉ̃, acobojocʉ niwĩ”, niꞌi. ¿To pũrĩcãrẽ marĩ ñaꞌarõ weecã, añusari? Niweꞌe.
Mʉsã masĩsaꞌa, marĩ apĩ dutiro wéérã, cʉ̃rẽ daꞌrawãꞌñacoꞌterã sãjãrã weeꞌe. Cʉ̃ marĩ wiogʉ tojagʉ weesami. Te weronojõ marĩ ñaꞌasere wéérã, ñaꞌase weewãꞌñacoꞌterã weronojõ nisaꞌa. Ñaꞌarõ weese wapa wẽrĩsere bocarãsaꞌa. Marĩ Õꞌacʉ̃ dutiro wéérã pũrĩcã, cʉ̃rẽ daꞌrawãꞌñacoꞌterã weronojõ niꞌi. Marĩ cʉ̃ dutisere wéérã, ñaꞌase weero marĩrõ nirãsaꞌa.
17-18 Todʉporopʉ mʉsã ñaꞌasere wéérã, daꞌrawãꞌñacoꞌterã weronojõ nicãrã niwʉ̃. Niꞌcãrõacãrẽ ãpẽrã mʉsãrẽ Jesucristo ye quetire werecã tʉꞌorã, añurõ ẽjõpeocãrã niwʉ̃. Tojo weerã ñaꞌarõ weesere yʉꞌrʉonoꞌtjĩarã, añusere weewãꞌñaꞌa. Mʉsã tojo weecã wãcũgʉ̃, yʉꞌʉ Õꞌacʉ̃rẽ eꞌcatise oꞌoꞌo.
Mʉsãrẽ tʉꞌomasĩcã ʉagʉ, masã na ucũwʉasenojõ meꞌrã wereꞌe. Mʉsã todʉporopʉre ñaꞌasere mʉsã upʉre wiapecãrã niwʉ̃. Siape meꞌrã ñaꞌarõ weedojacãrã niwʉ̃. Niꞌcãrõacã peꞌere añusere wiarã, Õꞌacʉ̃rẽ mʉsã upʉre wiaya. Cʉ̃ meꞌrã nibutiarã, siape meꞌrã cʉ̃ ʉaro diaꞌcʉ̃rẽ weeya.
Mʉsã todʉporopʉre ñaꞌarõ weewãꞌñarã, ñaꞌase dutise doca níniꞌwʉ̃ yujupʉ. Tojo weerã añurõ weeroʉasato nirṍ marĩrõ nicãꞌwʉ̃.
Mʉsã ñaꞌarõ wéérã, ¿ñeꞌenojõ añusere bocari? Todʉporopʉre mʉsã ñaꞌarõ weeꞌquere wãcũrã, niꞌcãrõacãrẽ bopoyasaꞌa. Te ñaꞌarõ weeꞌque wapare pecameꞌepʉ buꞌiri daꞌrenoꞌbopã.
Niꞌcãrõacãrẽ majã marĩ ñaꞌarõ weesere yʉꞌrʉwetiꞌcãrãpʉ niꞌi. Ñaꞌarõ weese doca niweꞌe. Õꞌacʉ̃ dutisere daꞌrawãꞌñacoꞌterã niꞌi. Te pũrĩcã añurõ yapatisaꞌa. Marĩ, marĩ wiogʉ Õꞌacʉ̃ meꞌrã niꞌi. Siape meꞌrã cʉ̃ ʉaronojõ wéérã, añuse, cʉ̃ tiropʉ catinuꞌcũsere bocarãsaꞌa.
Ñaꞌarõ weeꞌque wapare pecameꞌepʉ buꞌiri daꞌrenoꞌo, wẽrĩdojasere bocanoꞌsaꞌa. Õꞌacʉ̃ marĩrẽ wapamarĩrõ oꞌose peꞌe catinuꞌcũatjere bocatje niꞌi. Marĩ wiogʉ Jesucristo meꞌrã tere oꞌogʉsami.
Acawererã, mʉsã Õꞌacʉ̃ Moisére dutise cũuꞌquere masĩsaꞌa. Marĩ catiri ʉmʉcopʉ diaꞌcʉ̃rẽ te dutiꞌquere yʉꞌtisaꞌa.
Queose meꞌrã mʉsãrẽ weregʉti. Marĩrẽ dutiꞌque aꞌtiro niꞌi. Niꞌcõ omocã dʉꞌteꞌco co marãpʉ catiro ejatuaro cʉ̃ nʉmo nimo. Cʉ̃ wẽ́rĩ́ca beꞌro na dʉꞌteꞌque peꞌtia waꞌasaꞌa. Co marãpʉ moogõ tojasamo tja.
Co marãpʉ catimicã, apĩrẽ nʉorẽgõ, ñaꞌarõ weego weesamo. Õꞌacʉ̃ dutisere yʉꞌrʉnʉꞌcãgõ weesamo. Co marãpʉ wẽ́rĩ́ca beꞌro pũrĩcãrẽ apĩrẽ nʉorẽcã, ñaꞌase mejẽta niꞌi. Õꞌacʉ̃rẽ yʉꞌrʉnʉꞌcãtisamo.
Co marãpʉ wẽrĩꞌcaro weronojõ marĩrẽ niꞌcãrõacãrẽ aꞌtiro waꞌaꞌa. Todʉporopʉre Moisé dutiꞌquere yʉꞌtiniꞌwʉ̃ yujupʉ. Jesucristo cʉ̃ wẽrĩcã, marĩ quẽꞌrã wẽrĩꞌcãrã weronojõ waꞌacãrã niwʉ̃. Tojo weerã Jesucristo wẽrĩse meꞌrã marĩ Moisé dutise doca níꞌquere duꞌunoꞌwʉ̃. Niꞌcãrõacãrẽ Jesucristo wẽrĩ masãse meꞌrã cʉ̃ yarã niꞌi. Marĩrẽ Õꞌacʉ̃ ʉaro weeato nígʉ̃, cʉ̃ yarã sãjãcã weecʉ niwĩ.
Todʉporopʉ marĩ tʉꞌsasenojõ ñaꞌasere ʉaripejawʉ. Moisé dutiꞌquere marĩrẽ cãꞌmotaꞌacã, weeya nírõnojõ waꞌawʉ. Nipeꞌtise marĩ upʉpʉ nise meꞌrã marĩ ñaꞌarõ ʉaripejasere weewʉ. Te ñaꞌasere wéérã, pecameꞌepʉ buꞌiri daꞌrenoꞌo, yapatidijabopã.
Todʉporopʉ Moisé cʉ̃ dutise doca níniꞌwʉ̃ yujupʉ. Niꞌcãrõacãrẽ majã marĩ Jesucristo meꞌrã nírã, Moisé dutise doca niweꞌe. Tere yʉꞌrʉwetiꞌcãrãpʉ niꞌi. Tojo weerã marĩ Espíritu Santu meꞌrã ape upʉ sãjãꞌa. Cʉ̃ weetamurõ meꞌrã Õꞌacʉ̃ ʉaro weesetimasĩꞌi.
¿To pũrĩcãrẽ “Moisé dutiꞌque ñaꞌa niꞌi”, nirãsari? Niweꞌe. Te dutise marĩcãma, yʉꞌʉ ñaꞌagʉ̃ niꞌi nisere masĩtibopã. Cʉ̃ dutise aꞌtiro niꞌi. “Ãpẽrã yere ʉoticãꞌña”, niꞌi. Te marĩcãma, yʉꞌʉ te ʉosere “Ñaꞌase niꞌi”, ni masĩtibopã.
Te dutise “Weeticãꞌña” nimicã, yʉꞌʉ peꞌere nipeꞌtise noꞌo ʉaro ʉaripejasere weeya nírõnojõ waꞌawʉ. Dutise marĩcãma, “Ñaꞌase niꞌi”, ni masĩnoꞌña marĩbopã.
Dʉporopʉ yʉꞌʉ Moisé dutiꞌquere sõꞌowaro masĩtigʉ, wãcũqueꞌtiro marĩrõ nicãꞌmiwʉ̃. “Añurõ weegʉ́ niꞌi”, ni wãcũmiwʉ̃. Beꞌro te dutise masĩ́ca beꞌro naꞌirõ ãpẽrã yere ʉoya nírõnojõ waꞌawʉ. Yʉꞌʉ ñaꞌarõ wéégʉ, “Ñaꞌagʉ̃ niꞌi”, ni tʉꞌoñaꞌwʉ̃.
Marĩ Õꞌacʉ̃ dutisere wéérã, añurõ nicãꞌbosaꞌa. Yʉꞌʉ peꞌe te dutise deꞌro weepeꞌomasĩtigʉ, buꞌiritigʉ tojawʉ. Te dutise masãrẽ Õꞌacʉ̃ meꞌrã añurõ tojacã weeboronojõ nírõ, yʉꞌʉ peꞌere buꞌiritigʉ tojacã weewʉ.
Ñaꞌase yʉꞌʉpʉre nírõ, Õꞌacʉ̃ dutisere yʉꞌrʉnʉꞌcãcã weewʉ. Te ñaꞌase yʉꞌʉre nisoowioritiqueꞌawʉ. Tojo weegʉ yʉꞌʉ te dutise niyucã, ñaꞌarõ wéégʉ, buꞌiritigʉ tojawʉ. Õꞌacʉ̃ meꞌrã aꞌpepũrĩgʉ̃ tojawʉ.
Õꞌacʉ̃ Moisére dutiꞌque añuse warota niꞌi. Diacjʉ̃ weremeꞌrĩcãꞌa. Te dutise marĩ ye niatjere weetamuꞌu.
To pũrĩcãrẽ Õꞌacʉ̃ dutise añuse nimirõ, ¿deꞌro weero marĩrẽ buꞌiritirã tojacã weesari? Weetisaꞌa. Marĩ ñaꞌase wapa peꞌe buꞌiritirã tojasaꞌa. Tojo weero te dutise añuse meꞌrã ñaꞌasere “Ñaꞌaseta niꞌi”, ni masĩnoꞌo. Tojo weerã marĩ ñaꞌarõ wéérã, Õꞌacʉ̃rẽ yʉꞌrʉnʉꞌcãrã weeꞌe nírã, marĩrẽ cʉ̃ buꞌiri daꞌreatje quẽꞌrãrẽ masĩwʉ̃.
Marĩ masĩꞌi, Moisé cʉ̃ dutiꞌquere Espíritu Santu meꞌrã Õꞌacʉ̃ta cũucʉ niwĩ. Tojo weero añuse diaꞌcʉ̃ niꞌi. Marĩ peꞌe ñaꞌarã ẽjãnʉꞌcãtjĩarã, ñaꞌase marĩpʉre nise doca niꞌi.
Yʉꞌʉ, yʉꞌʉ weesĩꞌrĩsere weeweꞌe. Yʉꞌʉ ne weesĩꞌrĩtise peꞌere weeꞌe. Yʉꞌʉ aꞌtere masĩtisaꞌa. Deꞌro weegʉ tojo weesasaꞌa.
Yʉꞌʉ weesĩꞌrĩtise peꞌere wéégʉ, aꞌtiro masĩꞌi. “Õꞌacʉ̃ dutise añuseta niꞌi”, niꞌi.
Yʉꞌʉ mejẽta ñaꞌarõ weeꞌe. Yʉꞌʉpʉre ñaꞌase niyuro, yʉꞌʉre ñaꞌarõ weecã weeꞌe.
Yʉꞌʉ añurõ weesĩꞌrĩmigʉ̃, weepõtẽotisaꞌa. Tojo weegʉ aꞌtiro masĩꞌi. Yʉꞌʉpʉre ne añuse marĩꞌi.
Yʉꞌʉ weesĩꞌrĩtisere wéégʉ, yʉꞌʉ basu mejẽta tojo weeꞌe. Yʉꞌʉpʉre ñaꞌase nise peꞌe yʉꞌʉre sʉꞌori weeꞌe.
Tojo weero aꞌtiro waꞌaꞌa yʉꞌʉre. Yʉꞌʉ añurõ weesĩꞌrĩcã, ñaꞌase diaꞌcʉ̃ waꞌawioritiꞌi. Ñaꞌase peꞌe ʉꞌmʉtãqueꞌaꞌa.
Yʉꞌʉ basu peꞌe Õꞌacʉ̃ dutisere tʉꞌsayʉꞌrʉamiꞌi.
Tojo nimicã, ñaꞌase yʉꞌʉ upʉpʉ nise peꞌe ñaꞌarõ weedutiꞌi. Yʉꞌʉ wãcũse meꞌrã añurõ weesĩꞌrĩꞌi. Ñaꞌarõ wéégʉ, añurõ weeboꞌquere weetisaꞌa. Tojo weero ñaꞌarõ weese yʉꞌʉre wejeñeꞌese weronojõ niꞌi.
24-25 Ñaꞌarõ weesere duꞌumasĩtigʉ, ñaꞌabutiaro tʉꞌoñaꞌsaꞌa. ¿Noa yʉꞌʉre te ñaꞌasere, buꞌiritigʉ tojacã weesere yʉꞌrʉweticã weesari? Õꞌacʉ̃ niꞌcʉ̃ta marĩ wiogʉ Jesucristo meꞌrã yʉꞌʉre yʉꞌrʉweticã weegʉsami. Tojo weegʉ Õꞌacʉ̃rẽ eꞌcatise oꞌoꞌo. Yʉꞌʉ ucũꞌquere aꞌtiro neonʉꞌcõ, weregʉti. Yʉꞌʉ basu Õꞌacʉ̃ dutisere weesĩꞌrĩmiꞌi. Tojo weesĩꞌrĩmicã, ñaꞌase yʉꞌʉpʉre nise peꞌe yʉꞌʉre ñaꞌarõ sʉꞌori weeꞌe.
1-2 Jesucristo marĩrẽ ñaꞌarõ nisetiꞌquere yʉꞌrʉweticã weecʉ niwĩ. Tojo weerã niꞌcãrõacãrẽ marĩ Jesucristo yarã buꞌiri daꞌrenoꞌsome majã. Espíritu Santu marĩrẽ Õꞌacʉ̃ meꞌrã añurõ nicã weemi. Niꞌcãrõacãrẽ Espíritu Santu dutisere wéérã, ñaꞌarõ weeweꞌe. Tojo weerã pecameꞌepʉ waꞌasome.
Marĩ ñaꞌarõ weerã́ niyucã, Moisé dutiꞌque deꞌro weepeꞌota basiotipã. Moisé dutiꞌque meꞌrã yʉꞌrʉmasĩweꞌe. Õꞌacʉ̃ peꞌe yʉꞌrʉomasĩmi. Cʉ̃ marĩ ñaꞌarõ weeꞌquere wẽrĩ wapayedutigʉ cʉ̃ macʉ̃rẽ oꞌócʉ niwĩ. Cʉ̃ macʉ̃ marĩ ñaꞌarõ weerã́ upʉtiro weronojõ upʉticʉ niwĩ. Ti upʉ meꞌrã wẽrĩgʉ̃, ñaꞌasere cõꞌawapayepeꞌocãꞌcʉ niwĩ.
Tere cõꞌagʉ̃, marĩrẽ Õꞌacʉ̃ dutiro weemasĩato nígʉ̃, tojo weecʉ niwĩ. Marĩ ʉaro weesĩꞌrĩsere weeweꞌe majã. Niꞌcãrõacãrẽ Espíritu Santu tutuaro meꞌrã cʉ̃ ʉaro weesetiꞌi.
Marĩ ʉaro weesĩꞌrĩsere weesetirã, marĩ ʉasenojõ diaꞌcʉ̃rẽ wãcũsaꞌa. Espíritu Santu meꞌrã nisetirã, cʉ̃ ʉasenojõ peꞌere weesaꞌa.
Marĩ ʉaronojõ diaꞌcʉ̃rẽ weesetirã, pecameꞌepʉ waꞌarãsaꞌa. Espíritu Santu ʉaronojõ wéérã, marĩ ejeripõꞌrãpʉ añurõ tʉꞌoñaꞌa. Tojo nicã Õꞌacʉ̃ meꞌrã añurõ catinuꞌcũcãꞌrãsaꞌa.
Marĩ ʉaronojõ diaꞌcʉ̃rẽ weesetirã, Õꞌacʉ̃ meꞌrã aꞌpepũrĩrã weesaꞌa. Cʉ̃ dutiro ne weesĩꞌrĩti, ne weemasĩtisaꞌa.
Marĩ ʉaro weesetirã, Õꞌacʉ̃rẽ eꞌcaticã weemasĩtisaꞌa.
Marĩ ʉaro weesĩꞌrĩsere weetisaꞌa majã. Niꞌcãrõacãrẽ Espíritu Santu marĩpʉre nimi. Tojo weerã cʉ̃ tutuaro meꞌrã cʉ̃ ʉaronojõ weeꞌe. Espíritu Santu marĩ meꞌrã niticã, cʉ̃ ʉaro weetisaꞌa. Jesucristo yarã nitisaꞌa.
Marĩ ñaꞌarõ weese wapa marĩ upʉ boadijatji upʉ niꞌi. Tojo boadijatji upʉ nimicã, Jesucristo marĩpʉre niyucã, Õꞌacʉ̃ marĩrẽ “Añurã, buꞌiri marĩrã nima”, ni ĩꞌasami. Tojo weero marĩ upʉ boamicã, marĩ ejeripõꞌrã ʉꞌmʉsepʉ catinuꞌcũcãꞌrõsaꞌa.
Õꞌacʉ̃ Jesucristo wẽrĩꞌcʉpʉre masõcʉ niwĩ. Cʉ̃́ta tja Espíritu Santu marĩpʉre nicã, marĩ upʉ wẽ́rĩ́ca upʉre masõgʉ̃sami. Espíritu Santu tutuaro meꞌrã tojo weegʉsami.
Tojo weerã acawererã, marĩ Espíritu Santure cʉorã, cʉ̃ dutisere weeroʉaꞌa. Marĩ ʉaro weesĩꞌrĩsenojõ peꞌere weeroʉasato niweꞌe.
Marĩ ʉaro weesetirã, pecameꞌepʉ buꞌiri daꞌre bajurionoꞌrãsaꞌa. Te ñaꞌasere Espíritu Santu weetamurõ meꞌrã weeduꞌurã pũrĩcã, catinuꞌcũrãsaꞌa.
Nipeꞌtirã Espíritu Santu wãcũse oꞌosere weesiruturãnojõ Õꞌacʉ̃ põꞌrã nima.
Õꞌacʉ̃ Espíritu Santure marĩrẽ oꞌócʉ niwĩ. Tojo weerã niꞌcãrõacãrẽ daꞌracoꞌterã na wiogʉre uirã weronojõ niweꞌe. Marĩrẽ Õꞌacʉ̃ põꞌrã sãjãcã weesami. Tojo weerã cʉ̃ weetamurõ meꞌrã marĩ Õꞌacʉ̃rẽ “Pacʉ”, nímasĩꞌi.
Espíritu Santu marĩ wãcũsepʉ “Õꞌacʉ̃ põꞌrã nitojaꞌa”, ni tʉꞌoñaꞌcã weemi.
Marĩ Õꞌacʉ̃ põꞌrã niyurã, cʉ̃ “Yʉꞌʉ põꞌrãrẽ añuse oꞌogʉti” níꞌquere ñeꞌerãsaꞌa. Jesucristo cʉ̃ pacʉ oꞌoatjere ñeꞌegʉ̃sami. Marĩ quẽꞌrã cʉ̃ meꞌrã tere ñeꞌerãsaꞌa. Marĩ niꞌcãrõacãrẽ Jesucristo piꞌetisere buꞌipejatamurã, beꞌropʉ cʉ̃ wiogʉ nise quẽꞌrãrẽ buꞌipejatamurãsaꞌa.
Marĩ aꞌti nucũcãpʉ piꞌetiꞌi, piꞌetirã. Beꞌropʉ Õꞌacʉ̃ marĩrẽ ʉꞌmʉsepʉ añusere oꞌoatjere wãcũcãma, niꞌcãrõacã marĩ piꞌetise mejõ niseacã niꞌi.
Beꞌro niꞌcã nʉmʉ Õꞌacʉ̃ “Ãꞌrã yʉꞌʉ põꞌrã nima. Narẽ añuse oꞌogʉti”, nigʉ̃sami. Nipeꞌtise cʉ̃ weeꞌque ʉꞌmʉarõ cjase, aꞌti turi cjase cʉ̃ tojo weeatjere masã apeyenojõrẽ ʉpʉtʉ ĩꞌasĩꞌrĩrõ weronojõ coꞌtewapamoꞌo.
20-21 Ne waropʉre Õꞌacʉ̃ weeꞌque añuse diaꞌcʉ̃ nicaro nimiwʉ̃. Beꞌro Adã́ Õꞌacʉ̃rẽ yʉꞌrʉnʉꞌcãꞌque buꞌiri aꞌti turi cjase doja waꞌacaro niwʉ̃. Aꞌti turi basu dojoticaro niwʉ̃. Õꞌacʉ̃ nírõnojõta dojocaro niwʉ̃. Tojo weerã waꞌicʉrã, yucʉpagʉ, nipeꞌtise aꞌti turi cjase boadijasaꞌa. Tojo boadijamicã, beꞌropʉ añurõ apogʉsami tja. Õꞌacʉ̃ niꞌcã nʉmʉ besecʉ niwĩ. Queoro ti nʉmʉ nicã, cʉ̃ põꞌrãrẽ añurã waro waꞌato nígʉ̃ dʉcayugʉsami. Apeye cʉ̃ weeꞌque quẽꞌrãrẽ dʉcayugʉsami. Tojo weecã, cʉ̃ ne waropʉ weeꞌcaro weronojõ añurõ nirõsaꞌa tja. Boadijasome majã.
Marĩ aꞌtiro masĩꞌi. Niꞌcãrõacãpʉta nipeꞌtise Õꞌacʉ̃ cʉ̃ weeꞌque boadijasere peꞌticã ʉaro, pũrĩsere tʉꞌoñaꞌrõ weronojõ tʉꞌoñaꞌa. Niꞌcõ numio wĩꞌmagʉ̃ wʉago pũrĩse tʉꞌoñaꞌrõ weronojõ tʉꞌoñaꞌa.
Aꞌti ʉmʉco seꞌsaro tere tʉꞌoñaꞌweꞌe. Marĩ Espíritu Santure cʉorã wiori quẽꞌrã piꞌetiꞌi. Beꞌropʉ marĩrẽ dʉcayuatjere ʉpʉtʉ waro ñeꞌesĩꞌrĩrã, pũrĩrõ tʉꞌoñaꞌrõ weronojõ yucueꞌe. Marĩ Espíritu Santure cʉocã, nipeꞌtise Õꞌacʉ̃ “Oꞌogʉti” níꞌquere oꞌogʉsami. Beꞌro Õꞌacʉ̃ marĩrẽ, “Yʉꞌʉ põꞌrã nima”, nigʉ̃sami. Tócatero nicã, marĩrẽ maꞌma upʉ, ñaꞌase weetiri upʉre oꞌogʉsami.
Marĩ Jesucristore ẽjõpeocã, marĩrẽ yʉꞌrʉocʉ niwĩ. Cʉ̃ marĩrẽ beꞌropʉ weeatjere coꞌte ẽjõpeoꞌo. Marĩ ĩꞌaꞌquepʉre deꞌro weeajã coꞌtenemobosaʉ. Ĩꞌaꞌquepʉre coꞌtenoꞌña marĩꞌi.
Marĩ ĩꞌatise pũrĩcãrẽ coꞌte ẽjõpeorã, sojaro, caributiro marĩrõ coꞌtemeꞌrĩcãꞌa.
Marĩ añusere weetutuatitjĩarã, Õꞌacʉ̃rẽ “¿Deꞌro sẽrĩrõʉasari?” nímasĩtisaꞌa. Tere ĩꞌagʉ̃, Espíritu Santu marĩrẽ weetamusami. Cʉ̃ basu marĩ ye niatjere Õꞌacʉ̃rẽ sẽrĩbosasami. Cʉ̃ tere sẽrĩbosagʉ, masã ucũta basiotise ʉserinojõ meꞌrã sẽrĩsami.
Õꞌacʉ̃ marĩrẽ cʉ̃ ʉaro weeato nígʉ̃ besecʉ niwĩ. Tojo weerã marĩ aꞌtiro masĩꞌi. Marĩ cʉ̃rẽ mairãrẽ weetamunuꞌcũcãꞌsami. Nemorõ cʉ̃ weronojõ waꞌacã ʉagʉ nipeꞌtise marĩrẽ waꞌasere añurõ yapaticã weesami.
Õꞌacʉ̃ ne waropʉre ĩꞌabesenʉꞌcõtojagʉpʉ “Ãꞌrã yʉꞌʉ põꞌrã nirãsama”, nicʉ niwĩ. Cʉ̃ macʉ̃ weronojõ nisetiato nígʉ̃ tojo weecʉ niwĩ. Tojo nicã cʉ̃ macʉ̃rẽ “Nipeꞌtirã cʉ̃rẽ ẽjõpeorã masã maꞌmi niato”, nicʉ niwĩ.
Dʉporopʉ Õꞌacʉ̃ marĩrẽ cʉ̃ yarã niato nígʉ̃ beseyutojacʉ niwĩ. Besetoja, cʉ̃ põꞌrã sãjãcã weecʉ niwĩ. Beꞌro “Buꞌiri marĩrã, añurã nima”, nicʉ niwĩ. Marĩ tojo ninoꞌrãrẽ ʉꞌmʉsepʉ cʉ̃ weronojõ niseticã weegʉsami.
Marĩ tere masĩrã, ¿ñeꞌenojõ ninemobosari? Õꞌacʉ̃ marĩrẽ weetamuyucã, ãpẽrã marĩrẽ ñaꞌarõ weemicã, wãcũqueꞌtiweꞌe. Marĩrẽ na ñaꞌarõ weedojamasĩtisama.
Õꞌacʉ̃ cʉ̃ macʉ̃ waromarĩcãrẽ oꞌócʉ niwĩ. Ne “Oꞌosome” nitigʉta, marĩ nipeꞌtirã ye niatjere wẽrĩbosadutigʉ tojo oꞌócʉ niwĩ. Apeyepʉma tjãsami majã. Deꞌro weeacjʉ cʉ̃ macʉ̃ Jesucristore marĩrẽ oꞌoꞌcʉ nimigʉ̃, apeye nipeꞌtisere oꞌotibosabe. Oꞌogʉsami.
Õꞌacʉ̃ cʉ̃ beseꞌcãrãrẽ ne niꞌcʉ̃nojõpʉta masã besewʉaropʉ weresãrõ weronojõ “Ãꞌrã ñaꞌarã nima”, nita basioweꞌe. Õꞌacʉ̃ cʉ̃ basuta “Ãꞌrã buꞌiri marĩma” nigʉ̃samigʉ.
Ne niꞌcʉ̃ “Ãꞌrãrẽ buꞌiri daꞌreroʉaꞌa”, nímasĩtisami. Aꞌtiro niꞌi. Jesucristota marĩrẽ wẽrĩbosacʉ niwĩ. Wẽrĩtoja, masãcʉ niwĩ. Niꞌcãrõacã cʉ̃ pacʉ diacjʉ̃ peꞌe wiogʉ dujiri cũmurõpʉ marĩ ye niatjere sẽrĩbosagʉ weesami. Tojo weegʉ ne niꞌcʉ̃ marĩ Õꞌacʉ̃ beseꞌcãrãrẽ “Buꞌiri daꞌreroʉaꞌa”, nímasĩtisami.
Jesucristo marĩrẽ maꞌisere ne niꞌcʉ̃nojõ cãꞌmotaꞌamasĩtimi. Marĩ piꞌeticã, marĩ diasaro tʉꞌoñaꞌcã, ãpẽrã ñaꞌarõ weequenʉꞌcõcã, Jesucristo maꞌinuꞌcũcãꞌsami. Tojo nicã baꞌase moocã, suꞌti moocã, wiose waꞌtero nicã, ãpẽrã marĩrẽ wẽjẽcã, Jesucristo marĩrẽ maꞌinuꞌcũsami.
Õꞌacʉ̃ ye queti ojáca pũrĩpʉ nírõnojõta Õꞌacʉ̃ yarãrẽ aꞌtiro niꞌi:
Mʉꞌʉrẽ ẽjõpeose buꞌiri ʉmʉcorinʉcʉ̃ ãpẽrã ʉ̃sãrẽ wẽjẽtawioro niꞌi.
Ovejare wẽjẽrãtirã aperopʉ miarã weronojõ ʉ̃sãrẽ weema, tojo ni ojanoꞌcaro niwʉ̃.
Marĩ ñaꞌarõ yʉꞌrʉrã, Jesucristo marĩrẽ maꞌigʉ̃ weetamuse meꞌrã nipeꞌtise ñaꞌasere docaqueꞌacã weemasĩsaꞌa. Tojo nicã cʉ̃ weetamuse meꞌrã nemorõ wãcũtutuanemomasĩꞌi.
Yʉꞌʉ aꞌtere “Diacjʉ̃ta nirõ weeꞌe”, niꞌi. Õꞌacʉ̃ marĩrẽ maꞌisere ne apeyenojõ cãꞌmotaꞌamasĩtisaꞌa. Wẽrĩse, catise cãꞌmotaꞌamasĩtisaꞌa. Tojo nicã Õꞌacʉ̃rẽ werecoꞌterã ʉꞌmʉsecjãrã, wãtĩa, na wiorã Õꞌacʉ̃ marĩrẽ maꞌisere cãꞌmotaꞌamasĩtisama. Apeye quẽꞌrã niꞌcãrõacã nise, beꞌropʉ niatje ne cãꞌmotaꞌamasĩweꞌe.
Tojo nicã ʉꞌmʉarõpʉ cjase, ʉ̃ꞌcʉ̃arõpʉ cjase, Õꞌacʉ̃ weeꞌquenojõ quẽꞌrã ne Õꞌacʉ̃ marĩrẽ maꞌisere cãꞌmotaꞌamasĩweꞌe. Õꞌacʉ̃ marĩ wiogʉ Jesucristo yarã niyucã, marĩrẽ maꞌinuꞌcũsami.
1-3 Yʉꞌʉ acawererã Israe curuacjãrã Jesure ẽjõpeoticã, ñaꞌabutiaro ejeripõꞌrãtigʉcoro. Ya curuacjãrã Jesucristore ẽjõpeocã ʉagʉ, na pecameꞌepʉ buꞌiri daꞌrenoꞌboꞌquere dʉcayusĩꞌrĩgʉ̃, yʉꞌʉ peꞌe wapayebosasĩꞌrĩmiꞌi. Yʉꞌʉ tojo weegʉ Jesucristore ne ĩꞌanemotibosaꞌa majã. Yʉꞌʉ Jesucristore ẽjõpeotjĩagʉ̃, nisooweꞌe. Diacjʉ̃ tere wereꞌe. Espíritu Santu quẽꞌrã yʉꞌʉ nisere “Diacjʉ̃ta niꞌi”, nisami.
Israe curuacjãrã Israe wãmetigʉ pãrãmerã nituriarãpʉ nima. Õꞌacʉ̃ yʉꞌʉ põꞌrã niato nígʉ̃ narẽ besecʉ niwĩ. Cʉ̃ na meꞌrã nígʉ̃, cʉ̃ tutuasere, cʉ̃ asistesere narẽ ĩꞌocʉ niwĩ. “Yʉꞌʉ mʉsã wiogʉ niꞌi. Mʉsã, yá curuacjãrã niꞌi”, nicʉ niwĩ. Narẽ añurõ nisetimasĩato nígʉ̃ cʉ̃ dutisere Moisére cũucʉ niwĩ. Narẽ Õꞌacʉ̃ wiꞌipʉ cʉ̃rẽ ẽjõpeosere cũucʉ niwĩ. Õꞌacʉ̃ narẽ “Mʉsã pãrãmerã nituriarãrẽ añurõ weegʉti”, nicʉ niwĩ.
Ʉ̃sã ñecʉ̃sʉmʉa Israe curuacjãrã nimʉꞌtãꞌcãrã pãrãmerã nituriarãpʉ niꞌi. Abrahã, Isaa, Jacob, cʉ̃ põꞌrã doce pãrãmerã nituriarãpʉ niꞌi. Jesucristo quẽꞌrã masʉ̃ niyugʉ, ti curuapʉ bajuasirutugʉ, Israe curuacjʉ̃ na acaweregʉ nicʉ niwĩ. Cʉ̃ Õꞌacʉ̃ nimi. Nipeꞌtise yʉꞌrʉoro nimi. Cʉ̃rẽ “Mʉꞌʉ añuyʉꞌrʉagʉ niꞌi” ni, eꞌcatise oꞌonuꞌcũcãꞌrõʉaꞌa. Tojota weeroʉaꞌa.
Õꞌacʉ̃ Israe curuacjãrãrẽ añurõ weemicã, pãjãrã cʉ̃rẽ ẽjõpeotima. Na ẽjõpeoticã, “Õꞌacʉ̃ Israe curuacjãrãrẽ ‘Añurõ weegʉti’ níꞌquere weetimi”, nigʉ̃ mejẽta weeꞌe. Õꞌacʉ̃ cʉ̃ níꞌquere queoro weemi. Aꞌtiro niꞌi. Nipeꞌtirã Israe pãrãmerã nituriarã Õꞌacʉ̃ põꞌrã nitima, nisĩꞌrĩrõ weeꞌe.
Õꞌacʉ̃ Abrahãrẽ “Mʉꞌʉ pãrãmerã nituriarãrẽ añuse oꞌogʉti”, nicʉ niwĩ. Cʉ̃ tojo níꞌquere nipeꞌtirã Abrahã pãrãmerã nituriarã ñeꞌetisama. Õꞌacʉ̃ Abrahãrẽ aꞌtiro nicʉ niwĩ: “Isaa pãrãmerã nituriarã diaꞌcʉ̃ mʉꞌʉ pãrãmerã waro nirãsama.”
Aꞌtiro nisĩꞌrĩrõ weeꞌe. Nipeꞌtirã Abrahã ya curuapʉ bajuasiruturã, Õꞌacʉ̃ põꞌrã nitima. Õꞌacʉ̃ cʉ̃ “Añuse weegʉti” níꞌquere ẽjõpeorã, Õꞌacʉ̃ põꞌrã nima. Náta Abrahã pãrãmerã waro nima.
Õꞌacʉ̃ Abrahãrẽ níꞌque aꞌtiro nicaro niwʉ̃: “Ape cʉ̃ꞌma aꞌtocateronojõ aꞌtigʉti tja. Titare Sara macʉ̃titojagosamo”, nicʉ niwʉ̃.
Aꞌte diaꞌcʉ̃ niweꞌe. Apeye totá nemoquejoꞌo. Na macʉ̃ Isaa bʉcʉa, beꞌro Rebecare nʉmoticʉ niwĩ. Beꞌro co nijĩpaco nirĩ curare Õꞌacʉ̃ co quẽꞌrãrẽ ucũcʉ niwĩ. Co põꞌrã sʉꞌrʉaꞌcãrã, Isaa niꞌcʉ̃ põꞌrãta nicãrã niwã.
11-12 Na bajua añuse, ñaꞌasere weese dʉporo Õꞌacʉ̃ niꞌcʉ̃rẽ beseyutojacʉ niwĩ. Tojo weese meꞌrã Õꞌacʉ̃ cʉ̃ ʉaro besesere ĩꞌocʉ niwĩ. Cʉ̃ noꞌo besesĩꞌrĩrãrẽ besesami. Na weesere ĩꞌagʉ̃ mejẽta, besesami. Tojo weegʉ Rebecare nicʉ niwĩ: “Masã maꞌmi cʉ̃ acabijire daꞌracoꞌtegʉ sãjãgʉ̃́sami.”
Aꞌte Õꞌacʉ̃ ye queti ojáca pũrĩpʉ nírõnojõta queoro niꞌi. “Jacore besewʉ. Esaú peꞌere besetiwʉ”, nicʉ niwĩ Õꞌacʉ̃.
To pũrĩcãrẽ marĩ ¿deꞌro peꞌe nirãsari? “Õꞌacʉ̃ niꞌcʉ̃rẽ apĩ yʉꞌrʉoro besegʉ, queoro weetimi”, ¿nirãsari? Niweꞌe.
Aꞌtiro peꞌe niꞌi. Dʉporopʉ Õꞌacʉ̃ Moisére aꞌtiro nicʉ niwĩ: “Noꞌo yʉꞌʉ pajañaꞌsĩꞌrĩgʉ̃rẽ pajañaꞌgʉ̃ti”, nicʉ niwĩ.
Tojo weerã marĩ masĩꞌi. Õꞌacʉ̃ basu cʉ̃ pajañaꞌsĩꞌrĩrãrẽ pajañaꞌsami. Masã pajañaꞌduticã mejẽta pajañaꞌsami. Tojo nicã añurõ weese wapa mejẽta pajañaꞌsami.
Õꞌacʉ̃ ye queti ojáca pũrĩpʉ Õꞌacʉ̃ cʉ̃ níꞌquere aꞌtiro ojanoꞌwʉ̃. Dʉporocjʉ̃pʉ Egipto dutigʉ wiogʉ faraṍrẽ aꞌtiro nicʉ niwĩ: “Yʉꞌʉ tutuasere mʉꞌʉ meꞌrã ĩꞌogʉ̃ti nígʉ̃, mʉꞌʉrẽ wiogʉ sõrõwʉ̃. Nipeꞌtirocjãrã yʉꞌʉ tutuagʉ nisere masĩdutigʉ tojo weewʉ”, nicʉ niwĩ Õꞌacʉ̃.
Tojo weegʉ Õꞌacʉ̃ noꞌo cʉ̃ pajañaꞌsĩꞌrĩrãrẽ pajañaꞌsami. Noꞌo ejeripõꞌrã bʉtirãrẽ ejeripõꞌrã bʉticã weesami. Na ʉaro nemorõ ñaꞌarõ weeato nígʉ̃ tojo weesami.
Niweꞌe. Mʉsã tojo bʉsʉrãnojõ masã niꞌi. Õꞌacʉ̃ mʉsãrẽ weeꞌcʉre yeꞌsuticãꞌrõʉaꞌa. Sʉtʉwʉ yéécarʉ tirʉ yeeꞌcore “¿Deꞌro weeacjo yʉꞌʉre aꞌtiro bajutjʉ yeeri?” nímasĩtisaꞌa.
Diꞌi yeeri masõ co ʉaro yeemasĩsamo. Noꞌo sʉtʉwʉ añutjʉ bosenʉmʉ nicã co miiwĩrõatjʉre yeemasĩsamo. Aperʉ quẽꞌrãrẽ mejõ nitjʉ noꞌo ʉaro co cʉoatjʉre yeemasĩsamo.
Masã ñaꞌarõ weecã, Õꞌacʉ̃ cʉ̃ buꞌiri daꞌreatjere, cʉ̃ tutuasere narẽ masĩcã ʉacʉ niwĩ. Tojo weegʉ cʉ̃rẽ uarosãjãcã weeꞌcãrãrẽ, cʉ̃ buꞌiri daꞌre bajurioajãrẽ tojo ĩꞌacãꞌcʉ niwĩ yujupʉ.
Marĩrẽ, cʉ̃ pajañaꞌrã peꞌere cʉ̃ añubutiaro nisetisere, cʉ̃ tutuasere masĩcã ʉacʉ niwĩ. Dʉporopʉ marĩrẽ cʉ̃ weronojõ añurã niato nígʉ̃, tojo nicã cʉ̃ tutuasere cʉoato nígʉ̃ beseyucʉ niwĩ.
Tojo marĩrẽ besegʉ, niꞌcãrẽrã judío masã waꞌteropʉ nirãrẽ, ãpẽrã judío masã nitirãrẽ besedʉcawaanʉꞌcõcʉ niwĩ.
Õꞌacʉ̃ ye queti ojáca pũrĩpʉ dʉporocjʉ̃pʉ Osea Õꞌacʉ̃ ye quetire weremʉꞌtãrĩ masʉ̃ judío masã nitirã ye cjase Õꞌacʉ̃ ucũꞌquere aꞌtiro ojacʉ niwĩ:
Yarã masã nitimiꞌcãrãrẽ “Yarã masã nima”, nigʉ̃saꞌa.
Yʉꞌʉ maꞌitimiꞌcãrãrẽ “Yʉꞌʉ mairã nima”, nigʉ̃saꞌa.
“Mʉsã, yarã mejẽta niꞌi” ninoꞌca diꞌtapʉta tja narẽ “Õꞌacʉ̃ catinuꞌcũgʉ̃ põꞌrã nima”, ninoꞌrõsaꞌa, ni ojacʉ niwĩ Osea.
Israe curuacjãrã ye peꞌema Isaía aꞌtiro ojacʉ niwĩ:
Israe põꞌrã nucũporo dia pajiri maa sumutopʉ nise weronojõ pãjãrã nimirã, pejetirãcã yʉꞌrʉonoꞌrãsama.
Õꞌacʉ̃ cʉ̃ níꞌcaronojõta cʉ̃ ucũꞌquere queoro weegʉsami.
Tere wéégʉ, sojaro meꞌrã aꞌti nucũcãcjãrãrẽ buꞌiri daꞌregʉsami, nicʉ niwĩ.
Cʉ̃ Isaíata apeye ojamʉꞌtãcʉ niwĩ tja:
Õꞌacʉ̃ nipeꞌtise buꞌipʉ nigʉ̃́ marĩ pãrãmerãrẽ pejetirãcã dʉꞌaticãma, dʉporocjãrãpʉ Sodoma, Gomorracjãrãrẽ weronojõ peꞌodijobopĩ.
Tojo weecã, marĩ ya curua marĩbosaꞌa majã, ni ojacʉ niwĩ.
To pũrĩcãrẽ ¿deꞌro nirõʉati? Aꞌtiro niꞌi. Judío masã nitirã Õꞌacʉ̃ meꞌrã na añurõ niatjere aꞌmaticãrã niwã. Tere aꞌmatimirã, Jesucristore ẽjõpeose meꞌrã bocacãrã niwã. Na ẽjõpeocã, Õꞌacʉ̃ narẽ “Añurã, buꞌiri marĩrã nima”, ni ĩꞌacʉ niwĩ.
Judío masã peꞌe Moisé dutise meꞌrã Õꞌacʉ̃ meꞌrã añurõ nisĩꞌrĩcãrã nimiwã. Tojo wãcũmirã, Moisé dutiꞌquere weeticãrã niwã. Tojo weerã Õꞌacʉ̃ meꞌrã añurõ niticãrã niwã.
¿Deꞌro weerã Õꞌacʉ̃ meꞌrã añurõ nitipari? Aꞌtiro niꞌi. Jesucristore ẽjõpeose meꞌrã mejẽta Õꞌacʉ̃ meꞌrã añurõ nisĩꞌrĩcãrã nimiwã. Na basu weetutuase meꞌrã peꞌe tojo nisĩꞌrĩcãrã niwã. Tojo weerã Õꞌacʉ̃ cũuꞌcʉ Jesucristore ẽjõpeotirã Õꞌacʉ̃ tiropʉ waꞌasome.
Tojo weero Õꞌacʉ̃ ye queti ojáca pũrĩpʉ ojaꞌque queoro waꞌacaro niwʉ̃. Aꞌtiro ojanoꞌcaro niwʉ̃ Õꞌacʉ̃ macʉ̃rẽ:
Niꞌcãgã ʉ̃tãgã dʉpogʉ weronojõ niꞌcʉ̃rẽ Jerusalẽ́pʉre dʉpogʉti.
Tigapʉ ʉꞌtayuria bʉrʉqueꞌarã weronojõ yʉꞌʉ dʉpoꞌcʉre ẽjõpeotirã, buꞌiri daꞌre bajurionoꞌrãsama.
Cʉ̃rẽ ẽjõpeorã peꞌe “Mejõ waro ẽjõpeocãti”, nisome, ni ojanoꞌcaro niwʉ̃.
Acawererã, Israe curuacjãrãrẽ na yʉꞌrʉonoꞌcã pũrõ ʉasãꞌa. Tojo weegʉ ʉpʉtʉ Õꞌacʉ̃rẽ sẽrĩbosaꞌa.
Na Õꞌacʉ̃ ʉaro añurõ weesĩꞌrĩmima. Tojo weesĩꞌrĩmirã, añurõ tʉꞌomasĩnʉꞌcõpeꞌotima.
Õꞌacʉ̃ marĩrẽ Jesucristore ẽjõpeose meꞌrã “Añurã nima”, nisami. Cʉ̃ tojo nisere ẽjõpeosĩꞌrĩtirã, judío masã peꞌe na basu weetutuase meꞌrã añurã nisĩꞌrĩmisama. Tojo weerã Õꞌacʉ̃ cʉ̃ “Weeya” níꞌquere weetisama.
Dʉporopʉ Moisé ojaꞌquepʉ “Õꞌacʉ̃ cʉ̃ beseꞌcʉ masã ñaꞌarõ weeꞌquere yʉꞌrʉogʉsami”, ni ojanoꞌcaro niwʉ̃. Jesucristota nipeꞌtise Moisé cʉ̃ dutiꞌquere weetuꞌajanʉꞌcõpeꞌocʉ niwĩ. Tojo weerã Jesucristore ẽjõpeose meꞌrã diaꞌcʉ̃ Õꞌacʉ̃ meꞌrã añurõ nita basioꞌo. Cʉ̃rẽ ẽjõpeocã, Õꞌacʉ̃ “Añurã, buꞌiri marĩrã nima”, ni ĩꞌasami.
Moisé dutise meꞌrãma Õꞌacʉ̃ ĩꞌorõpʉ buꞌiri marĩrã nidutisere Moisé aꞌtiro ojacʉ niwĩ: “Nipeꞌtise te dutiꞌquere weepeꞌogʉ Õꞌacʉ̃ meꞌrã ninuꞌcũcʉ̃sami”, nicʉ niwĩ.
Ẽjõpeose meꞌrã peꞌere Õꞌacʉ̃ ĩꞌorõpʉ buꞌiri marĩrã nidutise aꞌtiro niꞌi. Marĩ Jesucristore ẽjõpeocã, Õꞌacʉ̃ marĩrẽ “Añurã, buꞌiri marĩrã nima”, ni ĩꞌasami. Moisé tere aꞌtiro ojacʉ niwĩ: “ ‘Õꞌacʉ̃ beseꞌcʉre marĩrẽ yʉꞌrʉodutirã ʉꞌmʉsepʉ mʉjãa, cʉ̃rẽ pijidijatiroʉaꞌa’, ni wãcũticãꞌña.
Õꞌacʉ̃ ye queti ojáca pũrĩpʉ te cjasere aꞌtiro niꞌi: “Õꞌacʉ̃ ye queti tʉꞌota basioꞌo. Tereta ucũꞌu. Marĩ tere ẽjõpeotojaꞌa”, nicʉ niwĩ Moisé. Ʉ̃sã te queti Jesucristore ẽjõpeoroʉaꞌa nise quetireta wereꞌe.
Marĩ aꞌtiro wéérã, yʉꞌrʉrãsaꞌa. “Jesucristo marĩ wiogʉ nimi” nírã, “Õꞌacʉ̃ Jesucristo wẽrĩꞌcʉpʉre masõcʉ niwĩ” ni ẽjõpeorã, yʉꞌrʉrãsaꞌa.
Marĩ Jesucristore ẽjõpeocã, Õꞌacʉ̃ marĩrẽ “Añurã, buꞌiri marĩrã nima”, nimi. Marĩ cʉ̃rẽ ẽjõpeosere ãpẽrãrẽ wereꞌe. Te meꞌrã yʉꞌrʉrãsaꞌa.
Õꞌacʉ̃ ye queti ojáca pũrĩpʉ aꞌtiro ojanoꞌcaro niwʉ̃: “Ne niꞌcʉ̃ cʉ̃rẽ ẽjõpeogʉ ‘Mejõ warota cʉ̃rẽ ẽjõpeocãti’, nisome”, ninoꞌcaro niwʉ̃.
Õꞌacʉ̃ nipeꞌtirãrẽ niꞌcãrõnojõ ĩꞌasami. Judío masãrẽ, judío masã nitirãrẽ ne dʉcawaanʉꞌcõse marĩꞌi. Õꞌacʉ̃ nipeꞌtirã wiogʉ niꞌcʉ̃ta nimi. Nipeꞌtirã cʉ̃rẽ ẽjõpeose meꞌrã sẽrĩrãrẽ peje oꞌoyʉꞌrʉo oꞌogʉsami.
Õꞌacʉ̃ ye queti ojáca pũrĩpʉ aꞌtiro ojanoꞌwʉ̃: “Nipeꞌtirã noꞌo Õꞌacʉ̃rẽ na ñaꞌarõ weeꞌquere acobojose sẽrĩrãnojõ yʉꞌrʉonoꞌrãsama. Narẽ buꞌiri daꞌresome”, niwʉ̃.
Tojo nimicã, Jesucristore ẽjõpeotirã ¿deꞌro wee acobojose sẽrĩbosabaʉ? Cʉ̃ ye quetire tʉꞌotimirã, ¿deꞌro wee na ẽjõpeobosabaʉ? ¿Narẽ wererã marĩcã, deꞌro na te quetire tʉꞌobosabaʉ?
Õꞌacʉ̃ weredutigʉ oꞌóticã, ãpẽrãrẽ wererã waꞌatibosama. Õꞌacʉ̃ ye queti ojáca pũrĩpʉ nírõnojõta aꞌtiro niꞌi: “Ãpẽrã marĩrẽ ejerisãjãse queti, añuse quetire miiejacã, pũrõ eꞌcatiꞌi”, ni ojanoꞌo.
Aꞌte añuse quetire pãjãrã tʉꞌomirã, nipeꞌtirã Israe curuacjãrã ẽjõpeotima. Isaía cʉ̃ ojaꞌcaronojõta aꞌtiro niꞌi: “Õꞌacʉ̃, ʉ̃sã wiogʉ, ʉ̃sã weresere pejetirãcã ẽjõpeoma”, ni ojacʉ niwĩ.
Jesucristo ye quetire werecã, masã tere tʉꞌoma. Te quetire tʉꞌóca beꞌro ẽjõpeoma.
Yʉꞌʉ mʉsãrẽ sẽrĩtiñaꞌgʉ̃ti: ¿Israe curuacjãrã tʉꞌomirĩba te quetire? Tʉꞌopã. Õꞌacʉ̃ ye queti ojáca pũrĩpʉ aꞌtiro ojanoꞌwʉ̃:
Na werese quetire nipeꞌtirocjãrã tʉꞌobiꞌacãꞌsama.
Na werese aꞌti ʉmʉco nipeꞌtiropʉ bʉsʉseꞌsasaꞌa.
Mʉsãrẽ sẽrĩtiñaꞌnemogʉ̃ti tja. ¿Israe curuacjãrã añuse quetire tʉꞌomirã, tʉꞌomasĩwetine? Tʉꞌomasĩcãrã nimiwã. Yʉꞌʉ tere ninemogʉ̃, Moisé cʉ̃ níꞌquere weremʉꞌtãgʉ̃ti. Õꞌacʉ̃ ucũꞌquere aꞌtiro nicʉ niwĩ:
Yarã masã mejẽtare yʉꞌrʉogʉti.
Tojo narẽ weecã, mʉsã doerãsaꞌa.
Noꞌo mʉsã “Tʉꞌomasĩtima” nirãrẽ yʉꞌʉ yʉꞌrʉocã, mʉsã uarãsaꞌa, ni ojacʉ niwĩ Moisé.
Beꞌro Isaía quẽꞌrã Õꞌacʉ̃ cʉ̃ ucũꞌquere “To nibosaʉ” nirṍ marĩrõ ninemopeocʉ niwĩ:
Ne aꞌmatiꞌcãrã peꞌe yʉꞌʉre bocacoꞌtecãꞌma.
Yʉꞌʉ nisetisere yʉꞌʉre sẽrĩtiñaꞌtiꞌcãrã peꞌere ĩꞌowʉ̃, tojo ni ojacʉ niwĩ Isaía.
Israe curuacjãrã peꞌere Isaía Õꞌacʉ̃ ucũꞌquere aꞌtiro nicʉ niwĩ: “Ʉmʉcorita yóacã, narẽ põtẽrĩ ñeꞌegʉ̃ti nígʉ̃, omocãrĩ sẽemiwʉ̃. Na tʉꞌoti, yʉꞌrʉnʉꞌcãsepijarãrẽ tojo weemiwʉ̃”, ni ojaturiacʉ niwĩ Isaía.
Mʉsãrẽ sẽrĩtiñaꞌnemogʉ̃ti tja. ¿Õꞌacʉ̃ Israe curuacjãrã yʉꞌrʉnʉꞌcãꞌcãrãrẽ, yarã masã nisome majã nígʉ̃, cõꞌawãꞌcãpari? Cõꞌawãꞌcãticʉ niwĩ. Yʉꞌʉ quẽꞌrã Israe curuacjʉ̃ niꞌi. Abrahã pãrãmi nituriagʉ Benjamí ya curuacjʉ̃ niꞌi.
Dʉporopʉ cʉ̃ yarã masã niato nígʉ̃ Õꞌacʉ̃ Israe curuacjãrãrẽ besecʉ niwĩ. Tojo weegʉ narẽ cõꞌaticʉ niwĩ. Mʉsã masĩsaꞌa Õꞌacʉ̃ ye queti weremʉꞌtãrĩ masʉ̃ Elía cʉ̃ níꞌquere. Cʉ̃ Õꞌacʉ̃pʉre “Israe curuacjãrã buꞌiri cʉoma”, nicʉ niwĩ. Aꞌtiro nicʉ niwĩ:
“Wiogʉ, Israe curuacjãrã mʉꞌʉ ye queti weremʉꞌtãrĩ masãrẽ wẽjẽcãrã niwã. Mʉꞌʉrẽ ñubuepeorã, waꞌicʉrã ʉ̃jʉ̃amorõpeosere weestedijocãrã niwã. Yʉꞌʉ niꞌcʉ̃ta dʉꞌsaꞌa mʉꞌʉrẽ ẽjõpeogʉ. Yʉꞌʉ quẽꞌrãrẽ wẽjẽsĩꞌrĩrã, aꞌmarã weema”, nicʉ niwĩ Elía.
Cʉ̃ tojo nicã tʉꞌogʉ, Õꞌacʉ̃ cʉ̃rẽ yʉꞌticʉ niwĩ: “Na tojo weemicã, siete mil masã yarãrẽ dʉꞌapʉ. Na Baal wãmetigʉ queose yeeꞌquere ne ẽjõpeotima”, nicʉ niwĩ Õꞌacʉ̃. Tojo weerã marĩ masĩꞌi. Õꞌacʉ̃ cʉ̃ yarã masãrẽ cõꞌawãꞌcãtisami.
5-6 Õꞌacʉ̃ Elía nícatero masãrẽ beseꞌcaro weronojõ niꞌcãrõacã quẽꞌrãrẽ pejetirãcã Israe curuacjãrãrẽ besesami. Na weesere ĩꞌagʉ̃ mejẽta, besecʉ niwĩ. Narẽ pajañaꞌgʉ̃ besecʉ niwĩ. Na añurõ wééca beꞌro narẽ besegʉ, pajañaꞌgʉ̃ mejẽta weebopĩ. Na weetutuaꞌque wapa nibopã.
Aꞌtiro niꞌi. Nipeꞌtirã Israe curuacjãrã Õꞌacʉ̃ meꞌrã añurõ nisĩꞌrĩmicãrã niwã. Tojo nisĩꞌrĩmirã, nipeꞌtirã cʉ̃ meꞌrã añurõ niticãrã niwã. Cʉ̃ beseꞌcãrã pũrĩcã cʉ̃ meꞌrã añurõ nicãrã niwã. Ãpẽrã cʉ̃rẽ ẽjõpeotitjĩarã oꞌmeperi marĩrã, tʉꞌotirã weronojõ tojacãrã niwã.
Tere ucũrõ, Õꞌacʉ̃ ye queti ojáca pũrĩpʉ aꞌtiro ojanoꞌwʉ̃: “Õꞌacʉ̃ cʉ̃rẽ ẽjõpeotirãrẽ cʉ̃ yere tʉꞌomasĩticã weecʉ niwĩ. Narẽ caperi ĩꞌatirã, tojo nicã oꞌmeperi tʉꞌotirã weronojõ waꞌacã weecʉ niwĩ. Téé aꞌtiro nicãpʉ quẽꞌrãrẽ nidecotiꞌi yujupʉ”, ni ojanoꞌwʉ̃.
Davi quẽꞌrã Õꞌacʉ̃rẽ aꞌtiro ucũcʉ niwĩ:
Na tojo weecã ĩꞌagʉ̃, narẽ buꞌiri daꞌreya.
Narẽ tʉꞌomasĩtirã weronojõ, ĩꞌatirã weronojõ waꞌacã weeya.
Peje nʉcʉ̃se wʉarã, sũcũa wejenuꞌarõ weronojõ piꞌeticã weeya, nicʉ niwĩ Davi.
Apeye mʉsãrẽ ninemogʉ̃ti tja. Judío masã Jesucristore ẽjõpeoticã, Õꞌacʉ̃ narẽ cõꞌabutiaticʉ niwĩ. Na Õꞌacʉ̃rẽ yʉꞌrʉnʉꞌcãcã, judío masã nitirã peꞌere yʉꞌrʉogʉti nígʉ̃, tojo weecʉ niwĩ. Õꞌacʉ̃ narẽ añurõ weesere ĩꞌarã, judío masã ʉ̃sã quẽꞌrã tojota ʉasaꞌa, ni ĩꞌacũudutigʉ tojo weecʉ niwĩ.
Judío masã na Jesucristore ẽjõpeoticã, ãpẽrã aꞌti nucũcãcjãrãrẽ añurõ waꞌacaro niwʉ̃. Judío masã Õꞌacʉ̃ “Yʉꞌʉ põꞌrãrẽ añuse oꞌogʉti” níꞌquere ñeꞌeticãrã niwã. Judío masã nitirã peꞌe ñeꞌecãrã niwã. Judío masã quẽꞌrã Jesucristore ẽjõpeocã, nipeꞌtirã aꞌti nucũcãcjãrãrẽ añurõ waꞌarosaꞌa.
Niꞌcãrõacãma judío masã nitirã seꞌsarore weregʉti. Jesucristo yʉꞌʉre mʉsã judío masã nitirãrẽ cʉ̃ ye quetire weredutigʉ cũuwĩ. Tojo weero yʉꞌʉ ĩꞌacã, yʉꞌʉ daꞌrase mejõ nise mejẽta niꞌi.
Apetero weegʉ yʉꞌʉ acawererã judío masãrẽ doecã weebosaꞌa. Õꞌacʉ̃ mʉsãrẽ añurõ weesere ĩꞌarã, na quẽꞌrã Jesucristore ẽjõpeobosama. Ẽjõpeorã, yʉꞌrʉonoꞌrãsama.
Õꞌacʉ̃ judío masã cʉ̃rẽ ẽjõpeotirãrẽ cõꞌacã, ãpẽrã peꞌe cʉ̃ yarã sãjãcãrã niwã. Judío masã peꞌe cʉ̃rẽ ẽjõpeocã, añuyʉꞌrʉarosaꞌa. Masã wẽrĩꞌcãrãpʉ masõnoꞌcãrã weronojõ nirõsaꞌa.
Queose meꞌrã mʉsãrẽ weregʉti. Pã́ wééca beꞌro niꞌcãgã Õꞌacʉ̃rẽ oꞌocã, nipeꞌticjapʉ Õꞌacʉ̃ ye tojasaꞌa. Yucʉgʉ quẽꞌrã tojota niꞌi. Tigʉ nʉꞌcõrĩ Õꞌacʉ̃ ye nicã, te dʉpʉri quẽꞌrã Õꞌacʉ̃ ye niꞌi. Marĩ ñecʉ̃sʉmʉa Abrahã, Isaa, Jacob tigʉ nʉꞌcõrĩ weronojõ Õꞌacʉ̃ yarã nima. Tojo weerã marĩ cʉ̃ pãrãmerã nituriarã mejãrõta “Õꞌacʉ̃ yarã nima”, ni ĩꞌanoꞌsama.
Niꞌcãrẽrã judío masã olivogʉ dʉpʉcjãrã waro weronojõ nima. Ãpẽrã niꞌcãrẽrãrẽ te dʉpʉrire dʉtecõꞌaꞌcaro weronojõ Õꞌacʉ̃ judío masãrẽ cõꞌacʉ niwĩ. Beꞌro te dʉpʉri níꞌcaropʉ apegʉ olivo nʉcʉ̃cjʉ̃ dʉpʉrire pĩꞌrĩwãꞌdutigʉ topʉ yeje dʉꞌreõꞌosami. Tojo weero tigʉ casero wĩꞌtãse meꞌrã nʉcʉ̃cjʉ̃ añurõ pĩꞌrĩwãꞌrõsaꞌa. Tojo weeꞌcaro weronojõ waꞌacaro niwʉ̃ mʉsã judío masã nitirãrẽ. Õꞌacʉ̃ mʉsãrẽ cʉ̃ yarã sãjãcã weecʉ niwĩ. Mʉsã judío masã niweꞌe. Tojo nitimirã, nipeꞌtise Õꞌacʉ̃ Abrahã pãrãmerã nituriarãrẽ “Añuse oꞌogʉti” níꞌquere ñeꞌerãsaꞌa.
Tojo waꞌaꞌa nírã, “Ʉ̃sã judío masã nemorõ añuyʉꞌrʉnʉꞌcãꞌa”, niticãꞌña. Õꞌacʉ̃ masãrẽ yʉꞌrʉose na meꞌrãta dʉꞌpocã́ticaro niwʉ̃. Mʉsã ñecʉ̃ meꞌrã mejẽta dʉꞌpocã́ticaro niwʉ̃.
Mʉsã aꞌtiro nibosaꞌa: “Niꞌcãrẽ ñaꞌase dʉpʉri dʉtecõꞌanoꞌcaro niwʉ̃. Apeye dʉpʉri yejedʉcayunoꞌrõtiro tojo weenoꞌcaro niwʉ̃”, nibosaꞌa. “Te weronojõ ʉ̃sã judío masã nitirãrẽ Õꞌacʉ̃ yarã waꞌato nígʉ̃ judío masã peꞌere cõꞌacʉ niwĩ”, nibosaꞌa.
Tojota niꞌi, nirõ. Na ẽjõpeotise ye buꞌiri cõꞌanoꞌcãrã niwã. Mʉsã quẽꞌrã Õꞌacʉ̃rẽ ẽjõpeoticã, yʉꞌrʉonoꞌña marĩbopã. Mʉsã ẽjõpeose meꞌrã diaꞌcʉ̃ cʉ̃ yarã sãjãcãrã niwʉ̃. Tojo weerã “Ʉ̃sã judío masã yʉꞌrʉoro niꞌi”, ni wãcũticãꞌña. Ʉ̃sã quẽꞌrãrẽ cõꞌarĩ nírã, Õꞌacʉ̃rẽ wiopesase meꞌrã tʉꞌoñaꞌña.
Judío masã Õꞌacʉ̃ yarã nimʉꞌtãꞌcãrã nimiwã. Na ẽjõpeoticã, Õꞌacʉ̃ narẽ cõꞌacʉ niwĩ. Cʉ̃ judío masãrẽ olivo nimʉꞌtãꞌque dʉpʉrire dʉtecõꞌaꞌcaro weronojõ weecʉ niwĩ. Mʉsã judío masã nitirã quẽꞌrãrẽ cʉ̃rẽ ẽjõpeoticã, tojota weegʉsami.
Õꞌacʉ̃ pajañaꞌsere, tojo nicã tutuaro meꞌrã cʉ̃ buꞌiri daꞌresere wãcũña. Cʉ̃rẽ ẽjõpeotirãrẽ buꞌiri daꞌresami. Mʉsã pũrĩcãrẽ pajañaꞌgʉ̃, añurõ weesami. Mʉsã cʉ̃rẽ ẽjõpeonuꞌcũcã, tojo weegʉsami. Mʉsã weeticã, cʉ̃ ñaꞌase dʉpʉri cõꞌaꞌcaro weronojõ mʉsã quẽꞌrãrẽ cõꞌagʉ̃sami.
Cõꞌanoꞌcãrã judío masã Jesucristore ẽjõpeocã, na quẽꞌrãrẽ añurõ weegʉsami. Narẽ apaturi tigʉpʉta tja mejã dʉpʉri yeje dʉꞌreõꞌoꞌcaro weronojõ weegʉsami. Cʉ̃ yarã sãjãcã wéégʉ, tojo weegʉsami. Õꞌacʉ̃ tere weemasĩmi.
Mʉsã judío masã nitirã nʉcʉ̃pʉ nicjʉ olivo weronojõ niꞌi. Tojo nimicã, Õꞌacʉ̃ cʉ̃ yarã sãjãcã weecʉ niwĩ. Judío masã pũrĩcã Õꞌacʉ̃ besemʉꞌtãꞌcãrã waro nima. Olivogʉ warore oteꞌcʉ weronojõ nima. Tojo weerã mʉsã Õꞌacʉ̃ yarã sãjãcã, judío masãpʉa tjãsama.
Acawererã, todʉporopʉ masĩnoꞌña marĩꞌquere masĩcã ʉaꞌa. Ʉ̃sã judío masã yʉꞌrʉoro masĩyʉꞌrʉnʉꞌcãꞌa nirĩ nígʉ̃, tojo nigʉ̃ti. Pãjãrã judío masã Jesucristore ẽjõpeotiniꞌma yujupʉ. Na oꞌmeperi tʉꞌotirã weronojõ nima. Õꞌacʉ̃ “Judío masã nitirã ticʉrã ẽjõpeorãsama” níꞌcaronojõta na ẽjõpeoca beꞌropʉ judío masã ẽjõpeorãsama.
Tojo waꞌacã, nipeꞌtirã judío masã yʉꞌrʉonoꞌrãsama. Õꞌacʉ̃ ye queti ojáca pũrĩpʉ judío masã na yʉꞌrʉatjere aꞌtiro ojanoꞌwʉ̃:
Masãrẽ yʉꞌrʉoacjʉ judío masʉ̃ Jerusalẽ́ wãmetiri macãpʉre etagʉsami.
Jacob pãrãmerã na ñaꞌasere cõꞌagʉ̃sami.
“Narẽ ñaꞌasere acobojocã, queoro waꞌarosaꞌa yʉꞌʉ todʉporopʉ níꞌque”, nicʉ niwĩ Õꞌacʉ̃, ni ojanoꞌcaro niwʉ̃.
Jesucristore ẽjõpeotitjĩarã, pãjãrã judío masã Õꞌacʉ̃rẽ ĩꞌatuꞌtirã weronojõ nima. Mʉsã judío masã nitirã peꞌere ẽjõpeodutigʉ tojo weemi. Tojo weemigʉ̃, aꞌtocatero nirã́ judío masãrẽ Õꞌacʉ̃ maꞌisami. Ne waropʉ na ñecʉ̃sʉmʉarẽ maꞌiꞌcʉ niyugʉ, na quẽꞌrãrẽ maꞌisami.
Õꞌacʉ̃ cʉ̃ “Añuse oꞌogʉti” níꞌquere dʉcayutisami. Oꞌotojanʉꞌcõ, ẽꞌmatisami. Tojo nicã cʉ̃ beseꞌcãrãrẽ cõꞌabutiatisami.
Todʉporopʉ mʉsã quẽꞌrã Õꞌacʉ̃rẽ yʉꞌrʉnʉꞌcãcãrã niwʉ̃. Aꞌtocaterore Õꞌacʉ̃ judío masã yʉꞌrʉnʉꞌcãcã ĩꞌagʉ̃, mʉsã peꞌere pajañaꞌmi.
Beꞌro tojota waꞌarosaꞌa judío masã quẽꞌrãrẽ. Aꞌtiro nicã na Õꞌacʉ̃rẽ yʉꞌrʉnʉꞌcãma. Beꞌro Õꞌacʉ̃ na quẽꞌrãrẽ pajañaꞌgʉ̃sami. Cʉ̃ mʉsãrẽ pajañaꞌcaronojõ na quẽꞌrãrẽ pajañaꞌgʉ̃sami.
Aꞌtiro niꞌi. Nipeꞌtirã Õꞌacʉ̃rẽ yʉꞌrʉnʉꞌcãcã ĩꞌagʉ̃, “Niꞌcãrõnojõ buꞌiritirã nima”, nicʉ niwĩ. Nipeꞌtirãpʉre pajañaꞌgʉ̃ti nígʉ̃, tojo nicʉ niwĩ.
Õꞌacʉ̃ marĩ ñaꞌarã níꞌcãrãrẽ pajañaꞌyʉꞌrʉami. Tutuayʉꞌrʉami. Nipeꞌtise masĩpeꞌocãꞌmi. Tojo weerã marĩ cʉ̃ wãcũse, cʉ̃ weesere masĩpõtẽotisaꞌa. Cʉ̃ deꞌro weesere tʉꞌomasĩpõtẽotisaꞌa.
Õꞌacʉ̃ ye queti ojáca pũrĩpʉ aꞌtiro ojanoꞌwʉ̃ Õꞌacʉ̃ masĩsere: “Õꞌacʉ̃ marĩ wiogʉ wãcũsere ne niꞌcʉ̃ masĩtisami. Ne niꞌcʉ̃ cʉ̃rẽ ‘Aꞌtiro peꞌe ʉaꞌa’, nímasĩtisami.
Nipeꞌtise aꞌti turi cjase, ʉꞌmʉse cjase cʉ̃ weeꞌque diaꞌcʉ̃ niꞌi. Cʉ̃ tutuase meꞌrã nipeꞌtise ninuꞌcũꞌu. Cʉ̃ ye niꞌi. Tojo weerã nipeꞌtirã Õꞌacʉ̃rẽ “Cʉ̃ añuyʉꞌrʉagʉ, tutuayʉꞌrʉagʉ nimi”, ninuꞌcũcãꞌrã. Tojota weerã.
Acawererã, Õꞌacʉ̃ marĩrẽ añurõ pajañaꞌnuꞌcũmi. Tojo weerã Õꞌacʉ̃rẽ marĩ basu marĩ upʉ, wãcũse, nipeꞌtise meꞌrã oꞌorã. Mʉꞌʉ yarã diaꞌcʉ̃ niꞌi nírã, Õꞌacʉ̃rẽ wiarã. Cʉ̃ meꞌrã nibutiarã weronojõ weerã. Õꞌacʉ̃ marĩ meꞌrã eꞌcaticã ʉarã, tojo weerã. Marĩ aꞌtiro weese meꞌrã cʉ̃rẽ ẽjõpeosere diacjʉ̃ ĩꞌorãsaꞌa.
Marĩ aꞌti ʉmʉcocjãrã na weewʉasere ĩꞌarã, na weronojõ weeticãꞌrã. Aꞌtiro peꞌe weerã. Marĩ catiri ʉmʉcore siape meꞌrã Õꞌacʉ̃ marĩ wãcũsere dʉcayunuꞌcũcãꞌto. Cʉ̃ marĩrẽ dʉcayunuꞌcũcã, marĩ Õꞌacʉ̃ ʉasere “Aꞌtiro niꞌi”, nímasĩrãsaꞌa. Cʉ̃ ʉase añuse diaꞌcʉ̃ niꞌi. Te ñaꞌase marĩse niꞌi. Marĩ cʉ̃ ʉaro weecã, eꞌcatisami.
Õꞌacʉ̃ añurõ wéégʉ, yʉꞌʉre mʉsãrẽ cʉ̃ ye quetire weredutigʉ cũuwĩ. Tojo weegʉ mʉsã nipeꞌtirãrẽ nigʉ̃ti. Ne niꞌcʉ̃ marĩ weemasĩtisere “Weecãꞌamasĩꞌi” niticãꞌrõʉaꞌa. Marĩ weemasĩsere queoro wãcũmeꞌrĩcãꞌrõʉaꞌa. Marĩnʉcʉ̃ aꞌtiro wãcũrã. “Jesucristore ẽjõpeoca beꞌro cʉ̃ weemasĩse oꞌoꞌque põtẽorõ weemasĩꞌi”, nírã.
Queose meꞌrã weregʉti. Marĩ upʉ niꞌcã upʉ nimirõ, peje dʉcawatise cʉoꞌo. Te nipeꞌtise niꞌcãrõnojõ niweꞌe. Mejẽcã diaꞌcʉ̃ niꞌi. Marĩ caperi meꞌrã ĩꞌaꞌa. Marĩ oꞌmeperi meꞌrã tʉꞌoꞌo. Dʉꞌpocãrĩ meꞌrã sijaꞌa.
Marĩ Jesucristore ẽjõpeorã tojota niꞌi. Pãjãrã nimirã, cʉ̃ meꞌrã niꞌcã upʉ weronojõ niꞌi. Marĩ nipeꞌtirã niꞌcã upʉpʉ aꞌmesʉꞌaꞌa.
Marĩnʉcʉ̃rẽ mejẽcãrĩ diaꞌcʉ̃ weemasĩsere cũucʉ niwĩ. Cʉ̃ noꞌo oꞌosĩꞌrĩsere oꞌosami. Tojo weerã tere añurõ weerã. Ãpẽrãrẽ Õꞌacʉ̃ wereꞌquere wereturiamasĩsere oꞌosami. Cʉ̃ tere cũucã, marĩ ẽjõpeoro ejatuaro ãpẽrãrẽ wererã.
Ãpẽrãrẽ weetamumasĩsere cũusami. Tojo cʉ̃ weecã, ãpẽrãrẽ añurõ weetamurã. Ãpẽrãrẽ cʉ̃ ye cjasere buꞌedutigʉ cũucã, narẽ añurõ buꞌerã.
Ãpẽrãrẽ wãcũtutuacã weemasĩgʉ̃nojõ añurõ weeya. Ãpẽrãrẽ niyeru o apeyenojõ oꞌodutise cʉogʉnojõ eꞌcatise meꞌrã oꞌoya. “Ãpẽrãrẽ niyeru oꞌoapʉ” nirṍ marĩrõ oꞌoya. Noꞌo sʉꞌori dutimeꞌrĩgʉ̃nojõ añurõ weeya. Noꞌo pajañaꞌsere cʉogʉnojõ eꞌcatise meꞌrã weetamuña.
Ãpẽrãrẽ maꞌitaꞌsaticãꞌña. Diacjʉ̃ maꞌiña. Ñaꞌasere yabiya. Ãpẽrãrẽ weetamuse añusenojõ peꞌere sirutuya.
Jesucristore ẽjõpeorã niꞌcʉ̃ põꞌrã weronojõ aꞌmerĩ maꞌiña. Mʉsã weese meꞌrã ãpẽrã, ãpẽrã peꞌere añurõ wãcũdutirã tojo weeya. Aꞌmerĩ wiopesase meꞌrã ĩꞌaña.
Õꞌacʉ̃ ʉaro wéérã, nijĩsijaticãꞌña. Marĩ wiogʉ dutisere tʉꞌsase meꞌrã weeya.
Õꞌacʉ̃ añurõ weegʉsami nírã, eꞌcatiyuya. Mejẽcã waꞌacã piꞌetirã, wãcũtutuaya. Duꞌucũurõ marĩrõ Õꞌacʉ̃rẽ ñubuenuꞌcũcãꞌña.
Jesure ẽjõpeorãrẽ apeyenojõ dʉꞌsacã, mʉsã cʉosere dʉcawaaya. Mʉsã tiropʉ etarãrẽ añurõ ñeꞌeña.
Mʉsãrẽ ñaꞌarõ weerãrẽ “Õꞌacʉ̃ añurõ weeato”, ni sẽrĩbosaya. “Ñaꞌarõ weeato”, niticãꞌña.
Ãpẽrã eꞌcatirãrẽ eꞌcatitamuña. Ãpẽrã utirãrẽ utitamuña.
Niꞌcãrõnojõ, niꞌcãrõ meꞌrã añurõ nisetibʉroya. “Yʉꞌʉ ãpẽrã yʉꞌrʉoro niꞌi”, ni wãcũticãꞌña. Tojo weronojõ oꞌorã, mejõ nirã meꞌrã niꞌcãrõnojõ nisetiya. “Masĩgʉ̃ waro niꞌi”, niticãꞌña.
Mʉsãrẽ ñaꞌarõ weecã, narẽ aꞌmeticãꞌña. Nipeꞌtirã ĩꞌorõpʉre “Añuse diaꞌcʉ̃ weeroʉasato”, ni wãcũtutuaya.
Noꞌo mʉsã weepõtẽorõ, nipeꞌtirã meꞌrã añurõ nisetiya. Ejerisãjãse meꞌrã nisetiya.
Acawererã yʉꞌʉ mairã, mʉsãrẽ weregʉti. Mʉsã basu aꞌmerĩ wapaticãꞌña. Õꞌacʉ̃ mʉsãrẽ ñaꞌarõ weerãrẽ buꞌiri daꞌregʉsami. Cʉ̃ ye queti ojáca pũrĩpʉ aꞌtiro ojanoꞌcaro niwʉ̃: “Yʉꞌʉ niꞌi masãrẽ buꞌiri daꞌreacjʉ. Na ñaꞌarõ weeꞌque wapare queoro buꞌiri daꞌregʉsaꞌa”, nicʉ niwĩ marĩ wiogʉ.
Apeye ojanemonoꞌwʉ̃: “Mʉꞌʉrẽ ĩꞌatuꞌtigʉ ʉjaboacã, cʉ̃rẽ ecaya. Cʉ̃ acowʉocã, tĩaña. Mʉꞌʉ cʉ̃rẽ tojo añurõ weecã, cʉ̃ ñaꞌarõ weeꞌquere bopoyagʉsami”, ni ojanoꞌwʉ̃.
Ñaꞌasere mʉsã diꞌócũunoꞌticãꞌña. Aꞌtiro peꞌe weeya. Mʉsã añurõ weese meꞌrã peꞌe ñaꞌasere docaqueꞌacã weeya.
Õꞌacʉ̃ diaꞌcʉ̃ aꞌti nucũcãcjãrã wiorã dutirãrẽ sõrõmi. Cʉ̃ cũuꞌcãrã nima. Tojo weerã nipeꞌtirã añurõ yʉꞌtiya narẽ.
Noꞌo cʉ̃ wiorãrẽ yʉꞌrʉnʉꞌcãgʉ̃, Õꞌacʉ̃ dutiꞌquere yʉꞌrʉnʉꞌcãgʉ̃ta weemi. Mʉsã waꞌtero nirã́ wiorã mʉsãrẽ duticã ʉami. Tojo weegʉ narẽ yʉꞌrʉnʉꞌcãrãrẽ Õꞌacʉ̃ buꞌiri daꞌregʉsami.
Wiorã añurõ weerãrẽ uise oꞌotima. Ñaꞌarõ weerã́ peꞌere uise oꞌosama. Uitirãta nisetisĩꞌrĩrã, añurõ weeya. Mʉsã tojo weecã, wiorã “Mʉsã añurõ weeꞌe”, nirãsama.
Õꞌacʉ̃ mʉsã ye niatjere narẽ sõrõcʉ niwĩ. Tojo weerã ñaꞌarõ wéérã pũrĩcã, uiya. Wiorã ñaꞌarõ weerãrẽ buꞌiri daꞌrerã, Õꞌacʉ̃ dutiro weerã weema. Õꞌacʉ̃ ñaꞌarõ weerãrẽ buꞌiri daꞌredutigʉ wiorãrẽ cũucʉ niwĩ.
Tojo weerã marĩ wiorã dutisere yʉꞌtiroʉaꞌa. Buꞌiri daꞌreri nírã diaꞌcʉ̃, yʉꞌtiticãꞌrõʉaꞌa. Õꞌacʉ̃ marĩrẽ wiorã duticã ʉami nírã peꞌe, na dutisere queoro yʉꞌtimeꞌrĩcãꞌrõʉaꞌa.
Wiorã na daꞌrasere queoro wéérã, Õꞌacʉ̃rẽ daꞌracoꞌterã weronojõ nima. Tojo weerã na wapayedutisenojõrẽ wapayeya.
Na wiorã dutisereta queoro weeya. Na wapayeduticã, wapayeya. Na wiorã nise buꞌiri wiopesase meꞌrã narẽ ĩꞌaña. Narẽ añurõ wãcũña.
Õꞌacʉ̃ aꞌtere dutise cũucʉ niwĩ. “Mʉsã nʉmosãnumia nitirãrẽ, marãpʉsʉmʉa nitirãrẽ aꞌmetãrãticãꞌña. Ãpẽrãrẽ wẽjẽcõꞌaticãꞌña. Yajaticãꞌña. Ãpẽrã yere ʉoticãꞌña” ni, dutise cũucʉ niwĩ. Aꞌte, tojo nicã nipeꞌtise apeye dutise cũuꞌquere niꞌcãrõpʉta neonʉꞌcõmasĩꞌi. Aꞌtiro niꞌi. Mʉsã, mʉsã basu maꞌirõnojõta mʉsã tiropʉ nirãrẽ maꞌiña, niꞌi.
Marĩ maꞌise cʉorã, marĩ tiropʉ nirãrẽ ñaꞌarõ weesome. Tojo weerã narẽ maꞌírã, Õꞌacʉ̃ dutise cũuꞌquere weepeꞌocãꞌa.
Aꞌtere niꞌcãrõacã marĩ catiriterore wãcũrõʉaꞌa. Cãrĩrã weronojõ niticãꞌrã. Jesú cʉ̃ apaturi aꞌtiatjere añurõ tʉꞌoñaꞌa, wãcũnʉrʉ̃rã. Marĩ Õꞌacʉ̃ tiropʉ waꞌatjo cãꞌrõacã dʉꞌsasaꞌa. Marĩ ne waro Jesucristore ẽjõpeowãꞌcõrã, “Ʉꞌmʉsepʉ marĩ waꞌatje dʉꞌsayʉꞌrʉaꞌa”, nimiwʉ̃. Niꞌcãrõacãrẽ marĩ masĩꞌi. “Cãꞌrõacã dʉꞌsaꞌa Jesucristo apaturi aꞌtiatje”, niꞌi.
Aꞌtiro nicãrẽ ñaꞌarõ weese yʉꞌrʉmajã waꞌaꞌa. Niꞌcãrõacãrẽ boꞌremʉjãtiro weronojõ Jesucristo aꞌtiatjo cãꞌrõ dʉꞌsaꞌa. Tojo weerã marĩ ñaꞌasere masã ñamipʉ weewʉasenojõrẽ weeduꞌuroʉaꞌa. Aꞌtiro peꞌe weeroʉaꞌa. Añuse, ʉmʉco masã ĩꞌorõpʉ weesenojõ diaꞌcʉ̃rẽ weeroʉaꞌa. Marĩ Õꞌacʉ̃ yere wéérã, ñaꞌarõ weesere duꞌupeꞌocãꞌrãsaꞌa.
Ʉmʉco, bajuyoropʉ weesetironojõ weeroʉaꞌa. Bosenʉmʉ nicã queꞌa, caricũticãꞌrã. Numia meꞌrã ñaꞌarõ weeticãꞌrã. Numia quẽꞌrã, ʉmʉa meꞌrã ñaꞌarõ weeticãꞌña. Aꞌpepũrĩse meꞌrã tʉꞌoñaꞌticãꞌrã. Ãpẽrã yere ʉoticãꞌrã.
Aꞌtiro peꞌe weerã. Marĩ wiogʉ Jesucristo weetamuse meꞌrã cʉ̃ weronojõ añurõ nisetirã. Cʉ̃rẽ nemorõ masĩnemorã. Marĩ ñaꞌarõ ʉaripejasere weesĩꞌrĩrã, “Aꞌtiro weerãti”, ni wãcũticãꞌrã. Tere weeduꞌurã.
Niꞌcʉ̃ Jesucristore ẽjõpeomigʉ̃, cʉ̃ ẽjõpeotutuatigʉ mʉsã meꞌrã nisĩꞌrĩcã, ũrũsãtirãta, cʉ̃rẽ ñeꞌeña. Cʉ̃rẽ “Aꞌtiro weecã ʉaꞌa” nitirãta, ñeꞌeña. Cʉ̃rẽ “To ñeꞌebosaʉ” nitirãta, ñeꞌeña.
Ãpẽrã Jesucristore ẽjõpeorã “Marĩ nipeꞌtise baꞌacã, añu niꞌi”, nima. Ãpẽrã peꞌe Jesucristore ẽjõpeotutuatirã “Marĩ diꞌiro baꞌarã, Õꞌacʉ̃rẽ yʉꞌrʉnʉꞌcãbosaꞌa”, ni wãcũsama. Tojo weerã otese diaꞌcʉ̃rẽ baꞌasama.
Nipeꞌtise baꞌagʉ peꞌe diꞌiro baꞌatigʉre ĩꞌacõꞌaticãꞌto. Diꞌiro baꞌatigʉ peꞌe quẽꞌrã nipeꞌtise baꞌagʉre “Mʉꞌʉ diꞌiro baꞌacã, ñaꞌa niꞌi”, niticãꞌto. Nipeꞌtise baꞌagʉre Õꞌacʉ̃ yagʉ sãjãcã weetojacʉ niwĩ.
Marĩ apĩrẽ daꞌracoꞌtegʉre “Mʉꞌʉ ñaꞌarõ weeꞌe”, nímasĩweꞌe. Cʉ̃ wiogʉ diaꞌcʉ̃ tojo nímasĩsami. Marĩ Jesucristore ẽjõpeorã quẽꞌrãrẽ tojota niꞌi. Ãpẽrã Jesucristore ẽjõpeorãrẽ “Ñaꞌarõ weema”, nímasĩweꞌe. Õꞌacʉ̃ na wiogʉ nimi. Cʉ̃ niꞌcʉ̃ta narẽ “Añurõ weeꞌe”, o “Ñaꞌarõ weeꞌe”, nímasĩsami. Marĩ wiogʉ cʉ̃ yarãrẽ ẽjõpeotutuacã weemasĩmi.
Apeye ninemogʉ̃ti. Niꞌcãrẽrã “Niꞌcãrẽ nʉmʉrĩ yʉꞌrʉoro ape nʉmʉ Õꞌacʉ̃rẽ ñubuepeoroʉaꞌa”, nisama. Ãpẽrã peꞌe “Nipeꞌtise nʉmʉrĩ niꞌcãrõnojõ Õꞌacʉ̃ ye niꞌi”, nisama. Masãnʉcʉ̃ “Õꞌacʉ̃ yʉꞌʉ aꞌtiro weecã ʉasami”, nirõʉaꞌa.
Niꞌcʉ̃, niꞌcã nʉmʉrẽ “Õꞌacʉ̃ ya nʉmʉ waro niꞌi” nigʉ̃nojõ Õꞌacʉ̃rẽ ẽjõpeoacjʉ tojo nisami. Apĩ nipeꞌtise nʉmʉrĩrẽ niꞌcãrõnojõ wãcũgʉ̃ quẽꞌrã Õꞌacʉ̃rẽ ẽjõpeoacjʉ tojo nisami. Nipeꞌtisere baꞌagʉ quẽꞌrã Õꞌacʉ̃rẽ ẽjõpeoacjʉ tojo weesami. Cʉ̃ baꞌasere eꞌcatise oꞌosami. Apĩ diꞌirore baꞌatigʉ quẽꞌrã Õꞌacʉ̃rẽ ẽjõpeogʉ baꞌatisami. Cʉ̃, cʉ̃ baꞌasenojõrẽ Õꞌacʉ̃rẽ eꞌcatise oꞌosami.
Marĩ catiri ʉmʉcore marĩ seꞌsaro niweꞌe. Wẽrĩrã quẽꞌrã marĩ seꞌsaro nisome. Marĩ catirã, wẽrĩꞌcãrã Jesucristo yarã niꞌi.
Marĩ catiro põtẽorõ Jesucristo ʉaronojõ weesĩꞌrĩꞌi. Wẽrĩrã quẽꞌrã cʉ̃ meꞌrã catirãti nírã, wẽrĩrãsaꞌa. Tojo weerã catirã, wẽrĩꞌcãrã Jesucristo yarã niꞌi. Cʉ̃ marĩ wiogʉ marĩrẽ sʉꞌori nigʉ̃́ nimi.
Aꞌtiro niꞌi. Cristo wẽrĩcʉ niwĩ. Wẽrĩtoja, masãcʉ niwĩ. Nipeꞌtirã catirã, wẽrĩꞌcãrã wiogʉ nigʉ̃ti nígʉ̃, tojo weecʉ niwĩ.
Tojo weerã ¿deꞌro weerã mʉsã ãpẽrã Jesucristore ẽjõpeorãrẽ “Ñaꞌarõ weerã weema” niti? ¿Deꞌro weerã narẽ tojo ĩꞌacõꞌati? Marĩ nipeꞌtirã Õꞌacʉ̃ masãrẽ beseri nʉmʉ nicã, marĩ weeꞌquenʉcʉ̃rẽ besenoꞌrãsaꞌa. Tojo weerã Jesucristore ẽjõpeorã marĩ acawererãrẽ “Tojo weema”, niticãꞌrõʉaꞌa.
Õꞌacʉ̃ ye queti ojáca pũrĩpʉ Õꞌacʉ̃ cʉ̃ níꞌquere aꞌtiro ojanoꞌwʉ̃:
Yʉꞌʉ catigʉ niꞌi.
Yʉꞌʉ ucũse diacjʉ̃ warota niꞌi.
Nipeꞌtirã yʉꞌʉre ejaqueꞌarãsama.
Nipeꞌtirãpʉta yʉꞌʉre “Mʉꞌʉ Õꞌacʉ̃ añugʉ̃, tutuagʉ niꞌi”, nirãsama, ni ojanoꞌwʉ̃.
Te ojaꞌquere tʉꞌorã, marĩ masĩꞌi, marĩnʉcʉ̃ aꞌti turipʉ marĩ weeꞌquere Õꞌacʉ̃rẽ wererãsaꞌa.
Marĩ, marĩ weeꞌquere Õꞌacʉ̃rẽ wererãsaꞌa nírã, aꞌmerĩ ucjaticãꞌrã. Aꞌtiro peꞌe ʉaꞌa. Ne apeyenojõ na ẽjõpeosere dojorẽcã weeticãꞌrã. Tojo nicã narẽ ñaꞌarõ weecã weeticãꞌrã.
Yʉꞌʉ marĩ wiogʉ Jesure ẽjõpeotjĩagʉ̃, aꞌtiro masĩꞌi. Nipeꞌtise yʉꞌʉ baꞌase añuse niꞌi. Apĩ peꞌema “Apeyenojõ yʉꞌʉ baꞌase ñaꞌa niꞌi” nicã, cʉ̃rẽ diacjʉ̃ta ñaꞌa nisaꞌa.
Mʉꞌʉ ãpẽrã na baꞌaya marĩsere baꞌacã, apĩ ñaꞌarõ tʉꞌoñaꞌbosami. Mʉꞌʉ tojo wéégʉ, cʉ̃rẽ maꞌigʉ̃ mejẽta weeꞌe. Cristo cʉ̃ quẽꞌrãrẽ wẽrĩbosacʉ niwĩ. Tojo weegʉ mʉꞌʉ baꞌase meꞌrã apĩrẽ ẽjõpeoduꞌucã weeticãꞌña.
Mʉꞌʉma mʉꞌʉ weese añu nibosaꞌa. Apĩ peꞌere ñaꞌa nibosaꞌa. Tojo weese meꞌrã ãpẽrãrẽ ñaꞌarõ wãcũcã weeticãꞌña.
Õꞌacʉ̃ marĩ wiogʉ ye cjase baꞌa, sĩꞌrĩ weese mejẽta niꞌi. Aꞌte peꞌe nibutiaꞌa. Õꞌacʉ̃ ʉaro weenuꞌcũse, tojo nicã ãpẽrã meꞌrã añurõ nicãꞌse, aꞌmerĩ eꞌcaticã weese peꞌe nibutiaꞌa. Te Espíritu Santu weetamuse meꞌrã weenoꞌo.
Aꞌtiro weegʉ́ Jesucristo ʉaronojõ weegʉ weemi. Õꞌacʉ̃ ĩꞌorõpʉre “Añurõ weegʉ weemi”, ninoꞌsami. Tojo nicã masã quẽꞌrã cʉ̃rẽ “Añurõta weegʉ weemi”, nisama.
Tojo weerã niꞌcãrõ meꞌrã añurõ wejepeo ejerisãjãsenojõrẽ aꞌmarã. Marĩrẽ te niꞌcãrõ meꞌrã nisetise Jesucristore nemorõ ẽjõpeorã, aꞌmerĩ weetamurãsaꞌa.
Marĩ apĩ ẽjõpeotutuatigʉre Jesucristore ẽjõpeoduꞌucã weebosaꞌa nírã, aꞌtiro weeroʉaꞌa. Cʉ̃ diꞌiro baꞌatisere baꞌaticãꞌrõʉaꞌa. Vino cʉ̃ sĩꞌrĩtisere sĩꞌrĩticãꞌrõʉaꞌa. Noꞌo apeyenojõ cʉ̃rẽ Jesucristore ẽjõpeoduꞌucã weesenojõrẽ weeticãꞌrõʉaꞌa.
“Nipeꞌtise yʉꞌʉ weese añu niꞌi” ni tʉꞌoñaꞌgʉ̃nojõ Õꞌacʉ̃ seꞌsarore wereya. Ãpẽrã ẽjõpeose dojorẽtigʉ, buꞌiri marĩgʉ̃ tʉꞌoñaꞌgʉ̃ eꞌcatigʉ nimi.
Apĩ apeyenojõrẽ baꞌagʉ, “To baꞌabosaʉ” ni tʉꞌoñaꞌbaꞌagʉ, buꞌiri cʉomi. Aꞌtiro niꞌi. “Yʉꞌʉ baꞌase Õꞌacʉ̃ ĩꞌorõpʉre añurõsaꞌa” nitimigʉ̃ baꞌacã, ñaꞌa niꞌi. “Nipeꞌtise marĩ weese Õꞌacʉ̃ ĩꞌorõpʉre queoro niꞌi” ni tʉꞌoñaꞌtimirã weese ñaꞌa niꞌi.
Marĩ ẽjõpeotutuarã ãpẽrã ẽjõpeotutuatirãrẽ weetamurõʉaꞌa. Marĩ tʉꞌsase diaꞌcʉ̃rẽ weeticãꞌrõʉaꞌa.
Ãpẽrã ye niatjere wãcũrõʉaꞌa. Narẽ nemorõ ẽjõpeotutuato nírã tojo weeroʉaꞌa.
Cristomarĩcã cʉ̃ tʉꞌsase diaꞌcʉ̃rẽ weeticʉ niwĩ. Õꞌacʉ̃ ye queti ojáca pũrĩpʉ Cristo cʉ̃ pacʉre níꞌquere aꞌtiro ojanoꞌwʉ̃:
Nipeꞌtise mʉꞌʉrẽ ĩꞌatuꞌtirã mʉꞌʉrẽ ñaꞌarõ ucũrã, yʉꞌʉ peꞌere weequeõꞌorã weema, ni ojanoꞌcaro niwʉ̃.
Nipeꞌtise todʉporopʉ Õꞌacʉ̃ ye queti ojaꞌque marĩrẽ masĩdutiro ojanoꞌcaro niwʉ̃. Marĩ ñaꞌarõ yʉꞌrʉrã, te ojaꞌquere buꞌerã, nʉꞌcãpoꞌo. Wãcũtutuanemoꞌo. Tojo weerã Õꞌacʉ̃ cʉ̃ weeatjere eꞌcatise meꞌrã yucueꞌe.
Õꞌacʉ̃ marĩrẽ mejẽcã waꞌacã, wãcũtutuacã weesami. Marĩrẽ eꞌcaticã weesami. Cʉ̃ Jesucristo ʉaronojõ mʉsãrẽ niꞌcãrõ meꞌrã niseticã weeato.
Tojo weerã mʉsã niꞌcãrõpʉta wãcũsetirã, aꞌtiro weerãsaꞌa. Õꞌacʉ̃, marĩ wiogʉ Jesucristo pacʉre niꞌcãrõ meꞌrã “Mʉꞌʉ añuyʉꞌrʉaꞌa”, nirãsaꞌa.
Marĩ Õꞌacʉ̃rẽ niꞌcãrõ meꞌrã ẽjõpeorã nitjĩarã, ãpẽrãrẽ ñeꞌerõʉaꞌa. Jesucristomarĩcã marĩrẽ ñeꞌecʉ niwĩ. Tojo weerã Õꞌacʉ̃rẽ “Añubutiami” nidutirã, marĩ quẽꞌrã ãpẽrãrẽ ñeꞌerõʉaꞌa.
Yʉꞌʉ ucũgʉ̃, “Õꞌacʉ̃ marĩ ñecʉ̃sʉmʉarẽ cʉ̃ ‘Weegʉti’ níꞌquere queoro weegʉ weemi”, nigʉ̃ weeꞌe. Jesucristota judío masãrẽ weetamugʉ̃ aꞌticʉ niwĩ nígʉ̃, tojo niꞌi. Cʉ̃ tojo weese meꞌrã Õꞌacʉ̃ cʉ̃ diacjʉ̃ nisere ĩꞌocʉ niwĩ.
Tojo nicã judío masã nitirã “Õꞌacʉ̃ ʉ̃sãrẽ pajañaꞌgʉ̃, añuyʉꞌrʉami” nidutigʉ Jesucristo aꞌticʉ niwĩ. Õꞌacʉ̃ ye queti ojáca pũrĩpʉ Õꞌacʉ̃ beseꞌcʉ Cristo cʉ̃ pacʉre ucũꞌquere aꞌtiro ojanoꞌwʉ̃:
Judío masã nitirã waꞌteropʉ mʉꞌʉrẽ eꞌcatipeogʉti.
Õꞌacʉ̃ masĩyʉꞌrʉagʉ nimi nígʉ̃, basapeogʉti.
Aperopʉ quẽꞌrãrẽ aꞌtiro ojanoꞌwʉ̃:
Judío masã nitirã, Õꞌacʉ̃ yarã judío masã meꞌrã eꞌcatiya.
Aperopʉ quẽꞌrãrẽ ninemowʉ̃:
Nipeꞌtirã judío masã nitirã Õꞌacʉ̃rẽ eꞌcatipeorã, “Mʉꞌʉ añuyʉꞌrʉagʉ niꞌi”, niña.
Nipeꞌtirocjãrãpʉta Õꞌacʉ̃ añubutiasere eꞌcatipeoya, ni ojanoꞌwʉ̃.
Isaía quẽꞌrã aꞌtiro ojacʉ niwĩ:
Isaí pãrãmi nituriagʉ bajuagʉsami.
Cʉ̃ judío masã nitirã wiogʉ niacjʉ nigʉ̃sami.
Na cʉ̃rẽ “Ʉ̃sãrẽ yʉꞌrʉogʉ nimi”, ni ẽjõpeorãsama, ni ojanoꞌwʉ̃.
Õꞌacʉ̃ marĩrẽ cʉ̃ añurõ weeatjere eꞌcatiyusere oꞌogʉ nimi. Mʉsãrẽ cʉ̃rẽ ẽjõpeorãrẽ eꞌcatise, ejerisãjãse oꞌoato. Tojo weerã mʉsã Espíritu Santu weetamurõ meꞌrã ʉpʉtʉ eꞌcatiyurãsaꞌa.
Yʉꞌʉ acawererã, mʉsãrẽ aꞌtiro tʉꞌoñaꞌa. Mʉsã ãpẽrãrẽ añurõ weesaꞌa. Jesucristo yere añurõ masĩsaꞌa. Aꞌmerĩ werecasamasĩsaꞌa.
Mʉsã tojo weemicã, aꞌti pũrĩpʉre mʉsãrẽ tutuaro meꞌrã ojaꞌa. Mʉsã tʉꞌoꞌquere acobojoticãꞌto nígʉ̃ tojo weeꞌe. Õꞌacʉ̃ yʉꞌʉre añurõ wéégʉ, Jesucristo yere mʉsãrẽ buꞌedutigʉ cũuwĩ.
Tere weregʉ, judío masã nitirã na Jesucristore ẽjõpeocã ʉasãꞌa. Paꞌia waꞌicʉrãrẽ Õꞌacʉ̃rẽ oꞌoro weronojõta yʉꞌʉ judío masã nitirãrẽ cʉ̃rẽ wiasĩꞌrĩsaꞌa. Espíritu Santu narẽ Õꞌacʉ̃ yarã sãjãcã weegʉsami. Tojo weecã Õꞌacʉ̃ narẽ, “Yarã nima”, ni ñeꞌegʉ̃sami.
Jesucristo weetamurõ meꞌrã Õꞌacʉ̃ cũuꞌquere añurõ weeꞌe. Tojo weegʉ yʉꞌʉ daꞌrasere añurõ tʉꞌoñaꞌa.
Apeye quẽꞌrãrẽ Õꞌacʉ̃ tutuaro meꞌrã weesere weeĩꞌowʉ̃. Tojo nicã Espíritu Santu tutuase meꞌrã buꞌewʉ. Aꞌtere wéégʉ, Jerusalẽ́ meꞌrã werenʉꞌcãwʉ̃. Téé Ilírico wãmetiropʉ Jesucristo masãrẽ yʉꞌrʉose quetire weretʉogʉ ejawʉ.
Ãpẽrã buꞌenoꞌña marĩrõpʉre Jesucristo ye quetire weremuꞌsĩ werewʉ. Ãpẽrã na wereꞌquepʉre werebuꞌipeotiwʉ.
Yʉꞌʉ tojo weese Õꞌacʉ̃ ye queti ojáca pũrĩpʉ ojaꞌcaronojõta waꞌawʉ. Aꞌtiro ojanoꞌcaro niwʉ̃:
Cʉ̃ ye quetire ne niꞌcãti masĩtiꞌcãrã werenoꞌrãsama.
Cʉ̃ yere na tʉꞌotiꞌquere tʉꞌomasĩrãsama, ni ojanoꞌwʉ̃.
Yʉꞌʉ peje macãrĩpʉ buꞌesijayugʉ, mʉsã tiropʉ waꞌamasĩtisaꞌa yujupʉ.
Niꞌcãrõacãrẽ te macãrĩpʉ buꞌetojaꞌa. Peje cʉ̃ꞌmarĩ mʉsã tiropʉ waꞌasĩꞌrĩꞌcʉ nitjĩagʉ̃, beꞌrocure topʉre waꞌagʉti.
Españapʉ waꞌagʉti. Topʉ waꞌagʉ, mʉsã tiro Romapʉ yʉꞌrʉagʉti. Mʉsãrẽ ĩꞌa, eꞌcati, cãꞌrõ niquejogʉti. Beꞌro yʉꞌʉre Españapʉ waꞌatjere weetamuapa.
Niꞌcãrõacã Jerusalẽ́pʉ waꞌanígʉ̃ti yujupʉ. Jesucristore ẽjõpeorãrẽ weetamugʉ̃ niyeru miagʉ̃ weegʉti.
Jesucristore ẽjõpeose cururicjãrã Macedonia, tojo nicã Acaya diꞌtacjãrã niyeru sẽrĩneocãrã niwã. Jerusalẽ́pʉ nirã́ pajasecʉorã Jesucristore ẽjõpeorãrẽ oꞌorãtirã tojo weecãrã niwã. Tojo weegʉ te niyerure Jerusalẽ́pʉ oꞌogʉ waꞌagʉti.
Judío masã nitirã Macedonia, Acayapʉ nirã́ aꞌtiro wãcũcãrã niwã. Judío masã Jerusalẽ́pʉ nirãrẽ weetamurõʉaꞌa. Na tojo wãcũse añu nicaro niwʉ̃. Aꞌtiro niꞌi. Judío masã, judío masã nitirã peꞌere Jesucristo ye quetire werewãꞌcõcãrã niwã. Tojo nicã judío masã nitirã Jesucristore ẽjõpeocã, aꞌtiro waꞌacaro niwʉ̃. Õꞌacʉ̃ judío masãrẽ “Oꞌogʉti” níꞌque peꞌere ñeꞌecãrã niwã. Tojo weerã judío masã nitirã, judío masã pajasecʉorãrẽ niyerure, na cʉosere oꞌoroʉaꞌa.
Yʉꞌʉ te niyeru Jerusalẽ́cjãrãrẽ oꞌotojagʉ, Españapʉ waꞌagʉ, mʉsãrẽ ĩꞌayʉꞌrʉwãꞌcãgʉ̃ti.
Yʉꞌʉ mʉsã tiropʉ waꞌagʉ, Jesucristo ye añusere mʉsãrẽ miiejagʉsaꞌa.
Yʉꞌʉ acawererã, mʉsã Jesucristore ẽjõpeoꞌo. Espíritu Santu marĩrẽ aꞌmerĩ maꞌicã weemi. Tojo weegʉ mʉsãrẽ aꞌtiro weecã ʉasaꞌa. Yʉꞌʉre weetamurã, yé niatjere Õꞌacʉ̃rẽ sẽrĩbosaya.
Aꞌtiro sẽrĩbosaya yʉꞌʉre. Judeapʉ nirã́ Jesucristore ẽjõpeotirã yʉꞌʉre ñaꞌarõ weeticãꞌto. Tojo nicã Jesucristore ẽjõpeorã Jerusalẽ́cjãrã yʉꞌʉ miasere eꞌcatise meꞌrã põtẽrĩ ñeꞌeato.
Tojo weecã, Õꞌacʉ̃ cʉ̃ ʉacã, mʉsã tiropʉ yʉꞌʉ eꞌcatise meꞌrã etagʉsaꞌa. Topʉ soogʉsaꞌa.
Õꞌacʉ̃ ejerisãjãsere, añurõ nicãꞌsere oꞌogʉ mʉsã nipeꞌtirã meꞌrã niato. Tojota weeato.
Niꞌcõ Jesucristore ẽjõpeogo Febe wãmetigo mʉsã tiropʉ waꞌago weemo. Co Jesucristore ẽjõpeorã Cencrea wãmetiri macãcjãrãrẽ weetamugõ nimo.
Mʉsã Jesucristore ẽjõpeorã eꞌcatise meꞌrã core ñeꞌeña. Marĩ Jesucristore ẽjõpeorãrẽ añurõ ñeꞌerõʉaꞌa. Co pãjãrãrẽ weetamuco niwõ. Yʉꞌʉ quẽꞌrãrẽ weetamuwõ. Tojo weerã core apeyenojõ dʉꞌsacã, oꞌoya.
Aquila, cʉ̃ nʉmo Priscila añuato. Yʉꞌʉ Jesucristo yere buꞌecã, na quẽꞌrã yʉꞌʉre buꞌetamuwã.
Ãpẽrã yʉꞌʉre wẽjẽsĩꞌrĩcã, yʉꞌʉre weetamuwã. Na quẽꞌrãrẽ wẽjẽtawiomicã, tojo weewã. Na tojo weeꞌquere yʉꞌʉ diaꞌcʉ̃ eꞌcatise oꞌoweꞌe. Nipeꞌtirã ãpẽrã judío masã nitirã Jesucristore ẽjõpeorã eꞌcatise oꞌoma.
Jesucristore ẽjõpeorã Aquila ya wiꞌipʉ nerẽwʉarã quẽꞌrã añuato. Apĩ yʉꞌʉ maꞌigʉ̃ Epeneto añuato. Cʉ̃́ta Asiapʉre ãpẽrã dʉporo Jesucristore ẽjõpeomʉꞌtãꞌcʉ nimi.
María quẽꞌrã añuato. Mʉsã meꞌrã Õꞌacʉ̃ cjasere ʉpʉtʉ daꞌramo.
Yʉꞌʉ acawererã judío masã Andrónico, Junias añuato. Na quẽꞌrã yʉꞌʉ meꞌrã buꞌiri daꞌreri wiꞌipʉ niwã. Na yʉꞌʉ dʉporo Jesucristore ẽjõpeocãrã niwã. Jesucristo besecṹúꞌcãrã narẽ “Añurã nima”, nisama.
Jesucristore ẽjõpeogʉ yʉꞌʉ maꞌigʉ̃ Ampliato añuato.
Urbano, ʉ̃sãrẽ Jesucristo ye quetire weretamugʉ̃ añuato. Tojo nicã yʉꞌʉ maꞌigʉ̃ Estaquis añuato.
Apeles quẽꞌrã añuato. Cʉ̃ Jesucristore añurõ ẽjõpeomi. Nipeꞌtise cʉ̃ weesere ĩꞌarã, “Jesucristore añurõ ẽjõpeogʉ nimi”, ni ĩꞌaꞌa. Aristóbulo ya wiꞌicjãrã quẽꞌrã añuato.
Apĩ yʉꞌʉ acaweregʉ, judío masʉ̃ Herodión añuato. Tojo nicã Narciso ya wiꞌicjãrã Jesucristore ẽjõpeorã añuato.
Trifena, Trifosa na quẽꞌrã añuato. Na numia marĩ wiogʉ Jesucristo yere pũrõ daꞌrama. Ʉ̃sã maꞌigõ Pérsida quẽꞌrã marĩ wiogʉ Jesucristo ye cjasere ʉpʉtʉ daꞌramo. Co quẽꞌrã añuato.
Asíncrito, Flegonte, Hermes, Patrobas, Hermas, ãpẽrã Jesucristore ẽjõpeorã na meꞌrã nirã́ añuato.
Filólogo, Julia, Nereo, tojo nicã cʉ̃ acabijo Olimpas, nipeꞌtirã Õꞌacʉ̃ cʉ̃ yarãrẽ cũuꞌcãrã na tiropʉ nirã́ añuato.
Aꞌmerĩ maꞌise meꞌrã añudutiya. Nipeꞌtirã Jesucristore ẽjõpeose cururicjãrã mʉsãrẽ añudutima.
Yʉꞌʉ acawererã, niꞌcãrẽrã mʉsã tiropʉ nirã́ dʉcawaticã weesĩꞌrĩsama. Na tojo weeri nírã, tʉꞌomasĩña. Mʉsãrẽ ẽjõpeosere dojorẽsama. Mʉsãrẽ buꞌeꞌque mejẽtare weesama. Tojo weerã narẽ baꞌpatiticãꞌña. Na buꞌesere ne tʉꞌoticãꞌña.
Na marĩ wiogʉ Jesucristo ʉaro weerã mejẽta weesama. Na noꞌo ʉaro weesĩꞌrĩrõ weesama. Na añurõ ʉꞌsʉaro ucũmeꞌrĩse meꞌrã, diacjʉ̃ ucũrã weronojõ ucũsama. Ʉpʉtʉ waro masĩtutuatirãrẽ weetaꞌsa ẽjõpeocã weesama.
Mʉsã pũrĩcã añurõ Jesucristo ʉaro weesaꞌa. Nipeꞌtirã tojo nima mʉsãrẽ. Tojo weegʉ mʉsã meꞌrã pũrõ eꞌcatiꞌi. Mʉsãrẽ añusere masĩcã ʉasãꞌa. Ne ñaꞌase peꞌema masĩdutigʉ ʉasãweꞌe.
Õꞌacʉ̃ ãpẽrã meꞌrã añurõ nicãꞌsere oꞌogʉ nimi. Cãꞌrõacã beꞌro cʉ̃́ta mʉsãrẽ wãtĩrẽ docaqueꞌacã weegʉsami. Jesú marĩ wiogʉ mʉsãrẽ añurõ weeato.
Timoteo yʉꞌʉ meꞌrã Jesucristo ye quetire werecusiatamugʉ̃ mʉsãrẽ añudutimi. Yʉꞌʉ acawererã judío masã Lucio, Jasṍ, Sosípater na quẽꞌrã añudutima.
Yʉꞌʉ aꞌti pũrĩrẽ Pablore ojabosagʉ, Tercio wãmetiꞌi. Yʉꞌʉ Jesucristore ẽjõpeogʉ mʉsãrẽ añudutiꞌi.
Gayo mʉsãrẽ añudutimi. Jesucristore ẽjõpeorã cʉ̃ ya wiꞌipʉ nerẽwʉama. Yʉꞌʉ Pablo ti wiꞌipʉ cãjĩꞌi. Erasto aꞌti macã cjase daꞌrasere dutigʉ, narẽ niyeru coꞌtegʉ añudutimi. Tojo nicã apĩ Jesucristore ẽjõpeogʉ Cuarto añudutimi.
Marĩ wiogʉ Jesucristo mʉsã nipeꞌtirãrẽ añurõ weeato.
25-26 Marĩ Õꞌacʉ̃rẽ eꞌcatipeorã, “Añuyʉꞌrʉami”, nírã. Marĩ wiogʉ Jesucristo ye queti meꞌrã Õꞌacʉ̃ marĩrẽ nemorõ ẽjõpeocã weemasĩmi. Dʉporopʉre nipeꞌtirã masãrẽ yʉꞌrʉose quetire masĩnoꞌña marĩcaro niwʉ̃. Aꞌtocaterore majã Õꞌacʉ̃ ye queti weremʉꞌtãrĩ masã na ojaꞌque meꞌrã masĩnoꞌo. Õꞌacʉ̃ catinuꞌcũgʉ̃ tojo wereduticʉ niwĩ. Yʉꞌʉ quẽꞌrã Jesucristo ye quetire wereꞌe. Õꞌacʉ̃ nipeꞌtise cururicjãrãrẽ cʉ̃rẽ ẽjõpeo, cʉ̃ ʉaro weecã ʉasami.
Õꞌacʉ̃ niꞌcʉ̃ta nimi. Cʉ̃ niꞌcʉ̃ta nipeꞌtisere masĩpeꞌocãꞌmi. Tojo weerã Jesucristo weetamurõ meꞌrã Õꞌacʉ̃rẽ “Tutuayʉꞌrʉami”, ni ẽjõpeonuꞌcũcãꞌrã. Tojota weerã.
Tocãꞌrõta ojaꞌa.
Pablo
Yʉꞌʉ Pablo, Sóstenes meꞌrã mʉsãrẽ añudutiꞌi. Cʉ̃ quẽꞌrã Jesucristore ẽjõpeogʉ marĩ acaweregʉ nimi. Õꞌacʉ̃ cʉ̃ ʉaꞌcaronojõta yʉꞌʉre Jesucristo ye quetire weredutigʉ besecṹúcʉ niwĩ.
Yʉꞌʉ aꞌti pũrĩrẽ mʉsã Corintopʉ nirãrẽ ojaꞌa. Mʉsã Jesucristore ẽjõpeorã Õꞌacʉ̃ ya curuacjãrãrẽ ojaꞌa. Mʉsã Jesucristo meꞌrã nírã, Õꞌacʉ̃ yarã niꞌi. Õꞌacʉ̃ mʉsãrẽ cʉ̃ yarã niato nígʉ̃ besecʉ niwĩ. Nipeꞌtirocjãrã Jesucristore ẽjõpeorãrẽ tojo besecʉ niwĩ. Jesucristo nipeꞌtirã cʉ̃rẽ ẽjõpeorã wiogʉ nimi. Tojo nicã marĩ wiogʉ nimi.
Õꞌacʉ̃ marĩ pacʉ, tojo nicã Jesucristo marĩ wiogʉ mʉsãrẽ añurõ weeato. Mʉsãrẽ ejerisãjãcã weeato.
Mʉsã Jesucristore ẽjõpeorã niyucã, Õꞌacʉ̃ mʉsãrẽ añurõ weecʉ niwĩ. Cʉ̃ tojo weesere ĩꞌagʉ̃, cʉ̃rẽ eꞌcatise oꞌonuꞌcũꞌu.
Mʉsã Jesucristo yarã niyucã, Õꞌacʉ̃ mʉsãrẽ cʉ̃ ye cjase nipeꞌtise añusere oꞌocʉ niwĩ. Tere oꞌogʉ, mʉsãrẽ cʉ̃ yere añurõ masĩcã weecʉ niwĩ. Ãpẽrãrẽ mʉsã cʉ̃ ye quetire añurõ wereturiacã weecʉ niwĩ.
Yʉꞌʉ “Cristo mʉsãrẽ añurõ weegʉsami”, niwʉ̃. Cʉ̃ yarã sãjãcã, yʉꞌʉ níꞌcaronojõta waꞌawʉ mʉsãrẽ.
Tojo weerã mʉsã Õꞌacʉ̃ oꞌosere cʉopeꞌocãꞌa. Marĩ wiogʉ Jesucristo aꞌtiatjere yucueri curare Õꞌacʉ̃ mʉsãrẽ oꞌose dʉꞌsaweꞌe.
Cʉ̃ tutuasere mʉsãrẽ oꞌonuꞌcũgʉ̃sami. Cʉ̃rẽ ẽjõpeocã weenuꞌcũgʉ̃sami. Téé aꞌti ʉmʉco peꞌticãpʉ tojo weeduꞌugʉsami. Tojo weerã marĩ wiogʉ Jesucristo aꞌticã, buꞌiri marĩrã nirãsaꞌa.
Õꞌacʉ̃ cʉ̃ níꞌquere queoro weemi. Cʉ̃́ta mʉsãrẽ besecʉ niwĩ. Cʉ̃ macʉ̃ Jesucristo marĩ wiogʉ meꞌrã añurõ nidutigʉ besecʉ niwĩ.
Acawererã, Jesucristo dutiro meꞌrã mʉsãrẽ aꞌtiro nigʉ̃ti. Mʉsã niꞌcãrõnojõ wãcũña. Mʉsã ucũse meꞌrã dʉcawatiticãꞌña. Eꞌcatise meꞌrã aꞌmerĩ ucũña. Niꞌcãrõnojõ wãcũ nisetiya.
Yʉꞌʉre Cloé wãmetigo ya wiꞌicjãrã mʉsã aꞌmerĩ ĩꞌasĩꞌrĩtise quetire werewã.
Aꞌtiro werewã: “Masãnʉcʉ̃ mejẽcã diaꞌcʉ̃ wãcũsetiama”, niwã. Mʉsã aꞌtiro ucũaporo: “Ʉ̃sã Pablo ya curuacjãrã niꞌi.” Ãpẽrã “Apolo ya curuacjãrã”, “Pedro ya curuacjãrã”, tojo nicã “Cristo ya curuacjãrã niꞌi”, niaporo. Tojo weerã noꞌo ʉaro wãcũmaꞌacãꞌporo.
Tojo wãcũticãꞌrõʉaꞌa. Marĩ Cristore ẽjõpeorã niꞌi. Tojo weerã niꞌcã curuata niꞌi. Marĩrẽ dʉcawaase marĩꞌi. Yʉꞌʉ Cristo niweꞌe. Mʉsã ye niatjere curusapʉ wẽrĩbosatiwʉ. “Pablore ẽjõpeorãrẽ wãmeyenoꞌrõsaꞌa”, ninoꞌña marĩwʉ̃.
Õꞌacʉ̃rẽ eꞌcatise oꞌoꞌo. Crispo, tojo nicã Gayo diaꞌcʉ̃rẽ wãmeyegʉ, queorota weewʉ.
Estéfanas ya wiꞌicjãrã quẽꞌrãrẽ wãmeyewʉ. Ãpẽrãma wãcũnemotisaꞌa.
Yʉꞌʉre Cristo wãmeyedutigʉ cũutiwĩ. Cʉ̃ mʉsãrẽ yʉꞌrʉose queti peꞌere yʉꞌʉre weredutigʉ oꞌówĩ. Tere weredutigʉ, masã añurõ na wãcũmeꞌrĩse paca meꞌrã weredutitiwĩ. Yʉꞌʉ tojo werecãma, Cristo curusapʉ wẽrĩsere wãcũtibopã. Masã yʉꞌrʉonoꞌtibopã.
Jesucristo ye queti aꞌtiro niꞌi. Cʉ̃ marĩrẽ yʉꞌrʉosĩꞌrĩgʉ̃, curusapʉ wẽrĩcʉ niwĩ. Tereta Jesucristore ẽjõpeotirã pecameꞌepʉ waꞌajã aꞌtiro nisama cʉ̃ wẽrĩꞌquere: “Tojo nimaꞌacãrõ weeꞌe”, nisama. Marĩ cʉ̃ yʉꞌrʉonoꞌcãrã peꞌema Cristo curusapʉ wẽrĩꞌque queti añuse niꞌi. Te queti meꞌrã Õꞌacʉ̃ tutuasere ĩꞌanoꞌo.
Õꞌacʉ̃ ye queti ojáca pũrĩpʉre aꞌtiro ojanoꞌwʉ̃:
Ãpẽrã “Ʉ̃sã masĩrã niꞌi”, nirãsama.
Na tojo ucũsere peꞌticã weegʉti.
Na tʉꞌomasĩsere tuumajãminʉꞌcõcʉ̃ti, nicʉ niwĩ Õꞌacʉ̃.
Tojo weerã “Masĩpeꞌocãꞌa” nirã́ mejõ nirã tojama. Tojo nicã ãpẽrãrẽ na wãcũsere buꞌeri masã quẽꞌrã mejãrõta tojama. Aꞌti ʉmʉco cjasere ucũmeꞌrĩrã quẽꞌrã mejãrõta tojama. Aꞌte, aꞌti ʉmʉco cjase na “Tʉꞌomasĩꞌi” nisere Õꞌacʉ̃ aꞌtiro weesami. Tere mejõ nise waro waꞌacã weesami.
Õꞌacʉ̃ nipeꞌtisere masĩmi. Tojo weegʉ cʉ̃ aꞌti turicjãrãrẽ na tʉꞌomasĩse meꞌrã cʉ̃rẽ masĩcã weeticʉ niwĩ. Aꞌtiro peꞌe ʉacʉ niwĩ. Na Jesucristo ye quetire tʉꞌorã, na ẽjõpeocã, “Narẽ yʉꞌrʉogʉti”, nicʉ niwĩ. Cʉ̃rẽ ẽjõpeotirã peꞌe te quetire tʉꞌorã, “Tojo nimaꞌacãrõ weeꞌe”, ni wãcũcãrã niwã.
Judío masã Õꞌacʉ̃rẽ ẽjõpeose dʉporo aꞌtiro nisama: “Õꞌacʉ̃ tutuaro meꞌrã weeĩꞌocã ĩꞌatojarãpʉ diaꞌcʉ̃ ẽjõpeorãti”, nisama. Judío masã nitirã griego masã peꞌe quẽꞌrã aꞌti turicjãrã na wãcũmeꞌrĩsere ẽjõpeoma.
Ʉ̃sã pũrĩcã Cristo curusapʉ wẽrĩꞌcʉ ye quetire wereꞌe. Judío masã tere tʉꞌorã, tʉꞌsatisama. Judío masã nitirã quẽꞌrã te quetire tʉꞌorã, “Tojo nimaꞌacãrã weema”, nisama.
Marĩ Õꞌacʉ̃ beseꞌcãrãrẽ noꞌo judío masãrẽ, judío masã nitirãrẽ Jesucristo ye queti niꞌcãrõnojõ niꞌi. Marĩ Cristo curusapʉ wẽrĩse meꞌrã aꞌtiro masĩꞌi: “Õꞌacʉ̃ tutuagʉ, masĩyʉꞌrʉagʉ nimi”, niꞌi.
Aꞌti ʉmʉcocjãrã Õꞌacʉ̃ weesere tojo weemaꞌasere weronojõ wãcũma. Niweꞌe. Õꞌacʉ̃ weese peꞌeta masã masĩse nemorõ niyʉꞌrʉnʉꞌcãꞌa. Apeye Õꞌacʉ̃ weeꞌquere tutuatisere weronojõ ĩꞌama. Niweꞌe. Cʉ̃ weeꞌque peꞌeta masã weese yʉꞌrʉoro tutuanemoꞌo.
Acawererã, mʉsãrẽ Õꞌacʉ̃ beseatji dʉporopʉ nisetiꞌquere wãcũña. Mʉsã pejetirãcã aꞌti turi cjasere masĩrã waro niwʉ̃. Pejetirãcã wiorã niwʉ̃. Pejetirãcã wiorã acawererã niwʉ̃.
Cʉ̃ aꞌti turi cjase masĩrãrẽ bopoyadutigʉ na “Tʉꞌomasĩtirã nima” nirãnojõrẽ besecʉ niwĩ. Tojo nicã tutuarãrẽ bopoyadutigʉ tutuatirã peꞌere besecʉ niwĩ.
Cʉ̃ mejõ nirã masã yabinoꞌrãrẽ besecʉ niwĩ. Cʉ̃ tojo weecã, wiorã mejõ nirã tʉꞌoñaꞌto nígʉ̃ tojo weecʉ niwĩ.
Tojo weegʉ Õꞌacʉ̃ ĩꞌorõpʉ ne niꞌcʉ̃ “Yʉꞌʉ ãpẽrã yʉꞌrʉoro masĩyʉꞌrʉnʉꞌcãꞌa”, nímasĩtisami.
Mʉsãrẽ Õꞌacʉ̃ basuta Jesucristo yarã sãjãcã weecʉ niwĩ. Tojo nicã Cristo meꞌrãta marĩ masĩse cʉoꞌo. Cʉ̃ meꞌrãta tja Õꞌacʉ̃ marĩrẽ “Na añurã, yʉꞌrʉonoꞌcãrãpʉ nima”, ni ĩꞌasami. Marĩ cʉ̃ yarã niꞌi. Tojo weegʉ marĩ pecameꞌepʉ waꞌaboꞌcãrãrẽ yʉꞌrʉweticã weecʉ niwĩ.
Tojo weero Õꞌacʉ̃ ye queti ojáca pũrĩpʉ ojaꞌcaronojõta niꞌi: “Niꞌcʉ̃ ‘Ãpẽrã yʉꞌrʉoro niyʉꞌrʉnʉꞌcãꞌa’ nisĩꞌrĩgʉ̃, niticãꞌto. Tojo wãcũrõnojõ oꞌogʉ, marĩ wiogʉ peꞌere ‘Tutuayʉꞌrʉgʉ nimi, marĩrẽ añubutiaro weecʉ niwĩ’, niato”, ni ojanoꞌwʉ̃.
Yʉꞌʉ mʉsã tiropʉ Õꞌacʉ̃ ye quetire weregʉ etagʉ, aꞌtiro weewʉ. Pacase ucũse diꞌapaca meꞌrã masã na masĩse meꞌrã weretiwʉ.
Yʉꞌʉ mʉsã tiropʉ nígʉ̃, aꞌte diaꞌcʉ̃rẽ wãcũnʉrʉ̃wʉ̃: “Jesucristo ye queti, tojo nicã cʉ̃ curusapʉ wẽrĩꞌque diaꞌcʉ̃rẽ weregʉti”, ni wãcũwʉ̃.
Yʉꞌʉ mʉsã tiropʉ nígʉ̃, mejõ nigʉ̃ tʉꞌoñaꞌwʉ̃. Apetero yʉꞌʉ te quetire queoro weretibosaꞌa nígʉ̃, narãsãcũcãti.
4-5 Yʉꞌʉ mʉsãrẽ ẽjõpeocã ʉagʉ, masĩrã ucũwʉase meꞌrã ucũtiwʉ. Õꞌacʉ̃ tutuase, cʉ̃ masĩse oꞌose meꞌrã ẽjõpeoato nígʉ̃ ucũwʉ̃. Tere ucũgʉ̃, Õꞌacʉ̃ tutuaro meꞌrã, Espíritu Santu meꞌrã peꞌe ẽjõpeocã weewʉ. Mʉsãrẽ masã wãcũwʉaronojõ tʉꞌo ẽjõpeocã ʉatiwʉ. Tojo weegʉ tojo werewʉ.
Tojo nimirã, apeterore ʉ̃sã aꞌtiro weeꞌe. Jesucristore añurõ ẽjõpeorãma pacase masĩse paca meꞌrã wereꞌe. Te masĩse paca aꞌti turi cjase mejẽta niꞌi. Tojo nicã wiorã aꞌti turicjãrã ye mejẽta niꞌi. Na masĩse maata peꞌtirosaꞌa.
Ʉ̃sã aꞌtere ucũrã, Õꞌacʉ̃ ye peꞌere ucũrã weeꞌe. Cʉ̃ masĩsere, masĩnoꞌña marĩmiꞌquere, masã ne waro tʉꞌotiꞌquere ucũꞌu. Aꞌti turi weese dʉporo Õꞌacʉ̃ te yaꞌyioꞌquere “Aꞌtiro weegʉti”, ni wãcũyutojacʉ niwĩ. Marĩrẽ yʉꞌrʉoatjere, marĩ ʉꞌmʉsepʉ ninuꞌcũatjere wãcũyucʉ niwĩ. Tereta ucũꞌu.
Ne niꞌcʉ̃pʉta aꞌti turicjʉ̃ wiogʉ aꞌtere tʉꞌomasĩticʉ niwĩ. Tʉꞌomasĩrã pũrĩcã, Jesucristo marĩ wiogʉ añuyʉꞌrʉagʉre curusapʉ wẽjẽtibopã.
Õꞌacʉ̃ ye queti ojáca pũrĩpʉre aꞌtiro peꞌe ojanoꞌo:
Õꞌacʉ̃ cʉ̃rẽ mairãrẽ añuse apoyucʉ niwĩ.
Na ĩꞌatiꞌque, na tʉꞌotiꞌque niꞌi.
Te añuse marĩ masĩtiꞌquere Õꞌacʉ̃ Espíritu Santu meꞌrã marĩrẽ masĩcã weemi. Espíritu Santu nipeꞌtise diasayʉꞌrʉnʉꞌcãsere Õꞌacʉ̃ cʉ̃ weesere masĩpeꞌocãꞌmi.
Marĩ apĩ cʉ̃ wãcũsere masĩweꞌe. Cʉ̃ seꞌsaro cʉ̃ wãcũsere tʉꞌoñaꞌsami. Aꞌte weronojõ Espíritu Santu seꞌsaro Õꞌacʉ̃ cʉ̃ wãcũsere masĩmi.
Marĩ aꞌti ʉmʉcocjãrã Jesucristore ẽjõpeotirã weronojõ wãcũweꞌe. Õꞌacʉ̃ marĩrẽ Espíritu Santure oꞌocʉ niwĩ. Tojo weerã cʉ̃ weronojõ wãcũse cʉoꞌo. Cʉ̃ meꞌrã nipeꞌtise Õꞌacʉ̃ marĩrẽ oꞌoꞌquere masĩꞌi.
Ʉ̃sã aꞌtere ucũrã, Espíritu Santu buꞌeꞌque ʉseri meꞌrã ucũꞌu. Ʉ̃sã basu masĩmʉjãtiꞌque meꞌrã mejẽta ucũꞌu. Tojo weerã ʉ̃sã Espíritu Santure cʉorã cʉ̃rẽ cʉorãrẽta buꞌeꞌe.
Espíritu Santure moogʉ̃ aꞌtiro weesami. Õꞌacʉ̃ ye cjasere, Espíritu Santu buꞌesere ʉatisami. “Tojo nimaꞌacãrõ weeꞌe”, nisami. Espíritu Santu meꞌrã marĩ Õꞌacʉ̃ yere masĩꞌi. Tojo weegʉ cʉ̃rẽ moogʉ̃ Õꞌacʉ̃ yere “Tojo nirõ weeꞌe”, ni tʉꞌomasĩtisami.
Espíritu Santure cʉogʉ peꞌe nipeꞌtise buꞌesere “¿Queoro niti?” ni besemasĩpeꞌocãꞌsami. Aꞌtiro weegʉre Espíritu Santure moogʉ̃ peꞌe cʉ̃ weesere besemasĩtisami.
Õꞌacʉ̃ ye queti ojáca pũrĩpʉ aꞌtiro ojanoꞌcaro niwʉ̃: “Niꞌinojõta ne niꞌcʉ̃ marĩ wiogʉ wãcũsere masĩtisami. Ne Õꞌacʉ̃rẽ ‘Tojo ʉaꞌa’ ni, dutimasĩtisami”, ni ojanoꞌwʉ̃. Tojo nimicã, marĩ peꞌe Cristo meꞌrã nírã, cʉ̃ wãcũsere masĩꞌi.
Acawererã, mʉsã Espíritu Santure añurõ yʉꞌtirã weronojõ nitiwʉ. Tojo weegʉ mʉsãrẽ diasasere wereta basiotiwʉ. Aꞌtiro peꞌe weewʉ. Mʉsãrẽ diasatise diaꞌcʉ̃rẽ werewʉ. Aꞌti turicjãrã Espíritu Santure moorã weronojõ niyucã, tojo weewʉ. Mʉsã Cristo ye cjasere añurõ ẽjõpeotiwʉ. Tojo weegʉ mʉsãrẽ wĩꞌmarãrẽ ucũgʉ̃ weronojõ werewʉ.
Wĩꞌmarã aꞌtiro weesama. Õpẽrĩ duꞌutirã, õpẽcõ diaꞌcʉ̃ miꞌrĩsama. Narẽ baꞌasere ecatisama. Buꞌese baꞌase ecase weronojõ niꞌi, nisĩꞌrĩrõ weeꞌe. Wĩꞌmarãrẽ õpẽcõ miꞌorõ weronojõ mʉsãrẽ aꞌtiro weewʉ. Mʉsãrẽ diasatise buꞌicjasere buꞌewãꞌcõwʉ̃. Yʉꞌʉ diasasere mʉsãrẽ buꞌecãma, põtẽoti wãcũejatibopã. Mejãrõta niꞌcãrõacãrẽ yʉꞌʉ pacase pacare buꞌecã, tʉꞌotibosaꞌa.
Mʉsã Jesucristore ẽjõpeotirã weronojõ niꞌi yujupʉ. Mʉsã aꞌmerĩ ʉoꞌo. Aꞌmerĩ ĩꞌasĩꞌrĩweꞌe. Tojo weerã Jesucristore ẽjõpeotirã aꞌti turicjãrã weronojõ weeꞌe.
Mʉsã aꞌtiro ucũꞌu: “Yʉꞌʉ Pablo ya curuacjʉ̃ niꞌi.” Apĩ “Yʉꞌʉ Apolo ya curuacjʉ̃ niꞌi”, nisaꞌa. Tojo nírã, aꞌti turicjãrã weronojõ ucũrã weeꞌe.
Yʉꞌʉ, Apolo meꞌrã ʉ̃sã mejõ nirã niꞌi. Õꞌacʉ̃rẽ daꞌrawãꞌñacoꞌteri masã niꞌi. Tojo weerã ʉ̃sãrẽ “Na ya curuacjãrã niꞌi”, niticãꞌña. Ʉ̃sã werese meꞌrã mʉsã marĩ wiogʉ Jesucristore ẽjõpeowʉ. Ʉ̃sãnʉcʉ̃ Õꞌacʉ̃ weredutiꞌquere werewʉ.
Yʉꞌʉ ne waro mʉsãrẽ werewãꞌcõwʉ̃. Niꞌcʉ̃ otese dʉcare otegʉ weronojõ weewʉ. Beꞌro Apolo mʉsãrẽ buꞌenemopeocʉ niwĩ. Otesere aco pioꞌcʉ weronojõ weecʉ niwĩ. Õꞌacʉ̃ peꞌe tere pĩꞌrĩ bʉcʉamʉjãcã weecʉ niwĩ. Tere wéégʉ, mʉsãrẽ nemorõ ẽjõpeocã weecʉ niwĩ. Nemorõ cʉ̃ ʉaro weecã weecʉ niwĩ.
Otese dʉcare otegʉ, tojo nicã aco piogʉ mejõ nirã nima. Õꞌacʉ̃ pũrĩcã tere pĩꞌrĩcã weegʉ́ cʉ̃ waro nimi.
Weremʉꞌtãꞌcʉ, beꞌro cʉ̃rẽ buꞌesirutugʉ quẽꞌrã niꞌcãrõnojõ nima. Õꞌacʉ̃ nánʉcʉ̃rẽ queoro na weeꞌquere wapayegʉsami.
Ʉ̃sã Õꞌacʉ̃ yarã niꞌi. Cʉ̃rẽ niꞌcãrõnojõ daꞌracoꞌteꞌe. Mʉsã cʉ̃ daꞌrari diꞌta weronojõ niꞌi.
Tojo nicã wiꞌi cʉ̃ yeewãꞌcãrĩ wiꞌi weronojõ niꞌi.
Yʉꞌʉ Õꞌacʉ̃ weetamuse meꞌrã mʉsãrẽ buꞌégʉ, aꞌtiro weewʉ. Wiꞌi nʉꞌcõmeꞌrĩrĩ masʉ̃ weronojõ mʉsãrẽ añurõ buꞌenʉꞌcãwʉ̃. Ãpẽrã mʉsãrẽ buꞌenemorã, ti wiꞌire weeturiamʉjãrã weronojõ weerã weema. Ti wiꞌire yapadaꞌreosĩꞌrĩrã, añurõ weeroʉaꞌa.
Õꞌacʉ̃ masãrẽ yʉꞌrʉodutigʉ Jesucristore cũucʉ niwĩ. Cʉ̃ niꞌcʉ̃ta masãrẽ yʉꞌrʉogʉ nimi. Yʉꞌʉ mʉsãrẽ te quetire buꞌenʉꞌcãwʉ̃. Ne apĩ, Õꞌacʉ̃ tojo cũunʉꞌcãꞌque Jesucristo ye quetire dʉcayumasĩtisami.
Wiꞌire wéérã, aꞌtiro weenoꞌo. Uru, platanojõ meꞌrã, ʉ̃tãperi wapabʉjʉse meꞌrã yeebuꞌipeonoꞌo. Ãpẽrã yucʉ meꞌrã, pũrĩ meꞌrã, ãrʉ̃pagʉ meꞌrã weemasĩnoꞌo. Aꞌte weronojõ niꞌcʉ̃ añuse warore mʉsãrẽ buꞌebosami. Apĩ mejõ nise maata peꞌtisere buꞌebosami.
Aꞌti ʉmʉco peꞌticã, Õꞌacʉ̃ nánʉcʉ̃rẽ na buꞌeꞌquere bajuyoropʉ besegʉsami. Niꞌcʉ̃ urure pecameꞌepʉ besegʉ weronojõ weegʉsami. ¿Na añurõ o ñaꞌarõ peꞌe buꞌepari? nígʉ̃, tojo weegʉsami.
Niꞌcʉ̃ ãpẽrãrẽ añurõ buꞌeturiamʉjãꞌque ninuꞌcũcãꞌrõsaꞌa. Niꞌcã wiꞌi ʉ̃tã wapabʉjʉse meꞌrã yééca wiꞌi ʉ̃jʉ̃tiro weronojõ ninuꞌcũrõsaꞌa. Õꞌacʉ̃ cʉ̃ daꞌraꞌquere wapayegʉsami.
Apĩ añurõ buꞌeturiawãꞌcãtigʉ peꞌere cʉ̃ buꞌeꞌque peꞌtia waꞌarosaꞌa. Pũrĩ meꞌrã wééca wiꞌi weronojõ ʉ̃jʉ̃dija waꞌarosaꞌa. Cʉ̃ ti wiꞌi ʉ̃jʉ̃rĩ cura duꞌtiwijaaꞌcʉ weronojõ nigʉ̃sami. Cʉ̃ ye nipeꞌtise ʉ̃jʉ̃peꞌtia waꞌarosaꞌa. Cʉ̃ niꞌcʉ̃ta pecameꞌepʉ waꞌaboꞌcʉ yʉꞌrʉwetigʉsami.
¿Mʉsã masĩweti? Mʉsã Õꞌacʉ̃ wiꞌi weronojõ niꞌi. Espíritu Santu mʉsãpʉre nimi.
Mʉsãrẽ “Õꞌacʉ̃ wiꞌi weronojõ niꞌi” nírõ, cʉ̃ yarã waro niꞌi, nisĩꞌrĩrõ weeꞌe. Tojo weegʉ Õꞌacʉ̃ cʉ̃ yarãrẽ dojorẽcã weegʉre pecameꞌepʉ buꞌiri daꞌregʉsami.
Mʉsã basu aꞌtiro wãcũmaꞌaticãꞌña: “Yʉꞌʉ aꞌti ʉmʉcocjãrã wãcũwʉaro weronojõ masĩyʉꞌrʉaꞌa”, niticãꞌña. Aꞌtiro peꞌe niña. “Ne masĩtisaꞌa”, niña. Tojo ucũgʉ̃ pũrĩcãrẽ Õꞌacʉ̃ masĩgʉ̃ waro waꞌacã weegʉsami.
Aꞌti ʉmʉcocjãrã na “Tʉꞌomasĩꞌi” nise Õꞌacʉ̃ ĩꞌorõpʉre tojo weemaꞌase niꞌi. Õꞌacʉ̃ ye queti ojáca pũrĩpʉ aꞌtiro ni ojanoꞌwʉ̃: “Aꞌti turicjãrã na masĩse meꞌrã ‘Weerãti’ nirãrẽ Õꞌacʉ̃ na wãcũsere tuumajãminʉꞌcõcãꞌsami”, ni ojanoꞌwʉ̃.
Aperopʉ quẽꞌrãrẽ Õꞌacʉ̃ ye queti ojáca pũrĩpʉre aꞌtiro ojanemonoꞌwʉ̃: “Marĩ wiogʉ aꞌti ʉmʉcocjãrã wãcũsere masĩmi. Na masĩsere ĩꞌagʉ̃, ‘Mejõ nise niꞌi’, nisami”, ni ojanoꞌwʉ̃.
Tojo weerã mʉsãrẽ buꞌegʉre “Ãpẽrã yʉꞌrʉoro nimi”, niticãꞌña. “Yʉꞌʉ Pablo ya curuacjʉ̃ niꞌi”, niticãꞌña. Õꞌacʉ̃ mʉsãrẽ añurõ waꞌacã ʉagʉ, aꞌtiro weecʉ niwĩ. Nipeꞌtisere oꞌocʉ niwĩ.
Apeye quẽꞌrãrẽ mʉsã Cristo yarã niꞌi. Tojo nicã Cristo quẽꞌrã Õꞌacʉ̃ yagʉ nimi.
Ʉ̃sãrẽ mʉsã aꞌtiro wãcũrõʉaꞌa. “Cristore daꞌrawãꞌñacoꞌteri masã nima”, nirõʉaꞌa. Ʉ̃sã Õꞌacʉ̃ ye queti todʉporocjãrã masĩtiꞌquere werecoꞌterã niꞌi.
Marĩ daꞌrase cʉorã, marĩ wiogʉ dutiꞌcaronojõta queoro weeroʉaꞌa. Tojo weecã, marĩrẽ ẽjõpeosami.
Mʉsã yʉꞌʉre “Pablo Õꞌacʉ̃ cjasere añurõ daꞌrami” nicã o niticã, sõꞌowaro wãcũqueꞌtiweꞌe. Mejãrõta wiorã na besewʉaropʉ miacã quẽꞌrãrẽ, wãcũqueꞌtiweꞌe. Yʉꞌʉ basu waro quẽꞌrã beseweꞌe.
Yʉꞌʉ daꞌrasere ñaꞌarõ tʉꞌoñaꞌtisaꞌa. Tojo nimigʉ̃, “Te añu niꞌi”, nímasĩtisaꞌa. Marĩ wiogʉ diaꞌcʉ̃ yʉꞌʉ weesere besesami.
Tojo weerã ãpẽrã weeꞌquere beseyuticãꞌña. Marĩ wiogʉre yucueya. Cʉ̃ aꞌtigʉ, nipeꞌtise masã masĩtiꞌque yaꞌyioropʉ níꞌquere bajurẽgʉ̃sami. Masã na wãcũrõpʉ “Aꞌtiro weegʉti” níꞌque quẽꞌrãrẽ ĩꞌogʉ̃sami. Ti nʉmʉ nicã Õꞌacʉ̃ nánʉcʉ̃ añurõ weesetiꞌquere “Queoro añurõ weewʉ”, nigʉ̃sami.
Acawererã, añusere mʉsãrẽ ʉasãꞌa. Tojo weegʉ Apolo, yʉꞌʉ, ʉ̃sã ye cjase meꞌrã mʉsãrẽ queose oꞌoapʉ. Ʉ̃sã weronojõ niꞌcãrõ meꞌrã niato nírã tojo weeapʉ. Ʉ̃sã weesere ĩꞌacũuña. Tojo wéérã, mʉsã Õꞌacʉ̃ ye queti ojáca pũrĩpʉ nírõnojõta weerãsaꞌa. Ti pũrĩpʉ dutítisenojõrẽ yʉꞌrʉoquejosome. Tojo nicã “Ʉ̃sãrẽ buꞌegʉ peꞌe masĩyʉꞌrʉnʉꞌcãmi mʉsãrẽ buꞌegʉ yʉꞌrʉoro”, nisome.
Mʉsã ãpẽrã nemorõ añurã niweꞌe. Masĩyʉꞌrʉnʉꞌcãrã niweꞌe. Nipeꞌtise mʉsã cʉose Õꞌacʉ̃ oꞌoꞌque diaꞌcʉ̃ niꞌi. Cʉ̃ oꞌóca beꞌro nimicã, to pũrĩcãrẽ ¿deꞌro weerã mʉsã basu bocaꞌcaro weronojõ tʉꞌoñaꞌti?
Mʉsã aꞌtiro wãcũꞌu: “Nipeꞌtisere cʉopeꞌocãꞌa, ñeꞌenojõ dʉꞌsaweꞌe”, nisaꞌa. Ʉ̃sã topʉ nitiri cura mʉsã wiorã masĩyʉꞌrʉnʉꞌcãrã weronojõ tʉꞌoñaꞌsaꞌa. “Nipeꞌtisere masĩpeꞌocãꞌa”, nisaꞌa. Tojo nírã, ʉ̃sã peꞌere tojowaro ĩꞌacõꞌasaꞌa. Mʉsã diacjʉ̃ta wiorã nicã pũrĩcãrẽ, añuyʉꞌrʉabosaꞌa. Ʉ̃sã quẽꞌrã mʉsã meꞌrã wiorã nitamubosaꞌa.
Yʉꞌʉ aꞌtiro peꞌe tʉꞌoñaꞌa. Õꞌacʉ̃ ʉ̃sãrẽ Jesucristo besecṹúꞌcãrãrẽ nipeꞌtirã docapʉ mejõ nirã mejãrã cũuꞌcaro weronojõ tʉꞌoñaꞌa. Ʉ̃sã wẽjẽcõꞌanoꞌajã weronojõ niꞌi. Nipeꞌtirã, aꞌti diꞌtacjãrã, ʉꞌmʉsecjãrã ʉ̃sã piꞌeticã ĩꞌasama.
Cristo ye quetire werecã, aꞌti nucũcãcjãrã ʉ̃sãrẽ “Tʉꞌomasĩtirã nima”, nisama. Mʉsã peꞌe “Cristo ye quetire masĩpeꞌocãꞌa”, nisaꞌa. Ʉ̃sã mʉsã ĩꞌacãta, tutuaweꞌe. Mʉsã pũrĩcã “Ʉ̃sã tutuarã niꞌi”, nisaꞌa. Masã ʉ̃sãrẽ tojo ĩꞌacõꞌacãꞌma. Mʉsã peꞌere wiopesase meꞌrã ĩꞌasama.
Ne waropʉta ʉ̃sã piꞌetinʉꞌcãwʉ̃. Niꞌcãrõacã quẽꞌrãrẽ tojota yapaticãꞌa. Ʉjaboaꞌa, acowʉoꞌo, suꞌti mooꞌo. Masã ʉ̃sãrẽ tãrãpéma. Wiꞌi ʉ̃sã ya wiꞌi waro mooꞌo.
Ʉ̃sã baꞌasĩꞌrĩsenojõrẽ, ʉ̃sã suꞌti sãñasĩꞌrĩsenojõrẽ duusĩꞌrĩrã, aꞌtiro weeꞌe. Ʉ̃sã basu ʉpʉtʉ daꞌra piꞌetiꞌi. Masã ʉ̃sãrẽ ñaꞌarõ ucũcã, narẽ ʉ̃sã peꞌe “Añurõ waꞌato”, ni sẽrĩbosaꞌa. Ʉ̃sãrẽ ñaꞌarõ weecã, tojo tʉꞌoñaꞌcãꞌa.
Masã ʉ̃sãrẽ ñaꞌarõ ucũcã, narẽ añurõ meꞌrã apomeꞌrĩcãꞌa. Aꞌti ʉmʉco cjase na cõꞌaꞌque, na ʉatisere weronojõ ʉ̃sãrẽ ĩꞌama. Ne waropʉ tojo yabinʉꞌcãꞌcãrã mejãrõta yabinuꞌcũma tja.
Mʉsãrẽ bopoyadutigʉ mejẽta ojaꞌa. Mʉsãrẽ yʉꞌʉ maꞌígʉ̃, yʉꞌʉ põꞌrãrẽ weronojõ queoro wãcũcã ʉagʉ weremeꞌrĩcãꞌa.
Mʉsã pãjãrã diez mil Cristo ye quetire buꞌerã cʉorã, cʉomasĩꞌi. Tojo pãjãrã cʉota basiomicã, niꞌcʉ̃ta nisami mʉsãrẽ weremʉꞌtãꞌcʉ. Te Jesucristo masãrẽ yʉꞌrʉogʉ aꞌticʉ niwĩ nise quetire yʉꞌʉta weremʉꞌtãwʉ̃. Mʉsã te quetire tʉꞌorã, cʉ̃rẽ ẽjõpeonʉꞌcãwʉ̃. Tojo weegʉ yʉꞌʉ mʉsã pacʉ weronojõ niꞌi. Mʉsã quẽꞌrã yʉꞌʉ põꞌrã weronojõ niꞌi.
Tojo weegʉ mʉsãrẽ aꞌtiro weecã ʉaꞌa. Yʉꞌʉ weesetisere ĩꞌacũu weesirutuya.
Yʉꞌʉ tere ʉasãgʉ̃, Timoteore mʉsã tiropʉ oꞌógʉ weeꞌe. Cʉ̃rẽ maꞌiꞌi. Cʉ̃ yʉꞌʉ macʉ̃ weronojõ nimi. Marĩ wiogʉ yere queoro weenuꞌcũmi. Yʉꞌʉ Cristore ẽjõpeogʉ weesetisere cʉ̃ mʉsãrẽ weregʉsami. Yʉꞌʉ nipeꞌtirã Cristore ẽjõpeorãrẽ, nipeꞌtiropʉ nirãrẽ wereꞌquenojõrẽta weregʉsami.
Niꞌcãrẽrã mʉsã aꞌtiro wãcũsaꞌa: “Ʉ̃sã ãpẽrã nemorõ añurõ weeyʉꞌrʉnʉꞌcãꞌa”, nisaꞌa. Tere nírã, “Pablo aꞌtisome”, ni wãcũsaꞌa.
Yʉꞌʉ peꞌe “Õꞌacʉ̃ ʉacã, maata mʉsã tiropʉ waꞌagʉti”, ni wãcũꞌu. “Topʉ waꞌagʉ, na tojo ni ucũrãrẽ ĩꞌagʉ̃ti”, niꞌi. Te seꞌsarore ĩꞌasome. “ ‘¿Na Õꞌacʉ̃ tutuase meꞌrã weetina?’ ni ĩꞌagʉ̃ti”, niꞌi.
Õꞌacʉ̃ wiogʉ nise aꞌtiro niꞌi. Cʉ̃ ʉaro, cʉ̃ tutuaro meꞌrã weecã ʉami. Ucũse ʉseri meꞌrã diaꞌcʉ̃ yʉꞌticã ʉatimi.
¿Ñeꞌerẽ ʉasari mʉsã? ¿Yʉꞌʉ mʉsã tiropʉ waꞌagʉ, ñaꞌarõ weese wapa mʉsãrẽ tuꞌticã ʉasari? ¿O añurõ weese wapa peꞌe maꞌise meꞌrã weremeꞌrĩcã ʉasarine?
Mʉsã ye queti aꞌtopʉ bʉsʉtʉꞌoꞌo. Tere tʉꞌogʉ, tʉꞌomarĩawʉ̃. Aꞌtiro tʉꞌoꞌo. Niꞌcʉ̃ mʉsã meꞌrãcjʉ̃ cʉ̃ pacʉ nʉorẽꞌcore ẽꞌma, nʉmotiapʉ. Aꞌtiro weesere Õꞌacʉ̃rẽ ẽjõpeotirãpʉta ne weetima. Ñaꞌayʉꞌrʉaꞌa.
Mʉsã “Ãpẽrã nemorõ añurõ weeyʉꞌrʉnʉꞌcãꞌa”, ¿niti yujupʉ? Bʉjawetironojõ oꞌorã, mʉsã bʉjawetitiwʉ. Bʉjawetirã pũrĩcã, cʉ̃rẽ cõꞌabopã. Mʉsã meꞌrã nerẽnemodutitibopã.
Yʉꞌʉ aꞌtopʉ nimigʉ̃, yʉꞌʉ wãcũse meꞌrã mʉsã tiropʉ nígʉ̃ weronojõ tʉꞌoñaꞌa. Tojo weegʉ cʉ̃ ñaꞌarõ weegʉre mʉsã meꞌrã nigʉ̃rẽ “Cõꞌarõʉaꞌa”, nitojaꞌa.
Marĩ wiogʉ Jesucristo dutiro meꞌrã mʉsãrẽ nerẽdutiꞌi. Yʉꞌʉ quẽꞌrã yʉꞌʉ wãcũsepʉ mʉsã tiropʉ nitamugʉ̃ti. Marĩ wiogʉ Jesú quẽꞌrã cʉ̃ tutuase meꞌrã mʉsã tiropʉ nigʉ̃sami.
Mʉsã tojo nerẽrã, pacʉ nʉorẽꞌcore nʉmotigʉre cõꞌacãꞌña. Wãtĩ cʉ̃ upʉre deꞌro weesĩꞌrĩgʉ̃ weeato nírã tojo duꞌucãꞌña. Tojo weecã, cʉ̃ upʉ piꞌetirosaꞌa. Tojo piꞌetigʉ, cʉ̃ ñaꞌarõ weesere duꞌubosami. Cʉ̃ tojo wééca beꞌro marĩ wiogʉ Jesú aꞌti turipʉ aꞌtigʉ, cʉ̃rẽ yʉꞌrʉogʉsami.
Ñaꞌarõ weegʉ́ mʉsã waꞌteropʉ nisami. Tojo weerã “Ʉ̃sã peꞌe ãpẽrã yʉꞌrʉoro añurõ weeyʉꞌrʉnʉꞌcãꞌa”, niticãꞌña. Ñaꞌarõ weesere nipeꞌtirã pẽꞌrĩpejatawio niꞌi. ¿Mʉsã aꞌtiro niwʉasere masĩweti? “Pã́ wéérã bʉcʉato nírã levadura wãmetisere morẽsama. Na cãꞌrõacã morẽ́ca beꞌro te nipeꞌtiropʉ seꞌsa waꞌasaꞌa”, ninoꞌo. Aꞌte weronojõ masã na ñaꞌarõ weesere pẽꞌrĩpeja waꞌasama.
Tojo weerã pẽꞌrĩpejari nírã, te ñaꞌase dojorẽsere cõꞌacãꞌña. Tere cõꞌarã, mʉsã añurã tojarã́saꞌa. Judío masã Pascua bosenʉmʉ dʉporo pã́ bʉcʉase meꞌrã morẽꞌquere cõꞌasama. Ti bosenʉmʉrẽ morẽña marĩse diaꞌcʉ̃rẽ baꞌasama. Te weronojõ mʉsã aꞌtiro weerãsaꞌa. Ñaꞌase dojorẽsere cõꞌarã, pã́ morẽña marĩse weronojõ tojarã́saꞌa. Añurã tojarã́saꞌa nitiroma, añurã nitojaꞌa. Cristo cʉ̃ basuta marĩ ñaꞌarõ weesere cõꞌagʉ̃ wẽjẽnoꞌtojacʉ niwĩ. Cʉ̃ Pascua nicã oveja na wẽjẽꞌcʉ weronojõ nimi.
Yʉꞌʉ todʉporo ojamʉꞌtãca pũrĩpʉ aꞌtiro ojawʉ. “Numiarẽ aꞌmetãrãbajaqueꞌatirã meꞌrã baꞌpatiticãꞌña”, ni ojawʉ.
Yʉꞌʉ tojo ojagʉ, “Aꞌti turicjãrãrẽ baꞌpatitibutiacãꞌña”, nigʉ̃ mejẽta weewʉ. Aꞌti turipʉre noꞌo ʉaro weeri masã nima. Aꞌmetãrãrĩ masã, ʉaripejasebʉcʉrã, yajari masã, Õꞌacʉ̃ mejẽtare ẽjõpeomaꞌarĩ masã nima. Yʉꞌʉ tojo nibutiaca beꞌro nicãma, mʉsã noꞌo waꞌarã waꞌabopã.
Yʉꞌʉ aꞌtiro peꞌe niwʉ̃: “Noꞌo ‘Jesucristore ẽjõpeoꞌo’ nimigʉ̃, ñaꞌarõ weegʉ́ meꞌrã baꞌpatiticãꞌña. Aꞌmetãrãgʉ̃nojõrẽ, ʉaripejagʉnojõrẽ, noꞌo queose yeeꞌquere ẽjõpeomaꞌagʉ̃nojõrẽ baꞌpatiticãꞌña. Tojo nicã ñaꞌarõ tuꞌtisepijagʉre, queꞌasebʉcʉre, yajari masʉ̃rẽ ne baꞌpatiticãꞌña. Ne cãꞌrõ na ‘Jesucristore ẽjõpeoꞌo’ nimirã, ñaꞌarõ weerã́ meꞌrã baꞌaticãꞌña”, niwʉ̃.
12-13 Yʉꞌʉ Jesucristore ẽjõpeotirãrẽ buꞌiri daꞌreweꞌe. Õꞌacʉ̃ cʉ̃ basu narẽ buꞌiri daꞌregʉsami. Mʉsã pũrĩcã mʉsã meꞌrã nirãrẽ na ñaꞌarõ weecã, buꞌiri daꞌreya. Õꞌacʉ̃ ye queti ojáca pũrĩ ojaꞌcaronojõta weeya. Aꞌtiro ojanoꞌwʉ̃: “Niꞌcʉ̃ mʉsã waꞌtero nigʉ̃́ ñaꞌarõ weegʉre cõꞌawĩrõña”, niwʉ̃. Tojo weerã cʉ̃rẽ cõꞌacãꞌña.
Jesucristore ẽjõpeorã na meꞌrãcjãrã meꞌrã uarãnojõ aꞌtiro weesama. Beseri masã Jesucristore ẽjõpeotirã tiropʉ besedutirã waꞌasama. Tojo weeticãꞌrõʉaꞌa. Mʉsã meꞌrãcjãrã Jesucristore ẽjõpeorãrẽ besedutiroʉaꞌa.
Mʉsã masĩsaꞌa. Aꞌti turi peꞌtíca beꞌro Jesucristo yarã aꞌti turicjãrãrẽ beserãsama. Mʉsã aꞌti turicjãrãrẽ beserãsama nírã, to pũrĩcãrẽ ¿deꞌro weerã aꞌteacãrẽ besemasĩweti?
¿Mʉsã masĩweti? Aꞌti ʉmʉco peꞌticã, marĩ Õꞌacʉ̃rẽ werecoꞌterã ʉꞌmʉsepʉ nimiꞌcãrã quẽꞌrãrẽ beserãsaꞌa. Tojo beserãsaꞌa nírã, aꞌti ʉmʉco cjase mʉsã dʉꞌsasoꞌquema tjãsaꞌa.
Aꞌti ʉmʉco cjase mejõ nise meꞌrã mʉsã aꞌmerĩ uaꞌa. Teacã meꞌrã uarã, aꞌtiro weeꞌe. Mʉsã beseri masãrẽ “Mejõ nirãnojõ nima” nimirã, na tiropʉ besedutirã waꞌaꞌa.
Aꞌtema mʉsãrẽ bopoyato nígʉ̃ tojo niꞌi. ¿Mʉsã waꞌteropʉre ne niꞌcʉ̃ masĩgʉ̃nojõ aꞌtere beseacjʉ marĩbutiati?
Nicãma, cʉ̃rẽ besedutironojõ oꞌorã, Jesucristore ẽjõpeotirã tiro peꞌe mʉsã meꞌrãcjãrãrẽ weresãrã waꞌaꞌa. Tojo weecã ¿añu niti mʉsãrẽ?
Mʉsã basu aꞌmerĩ uarã, tojo weemaꞌacãrã weeꞌe. Mʉsãrẽ ñaꞌarõ weesere tojo tʉꞌoñaꞌcã, nemorõ añubosaꞌa. Narẽ weresãrõnojõ oꞌorã, na yajasere yaꞌyiosãrã, tojo tʉꞌoñaꞌcãꞌña.
Mʉsã basuta Jesucristore ẽjõpeorã mʉsã acawererãrẽ ñaꞌarõ weeꞌe. Na yere yajasaꞌa.
¿Mʉsã masĩweti? Ñaꞌarõ weerã́ Õꞌacʉ̃ tiropʉ waꞌasome. Mʉsã wãcũmaꞌaticãꞌña. Aꞌtiro wéérã, ʉꞌmʉsepʉre waꞌasome. Maꞌmapjia noꞌo ʉaro aꞌmetãrãbajaqueꞌatirãnojõ waꞌasome. Noꞌo queose yeeꞌquere ẽjõpeomaꞌarãnojõ waꞌasome. Nʉmotirã, marãpʉtirã ãpẽrãrẽ aꞌmetãrãbajaqueꞌatirãnojõ waꞌasome. Noꞌo ʉmʉa basu ñaꞌarõ weerãnojõ, numia basu ñaꞌarõ weerãnojõ ʉꞌmʉsepʉ waꞌasome.
Tojo nicã yajari masã, ʉaripejasebʉcʉrãnojõ, queꞌasebʉcʉrã, tuꞌtisepijarã, weesoose meꞌrã yajari masã Õꞌacʉ̃ tiropʉ waꞌasome.
Todʉporopʉre mʉsã niꞌcãrẽrã aꞌtere tojota weeseticãrã niwʉ̃. Niꞌcãrõacãrẽ acobojo, dʉcayunoꞌcãrãpʉ niꞌi. Õꞌacʉ̃ yarã niꞌi. Marĩ wiogʉ Jesú meꞌrã, tojo nicã Espíritu Santu meꞌrã Õꞌacʉ̃ mʉsãrẽ “Añurã nima”, ni ĩꞌasami.
Masã aꞌtiro ucũwʉasama: “Marĩ weesĩꞌrĩsere noꞌo ʉaro weemasĩꞌi.” Tojota niꞌi, nírõ peꞌe. Apeye marĩ weesĩꞌrĩse marĩrẽ weetamutisaꞌa. Marĩ ʉaro weegʉ weeꞌe nígʉ̃, tere tojo weewãꞌñaticãꞌrõʉaꞌa.
Apeye na ucũwʉase diacjʉ̃ niꞌi. Aꞌtiro niꞌi: “Baꞌase añu niꞌi paagare. Paaga peꞌe baꞌasãacja niꞌi.” Õꞌacʉ̃ peꞌe aꞌte pʉaropʉre peꞌticã weegʉsami. Apeye peꞌe diacjʉ̃ niweꞌe. Õꞌacʉ̃ upʉ wéégʉ, aꞌmetãrãbajaqueꞌatiati upʉre weeticʉ niwĩ. Marĩ ya upʉ Jesucristo ʉaro weeati upʉ niꞌi. Cʉ̃ ti upʉ wiogʉ nimi.
Õꞌacʉ̃ cʉ̃ tutuaro meꞌrã marĩ wiogʉ ya upʉre masõcʉ niwĩ. Cʉ̃rẽ masõꞌcaronojõta marĩ upʉre masõgʉ̃sami.
¿Mʉsã masĩweti? Mʉsã ya upʉ, Cristo ya upʉ meꞌrã aꞌmesʉꞌaꞌa. Marĩ tojo niꞌi nírã, Cristo ya upʉre aꞌtiro weeta basioweꞌe. Aꞌmetãrãwapataꞌari masõ ya upʉ meꞌrã ti upʉre aꞌmesʉꞌota basioweꞌe.
¿Masĩweti? Õꞌacʉ̃ ye queti ojáca pũrĩpʉ aꞌtiro ojanoꞌwʉ̃: “Ʉmʉ, numio meꞌrã nígʉ̃, na pʉarã nimirã, niꞌcã upʉ weronojõ tojasama”, ni ojanoꞌwʉ̃. Tojo weerã mʉsã ñaꞌagõ meꞌrã nírã, ñaꞌarã tojasaꞌa. Co meꞌrã niꞌcã upʉ dojorã weesaꞌa.
Niꞌcʉ̃ Jesucristo marĩ wiogʉ meꞌrã aꞌmesʉꞌagʉ peꞌema, na pʉarãpʉta niꞌcã upʉ dojo, niꞌcã wãcũse cʉosama.
Ne ãpẽrãrẽ aꞌmetãrãbajaqueꞌatisere wãcũmaꞌaticãꞌña. Apeye marĩ ñaꞌarõ weesere sõꞌowaro marĩ upʉ meꞌrã weetisaꞌa. Marĩ aꞌmetãrãbajaqueꞌatirã peꞌe, marĩ upʉ warore dojorẽrã weeꞌe.
19-20 ¿Mʉsã masĩweti? Marĩrẽ Õꞌacʉ̃ Espíritu Santure oꞌócʉ niwĩ. Marĩ ya upʉ Espíritu Santu ya wiꞌi niꞌi. Tojo weerã marĩ upʉ meꞌrã noꞌo ʉaro weemasĩweꞌe. Jesucristo marĩrẽ maꞌígʉ̃, cʉ̃ yarã niato nígʉ̃ wẽrĩ wapayecʉ niwĩ. Tojo weerã marĩ upʉ meꞌrã Õꞌacʉ̃ cʉ̃ ʉaro peꞌe weemasĩꞌi. Aꞌtiro weecã, ãpẽrã cʉ̃rẽ añurõ wãcũrãsama.
Niꞌcãrõacãrẽ mʉsã sẽrĩtiñaꞌoꞌoca pũrĩrẽ yʉꞌtigʉti. Nʉmotiticã, marãpʉtiticã añucãꞌa, añurõ peꞌe.
Tojo nimicã, topʉre pãjãrã ãpẽrã noꞌo ʉaro aꞌmetãrãbajaqueꞌatisama. Tojo weerã ʉmʉa nánʉcʉ̃ nʉmotiroʉaꞌa. Numia quẽꞌrã nánʉcʉ̃ marãpʉtiroʉaꞌa.
Ʉmʉ cʉ̃ nʉmo meꞌrã añurõ nisetiato. Co quẽꞌrã cʉ̃ meꞌrã mejãrõta nisetiato.
Marãpʉtigo aꞌtiro niticãꞌto: “Yʉꞌʉ ʉaro weegoti”, niticãꞌto. Co marãpʉ niyucã, “Cʉ̃ ʉaro weegoti”, niato. Nʉmotigʉ quẽꞌrã “Yʉꞌʉ ʉaro weegʉti”, niticãꞌto. Cʉ̃ nʉmo niyucã, “Co ʉaro weegʉti”, niato.
Co aꞌtiro weeato. Co marãpʉ co meꞌrã nisĩꞌrĩcã, yʉꞌtiato. Cʉ̃ quẽꞌrã core yʉꞌtiato. Õꞌacʉ̃rẽ ñubuerãtirã, ticʉse nʉmʉrĩ “Marĩ weewʉaronojõ weeticãꞌrã” ni apóca beꞌro pũrĩcã tojo weeticãꞌto. Ñubuetuꞌajaca beꞌropʉ todʉporo nisetiꞌcaronojõta marãpʉ meꞌrã, nʉmo meꞌrã niato tja. Tojo weeticã, wãcũtutuaticã, wãtĩ mʉsãrẽ ñaꞌarõ weedutibosami. Ãpẽrã meꞌrã noꞌo ʉaro aꞌmetãrãmaꞌacã weebosami.
Yʉꞌʉ mʉsãrẽ aꞌtere dutibutiase weronojõ ucũgʉ̃ mejẽta weeꞌe. Mʉsã tojo weesĩꞌrĩcã, añurõsaꞌa nígʉ̃, tojo niꞌi.
Niꞌcãrõacã mʉsã nʉmo marĩrãrẽ, marãpʉ marĩrãrẽ, wapewia numiarẽ nigʉ̃ti. Mʉsã yʉꞌʉ weronojõ nʉmotiticã, marãpʉtiticã, añu niꞌi.
Ʉmʉa numia meꞌrã nisĩꞌrĩrã nʉꞌcãtirãnojõ nʉmotiato. Numia quẽꞌrã mejãrõta marãpʉtiato. Na nʉmoticã, marãpʉticã, nemorõ añuꞌu. Na numia meꞌrã, ʉmʉa meꞌrã nisĩꞌrĩrã, piꞌetiticãꞌto.
Yʉꞌʉ marãpʉtirãrẽ, nʉmotirãrẽ aꞌtiro dutiꞌi. Aꞌte marĩ wiogʉ dutise niꞌi. Yʉꞌʉ tere wereturiaꞌa. Numio co marãpʉre cõꞌaticãꞌto.
Cõꞌagõ pũrĩcã, apĩ meꞌrã nʉorẽticãꞌto. Marãpʉ nimiꞌcʉ meꞌrã apotigo, niꞌcõta tojato. Ʉmʉ quẽꞌrã mejãrõta cʉ̃ nʉmorẽ ne cõꞌaticãꞌto. Cʉ̃ quẽꞌrã cʉ̃ nʉmo níꞌco meꞌrã apotigʉ, mejãrõta tojato.
Ãpẽrãma, yʉꞌʉ Jesucristo besecṹúꞌcʉ nígʉ̃, yʉꞌʉ wãcũsere aꞌtiro nigʉ̃ti. Te wãcũse marĩ wiogʉ yʉꞌʉre buꞌeꞌque mejẽta niꞌi. Aꞌtiro nigʉ̃ti. Niꞌcãrẽrã mʉsã Jesucristore ẽjõpeotigore nʉmotibosaꞌa. Co mʉꞌʉ meꞌrã ninuꞌcũsĩꞌrĩcã, cõꞌaticãꞌña.
Mejãrõta ẽjõpeotigʉre marãpʉtigo quẽꞌrã mʉꞌʉ meꞌrã cʉ̃ ninuꞌcũsĩꞌrĩcã, cõꞌaticãꞌña.
Na mʉsã meꞌrã nise ye buꞌiri Õꞌacʉ̃ narẽ añurõ weesami. Tojo weerã mʉsã põꞌrã Jesucristore ẽjõpeotirã põꞌrã weronojõ nitisama. Õꞌacʉ̃ mʉsã põꞌrãrẽ añurõ weesami.
Noꞌo Jesucristore ẽjõpeotigʉ cʉ̃ nʉmorẽ cõꞌasĩꞌrĩgʉ̃nojõ peꞌe cõꞌato. Jesucristore ẽjõpeotigo quẽꞌrã co marãpʉre cõꞌasĩꞌrĩgõnojõ cõꞌato. Õꞌacʉ̃ marĩ ãpẽrã meꞌrã aꞌmequẽse marĩrõ niseticã ʉami. Na cõꞌasĩꞌrĩcã, añurõsaꞌa.
Cõꞌanoꞌgõ “Yʉꞌʉre cõꞌaticã, yʉꞌʉ marãpʉre Jesucristore ẽjõpeocã weemasĩbopã”, nita basioweꞌe. Cõꞌanoꞌgʉ̃ quẽꞌrã “Yʉꞌʉre cõꞌaticã, yʉꞌʉ nʉmorẽ Jesucristore ẽjõpeocã weemasĩbopã”, nita basioweꞌe.
Tojo nimicã, aꞌtere yʉꞌʉ nipeꞌtirocjãrã, Jesucristore ẽjõpeori curuacjãrãrẽ dutiꞌi. Mʉsãnʉcʉ̃ Õꞌacʉ̃ mʉsãrẽ ne waro beseri curare nisetiꞌcaronojõta aꞌtiro nicã quẽꞌrãrẽ nisetiroʉaꞌa.
Õꞌacʉ̃ niꞌcʉ̃rẽ õꞌrẽcjʉ yapa casero yejecõꞌanoꞌcʉre besebosami. Cʉ̃rẽ besecã, mejãrõta yejecõꞌanoꞌcʉ niato. Noꞌo yejecõꞌanoꞌtiꞌcʉre besecã quẽꞌrãrẽ, mejãrõta yejecõꞌanoꞌtiꞌcʉ niato.
Yejecõꞌanoꞌcʉ, yejecõꞌanoꞌtiꞌcʉ nise wapamarĩꞌi. Õꞌacʉ̃ dutisere weese peꞌe wapatiyʉꞌrʉnʉꞌcãꞌa.
Nipeꞌtirã Õꞌacʉ̃ besenʉꞌcãcatero níꞌcaronojõta ninuꞌcũcãꞌrõʉaꞌa.
Õꞌacʉ̃ daꞌracoꞌterãrẽ besebosami. Tojo besecã, mʉsã daꞌracoꞌtesere wãcũqueꞌtiticãꞌña. Apetero mʉsãrẽ mʉsã wiorã wijadutirãsama. Añu niꞌi. Na tojo nicãta, wijabaqueꞌoya.
Õꞌacʉ̃ marĩ wiogʉ Jesucristore ẽjõpeodutigʉ mʉsãrẽ besecʉ niwĩ. Mʉsãrẽ besenʉꞌcãcaterore daꞌracoꞌterã níꞌcãrã niwʉ̃. Niꞌcãrõacãma aꞌtiro niꞌi. Tojo daꞌracoꞌterã nimirã, Jesucristo yarã nitjĩarã, daꞌracoꞌtesere wijaꞌcãrã weronojõ niꞌi. Cʉ̃ ye cjasere daꞌraꞌa. Ãpẽrã quẽꞌrã cʉ̃ besenʉꞌcãrĩ curare daꞌracoꞌtetirã nicãrã niwã. Niꞌcãrõacãma Jesucristore daꞌracoꞌterã weronojõ nima.
Õꞌacʉ̃ mʉsãrẽ maꞌígʉ̃, cʉ̃ yarã niato nígʉ̃ Jesucristo wẽrĩse meꞌrã wapayecʉ niwĩ. Tojo weerã masãrẽ daꞌracoꞌterã weronojõ niticãꞌña.
Õꞌacʉ̃ ne waro besenʉꞌcãcatero mʉsã nisetiꞌcaronojõta niña tja. Cʉ̃ yarã niña.
Nʉmo marĩrã, marãpʉ marĩrã peꞌema Jesucristo dutise marĩꞌi. Tojo nimigʉ̃, noꞌo yʉꞌʉ basu wãcũse cãꞌrõ mʉsãrẽ weregʉti. Mʉsã yʉꞌʉre ẽjõpeomasĩꞌi. Marĩ wiogʉ yʉꞌʉre pajañaꞌse buꞌiri tojo weemasĩꞌi.
Yʉꞌʉ aꞌtiro wãcũꞌu. Aꞌtiro nicã peje piꞌetise niꞌi. Tojo weerã nʉmo marĩrã níꞌcãrã nʉmotiticãꞌña.
Noꞌo nʉmotigʉpʉ níꞌcʉ core cõꞌaticãꞌña. Noꞌo nʉmo marĩgʉ̃ nʉmotisĩꞌrĩgʉ̃ aꞌmaticãꞌña.
Mʉsã nʉmotirã, Õꞌacʉ̃rẽ yʉꞌrʉnʉꞌcãrã mejẽta weeꞌe. Noꞌo nuꞌmio quẽꞌrã marãpʉtigo Õꞌacʉ̃rẽ yʉꞌrʉnʉꞌcãgõ mejẽta weemo. Tojo nimirõ, catiri ʉmʉcore peje piꞌetise niꞌi. Yʉꞌʉ na tojo piꞌetisere ʉasãtimisaꞌa. Tojo weegʉ aꞌtere wereꞌe.
Acawererã, yʉꞌʉ mʉsãrẽ aꞌtiro nisĩꞌrĩsaꞌa. Aꞌtiro nicã peje piꞌetise niꞌi. Nemorõ ñaꞌarõ waꞌatjo cãꞌrõ dʉꞌsaꞌa. Niꞌcãcã meꞌrã nʉmotirã, nʉmo marĩrã weronojõ tʉꞌoñaꞌña. Mʉsã nʉmosãnumiarẽ wãcũnʉrʉ̃rõnojõ oꞌorã, Õꞌacʉ̃ peꞌere wãcũnʉrʉ̃dutiro, tojo waꞌaꞌa.
Dʉjasewãꞌa utiri masã bʉjawetidojaticãꞌña. Noꞌo eꞌcatirãnojõ eꞌcatidojaticãꞌña. Mʉsã apeque duusere mʉsã ye warore weronojõ tʉꞌoñaꞌticãꞌña.
Aꞌti ʉmʉco peꞌtiwãꞌcãrõ weeꞌe. Tojo weerã aꞌti turi cjasere ʉpʉtʉ waro wãcũticãꞌña.
Mʉsãrẽ wãcũqueꞌtiro marĩrõ nicã ʉaꞌa. Nʉmo marĩgʉ̃ marĩ wiogʉ cjasere pũrõ wãcũnʉrʉ̃sami. Jesucristo ʉasere weesĩꞌrĩsami.
Nʉmotigʉ peꞌe cʉ̃ nʉmo añurõ nicã ʉagʉ, aꞌti ʉmʉco cjasere wãcũnʉrʉ̃sami. Cʉ̃ nʉmo eꞌcaticã ʉasami.
Cʉ̃ marĩ wiogʉ ʉase quẽꞌrãrẽ weesĩꞌrĩsami. Tojo weegʉ cʉ̃ weesĩꞌrĩse pʉaro dʉcawaanʉꞌcõsami. Numia quẽꞌrãrẽ tojota niꞌi. Marãpʉ marĩgõ marĩ wiogʉ ye cjasere pũrõ wãcũnʉrʉ̃samo. Õꞌacʉ̃ ʉaro diaꞌcʉ̃ weesĩꞌrĩsamo. Co wãcũsepʉ quẽꞌrãrẽ cʉ̃ ʉaro wãcũsamo. Marãpʉtigo peꞌe co marãpʉ añurõ nicã ʉasamo. Aꞌti ʉmʉco cjasere pũrõ wãcũnʉrʉ̃samo. Co marãpʉ eꞌcaticã weesĩꞌrĩsamo.
Yʉꞌʉ mʉsãrẽ añurõ waꞌato nígʉ̃ ojaꞌa. Añurõ nidutigʉ, marĩ wiogʉ ʉaro diaꞌcʉ̃ weedutigʉ ojaꞌa. Mʉsãrẽ nʉmotisere, marãpʉtisere cãꞌmotaꞌagʉ mejẽta, tojo niꞌi.
Niꞌcʉ̃ cʉ̃ macõ muꞌñucã ĩꞌagʉ̃, aꞌtiro nibosami: “Yʉꞌʉ macõrẽ añurõ weetisaꞌa. Co marãpʉticã, añubosaꞌa”, nibosami. Tojo nigʉ̃nojõ numisoato. Te tojo weese ne ñaꞌarõ weese niweꞌe.
Aꞌtiro niꞌi. Macõrẽ marãpʉtidutiꞌcʉ añurõ weegʉ weesami. Marãpʉtidutitigʉ peꞌe quẽꞌrã totá añurõ weeyʉꞌrʉnʉꞌcãsami. Aꞌtiro niꞌi. Aꞌtocatero piꞌetise peje niꞌi. Tojo weero marãpʉtiticã, nemorõ añu niꞌi.
Marĩrẽ dutise aꞌtiro niꞌi. Marãpʉtigo co marãpʉ catiri cura cʉ̃ meꞌrã ninuꞌcũcãꞌto. Cʉ̃ wẽ́rĩ́ca beꞌro co noꞌo tʉꞌsagʉnojõ meꞌrã marãpʉtiato, niꞌi. Co marãpʉ Jesucristore ẽjõpeogʉ niato.
Yʉꞌʉ peꞌe aꞌtiro wãcũꞌu. Co apaturi marãpʉtitigo, nemorõ eꞌcatibosamo. Yʉꞌʉ quẽꞌrã ãpẽrã mʉsãrẽ buꞌerã weronojõ Espíritu Santure cʉoꞌo. Tojo weegʉ tojo ucũꞌu.
Mʉsã sẽrĩtiñaꞌquere yʉꞌtigʉti. “¿Waꞌicʉ diꞌi na queose yeeꞌquere ẽjõpeorã ñubuepeoꞌquere baꞌaroʉati?” nisere yʉꞌtigʉti. Mʉsã “Na ẽjõpeose yeeꞌquere wapamarĩꞌi, tere masĩtojaꞌa”, nisaꞌa. Tojota niꞌi, nírõ. Tojo nírã, aꞌtiro nirã weesaꞌa: “Ãpẽrã yʉꞌrʉoro masĩyʉꞌrʉnʉꞌcãꞌa”, nimaꞌacãrã weesaꞌa. Marĩ ãpẽrãrẽ maꞌírã, aꞌtiro peꞌe weesaꞌa. Nemorõ narẽ Õꞌacʉ̃rẽ ẽjõpeocã weesaꞌa.
Noꞌo “Masĩyʉꞌrʉagʉ niꞌi” nigʉ̃nojõ ne cãꞌrõ masĩtibutiacãꞌsami. “Aꞌtiro wee masĩrõʉasato”, nitisami.
Õꞌacʉ̃ cʉ̃rẽ maꞌigʉ̃ peꞌema aꞌtiro nisami: “Yagʉ nimi. Cʉ̃rẽ masĩꞌi”, nisami.
Mʉsã waꞌicʉ diꞌi ñubuepeoꞌquere baꞌase peꞌe aꞌtiro niꞌi. Mʉsã nírõnojõta na ẽjõpeose yeeꞌque wapamarĩꞌi. Ãpẽrã Õꞌacʉ̃ weronojõ nirãpʉa ne marĩma. Cʉ̃ niꞌcʉ̃ta nimi.
Ãpẽrã cʉ̃rẽ ẽjõpeotirã pãjãrã ãpẽrãnojõrẽ ẽjõpeosama. Ʉꞌmʉarõpʉ nirãrẽ, aꞌti nucũcãpʉ nirãrẽ ẽjõpeosama. Narẽ marĩ Õꞌacʉ̃rẽ ẽjõpeoro weronojõ tʉꞌoñaꞌsama. “Marĩ wiorã nima”, nisama.
Marĩ peꞌe masĩnoꞌo, Õꞌacʉ̃ marĩ pacʉ niꞌcʉ̃ta nimi. Cʉ̃ nipeꞌtise aꞌti turi cjasere bajurẽcʉ niwĩ. Marĩ cʉ̃ yarã cʉ̃ dutiro weeajã niꞌi. Tojo nicã Jesucristo quẽꞌrã niꞌcʉ̃ta wiogʉ nimi. Cʉ̃ meꞌrã nipeꞌtise weenoꞌcaro niwʉ̃. Marĩ quẽꞌrãrẽ cʉ̃ yarã sãjãcã weecʉ niwĩ. Tojo weerã marĩ cʉ̃ meꞌrã ninuꞌcũcãꞌrãsaꞌa.
Ãpẽrã Jesucristore ẽjõpeorã, Õꞌacʉ̃ niꞌcʉ̃ta nisere añurõ waro masĩyʉꞌrʉtẽrĩtisama. Na todʉporopʉre queose yeeꞌquere ẽjõpeose buꞌiri tojo nisama. Tojo weerã niꞌcãrõacãrẽ ñubuepeoꞌque diꞌire baꞌarã, aꞌtiro nisama: “Tere baꞌarã, queose yeeꞌquere ẽjõpeorã weeꞌe”, nisama. Tojo weerã ẽjõpeotutuatirã baꞌarã, buꞌiritirã tʉꞌoñaꞌsama. Tojo tʉꞌoñaꞌmirã, tojo baꞌacãꞌsama. Te meꞌrã na wãcũsere dojorẽsama.
Marĩ baꞌase, marĩ baꞌatise quẽꞌrã marĩrẽ Õꞌacʉ̃rẽ nemorõ ẽjõpeocã weeweꞌe. Marĩ baꞌarã, nemorõ añurã waꞌasome. Baꞌatirã quẽꞌrã, ñaꞌabutiarã waꞌasome.
Tojo nimicã, añurõ weeya mʉsã. Apetero mʉsã noꞌo ʉaro baꞌamaꞌarã, apĩ añurõ ẽjõpeotutuatigʉre dojorẽbosaꞌa.
Aꞌtiro niꞌi. Mʉꞌʉ “Na ẽjõpeose yeeꞌque wapamarĩꞌi” ni masĩmigʉ̃, na ñubuepeo baꞌawʉaropʉ baꞌagʉ waꞌabosaꞌa. Apĩ ẽjõpeotutuatigʉ peꞌe mʉꞌʉ tojo weesere ĩꞌabosami. Mʉꞌʉ baꞌacã ĩꞌagʉ̃, “Queose yeeꞌquere ẽjõpeogʉ weemi. Tojo weese ñaꞌa niꞌi”, ni wãcũbosami. Tojo wãcũmigʉ̃, mʉꞌʉrẽ ĩꞌacũugʉ̃, cʉ̃ quẽꞌrã baꞌacãꞌbosami. Tere baꞌagʉ, “Ñaꞌarõ weegʉ weeꞌe”, nibosami. Cʉ̃ tojo wãcũse buꞌiri mʉꞌʉ cʉ̃rẽ ñaꞌarõ weegʉ weeꞌe. Tojo weerã añurõ weeya.
Mʉꞌʉ masĩmigʉ̃ baꞌagʉ, ẽjõpeotutuatigʉ peꞌere dojorẽgʉ̃ weeꞌe. Cristo cʉ̃ quẽꞌrãrẽ wẽrĩbosacʉ niwĩ. Mʉꞌʉ baꞌase meꞌrã mʉꞌʉ acaweregʉre dojorẽꞌe.
Mʉꞌʉ baꞌagʉ, Cristoreta ñaꞌarõ weegʉ weeꞌe.
Marĩ baꞌase meꞌrã marĩ acaweregʉ ẽjõpeotutuatigʉre dojorẽbosaꞌa. Tojo weeri nírã, diacjʉ̃ta baꞌatiyʉꞌrʉocãꞌrõʉaꞌa.
Yʉꞌʉ Jesucristo besecṹúꞌcʉ niꞌi. Ãpẽrã cʉ̃ besecṹúꞌcãrã weronojõ weemasĩꞌi. Yʉꞌʉ quẽꞌrã marĩ wiogʉ Jesure ĩꞌawʉ̃. Tojo nicã mʉsãrẽ marĩ wiogʉ quetire werewʉ. Mʉsã tere tʉꞌo ẽjõpeowʉ. Tojo weerã yʉꞌʉ Jesucristo besecṹúꞌcʉ nisere masĩꞌi.
Ãpẽrã yʉꞌʉre “Cʉ̃ Jesucristo besecṹúꞌcʉ mejẽta nimi”, nírã nisama. Mʉsã pũrĩcã tojo niticãꞌña. Yʉꞌʉ mʉsãrẽ Jesucristore ẽjõpeocã weewʉ. Tojo nicã mʉsã cʉ̃rẽ ẽjõpeorãrẽ niꞌcã curuata nerẽqueꞌacã weewʉ. Tojo weese meꞌrã yʉꞌʉ cʉ̃ besecṹúꞌcʉ nisere masĩꞌi.
Ãpẽrã yʉꞌʉre “Cʉ̃ Jesucristo besecṹúꞌcʉ nitimi” nicã, narẽ aꞌtiro yʉꞌtinuꞌcũꞌu.
Yʉꞌʉ Jesucristo besecṹúꞌcʉ niꞌi. Tojo weegʉ yʉꞌʉ buꞌese wapa na baꞌase ecacã, sĩꞌrĩse tĩacã, ñeꞌemasĩꞌi.
Apeye quẽꞌrãrẽ yʉꞌʉ ãpẽrã Jesucristo besecṹúꞌcãrã, tojo nicã cʉ̃ acabijirã weronojõ weemasĩꞌi. Tojo nicã Pedro weronojõ weemasĩꞌi. Niꞌcõ numio Jesucristore ẽjõpeogore nʉmoti, miamasĩꞌi.
¿Deꞌro wãcũti mʉsã? Ãpẽrã Jesucristo besecṹúꞌcãrã cʉ̃ ye quetire wererã, daꞌratima. ¿Ʉ̃sã diaꞌcʉ̃ Bernabé, yʉꞌʉ, Jesucristo ye quetire wererã baꞌacatisĩꞌrĩrã daꞌraduꞌumasĩtisari?
Surara cʉ̃ baꞌasere cʉ̃ basu wapayetisami. Cʉ̃ wiorã cʉ̃rẽ ecasama. Ʉꞌsere otegʉ te dʉcare baꞌasami. Oveja coꞌtegʉ quẽꞌrã oveja õpẽcõ meꞌrã weeꞌquere baꞌasami.
8-9 Yʉꞌʉre “Masã wãcũse diaꞌcʉ̃rẽ weremi”, niticãꞌña. Õꞌacʉ̃ ye queti ojáca pũrĩpʉ Moisé Õꞌacʉ̃ dutiꞌquere aꞌtiro nicʉ niwĩ: “Wecʉ trigo ãrʉ̃agʉ̃, tuumajãmisʉtʉasami. Cʉ̃ baꞌasĩꞌrĩgʉ̃, baꞌato. Aꞌtiro weeticãꞌto. Trigore baꞌari nírã, ʉseropʉ tuusãarĩ beꞌtore tuusãaticãꞌña”, nicʉ niwĩ. Õꞌacʉ̃ tere nígʉ̃, wecʉa seꞌsarore wãcũticʉ niwĩ.
Cʉ̃ tere nígʉ̃, ʉ̃sã cʉ̃ ye quetire wererãrẽ queose oꞌosĩꞌrĩgʉ̃ tojo nicʉ niwĩ. Aꞌtiro niꞌi. Diꞌtare seꞌecũumʉꞌtãꞌcʉ, apĩ trigore ãrʉ̃agʉ̃ na oteꞌque dʉcare na pʉarã dʉcawaatjere wãcũyurã, daꞌrasama.
Ʉ̃sã mʉsãrẽ Jesucristo ye queti wererã oteri masã weronojõ niwʉ̃. Oteri masʉ̃ te otese dʉcare miisami. Tojo weerã mʉsã ʉ̃sãrẽ apeyenojõ oꞌocã, añu niꞌi.
Mʉsã ãpẽrãmarĩcãrẽ tojo oꞌosaꞌa. Ʉ̃sã pũrĩcãrẽ tjãsaꞌa.
“Ʉ̃sãrẽ oꞌoya”, nímasĩꞌi. Tojo nimirã, “Oꞌoya”, ne niweꞌe. Tojo nírõnojõ oꞌorã, suꞌtinojõ, baꞌasenojõ moorã, tojo nʉꞌcãcãꞌwʉ̃. Aꞌtiro wãcũwʉ̃: “Marĩ sẽrĩcã peꞌere, Cristo ye quetire ʉatibosama”, ni wãcũwʉ̃. Tojo weerã apeyenojõ marĩcã ĩꞌarã, tojo nʉꞌcãcãꞌwʉ̃.
¿Mʉsã masĩweti? Õꞌacʉ̃ wiꞌipʉ daꞌrarã masã Õꞌacʉ̃rẽ ẽjõpeorã baꞌase miiti cũuꞌquere baꞌasama. Na waꞌicʉrãrẽ wẽjẽ ʉ̃jʉ̃amorõpeowʉaropʉ daꞌrarã, te diꞌire baꞌasama.
Tojo nimicã, yʉꞌʉ ne niꞌcãti aꞌtere niticãti. Tojo nicã niꞌcãrõacã quẽꞌrãrẽ mʉsãrẽ apeyenojõ oꞌodutigʉ mejẽta tojo ojaꞌa. Ʉjaboa wẽrĩmigʉ̃, mʉsãrẽ wereꞌque wapa wapaseesome.
Yʉꞌʉ Jesucristo ye quetire weregʉ, tere werese buꞌiri “Ãpẽrã yʉꞌrʉoro añuyʉꞌrʉnʉꞌcãꞌa”, niweꞌe. Te yʉꞌʉ daꞌrase niꞌi. Yʉꞌʉ tere wereticã, ñaꞌarõ waꞌabosaꞌa.
Tojo weegʉ yʉꞌʉ ʉaro meꞌrã weregʉ, wapataꞌabopã. Yʉꞌʉre weredutisere weegʉa, Õꞌacʉ̃ cũuꞌquere weegʉ weeꞌe. Cʉ̃ yʉꞌʉre wapayegʉsami.
Yʉꞌʉ Jesucristo ye quetire weregʉ, wapataꞌabaꞌamasĩꞌi. Tojo weeta basiomicã, “Wapayeya”, niweꞌe. Yʉꞌʉ wapataꞌase aꞌtiro niꞌi. Jesucristo masãrẽ yʉꞌrʉomi nise quetire weregʉ, eꞌcatiꞌi. Tere weregʉ, wapaseeweꞌe. Tereta yʉꞌʉ wapataꞌa.
Masãrẽ yʉꞌʉ buꞌesere tʉꞌoato nígʉ̃ aꞌtiro weeꞌe. Ne niꞌcʉ̃rẽ daꞌrawãꞌñacoꞌtegʉ nitimigʉ̃, nipeꞌtirãrẽ daꞌrawãꞌñacoꞌtegʉ weronojõ tʉꞌoñaꞌa. Pãjãrã Cristo yarã sãjãcã ʉasãgʉ̃, tojo weeꞌe.
Judío masã tiropʉ nígʉ̃, na Jesure ẽjõpeocã ʉasãgʉ̃ na weronojõta nisetiꞌi. Aꞌtiro niꞌi. Judío masã Moisé dutise doca nima. Õꞌacʉ̃ yʉꞌʉre te dutise doca nidutitimi, nígʉ̃pʉa. Mejõ na Jesucristore ẽjõpeocã ʉasãgʉ̃ yʉꞌʉ quẽꞌrã na weronojõ Moisé dutise doca weronojõ niꞌi.
Judío masã nitirã quẽꞌrãrẽ Moisé dutisere masĩtirã, na Jesucristore ẽjõpeocã ʉasãgʉ̃ na weronojõ nisetiꞌi. Tojo nisetimigʉ̃, “Õꞌacʉ̃ dutisere weetigʉ niꞌi”, niweꞌe. Cristore ẽjõpeotjĩagʉ̃, Õꞌacʉ̃ dutisereta weeꞌe.
Yʉꞌʉ ẽjõpeotutuatirã meꞌrã nígʉ̃, na Jesucristore ẽjõpeocã ʉasãgʉ̃ na weronojõta weeꞌe. “Masĩpeꞌocãꞌa”, niweꞌe. Tojo weegʉ nipeꞌtirãrẽ “¿Yʉꞌʉ deꞌro weecã na yʉꞌrʉsĩꞌrĩmitina?” nígʉ̃, na weewʉasenojõrẽta weesetiꞌi.
Jesucristo ye quetire weregʉ, na tʉꞌoato nígʉ̃ tojo weeꞌe. Cʉ̃ ye queti añuse niꞌi. Yʉꞌʉ nipeꞌtirã tere masĩcã ʉaꞌa. Jesucristo narẽ yʉꞌrʉose yʉꞌʉ wapataꞌase niꞌi.
Aꞌtere queose meꞌrã wereꞌe. Omawapataꞌari masã nipeꞌtirã omasama. Nipeꞌtirã omamirã, niꞌcʉ̃ta wapataꞌasami. Mʉsã tere masĩꞌi. Mʉsã quẽꞌrã nipeꞌtirã wapataꞌasĩꞌrĩrã, wapataꞌari masʉ̃ weronojõ omaña. Mʉsãrẽ Õꞌacʉ̃ oꞌoatjere wapataꞌasĩꞌrĩrã, cʉ̃ ʉaro weeya.
Nipeꞌtirã na omati dʉporo añurõ omabuꞌesama. Tojo weerã na queoro baꞌasama. Na upʉre dojorẽsere weetisama. Na pũrĩ meꞌrã wééca beꞌtore wapataꞌasĩꞌrĩrã, tojo weeyusama. Ti beꞌto maata boadija waꞌasaꞌa. Marĩ quẽꞌrã Õꞌacʉ̃ ʉatisere, ñaꞌasere duꞌurã, Õꞌacʉ̃ yere weeꞌe. Cʉ̃ oꞌoatje wapataꞌasĩꞌrĩrã, tojo weeꞌe. Cʉ̃ oꞌose ne peꞌtisome.
Tojo weegʉ yʉꞌʉ omarĩ masʉ̃ weronojõ queoro weeꞌe. Wãcũtimigʉ̃, tojo weemaꞌaweꞌe. Yʉꞌʉ weeatjere wãcũyuꞌu.
Yʉꞌʉ ʉaro diaꞌcʉ̃ weeweꞌe. Ñaꞌarõ ʉaripejasere weeweꞌe. Wãcũtutuaꞌa. Tojo weeticãma, Jesucristo ye quetire ãpẽrãrẽ werecã, Õꞌacʉ̃ yʉꞌʉre “Añurõ weewʉ”, nitibosami. Añuse yʉꞌʉre oꞌoboꞌquere oꞌotibosami.
Jesucristore ẽjõpeorã, mʉsãrẽ aꞌtere mʉsã masĩcã ʉasaꞌa. Õꞌacʉ̃ ʉ̃sã Israe curuacjãrã ñecʉ̃sʉmʉa meꞌrã nicʉ niwĩ. Cʉ̃ oꞌóca curua oꞌmecurua meꞌrã na dʉporo ʉꞌmʉtãcʉ niwĩ. Nipeꞌtirã cʉ̃rẽ siruturã, pajiri maa aco sõꞌarĩ maajo decopʉ pẽꞌacãrã niwã.
Na oꞌmecuruare sirutuꞌcãrã ti maarẽ pẽꞌaꞌcãrã nipeꞌtirã wãmeyenoꞌcãrã weronojõ tojacãrã niwã. Te meꞌrã na Moisé yarã sãjãcãrã niwã.
Na nipeꞌtirã Õꞌacʉ̃ oꞌoꞌque ʉꞌmʉse cjase maná wãmetisere baꞌacãrã niwã.
Nipeꞌtirã aco Õꞌacʉ̃ oꞌoꞌquere ʉ̃tãgãpʉ níꞌquere sĩꞌrĩcãrã niwã. Cristo ʉ̃tãgã aco wijaacaga weronojõ nimi. Cʉ̃ na nipeꞌtirãrẽ coꞌtegʉ, nipeꞌtiropʉ baꞌpatiwãꞌcãcʉ niwĩ.
Narẽ tojo weemigʉ̃, Õꞌacʉ̃ pãjãrãrẽ tʉꞌsaticʉ niwĩ. Cʉ̃rẽ yʉꞌrʉnʉꞌcãcã ĩꞌagʉ̃, tojo weecʉ niwĩ. Te ye buꞌiri na yucʉ marĩrõpʉ waꞌarã, pãjãrã boabajaqueꞌaticãrã niwã.
Narẽ tojo waꞌaꞌque marĩrẽ queose weronojõ niꞌi. Marĩrẽ na ñaꞌarõ weeꞌcaro weronojõ weedutitiro tojo waꞌacaro niwʉ̃.
Tojo weerã ãpẽrã na yeeꞌquere ẽjõpeoticãꞌña. Todʉporocjãrã weronojõ weeticãꞌña. Õꞌacʉ̃ ye queti ojáca pũrĩpʉ wecʉ queosere ẽjõpeorã daꞌreꞌquere aꞌtiro ojanoꞌwʉ̃: “Masã baꞌa, sĩꞌrĩcãrã niwã. Tuꞌajanʉꞌcõ, na noꞌo ʉaro bosenʉmʉ nʉꞌcãcãrã niwã.”
Marĩ na weronojõ noꞌo ʉaro aꞌmetãrãbajaqueꞌatiticãꞌrã. Námarĩcã tojo weeꞌque wapa niꞌcã nʉmʉ veintitrés mil wẽrĩcãrã niwã.
Na marĩ wiogʉ Õꞌacʉ̃rẽ ñaꞌarõ ucũcãrã niwã. Õꞌacʉ̃ marĩrẽ coꞌtetimi nírã, cʉ̃rẽ uacã weecãrã niwã. Marĩ na weeꞌcaronojõ weeticãꞌrã majã. Námarĩcã tere wéérã, pãjãrã aña cũꞌrĩwẽjẽnoꞌcãrã niwã.
Tojo nicã mʉsã Õꞌacʉ̃ meꞌrã na weeꞌcaronojõ tʉꞌsatirã, niticãꞌña. Na tojo weecã ĩꞌagʉ̃, Õꞌacʉ̃rẽ werecoꞌtegʉ ʉꞌmʉsecjʉ̃ narẽ wẽjẽcõꞌacʉ niwĩ.
Õꞌacʉ̃ marĩrẽ masĩdutigʉ narẽ tojo weecʉ niwĩ. Marĩ aꞌtocaterocjãrãrẽ aꞌti ʉmʉco dʉjawãꞌcãrõ weeꞌe. Õꞌacʉ̃ dʉporocjãrãrẽ buꞌiri daꞌrecʉ niwĩ. Te buꞌiri daꞌreꞌquere cʉ̃ ye queti ojáca pũrĩpʉ ojaduticʉ niwĩ. Marĩrẽ na weronojõ ñaꞌarõ weedutitigʉ tojo weecʉ niwĩ.
Noꞌo “Yʉꞌʉ pũrĩcã añurõ ẽjõpeoꞌo, ñaꞌarõ weesome” nigʉ̃nojõ tʉꞌomasĩña. Apetero weegʉ mʉꞌʉ ñaꞌarõ weebosaꞌa.
Apetero marĩ basu ñaꞌarõ weesĩꞌrĩsaꞌa. O apetero wãtĩ marĩrẽ ñaꞌarõ weedutisami. Marĩ diaꞌcʉ̃ mejẽtare tojo waꞌaꞌa. Nipeꞌtirãrẽ tojo waꞌasaꞌa. Õꞌacʉ̃ peꞌe cʉ̃ “Weegʉti” níꞌquere weeticã weetisami. Cʉ̃ marĩ ñaꞌarõ weesĩꞌrĩcã, nʉꞌcãto nígʉ̃ marĩrẽ weetamusami. Tojo weerã marĩ ñaꞌarõ weeboꞌquere weeweꞌe.
Tojo weerã Jesucristore ẽjõpeorã yʉꞌʉ mairã, mʉsã na yeeꞌcãrãrẽ ñubuepeoropʉ ne waꞌaticãꞌña. Tere ne cãꞌrõ ẽjõpeoticãꞌña.
Mʉsãrẽ masãrẽ weronojõ ucũꞌu. Mʉsã basu yʉꞌʉ ucũsere tʉꞌoñaꞌña.
Marĩ põtẽrĩrã, sĩꞌrĩrĩ pa sĩꞌrĩse dʉporo Õꞌacʉ̃rẽ eꞌcatise oꞌoꞌo. Ti pare sĩꞌrĩrã, Jesucristore buꞌipejatamuꞌu. Cʉ̃ marĩrẽ wẽrĩbosagʉ, cʉ̃ dí oꞌmabʉrocʉ niwĩ. Tojo nicã pãgãrẽ dʉcawaa baꞌarã, niꞌcã curua, niꞌcã upʉ waꞌaꞌa. Tere baꞌarã, Cristo curusapʉ wẽrĩꞌquere buꞌipejatamuꞌu.
Israe curuacjãrãrẽ wãcũña. Na Õꞌacʉ̃rẽ ẽjõpeorã, waꞌicʉrãrẽ ʉ̃jʉ̃amorõpeosama. Te diꞌire baꞌasama. Tere baꞌarã, na Õꞌacʉ̃rẽ buꞌipejatamusama.
Mʉsãrẽ aꞌtiro nigʉ̃ti. Yʉꞌʉ masã na yeeꞌque peꞌema “Wapatiꞌi”, nigʉ̃ mejẽta weeꞌe. Waꞌicʉ diꞌi na yeeꞌcãrãrẽ wẽjẽ ñubuepeoꞌque quẽꞌrãrẽ aꞌtiro nigʉ̃ti: “Apeye diꞌi weronojõ niꞌi”, nigʉ̃ mejẽta weeꞌe.
Tojo nitimigʉ̃, aꞌtiro niꞌi. Õꞌacʉ̃rẽ ẽjõpeotirã na yeeꞌcãrãrẽ waꞌicʉrã wẽjẽ ñubuepeorã, wãtĩarẽ ẽjõpeorã weema. Õꞌacʉ̃ mejẽtare ẽjõpeoma. Na tojo weecã, mʉsã na meꞌrã nerẽ baꞌarã, wãtĩa meꞌrã buꞌipejatamurã weeꞌe. Mʉsã tojo weecã ʉaweꞌe.
Marĩ põtẽrĩrã, marĩ wiogʉ ya pare sĩꞌrĩꞌi. Cʉ̃rẽ buꞌipejatamurã, cʉ̃ yere baꞌaꞌa. Na yeeꞌquere ñubuepeowʉaropʉ cjase peꞌe na oꞌose te sĩꞌrĩse, te baꞌase wãtĩa ye niꞌi. Tojo weerã mʉsã marĩ wiogʉre buꞌipejatamurã, cʉ̃ yere baꞌarã, wãtĩa ye peꞌere baꞌata basioweꞌe. Wãtĩa yere baꞌarã, narẽ buꞌipejatamubosaꞌa.
Marĩ, wãtĩarẽ buꞌipejatamurã, marĩ wiogʉ Õꞌacʉ̃rẽ doecã weebosaꞌa. Cʉ̃ marĩ meꞌrã uacã, marĩ põtẽotisaꞌa. Cʉ̃ tutuagʉ nimi.
Masã aꞌtiro ucũwʉasama: “Marĩ weesĩꞌrĩsere noꞌo ʉaro weemasĩꞌi.” Tojota niꞌi, nírõ. Apeye marĩ weesĩꞌrĩse marĩrẽ weetamutisaꞌa. Marĩ ʉaro wéérã, ãpẽrãrẽ Õꞌacʉ̃rẽ nemorõ ẽjõpeocã weetibosaꞌa.
Ãpẽrãrẽ añurõ waꞌacã ʉasãrõʉaꞌa. Marĩ ye diaꞌcʉ̃rẽ wãcũnʉrʉ̃ticãꞌrõʉaꞌa.
25-26 Õꞌacʉ̃ ye queti ojáca pũrĩpʉ aꞌtiro ojanoꞌwʉ̃: “Nipeꞌtise aꞌti turipʉ nise marĩ wiogʉ ye niꞌi”, ni ojanoꞌwʉ̃. Nipeꞌtise baꞌase Õꞌacʉ̃ weeꞌque niꞌi. Tojo niyucã, nipeꞌtisere baꞌamasĩꞌi. Tojo weerã baꞌase duawʉaropʉ duasere noꞌo ʉaro duubaꞌaya. Mʉsã buꞌiritirã tʉꞌoñaꞌrĩ nírã, “¿Na queose yeeꞌcãrãrẽ ñubuepeoꞌque diꞌi niti?” ni sẽrĩtiñaꞌticãꞌña.
Apetero weegʉ niꞌcʉ̃ Jesucristore ẽjõpeotigʉ mʉsãrẽ cʉ̃ tiropʉ baꞌadutibosami. Mʉsã cʉ̃ tiropʉ waꞌasĩꞌrĩrã, nipeꞌtise cʉ̃ ecasere baꞌaya. Mʉsã buꞌiritirã tʉꞌoñaꞌrĩ nírã, “¿Aꞌte deꞌro weeꞌque diꞌi niti?” ni sẽrĩtiñaꞌticãꞌña.
Topʉ nirĩ cura niꞌcʉ̃ Jesucristore ẽjõpeogʉ mʉsãrẽ aꞌtiro nibosami: “Aꞌte queose yeeꞌcãrãrẽ na ñubuepeoꞌque diꞌi niꞌi”, nibosami. Cʉ̃ tojo nicã, te diꞌire baꞌaticãꞌña. Cʉ̃ mʉsã baꞌacãma, mejẽcã wãcũbosami. Tojo wãcũticãꞌto nírã tojo weeya.
Tojo nígʉ̃, cʉ̃ wãcũsere ucũgʉ̃ weeꞌe. Mʉsã wãcũse mejẽtare ucũꞌu. Marĩ aꞌtiro nibosaꞌa: “Apĩ ñaꞌarõ tʉꞌoñaꞌse buꞌiri ¿deꞌro weeacjʉ yʉꞌʉ weesĩꞌrĩsere dʉcayubosaʉ?
Yʉꞌʉ baꞌasere Õꞌacʉ̃rẽ eꞌcatise oꞌocã, ãpẽrã yʉꞌʉ baꞌasere mejẽcã nímasĩtisama”, nibosaꞌa.
Aꞌtiro niꞌi. Marĩ baꞌase, sĩꞌrĩse meꞌrã añurõ weecãma, añu niꞌi, añurõ. Mejõ aꞌtiro ʉaꞌa. Nipeꞌtise marĩ ãpẽrãrẽ ẽjõpeocã weecã, añu nisaꞌa. Tojo weecã, nipeꞌtirã Õꞌacʉ̃rẽ eꞌcatipeorãsama.
Mʉsã weese meꞌrã nipeꞌtirã Õꞌacʉ̃ yarãrẽ, judío masãrẽ, judío masã nitirãrẽ ñaꞌarõ weecã weeticãꞌña.
Yʉꞌʉ weronojõ weeya. Nipeꞌtise yʉꞌʉ weese meꞌrã Õꞌacʉ̃ yarãrẽ añurõ weesĩꞌrĩꞌi. Nipeꞌtirã Jesucristore ẽjõpeocã ʉasãgʉ̃ na tʉꞌsasere weenuꞌcũsĩꞌrĩꞌi. Yé peꞌere añurõ weesĩꞌrĩweꞌe. Ãpẽrã ye peꞌere na yʉꞌrʉcã ʉasãgʉ̃ wãcũnʉrʉ̃ꞌʉ.
Mʉsã quẽꞌrã yʉꞌʉ weronojõ weeya. Cristore yʉꞌʉ siruturonojõta yʉꞌʉre sirutuya.
Yʉꞌʉre mʉsã wãcũcã, yʉꞌʉ buꞌeꞌquere queoro weecã tʉꞌogʉ, eꞌcatiꞌi.
Apeyenojõ mʉsãrẽ masĩcã ʉaꞌa. Cristo ʉmʉanʉcʉ̃rẽ na dʉpoá nimi. Ʉmʉ peꞌe numio dʉpoá nimi. Õꞌacʉ̃ quẽꞌrã Cristo dʉpoá nimi.
Ʉmʉ Õꞌacʉ̃ wiꞌipʉ ñubuegʉ, cʉ̃ dʉpoapʉ suꞌti caserore pesatisami. Tojo nicã Õꞌacʉ̃ weredutiꞌquere wereturiagʉ, pesatisami. Pesagʉ pũrĩcã, bopoyoro weegʉ weebosami. Cʉ̃ tojo wéégʉ, marĩ wiogʉ Jesucristore wiopesase meꞌrã ẽjõpeotibosami.
Numio pũrĩcã ñubuego, dʉpoapʉ suꞌti caserore pesasamo. Tojo nicã Õꞌacʉ̃ weredutiꞌquere wereturiago, mejãrõta weesamo. Co pesatigo, bopoyoro weego weebosamo. Ʉmʉ weronojõ weebosamo. Co marãpʉre, co wiogʉre yʉꞌrʉnʉꞌcãgõ weesamo. Poarire seecõꞌa wʉjaweenoꞌco weronojõ nibosamo.
Co pesaticã, diacjʉ̃ta co poarire seecõꞌa wʉjaweepeꞌocãꞌrõʉaꞌa. Tojo weesĩꞌrĩtigo, bopoyo niꞌi nígõ, pesato.
Ʉmʉ peꞌe pesaticãꞌrõʉaꞌa. Cʉ̃ Õꞌacʉ̃ weronojõ wiogʉ nimi. Ʉmʉ Õꞌacʉ̃ wiogʉ nimi nisere ĩꞌomi. Numio peꞌe ʉmʉ wiogʉ nimi nisere ĩꞌomo. Tojo weego co suꞌti caserore pesaroʉaꞌa.
Ne waropʉ Õꞌacʉ̃ ʉmʉrẽ wéégʉ, numio ya õꞌa meꞌrã weeticʉ niwĩ. Numio peꞌere ʉmʉ ya õꞌa meꞌrã weecʉ niwĩ.
Õꞌacʉ̃ numiorẽ ʉmʉrẽ weetamudutigʉ weecʉ niwĩ. Ʉmʉ peꞌema numiorẽ weetamuacjʉ mejẽtare weecʉ niwĩ.
Tojo weerã numia mʉsã nerẽwʉaropʉre nírã, suꞌti caserore pesaroʉaꞌa. Tojo weego co ʉmʉa dutise doca nisere ĩꞌosamo. Apeye quẽꞌrãrẽ Õꞌacʉ̃rẽ werecoꞌterã ʉꞌmʉsepʉ nirã́ co tojo weesere ĩꞌasama.
Tojo nimicã, marĩ Jesucristore ẽjõpeorã aꞌmerĩ weetamuꞌu. Ʉmʉa numia weetamuse marĩrõ nímasĩtisama. Numia quẽꞌrã ʉmʉa weetamuse marĩrõ nímasĩtisama.
Diacjʉ̃ta niꞌi. Õꞌacʉ̃ numiorẽ ʉmʉ ya õꞌa meꞌrã weecʉ niwĩ. Aꞌte quẽꞌrã diacjʉ̃ niꞌi. Ʉmʉa numiapʉre bajuasama. Nipeꞌtirã Õꞌacʉ̃ weenoꞌcãrã diaꞌcʉ̃ nima. Cʉ̃ narẽ deꞌro wee nisetiatjere weecʉ niwĩ.
¿Mʉsã deꞌro wãcũti? Numia na Õꞌacʉ̃ wiꞌipʉ Õꞌacʉ̃rẽ sẽrĩrã, dʉpoapʉ suꞌti casero pesaticã ¿añuti? Añuweꞌe.
Nipeꞌtirã masĩnoꞌo. Ʉmʉ poanʉꞌmo yoacã, bopoyo niꞌi.
Yʉꞌʉ ucũsere “Tojo niweꞌe” nigʉ̃nojõrẽ aꞌtiro nigʉ̃ti. “Ʉ̃sã, tojo nicã ãpẽrã Jesucristore ẽjõpeorã apeye weesetisenojõpʉma masĩnemoña marĩꞌi”, nigʉ̃ti.
Niꞌcãrõacã mʉsãrẽ apeye ojaꞌa. Tere ojagʉ, “Añurõ weerã weeꞌe”, nigʉ̃ mejẽta weeꞌe. Mʉsã nerẽrã, añurõ weeboronojõ oꞌorã, mejõ peꞌe dojorẽaporo.
Mʉsãrẽ aꞌtiro nimʉꞌtãgʉ̃ti. Mʉsã nerẽwʉarã, dʉcawatisaꞌa. Mʉsã tojo weese quetire tʉꞌowʉ. Yʉꞌʉ tʉꞌoñaꞌcã, aꞌte queti diacjʉ̃ta nisaꞌa.
Mʉsã aꞌtiro ni wãcũsaꞌa: “Marĩ dʉcawatiwijaroʉaꞌa. Te meꞌrã ¿noa peꞌe Jesucristo yarã waro nitito? nisere ĩꞌorãsaꞌa”, nisaꞌa.
Mʉsã dʉcawatise ye buꞌiri miinerẽbaꞌarã, marĩ wiogʉ cʉ̃ buꞌerã meꞌrã baꞌatʉoꞌcaro weronojõ queoro etibaꞌatisaꞌa.
Mʉsã baꞌase miasere noꞌo ʉaro baꞌanʉꞌcãsaꞌa. Pajiro baꞌa, sĩꞌrĩ, queꞌasaꞌa. Ãpẽrã peꞌe baꞌatirã ʉjaboasama.
¿Mʉsã wiꞌseri mooti? Te wiꞌseripʉ baꞌa, sĩꞌrĩbosaꞌa. Noꞌo ʉaro wéérã, mʉsã nerẽwʉasere wapamarĩꞌi, nirã weeꞌe. Baꞌase moorãrẽ bopoyoro yʉꞌrʉcã weerã weeꞌe. ¿Deꞌro nibosaʉ mʉsãrẽ? Aꞌtere mʉsãrẽ “Añurõ weerã weeꞌe”, niweꞌe.
Yʉꞌʉ mʉsãrẽ buꞌeꞌquere marĩ wiogʉ yʉꞌʉre buꞌewĩ. Aꞌtiro niꞌi. Jesú cʉ̃rẽ ĩꞌatuꞌtirãpʉre oꞌoatji ñamita Jesú pã́rẽ mii,
Õꞌacʉ̃rẽ eꞌcatise oꞌocʉ niwĩ. Tuꞌajanʉꞌcõ, tigare cʉ̃ buꞌerãrẽ dʉcawaacʉ niwĩ. Beꞌro narẽ nicʉ niwĩ: “Aꞌte yʉꞌʉ upʉ niꞌi. Yʉꞌʉ mʉsã ye niatjere wẽrĩbosagʉti. Aꞌtiro yʉꞌʉ niꞌcãrõacã weeꞌcaronojõ weenuꞌcũcãꞌña. Tere wéérã, yʉꞌʉ mʉsãrẽ wẽrĩbosasere wãcũña”, nicʉ niwĩ.
Na baꞌáca beꞌro sĩꞌrĩrĩ pare mii, narẽ nicʉ niwĩ: “Mʉsã ye niatjere yʉꞌʉ wẽrĩgʉ̃ti. Yʉꞌʉ wẽrĩcã, yé dí oꞌmabʉrorosaꞌa. Õꞌacʉ̃ dʉporopʉ mʉsã meꞌrã ‘Aꞌtiro apogʉti’, nicʉ niwĩ. Cʉ̃ níꞌcaronojõta yé dí meꞌrã mʉsã meꞌrã apogʉsami. Mʉsã nipeꞌtisetiri ti pare sĩꞌrĩsetirinʉcʉ̃ yʉꞌʉre wãcũña”, nicʉ niwĩ.
Aꞌtiro niꞌi. Mʉsã pã́rẽ baꞌarã, ti pare sĩꞌrĩrã, marĩ wiogʉ cʉ̃ marĩrẽ wẽrĩbosaꞌquere ĩꞌonuꞌcũrã weeꞌe. Téé cʉ̃ apaturi aꞌticãpʉ mʉsã tojo weenuꞌcũcãꞌrãsaꞌa.
Marĩ wiogʉ Jesucristo põtẽrĩdutisere wiopesase marĩrõ pã́rẽ baꞌamaꞌagʉ̃nojõ, ti pare sĩꞌrĩmaꞌagʉ̃nojõ buꞌiri cʉomi. Cʉ̃ wẽrĩsere, cʉ̃ ye díre mejõ nise weronojõ tʉꞌoñaꞌsami.
28-29 Aꞌtiro niꞌi. Marĩ Jesucristore ẽjõpeorã nerẽwʉarã, niꞌcã curua, niꞌcã upʉ niꞌi. Marĩ wiogʉ ya upʉ niꞌi. Marĩ tere queoro wãcũtimirã, pã́rẽ baꞌa, ti pare sĩꞌrĩcã, Õꞌacʉ̃ buꞌiri daꞌresami. Tojo weerã nipeꞌtirã marĩ põtẽrĩati dʉporo marĩ weesere ¿ñaꞌarõ weecãti? nírã, wãcũmʉꞌtãrõʉaꞌa. Tojo wééca beꞌropʉ pã́rẽ baꞌa, ti pare sĩꞌrĩmasĩꞌi.
Mʉsã tojo weetise ye buꞌiri pãjãrã dutiti, tutuatima. Niꞌcãrẽrã wẽrĩatojama.
Marĩ põtẽrĩse dʉporo wãcũmʉꞌtãcãma, Õꞌacʉ̃ tojo buꞌiri daꞌretibosami.
Marĩ wiogʉ añurõ weeato nígʉ̃ marĩrẽ buꞌiri daꞌreweꞌosami. Cʉ̃ marĩrẽ, ãpẽrã cʉ̃rẽ ẽjõpeotirã meꞌrã pecameꞌepʉ waꞌacã ʉatimi. Tojo weegʉ ñaꞌarõ weesere duꞌudutigʉ marĩrẽ buꞌiri daꞌreweꞌomi.
Tojo weerã, acawererã, miinerẽbaꞌarã, aꞌtiro weeya. Niꞌcãrõ meꞌrã baꞌarãtirã, yucueya.
Noꞌo ʉjaboagʉnojõ cʉ̃ ya wiꞌipʉ baꞌato. Tojo weecã, Õꞌacʉ̃ mʉsã añurõ nerẽcã ĩꞌagʉ̃, buꞌiri daꞌresome. Apeyema mʉsã tiropʉ waꞌagʉ, apogʉti.
Acawererã, Espíritu Santu mʉsãrẽ Õꞌacʉ̃ yere weemasĩatjere oꞌomi. Mʉsãrẽ tere queoro masĩcã ʉaꞌa.
Mʉsã masĩꞌi, Jesucristore ẽjõpeose dʉporo masã yeeꞌquere noꞌo ʉaro ẽjõpeosirutucãrã niwʉ̃. Na yeeꞌque catise mejẽta nicaro niwʉ̃. Ucũticaro niwʉ̃.
Mʉsã masĩticãrã niwʉ̃. Te buꞌiri aꞌtiro masĩcã ʉaꞌa. Ne niꞌcʉ̃ Espíritu Santure cʉogʉ Jesure aꞌtiro nímasĩtisami: “Pecameꞌepʉ waꞌabataꞌto”, nímasĩtisami. Tojo ucũgʉ̃ pũrĩcã Espíritu Santu oꞌose meꞌrã mejẽta ucũsami. Apĩ “Jesú marĩ wiogʉ nimi” nígʉ̃, cʉ̃ pũrĩcã Espíritu Santure cʉomi. Espíritu Santu moogʉ̃ tojo nímasĩtibosami.
Marĩrẽ Espíritu Santu cʉ̃ weemasĩse oꞌosere mejẽcã diaꞌcʉ̃ dʉcawaasami. Tere Espíritu Santu niꞌcʉ̃ta oꞌomi.
Cʉ̃ oꞌose meꞌrã marĩ wiogʉ Jesucristo marĩrẽ mejẽcã diaꞌcʉ̃ daꞌradutisami. Tojo daꞌradutimigʉ̃, Jesucristo niꞌcʉ̃ta nimi.
Cʉ̃ dutisere wéérã, mejẽcãrĩ diaꞌcʉ̃ weesaꞌa. Õꞌacʉ̃ niꞌcʉ̃ta nipeꞌtirã marĩ weesere añurõ waꞌacã weesami.
Espíritu Santu cʉ̃ oꞌose meꞌrã marĩnʉcʉ̃rẽ cʉ̃ marĩ meꞌrã nisere ĩꞌosami. Cʉ̃ oꞌose meꞌrã marĩ nipeꞌtirã Jesucristore ẽjõpeori curuacjãrãrẽ aꞌmerĩ añurõ weemasĩꞌi.
Aꞌtiro niꞌi. Ãpẽrãrẽ cʉ̃ masĩse oꞌose meꞌrã ucũmeꞌrĩcã weesami. Ãpẽrãrẽ mejãrõta cʉ̃ meꞌrã Õꞌacʉ̃ ye queti ojáca pũrĩpʉ ojaꞌquere tʉꞌomasĩ, weremeꞌrĩcã weesami.
Ãpẽrãrẽ cʉ̃́ta tja ẽjõpeoyʉꞌrʉnʉꞌcãsere oꞌosami. Tojo nicã ãpẽrã dutitirãrẽ yʉꞌrʉomasĩsere oꞌosami.
Ãpẽrã cʉ̃ tutuaro meꞌrã añuse weeĩꞌomasĩsama. Ãpẽrãrẽ Õꞌacʉ̃ wereꞌquere wereturiamasĩsere oꞌosami. Ãpẽrãrẽ “¿Noa wãtĩ meꞌrã nisoo ucũti? ¿Noa Espíritu Santu meꞌrã diacjʉ̃ ucũti?” ni besemasĩsere oꞌosami. Espíritu Santu ãpẽrãrẽ apemasã yere masĩtimirã ucũcã weesami. Ãpẽrã na ucũcã masĩtimirã, wereturiamasĩsama.
Espíritu Santu cʉ̃ ʉaro cʉ̃ oꞌosĩꞌrĩsere marĩnʉcʉ̃rẽ dʉcawaasami. Marĩrẽ mejẽcãrĩ diaꞌcʉ̃ weesetiatjere dʉcawaasami. Cʉ̃ niꞌcʉ̃ nimigʉ̃, tojo weesami.
Aꞌtiro niꞌi. Marĩ cʉ̃rẽ ẽjõpeorã nipeꞌtirã judío masã, judío masã nitirã, ãpẽrãrẽ daꞌrawãꞌñacoꞌteri masã, daꞌrawãꞌñacoꞌtetirã Espíritu Santu niꞌcʉ̃ meꞌrãta wãmeyenoꞌwʉ̃. Tojo weerã niꞌcã upʉ niꞌi. Marĩ nipeꞌtirãpʉta Espíritu Santureta cʉoꞌo.
Niꞌcã upʉ peje dʉcawatise cʉocãꞌa.
Marĩ dʉꞌpocã ucũrĩ dʉꞌpocã nírõ, aꞌtiro nibosaꞌa: “Omocã niweꞌe. Tojo weegʉ marĩ upʉ cjase niweꞌe.” Tojo nise ye buꞌiri dʉꞌpocã upʉpʉ niticã weeweꞌe. Topʉta wãꞌñaꞌa.
Marĩ oꞌmepero aꞌtiro ucũbosaꞌa: “Capea niweꞌe. Tojo weegʉ marĩ upʉ cjase niweꞌe.” Tojo nise ye buꞌiri oꞌmepero upʉpʉ niticã weeweꞌe. Topʉta wãꞌñaꞌa.
Marĩ upʉ capeajo diaꞌcʉ̃ nicã, ¿deꞌro wee marĩ tʉꞌobosaʉ? Marĩ upʉ oꞌmeperojo diaꞌcʉ̃ nicã, ¿deꞌro wee marĩ wĩjĩñaꞌbosaʉ?
Õꞌacʉ̃ marĩ upʉre weeꞌcʉ peꞌema cʉ̃ ʉaro meꞌrã nipeꞌtisere queoro cũucʉ niwĩ.
19-20 Niꞌcã upʉ peje dʉcawatise cʉoꞌo. Tojo nimirõ, niꞌcã upʉta niꞌi. Peje dʉcawatise móórõ, niꞌcã upʉ niweꞌe. Marĩ Jesucristore ẽjõpeorã niꞌcã upʉta niꞌi.
Capea omocãrẽ “Mʉꞌʉrẽ ʉatisaꞌa”, nímasĩtisaꞌa. Dʉpoa quẽꞌrã dʉꞌpocãrĩrẽ “Ʉatisaꞌa”, nímasĩtisaꞌa.
Aꞌtiro peꞌe niꞌi. Marĩ upʉ cjase nipeꞌtisere ʉaꞌa. Marĩ upʉpʉre apeye mejõ nise niꞌi. Tojo nimicã, te marĩcã, catimasĩtisaꞌa.
Marĩ apeye upʉ cjasere mejõ nise tʉꞌoñaꞌa. Tojo weerã tere añurõ bajuato nírã añurõ apoꞌo. Apeye quẽꞌrãrẽ masã ĩꞌaticãꞌto ni, bopoyasãrã, suꞌti sãñacãꞌmotaꞌaꞌa.
Apeye nemorõ añurõ bajuse meꞌrã peꞌema tojo weeweꞌe. Õꞌacʉ̃ marĩ upʉ cjasere añurõ apocʉ niwĩ. Niꞌcã upʉta añurĩ upʉ niato nígʉ̃ tojo weecʉ niwĩ. Marĩ mejõ nise tʉꞌoñaꞌsenojõrẽ añurõ wãcũcã weecʉ niwĩ. Te weronojõ marĩ mejõ nigʉ̃ tʉꞌoñaꞌgʉ̃rẽ marĩrẽ añurõ wãcũcã weemi.
Cʉ̃ tojo wéégʉ, nipeꞌtise marĩ upʉ cjasere niꞌcãrõnojõ aꞌmerĩ weetamudutigʉ tojo cũucʉ niwĩ.
Marĩ upʉpʉre niꞌcãrõ pũrĩnoꞌcã, nipeꞌtiropʉ seꞌsa waꞌaꞌa. Noꞌo niꞌcãrõ añurõ waꞌacã, nipeꞌtiropʉ añurõ tʉꞌoñaꞌa.
Tojo nígʉ̃, aꞌtiro nigʉ̃ weeꞌe. Marĩ Cristore ẽjõpeorã cʉ̃ ya upʉ weronojõ niꞌi. Marĩnʉcʉ̃ cʉ̃ ya upʉcjãrã niꞌi.
Õꞌacʉ̃ marĩ upʉ cjasere dʉcawaacʉ niwĩ. Cʉ̃ tojo weeꞌcaronojõ Jesucristore ẽjõpeori curuacjãrãrẽ aꞌmerĩ weetamuatjere cũucʉ niwĩ. Ne waro Jesucristo besecṹúꞌcãrãrẽ nipeꞌtirã buꞌipʉ besecṹúcʉ niwĩ. Na beꞌrocjãrã Õꞌacʉ̃ weredutiꞌquere wereturiari masãrẽ cũucʉ niwĩ. Na beꞌrore Õꞌacʉ̃ ye quetire buꞌeri masãrẽ cũucʉ niwĩ. Beꞌro añuse, mejẽcã bajusere weeĩꞌorĩ masãrẽ cũucʉ niwĩ. Na beꞌrore dutitirãrẽ yʉꞌrʉori masãrẽ, weetamurĩ masãrẽ, tojo nicã dutiri masãrẽ cũucʉ niwĩ. Nipeꞌtirã beꞌro apemasã yere masĩtimirã ucũrĩ masãrẽ cũucʉ niwĩ.
Masĩnoꞌo. Marĩ nipeꞌtirãrẽ mejãrõta weedutigʉ cũuticʉ niwĩ. Marĩ nipeꞌtirã Jesucristo besecṹúꞌcãrã niweꞌe. Nipeꞌtirã Õꞌacʉ̃ yere wereturiari masã niweꞌe. Nipeꞌtirã Õꞌacʉ̃ ye quetire buꞌeri masã niweꞌe. Nipeꞌtirã añuse mejẽcã bajusere weeĩꞌomasĩweꞌe.
Nipeꞌtirã dutitirãrẽ yʉꞌrʉomasĩweꞌe. Nipeꞌtirã apemasã ye ucũsere ucũweꞌe. Nipeꞌtirã na tojo ucũcã tʉꞌotimirã, wereturiamasĩweꞌe.
Mʉsãrẽ Espíritu Santu cʉ̃ weemasĩsere oꞌocãma, añuyʉꞌrʉasere beseyʉꞌrʉnʉꞌcãña. Yʉꞌʉ mʉsãrẽ aꞌte nipeꞌtise nemorõ añuyʉꞌrʉnʉꞌcãsere weregʉti.
Marĩ apemasã ye ucũsere masĩtimirã, ucũmasĩbosaꞌa. Õꞌacʉ̃rẽ werecoꞌterã ʉꞌmʉsecjãrã ye quẽꞌrãrẽ ucũmasĩbosaꞌa. Tojo weemasĩmirã ãpẽrãrẽ maꞌitirã, toꞌatʉ o cõmepjĩrẽ noꞌo ʉaro paamaꞌarã weronojõ nibosaꞌa.
Apeyere Õꞌacʉ̃ marĩrẽ wereꞌquere añurõ wereturiamasĩbosaꞌa. Tojo weemirã ãpẽrãrẽ maꞌitirã, tʉꞌomasĩtirã weronojõ nibosaꞌa. Tojo nicã nipeꞌtise masã masĩña marĩꞌquere masĩbosaꞌa. Noꞌo nipeꞌtisere masĩpeꞌocãꞌbosaꞌa. Tojo masĩmirã ãpẽrãrẽ maꞌitirã, tʉꞌomasĩtirã weronojõ nibosaꞌa. Marĩ ẽjõpeoyʉꞌrʉnʉꞌcãrã pũrĩcã, ʉ̃rʉ̃gʉ̃rẽ aperopʉ waꞌadutimasĩbosaꞌa. Tojo weeta basiomicã aꞌmerĩ maꞌise móórã, mejõ waro ucũmaꞌacãꞌbosaꞌa.
Marĩ cʉose nipeꞌtisere pajasecʉorãrẽ oꞌobosaꞌa. Marĩ narẽ maꞌitimirã oꞌorã, tojo oꞌomaꞌacãrã weesaꞌa. Marĩ Õꞌacʉ̃ yere weecã, cʉ̃rẽ ẽjõpeotirã marĩrẽ ʉ̃jʉ̃adutibosama. Cʉ̃ yere weemirã ãpẽrãrẽ maꞌiticã, Õꞌacʉ̃ marĩrẽ “Añurõ weewʉ”, nitisami.
Marĩ ãpẽrãrẽ maꞌírã, aꞌtiro weeꞌe. Ãpẽrã marĩrẽ mejẽcã weecã, na weesere nʉꞌcãꞌa. Nipeꞌtirãrẽ añurõ weeꞌe. Ãpẽrãrẽ ʉoweꞌe. Mʉsã ãpẽrãrẽ maꞌírã, aꞌtiro niweꞌe: “Mʉsã nemorõ añuyʉꞌrʉnʉꞌcãrã niꞌi”, niweꞌe. “Ãpẽrã yʉꞌrʉoro añurõ weeyʉꞌrʉnʉꞌcãrã niꞌi”, niweꞌe.
Ãpẽrãrẽ ẽjõpeose meꞌrã ucũꞌu. Marĩ ye seꞌsarore wãcũweꞌe. Uamʉñaweꞌe. Ãpẽrã marĩrẽ mejẽcã weecã, yoacã uanuꞌcũweꞌe.
Ãpẽrã ñaꞌarõ weecã ĩꞌarã, eꞌcatiweꞌe. Na añurõ weecã peꞌe, eꞌcatitamuꞌu.
Ãpẽrã na ñaꞌarõ weesere ne cãꞌrõ wereturiaweꞌe. Na weesere añuse diaꞌcʉ̃rẽ ẽjõpeoꞌo. “Beꞌropʉ añurõ weerãsama”, ni wãcũꞌu. Nipeꞌtise ãpẽrã marĩrẽ ñaꞌarõ weecã, wãcũtutuaꞌa.
Maꞌise peꞌtisome. Ninuꞌcũcãꞌrõsaꞌa. Apeye Õꞌacʉ̃ marĩrẽ weemasĩse oꞌose pũrĩcã peꞌtidijarosaꞌa. Beꞌropʉ Õꞌacʉ̃ cʉ̃ yere wereturiamasĩse oꞌose quẽꞌrã peꞌtidijarosaꞌa. Nipeꞌtise cʉ̃ yere masĩpeꞌocãꞌrãsaꞌa. Apemasã ye ucũsere masĩtimirã Õꞌacʉ̃ ucũmasĩse oꞌose quẽꞌrã peꞌtirosaꞌa. Nipeꞌtirã ucũse tʉꞌopeꞌocãꞌnoꞌrõsaꞌa. Ãpẽrã yʉꞌrʉoro masĩse oꞌoꞌque quẽꞌrã peꞌtirosaꞌa. Nipeꞌtisere masĩrãsaꞌa.
Aꞌtiro niꞌi. Marĩ sõꞌowaro nipeꞌtisere masĩpeꞌoweꞌe. Õꞌacʉ̃ ye quẽꞌrãrẽ niꞌcãrẽta weremasĩꞌi.
Beꞌropʉ Jesucristo apaturi aꞌticã, masĩpeꞌocãꞌrãsaꞌa. Marĩ masĩpeꞌocãma, marĩ masĩmiꞌque mejõ nise tojarosaꞌa.
Marĩ wĩꞌmarã nírã, na weewʉaronojõ weewʉ. Bʉcʉrã waꞌarã, wĩꞌmarã weesere duꞌucãꞌwʉ̃. Na wĩꞌmarã weese marĩrẽ wapamarĩꞌi.
Aꞌtiro nicãrẽ ẽjõpeose, eꞌcatiyuse, maꞌise niꞌi. Aꞌte iꞌtiaro peꞌtisome. Maꞌise peꞌe apeye nemorõ añuyʉꞌrʉnʉꞌcãꞌa.
Ãpẽrãrẽ maꞌisere wãcũyʉꞌrʉnʉꞌcãña. Tojo nicã Õꞌacʉ̃ Espíritu Santu meꞌrã weetamumasĩsere ʉaya. Ãpẽrã yere masĩtimirã ucũmasĩse Espíritu Santu oꞌose niꞌi. Õꞌacʉ̃ yere wereturiamasĩse quẽꞌrã cʉ̃ oꞌoseta niꞌi. Cʉ̃ oꞌosere wereturiamasĩsere ʉaripejayʉꞌrʉnʉꞌcãña.
Noꞌo ãpẽrã ye ucũsere masĩtimigʉ̃ ucũgʉ̃nojõ Õꞌacʉ̃ diaꞌcʉ̃rẽ ucũsami. Masãrẽ ucũtisami. Cʉ̃ ucũsere tʉꞌotisama. Espíritu Santu tutuaro meꞌrã masĩnoꞌña marĩsere ucũsami.
Õꞌacʉ̃ yere wereturiase peꞌe masãrẽ ucũse niꞌi. Tere wererã, marĩ ãpẽrãrẽ Õꞌacʉ̃rẽ nemorõ ẽjõpeocã weeꞌe. Na eꞌcaticã, wãcũtutuacã weeꞌe.
Noꞌo ãpẽrã yere masĩtimigʉ̃ ucũgʉ̃nojõ cʉ̃ seꞌsaro Õꞌacʉ̃rẽ nemorõ ẽjõpeowãꞌcãgʉ̃ weesami. Õꞌacʉ̃ ye quetire wereturiagʉ peꞌe ãpẽrã Jesucristore ẽjõpeorã nerẽwʉari curuacjãrãrẽ nemorõ ẽjõpeocã weenemosami.
Mʉsã ãpẽrã yere masĩtimirã, nipeꞌtirã ucũmasĩcã ʉamiꞌi. Te yʉꞌrʉoro Õꞌacʉ̃ yere wereturiamasĩse peꞌere ʉasãyʉꞌrʉnʉꞌcãmiꞌi. Wereturiamasĩgʉ̃ peꞌe apĩ ãpẽrã yere masĩtimigʉ̃ ucũgʉ̃ nemorõ wapatimi. Niꞌcʉ̃ ãpẽrã yere masĩtimigʉ̃, ucũsami. Beꞌro cʉ̃ ucũꞌquere “Aꞌtiro nisĩꞌrĩrõ weeapʉ”, ni wereturiacã, añu nisaꞌa. Tojo weregʉ, nipeꞌtirã Jesucristore ẽjõpeori curuacjãrãrẽ nemorõ ẽjõpeocã weesami.
Aꞌtiro niꞌi. Yʉꞌʉ mʉsã tiropʉ waꞌagʉ, ãpẽrã yere ucũgʉ̃, weetamutibosaꞌa. Õꞌacʉ̃ yʉꞌʉre masĩse oꞌosere buꞌégʉ pũrĩcã, weetamubosaꞌa. Mʉsãrẽ Õꞌacʉ̃ weredutiꞌquere wereturiagʉ quẽꞌrã, weetamubosaꞌa. Tojo nicã mʉsãrẽ apeyere buꞌenemogʉ̃, weetamubosaꞌa.
Niꞌcã queose bʉsʉse cjasere oꞌoñaꞌgʉ̃ti. Wẽowʉ̃ noꞌo ʉaro putimaꞌacã, ñeꞌenojõ basase nisari, nita basioweꞌe. Bʉapʉ̃tẽrõ noꞌo ʉaro bʉapʉ̃tẽcã, ñeꞌenojõ basase nisari, nita basioweꞌe.
Surara aꞌmewẽjẽrã waꞌarã, na putipjʉre queoro putiticã, na yere apoyutisama.
Marĩ quẽꞌrã tojota nisaꞌa. Marĩ queoro ucũticã, deꞌro nirõ weesari, nita basioweꞌe. Mejõ waro ucũmaꞌacãꞌbosaꞌa.
“Aꞌti nucũcãpʉre pejetiacã ucũse niꞌi”, nita basioweꞌe. Nipeꞌtise te ucũsenʉcʉ̃ tʉꞌota basioꞌo.
Yʉꞌʉ ãpẽrã ucũsere tʉꞌotigʉ, aperocjʉ̃ weronojõ niꞌi. Yʉꞌʉ apĩrẽ ucũcã, cʉ̃ quẽꞌrã tʉꞌotigʉ, apesecjʉ̃ weronojõ nisami.
Tojota niꞌi mʉsã quẽꞌrãrẽ. Mʉsã Espíritu Santu tutuaro meꞌrã weemasĩse oꞌosere ʉaꞌa. Tere ʉarã, aꞌtere ʉaripejayʉꞌrʉnʉꞌcãña. Jesucristore ẽjõpeori curuacjãrãrẽ nemorõ añurõ ẽjõpeocã weemasĩse peꞌere ʉaripejayʉꞌrʉnʉꞌcãña.
Tojo weerã noꞌo ãpẽrã yere masĩtimigʉ̃ ucũgʉ̃nojõ te ucũsere wereturiamasĩacjʉ Õꞌacʉ̃rẽ sẽrĩato.
Marĩ ãpẽrã ye ucũsere tʉꞌotimirã ñubuerã, Espíritu Santu weetamuse meꞌrã ñubueꞌe. Tojo weemirã, “Aꞌtiro nirã weeꞌe”, nímasĩtisaꞌa. Tojo weerã ãpẽrãrẽ weetamutibosaꞌa.
Marĩ ñubuerã, aꞌte pʉarore weeroʉaꞌa. Ãpẽrã yere masĩtimirã ucũse Espíritu Santu oꞌose meꞌrã ñubueroʉaꞌa. Tojo nicã marĩ wãcũse meꞌrã ñubueroʉaꞌa. Apeye quẽꞌrãrẽ Õꞌacʉ̃rẽ basapeorã, mejãrõta pʉaro meꞌrã basapeoroʉaꞌa tja. Ãpẽrã yere masĩtimirã ucũse meꞌrã, tojo nicã marĩ ucũse ʉseri meꞌrã basaroʉaꞌa.
Ãpẽrã yere masĩtimirã ucũse meꞌrã diaꞌcʉ̃ mʉꞌʉ Õꞌacʉ̃rẽ eꞌcatise oꞌocã, apĩ mʉꞌʉ ucũsere tʉꞌotibosami. Tʉꞌotigʉ, “Tojota niꞌi”, nitamumasĩtisami.
Mʉꞌʉ eꞌcatise oꞌocã, añu niꞌi, añurõ peꞌe. Cʉ̃ peꞌere Õꞌacʉ̃rẽ nemorõ ẽjõpeocã weetisaꞌa.
Ãpẽrã yere masĩtimigʉ̃ ucũsere yʉꞌʉta mʉsã nipeꞌtirã nemorõ ucũyʉꞌrʉnʉꞌcãꞌa. Tojo weegʉ Õꞌacʉ̃rẽ eꞌcatise oꞌoꞌo.
Tojo nimigʉ̃, Jesucristore ẽjõpeorã nerẽwʉaropʉ mʉsã tʉꞌotisere ucũcã, yʉꞌʉ ucũse wapamarĩsaꞌa. Yoacã ãpẽrã ye ucũse meꞌrã ucũmigʉ̃, mejõ waro ucũbosaꞌa. Mʉsã tʉꞌotibosaꞌa. Cãꞌrõacã nimicã, masã tʉꞌota basiose meꞌrã ucũcã peꞌere, tetá mʉsãrẽ añu niꞌi.
Acawererã, Jesucristore ẽjõpeorãrẽ mʉsãrẽ weregʉti. Wĩꞌmarã tʉꞌomasĩtima. Na weronojõ wãcũticãꞌña. Bʉcʉrã weronojõ wãcũsetiya. Wĩꞌmarã ñaꞌarõ weesetitirã weronojõ wãcũña.
Õꞌacʉ̃ ye queti ojáca pũrĩpʉ aꞌtiro ojanoꞌwʉ̃: “Marĩ wiogʉ Õꞌacʉ̃ aꞌtiro nicʉ niwĩ: ‘Ẽjõpeotise buꞌiri yʉꞌʉ aꞌti diꞌtacjãrãrẽ apemasã ye meꞌrã ucũgʉ̃ti. Tojo weemicã, te meꞌrã quẽꞌrãrẽ ẽjõpeosome’, nicʉ niwĩ.”
Tojo weegʉ Õꞌacʉ̃ masãrẽ apemasã ye meꞌrã weregʉ, masã ẽjõpeotisere, cʉ̃rẽ yʉꞌrʉnʉꞌcãsere ĩꞌosami. Ãpẽrã cʉ̃rẽ ẽjõpeorã peꞌere cʉ̃ ye queti wererã meꞌrã yʉꞌʉre ẽjõpeorã nima nisere ĩꞌosami.
Mʉsã nipeꞌtirã nerẽwʉaropʉ apemasã yere tʉꞌomasĩtimirã ucũcã, Jesucristore ẽjõpeotirã sãjãabosama. Na sãjãejarã, mʉsã ucũsere masĩtirã, “Maatirã weema”, nibosama.
Mʉsã nipeꞌtirã Õꞌacʉ̃ wereꞌquere wereturiacã peꞌema, aꞌtiro weebosama. Jesucristore ẽjõpeotigʉ mʉsã weesere ĩꞌagʉ̃, “Yʉꞌʉ ñaꞌagʉ̃ nisaꞌa”, ni tʉꞌoñaꞌbosami.
Cʉ̃ ñaꞌarõ weeꞌquere wãcũejagʉsami. Tojo weegʉ Õꞌacʉ̃rẽ ẽjõpeogʉ ejaqueꞌagʉsami. “Õꞌacʉ̃ diacjʉ̃ta na meꞌrã nimi”, nigʉ̃sami.
Acawererã, mʉsã weesetise aꞌtiro niꞌi. Mʉsã nerẽrã, ãpẽrã Õꞌacʉ̃rẽ basapeosama. Ãpẽrã Õꞌacʉ̃ cjasere buꞌesama. Ãpẽrã Õꞌacʉ̃ masĩcã weeꞌquere wereturiasama. Ãpẽrã, ãpẽrã ye ucũsere tʉꞌotimirã, ucũsama. Na ucũsere ãpẽrã o na basu wereturiasama. Te meꞌrã nipeꞌtirã Jesucristore ẽjõpeori curuacjãrãrẽ aꞌmerĩ Õꞌacʉ̃rẽ ẽjõpeonemocã weeya.
Ãpẽrã ye ucũsere tʉꞌotimirã ucũrĩ masã pʉarã o iꞌtiarãta ucũato. Niꞌcʉ̃ ucũmʉꞌtã, beꞌro apĩ ucũato. Na ucũsere apĩ wereturiato.
Mʉsã nerẽwʉaropʉ wereturiagʉ marĩcã, ucũtiyʉꞌrʉocãꞌto. Na seꞌsaro wãcũsepʉ Õꞌacʉ̃rẽ ucũato.
Niꞌcʉ̃ ucũrĩ cura Õꞌacʉ̃ apĩ topʉ dujigʉre wereduticã, ucũmʉꞌtãꞌcʉ diꞌtamarĩato.
Mʉsã nipeꞌtirã Õꞌacʉ̃ weredutiꞌquere wereturiamasĩꞌi. Tojo weerã niꞌcʉ̃ weremʉꞌtã, apĩ, apĩ wereturiawãꞌcãña. Tojo weecã, nipeꞌtirã masĩrãsama. Nipeꞌtirã wãcũtutuarãsama.
Mʉsã Õꞌacʉ̃ weredutisere wereturiarã, noꞌo ʉaro ucũmaꞌaticãꞌña. Wãcũyu, “Aꞌteta masãrẽ werecã, añutʉꞌsaꞌa”, ni wereya. Ãpẽrã ucũrĩ curare ucũticãꞌña.
Õꞌacʉ̃ queoro weecã ʉami. Noꞌo ʉaro weesere ʉatimi.
Nipeꞌtirã Jesucristore ẽjõpeorã nerẽrã, aꞌtiro weewʉama.
Mʉsã nerẽrĩ curare numia ucũtiyʉꞌrʉocãꞌto. Narẽ ucũdutiticãꞌña. Ucũrõnojõ oꞌorã, Õꞌacʉ̃ ye queti ojáca pũrĩpʉ dutiꞌcaronojõta añurõ yʉꞌtiato.
Na tʉꞌotiꞌquere masĩsĩꞌrĩrã, wiꞌipʉ na marãpʉsʉmʉarẽ sẽrĩtiñaꞌto. Numia Jesucristore ẽjõpeorã nerẽwʉaropʉ ucũcã, tʉꞌsaweꞌe.
Mʉsãrẽ masĩrõʉaꞌa. Õꞌacʉ̃ ye queti mʉsã meꞌrã nʉꞌcãticaro niwʉ̃. Mʉsã seꞌsaro tere ẽjõpeorã niweꞌe.
Noꞌo “Yʉꞌʉ Õꞌacʉ̃ yere wereturiamasĩꞌi, Espíritu Santu wãcũse oꞌose meꞌrã ucũꞌu” nigʉ̃nojõ yʉꞌʉ ojasere “Marĩ wiogʉ dutise niꞌi”, nigʉ̃sami.
Yʉꞌʉ ojaꞌquere ẽjõpeotigʉre mʉsã quẽꞌrã cʉ̃rẽ ẽjõpeoticãꞌña.
Acawererã, Õꞌacʉ̃ yere wereturiamasĩsere ʉaya. Ãpẽrãrẽ apemasã yere tʉꞌotimirã na ucũcã, cãꞌmotaꞌaticãꞌña.
Nipeꞌtise mʉsã weesere noꞌo ʉaro weemaꞌaticãꞌña. Wiopesase meꞌrã weeya.
Acawererã, yʉꞌʉ mʉsãrẽ todʉporopʉ buꞌeꞌque Jesucristo masãrẽ yʉꞌrʉose quetire niꞌcãrõacã wãcũcã ʉaꞌa. Mʉsã tere tʉꞌorã, ẽjõpeowʉ. Aꞌtiro nicã quẽꞌrãrẽ ẽjõpeonuꞌcũꞌu.
Õꞌacʉ̃ te añuse queti meꞌrã mʉsãrẽ ẽjõpeonuꞌcũcã weegʉ weemi. Mʉsãrẽ te queti yʉꞌʉ wereꞌquere ẽjõpeonuꞌcũcã, yʉꞌrʉogʉsami. Queoro mʉsã ẽjõpeocã, tojo weegʉsami. Mʉsã buꞌipʉ diaꞌcʉ̃ ẽjõpeorã, yʉꞌrʉonoꞌsome.
Yʉꞌʉre buꞌeꞌquere mʉsãrẽ wereturiawʉ. Te apeye yʉꞌrʉoro niyʉꞌrʉnʉꞌcãse aꞌtiro niwʉ̃. Õꞌacʉ̃ ye queti ojáca pũrĩpʉ ojaꞌcaronojõta Cristo marĩ ñaꞌarõ weeꞌquere cõꞌasĩꞌrĩgʉ̃, wẽrĩbosacʉ niwĩ.
Cʉ̃ wẽ́rĩ́ca beꞌro cʉ̃rẽ yaacãrã niwã. Beꞌro Õꞌacʉ̃ ye queti ojáca pũrĩpʉ ojaꞌcaronojõta iꞌtia nʉmʉ beꞌro Õꞌacʉ̃ cʉ̃rẽ masõcʉ niwĩ.
Tojo wééca beꞌro cʉ̃ Pedrore, ãpẽrã cʉ̃ besecṹúꞌcãrãrẽ bajuacʉ niwĩ.
Beꞌro niꞌcãti pãjãrã quinientos yʉꞌrʉoro cʉ̃rẽ ẽjõpeorãrẽ bajuacʉ niwĩ. Pãjãrã cʉ̃rẽ ĩꞌaꞌcãrã catisama yujupʉ. Ãpẽrã wẽrĩatojacãrã niwã.
Beꞌro Santiagore bajuacʉ niwĩ. To beꞌro nipeꞌtirã cʉ̃ besecṹúꞌcãrãrẽ bajuacʉ niwĩ.
Beꞌro nipeꞌtirã cʉ̃rẽ ĩꞌáca beꞌropʉ yʉꞌʉre bajuawĩ. Na beꞌrocjʉ̃ yapatigʉacãpʉ bajuaꞌcʉ weronojõ nimigʉ̃, cʉ̃rẽ ẽjõpeosirutuꞌu.
Yʉꞌʉ nipeꞌtirã ãpẽrã Jesucristo besecṹúꞌcãrã docapʉ niꞌi. Yʉꞌʉre ne cãꞌrõ “Jesucristo besecṹúꞌcʉ nimi”, niticãꞌrõʉaꞌa. Yʉꞌʉ Jesucristore ẽjõpeori curuacjãrãrẽ ñaꞌarõ weeꞌque buꞌiri, tojo niꞌi.
Tojo nimigʉ̃, Õꞌacʉ̃ yʉꞌʉre añurõ weeyucã, Jesucristo besecṹúꞌcʉ niꞌi. Yʉꞌʉre mejõ waro añurõ weegʉ weetimi. Yʉꞌʉ nipeꞌtirã ãpẽrã yʉꞌrʉoro daꞌraꞌa. Yʉꞌʉ seꞌsaro tojo weeweꞌe. Õꞌacʉ̃ yʉꞌʉre añurõ wéégʉ, yʉꞌʉ meꞌrã ninuꞌcũmi. Yʉꞌʉre weetamumi.
Yʉꞌʉ buꞌese, tojo nicã ãpẽrã cʉ̃ besecṹúꞌcãrã na buꞌese niꞌcãrõnojõ niꞌi. Jesucristo wẽrĩ masãꞌque queti ʉ̃sã buꞌese niꞌi. Aꞌtereta mʉsã ẽjõpeowʉ.
Ʉ̃sã Cristo wẽrĩ masãꞌque quetire buꞌewʉ. Tere buꞌemicã, ¿deꞌro weerã mʉsã niꞌcãrẽrã “Wẽrĩꞌcãrã masãtima”, nisari?
“Wẽrĩꞌcãrã masãtima” nicãma, Cristo quẽꞌrã masãtibopĩ.
Cʉ̃ masãticãma, ʉ̃sã buꞌese wapamarĩbopã. Mʉsã ẽjõpeose quẽꞌrã wapamarĩbopã.
Õꞌacʉ̃ Cristore masõcʉ niwĩ nise quetire werewʉ. Mʉsã “Wẽrĩꞌcãrã masãtima” nicã, ʉ̃sã te quetire wererã, nisoorã weebosaꞌa. Diacjʉ̃ta wẽrĩꞌcãrã masãticãma, Õꞌacʉ̃ Cristore masõtibopĩ.
Aꞌtiro niꞌi. Wẽrĩꞌcãrã masãticãma, Cristo quẽꞌrã masãtibopĩ.
Cʉ̃rẽ masõticã, mʉsã ẽjõpeose wapamarĩbosaꞌa. Todʉporo mʉsã ñaꞌarõ weeꞌquere mejãrõta acobojonoꞌtirã nibosaꞌa.
“Wẽrĩꞌcãrã masãsome” nise diacjʉ̃ nicãma, marĩ “Masãrãsama” nírã, marĩta ãpẽrã yʉꞌrʉoro pajasecʉorã waro nibosaꞌa. Mejõ waro ẽjõpeomaꞌabosaꞌa.
“Wẽrĩꞌcãrã masãtima” nise diacjʉ̃ niweꞌe. “Cristo masãcʉ niwĩ” nise peꞌe diacjʉ̃ niꞌi. Cristo ãpẽrã nipeꞌtirã wẽrĩꞌcãrã dʉporo masãmʉꞌtãcʉ niwĩ. Marĩ quẽꞌrã wẽrĩꞌcãrãpʉ masãrãsaꞌa.
Aꞌtiro niꞌi. Ne warocjʉ̃pʉ Adã́ ñaꞌarõ weenʉꞌcãꞌque buꞌiri marĩ nipeꞌtirã wẽrĩdijarãsaꞌa. Beꞌro Cristo añurõ weese buꞌiri wẽrĩꞌcãrãpʉ nimirã, masãmʉjãarãsaꞌa tja.
Marĩ nipeꞌtirã Adã́ põꞌrã nise ye buꞌiri wẽrĩrãsaꞌa. Cristo yarã nirã́ peꞌe marĩ cʉ̃rẽ ẽjõpeorã, catinuꞌcũrãsaꞌa.
Marĩ masãrã, queoro masãrãsaꞌa. Cristo masãmʉꞌtãtojacʉ niwĩ. Beꞌro cʉ̃ apaturi aꞌticã, marĩ cʉ̃ yarã masãrãsaꞌa.
Tojo waꞌacã, aꞌti ʉmʉco peꞌtia waꞌarosaꞌa. Titare Cristo nipeꞌtirã wiorã tutuarãrẽ, bajutirãrẽ, bajurãrẽ cõꞌapeꞌocʉ̃sami. Cʉ̃ tojo weetuꞌajaca beꞌro cʉ̃ pacʉre cʉ̃ nipeꞌtirã wiogʉ nisere wiagʉsami.
Tojo wiase dʉporo Õꞌacʉ̃ Cristore ĩꞌatuꞌtirãrẽ docaqueꞌacã weegʉsami. Tojo weegʉ Cristo nipeꞌtirã buꞌipʉ tojagʉ́sami.
Cristore ĩꞌatuꞌtirãrẽ docaqueꞌacã wééca beꞌro wẽrĩse quẽꞌrã marĩrõsaꞌa.
Õꞌacʉ̃ cʉ̃ ye queti ojáca pũrĩpʉ nírõnojõta nipeꞌtisere, nipeꞌtirãrẽ Cristo docapʉ tojacã weecʉ niwĩ. Tojo nírõ, “Õꞌacʉ̃ Cristo docapʉ nimi”, nirõ mejẽta weeꞌe. Õꞌacʉ̃ta nipeꞌtisere, nipeꞌtirãrẽ Cristo docapʉ tojacã weecʉ niwĩ.
Õꞌacʉ̃ tojo tojacã wééca beꞌro Cristo Õꞌacʉ̃ macʉ̃, cʉ̃ basu cʉ̃ pacʉ doca tojagʉ́sami. Tojo weegʉ Õꞌacʉ̃ nipeꞌtise, nipeꞌtirã wiogʉ nigʉ̃sami.
Apeyere ãpẽrã aꞌtiro weesama. Wẽrĩꞌcãrã ye wapa wãmeyebosadutisama. “Wẽrĩꞌcãrã masãtisama” nicãma, tojo weenoꞌña marĩbosaꞌa.
Apeyere, ʉ̃sã buꞌese buꞌiri nipeꞌtise nʉmʉrĩ ãpẽrã ñaꞌarõ weesĩꞌrĩma. Tojo wiose waꞌteropʉ nimirã, wẽrĩꞌcãrã masãtjere wãcũrã, buꞌenuꞌcũꞌu.
Diacjʉ̃ta yʉꞌʉ mʉsã marĩ wiogʉ Jesucristore ẽjõpeose ye buꞌiri eꞌcatiꞌi. Aꞌte quẽꞌrã diacjʉ̃ta niꞌi. Nipeꞌtise nʉmʉrĩ “Masã yʉꞌʉre wẽjẽrãsama”, ni tʉꞌoñaꞌa.
Yʉꞌʉ Jesucristo ye quetire werese buꞌiri Éfesocjãrã yʉꞌʉre waꞌicʉrã yaiwa weronojõ ñaꞌarõ weewã. “Wẽrĩꞌcãrã masãsome” nicã, mejõ waro na weesere piꞌetibopã. “Wẽrĩꞌcãrã masãsome” nise diacjʉ̃ nicãma, marĩ quẽꞌrã ãpẽrã ucũwʉaronojõ ucũbosaꞌa. Aꞌtiro nibosaꞌa: “Teꞌa baꞌarã, teꞌa sĩꞌrĩrã. Maata wẽrĩdojarãsaꞌa. Marĩ wẽrĩati dʉporo weeweꞌorã”, nibosaꞌa.
Ãpẽrã mʉsãrẽ mejẽcã ẽjõpeoduticã, ẽjõpeoticãꞌña. Masã ucũwʉase aꞌtiro niꞌi: “Ñaꞌarã meꞌrã baꞌpaticã, añurõ weese dojosaꞌa.”
Tojo weerã tʉꞌomasĩña. Mʉsã todʉporo níꞌcaronojõ wiopesase meꞌrã queoro weeya tja. Ñaꞌarõ weeticãꞌña. Niꞌcãrẽrã Õꞌacʉ̃rẽ masĩweꞌe. Mʉsãrẽ bopoyadutigʉ tojo niꞌi.
Apetero niꞌcʉ̃ “Wẽrĩꞌcãrã masãtima” nisere ẽjõpeogʉ, aꞌtiro sẽrĩtiñaꞌbosami: “Wẽrĩꞌcãrã ¿deꞌro wee masãta basiobosari? Na masãrã, ¿deꞌro bajuri upʉ cʉorãsari?”
Cʉ̃ tojo sẽrĩtiñaꞌmaꞌacãꞌbosami. Marĩ otese peri otecã, te peri pĩꞌrĩatji dʉporo boadijasaꞌa.
Marĩ pĩꞌrĩdutirã pĩꞌrĩmʉjãꞌcʉ mejẽtare oteꞌe. Te peri peꞌere trigo o noꞌo otese nisere pĩꞌrĩdutirã oteꞌe.
Beꞌro Õꞌacʉ̃ cʉ̃ ʉaꞌcaronojõ pĩꞌrĩcã weesami. Noꞌo deꞌro bajuse dʉca níꞌque tenojõta tja pĩꞌrĩcã weesami.
Nipeꞌtirã catisere cʉorã niꞌcãrõnojõ bajurã nitima. Masã ye upʉ waꞌicʉrã ya upʉ weronojõ bajuweꞌe. Mirĩcʉ̃a ya upʉ quẽꞌrã mejẽcã bajuꞌu. Waꞌi quẽꞌrã mejẽcã upʉtima.
Aꞌte dʉcawatiro weronojõ ʉꞌmʉsecjãrã quẽꞌrã mejẽcã upʉtima. Aꞌti diꞌtacjãrã mejẽcã upʉtima. Ʉꞌmʉsepʉ nirã́ añubutiari upʉ cʉoma. Aꞌti nucũcãpʉ nirã́ quẽꞌrã tojota cʉoma. Ʉꞌmʉsecjãrã, aꞌti nucũcãcjãrã weronojõ nitima.
Mujĩpũ ʉmʉcocjʉ̃ ñamicjʉ̃ weronojõ, tojo nicã ñocõa weronojõ boꞌreyutimi. Ñocõa quẽꞌrã niꞌcãrõnojõ boꞌreyutisama.
Ãꞌrã nipeꞌtirã weronojõ wẽrĩꞌcãrã masãcã, tojo waꞌarosaꞌa. Wẽrĩꞌcãrãrẽ yaacã, na upʉ boarosaꞌa. Beꞌro ape upʉ peꞌtitiatji upʉ masõnoꞌrõsaꞌa. Masṍca beꞌro apaturi wẽrĩnemosome.
Marĩ mejõ nirĩ upʉre yaaꞌa. Masãrõpʉa tja ape upʉ añubutiari upʉ nirõsaꞌa. Marĩ tutuatiri upʉre yaacõꞌaꞌa. Masã́ca beꞌropʉre ape upʉ tutuari upʉ nirõsaꞌa.
Marĩ aꞌti upʉre yaacõꞌaꞌa. Masã́ca beꞌro ʉꞌmʉse cja upʉ peꞌtitiatji upʉ nirõsaꞌa. Tojo weerã masĩnoꞌo. Marĩ aꞌti upʉre cʉorã, ape upʉ peꞌtitiatji upʉre cʉorãsaꞌa.
Õꞌacʉ̃ ye queti ojáca pũrĩpʉ aꞌtiro ojanoꞌo: “Õꞌacʉ̃ cʉ̃ weemʉꞌtãꞌcʉ Adã́rẽ catisere oꞌocʉ niwĩ.” Cʉ̃ beꞌrocjʉ̃ Jesucristo peꞌe catise peꞌtitise warore oꞌogʉ nimi.
Aꞌti upʉ cjase catise marĩ cʉomʉꞌtãse niꞌi. Apeye catise beꞌro cjase niꞌi. Te ʉꞌmʉse cja upʉ cjase peꞌtitiatje niꞌi.
Aꞌti nucũcãpʉre masʉ̃ nimʉꞌtãꞌcʉ diꞌta meꞌrã yeenoꞌcʉ niwĩ. Cʉ̃ beꞌrocjʉ̃ Cristo ʉꞌmʉsecjʉ̃ nimi.
Adã́ diꞌta meꞌrã yeenoꞌcʉ niwĩ. Marĩ cʉ̃ weronojõ upʉtiꞌi. Mejãrõta beꞌropʉ ʉꞌmʉsecjʉ̃ Cristo weronojõ upʉtirãsaꞌa.
Acawererã, aꞌtiro niꞌi. Marĩrẽ aꞌti upʉ meꞌrã ʉꞌmʉsepʉ waꞌata basioweꞌe. Boadijatji upʉ niꞌi. Ti upʉ ninuꞌcũmasĩtisaꞌa.
51-52 Apeye quẽꞌrã todʉporo masĩnoꞌña marĩꞌquere weregʉti. Nipeꞌtirã wẽrĩsome. Jesucristo aꞌtiri cura Õꞌacʉ̃rẽ werecoꞌtegʉ ʉꞌmʉsecjʉ̃ Õꞌacʉ̃ yaro coronetare putigʉsami. Tojo waꞌacã, ʉmʉñarõ cãrĩwãꞌcãmajãrã weronojõ marĩ nipeꞌtirã Jesucristore ẽjõpeorã ape upʉ dʉcayurãsaꞌa. Wẽrĩꞌcãrã ape upʉ peꞌtitiatji upʉ meꞌrã masãrãsama. Catirã quẽꞌrã mejãrõta dʉcayurãsama.
Marĩ ya upʉ boawʉari upʉ peꞌtitiati upʉ waꞌarosaꞌa. Dʉcayu, catinuꞌcũcãꞌrõsaꞌa.
54-55 Marĩ peꞌtitiati upʉ dʉcayucã, Õꞌacʉ̃ ye queti ojáca pũrĩpʉ nírõnojõta waꞌarosaꞌa. Aꞌtiro ni ojanoꞌo: “Marĩ wẽrĩsere docaqueꞌacã weetojaꞌa. Ne apaturi wẽrĩnemosome majã. Wẽrĩrã piꞌetisere tʉꞌoñaꞌsome.”
Marĩ ñaꞌarõ weese buꞌiri wẽrĩrĩ masã niꞌi. Te marĩ ñaꞌarõ weesere Õꞌacʉ̃ Moisére dutise cũuꞌque meꞌrã masĩnoꞌo. Ñaꞌarõ wéérã, marĩ pecameꞌepʉ waꞌabopã.
Tere cãꞌmotaꞌagʉ, Õꞌacʉ̃ peꞌe aꞌtiro weecʉ niwĩ. Marĩ wiogʉ Jesucristo meꞌrã pecameꞌepʉ waꞌaboꞌcãrãrẽ yʉꞌrʉocʉ niwĩ. Tojo weerã Õꞌacʉ̃rẽ eꞌcatise oꞌorã.
Acawererã, aꞌtere wãcũrã, ẽjõpeonuꞌcũcãꞌña. Marĩ wiogʉ yere siape meꞌrã nemorõ weenemoña. Mʉsã masĩꞌi. Cʉ̃ yere wéérã, tojowaro weebutiarã weeweꞌe. Wapatiꞌi.
Mʉsã Jesucristore ẽjõpeorãrẽ niyeru sẽrĩneosema yʉꞌʉ Galaciacjãrãrẽ dutiꞌcaronojõta weeya. Aꞌtiro niwʉ̃:
“Soorinʉmʉrẽ nimʉꞌtãrĩ nʉmʉ semanarĩnʉcʉ̃ mʉsã wapataꞌaro ejatuaro apesepʉ nʉrõña.” Mʉsã tojo weeyurã, yʉꞌʉ etari curapʉ oꞌosĩꞌrĩrã daꞌramaꞌacũñasome.
Yʉꞌʉ mʉsã tiropʉ etagʉ, mʉsã beserãrẽ Jerusalẽ́pʉ oꞌógʉti. Narẽ oꞌógʉ, yʉꞌʉ ojáca pũrĩpʉre “Ãꞌrã nima Corintocjãrã beseꞌcãrã”, ni ojagʉti. Na meꞌrã ti pũrĩrẽ, tojo nicã niyerure Jerusalẽ́cjãrã Jesucristore ẽjõpeorãrẽ oꞌógʉti.
“Yʉꞌʉre waꞌaroʉaꞌa” nicãma, na yʉꞌʉ meꞌrã waꞌarãsama.
Yʉꞌʉ topʉ waꞌagʉ, Macedonia diꞌtapʉ yʉꞌrʉagʉsaꞌa. To yʉꞌrʉa, mʉsã tiropʉ etagʉsaꞌa.
Apetero weegʉ mʉsã meꞌrã yoacã nigʉ̃saꞌa. Nipeꞌtiro puꞌecʉ nígʉ̃, nipeꞌocʉ̃saꞌa. Beꞌro, mʉsã apero noꞌo yʉꞌʉ waꞌasĩꞌrĩgʉ̃ waꞌatjere weetamumasĩrãsaꞌa.
Yʉꞌʉ mʉsãrẽ mejõ waro ĩꞌayʉꞌrʉwãꞌcãsĩꞌrĩtisaꞌa. Marĩ wiogʉ Jesucristo ʉacã, mʉsã tiropʉre yoacã tojasĩꞌrĩsaꞌa.
Pentecosté bosenʉmʉ nicã aꞌto Éfesopʉ nínigʉ̃ti yujupʉ.
Aꞌtore peje daꞌrase niꞌi. Pãjãrã marĩ wiogʉ ye quetire tʉꞌosĩꞌrĩma. Tere cãꞌmotaꞌasĩꞌrĩrã quẽꞌrã pãjãrã nima.
Timoteo mʉsã tiropʉ etacã, cʉ̃rẽ weetamuña. Tojo weecã, cʉ̃ wãcũqueꞌtiro marĩrõ, bʉjawetiro marĩrõ nigʉ̃sami. Cʉ̃ yʉꞌʉ weronojõ marĩ wiogʉ yere daꞌrami.
Tojo weerã mʉsã cʉ̃rẽ mejõ waro ĩꞌacõꞌaticãꞌña. Cʉ̃ aꞌtopʉ aꞌtiatjere weetamuña. Tojo weecã, cʉ̃ eꞌcatise meꞌrã yʉꞌʉ tiropʉ aꞌtigʉsami. Yʉꞌʉ ãpẽrã Jesucristore ẽjõpeorã meꞌrã cʉ̃rẽ yucuegʉ weeꞌe.
Apoloma yʉꞌʉ ʉpʉtʉ waro mʉsã tiropʉ ĩꞌagʉ̃ waꞌadutimiwʉ̃. Cʉ̃rẽ marĩ acawererã meꞌrã waꞌadutimiwʉ̃. Cʉ̃ niꞌcãrõacãrẽ waꞌasĩꞌrĩtimi. Cʉ̃rẽ waꞌata basiocã, beꞌro waꞌagʉsami.
Mʉsã añurõ tʉꞌomasĩña. Ẽjõpeoduꞌuticãꞌña. Ne uiro marĩrõ niña. Tojo nírã, Õꞌacʉ̃ tutuase meꞌrã niña.
Ãpẽrãrẽ maꞌinuꞌcũcãꞌña.
Niꞌcãrõacãrẽ, acawererã, aꞌtere mʉsãrẽ weresĩꞌrĩsaꞌa. Estéfanas ya wiꞌicjãrãta niwã Acayapʉre ãpẽrã dʉporo Jesucristore ẽjõpeomʉꞌtãꞌcãrã. Na Jesucristore ẽjõpeorãrẽ ʉpʉtʉ waro weetamuma.
Na weronojõ weesetirãnojõrẽ na dutisere yʉꞌtiya. Tojo nicã nipeꞌtirã Cristo yere daꞌrarã na dutisere weeya.
Mʉsã meꞌrãcjãrã Estéfanas, Fortunato, Acaico aꞌtopʉ ejacã, pũrõ eꞌcatiwʉ. Na mʉsã yʉꞌʉre weetamuboꞌquere weema.
Yʉꞌʉre ejerisãjãcã weewã. Mʉsã quẽꞌrãrẽ tojota weerãsama. Tojo weerãrẽ “Añurõ weerã weema”, nirõʉaꞌa.
Asia diꞌtacjãrã Jesucristore ẽjõpeori curuacjãrã mʉsãrẽ añudutima. Aquila, Priscila, na ya wiꞌipʉ nerẽwʉarã quẽꞌrã Jesucristore ẽjõpeorã nitjĩarã, pũrõ añudutioꞌoma.
Nipeꞌtirã Jesucristore ẽjõpeorã mʉsãrẽ añudutima. Mʉsã eꞌcatise meꞌrã aꞌmerĩ añudutiya.
Aꞌte nitʉose daripʉre mʉsãrẽ añudutigʉ yʉꞌʉ basuta ojaꞌa.
Jesucristo marĩ wiogʉ mʉsãrẽ añurõ weeato.
Marĩ nipeꞌtirã Jesucristo yarã niꞌi. Tojo weegʉ mʉsãrẽ ʉpʉtʉ maꞌiꞌi. Tojota waꞌato.
Tocãꞌrõta ojaꞌa.
Pablo
Yʉꞌʉ Pablo, Timoteo meꞌrã mʉsãrẽ añudutiꞌi. Õꞌacʉ̃ ʉaronojõta Jesucristo yʉꞌʉre cʉ̃ ye quetire weredutigʉ cũucʉ niwĩ. Yʉꞌʉ aꞌti pũrĩrẽ mʉsãrẽ Õꞌacʉ̃ yarã Corintopʉ nirãrẽ ojaꞌa. Tojo nicã nipeꞌtirã Õꞌacʉ̃ yarã Acaya diꞌtapʉ nirãrẽ ojaꞌa.
Mʉsãrẽ Õꞌacʉ̃ marĩ pacʉ, tojo nicã Jesucristo marĩ wiogʉ añurõ weeato. Tojo nicã mʉsãrẽ ejerisãjãcã weeato.
Õꞌacʉ̃ marĩ wiogʉ Jesucristo pacʉre eꞌcatise oꞌorã. Cʉ̃́ta marĩrẽ pajañaꞌmi. Marĩrẽ wãcũtutuacã weenuꞌcũmi.
Piꞌetisetirinʉcʉ̃ Õꞌacʉ̃ marĩrẽ wãcũtutuacã weemi. Tojo weerã marĩ quẽꞌrã piꞌetirãrẽ wãcũtutuacã weemasĩꞌi. Marĩrẽ Õꞌacʉ̃ wãcũtutuacã weeꞌcaronojõta narẽ weemasĩꞌi.
Jesucristo yere wererã, piꞌetinoꞌo. Cristo pũrõ piꞌetiꞌquere piꞌetitamuꞌu. Cʉ̃ meꞌrãta, cʉ̃ weetamuse meꞌrã nemorõ wãcũtutuaꞌa.
Ʉ̃sã piꞌetirã, mʉsãrẽ wãcũtutuacã ʉarã, mʉsã yʉꞌrʉweticã ʉarã, tojo piꞌetiꞌi. Õꞌacʉ̃ ʉ̃sãrẽ wãcũtutuasere oꞌomi. Tojo weerã ʉ̃sã quẽꞌrã mʉsãrẽ wãcũtutuacã weeꞌe. Ʉ̃sã piꞌetironojõ piꞌetirãsaꞌa. Tojo waꞌacã, Õꞌacʉ̃ mʉsãrẽ wãcũtutuacã weegʉsami.
Ʉ̃sã weronojõ piꞌeticã, Õꞌacʉ̃ mʉsãrẽ wãcũtutuacã weegʉsami. Tojo weerã ʉ̃sã mʉsã añurõ weeatjere masĩyutojaꞌa.
Acawererã, ʉ̃sãrẽ Asiapʉ waꞌaꞌquere masĩcã ʉasaꞌa. Ʉ̃sã topʉre ʉpʉtʉ waro piꞌetiwʉ. Aꞌtiro wãcũmiwʉ̃: “Ne põtẽosome. Wẽrĩrãsaꞌa”, nimiwʉ̃.
“Ʉ̃sãrẽ wẽjẽcõꞌarãsama”, ni wãcũmiwʉ̃. Ʉ̃sã ne tutuatiwʉ. Tojo waꞌaꞌque añu niwʉ̃. Te meꞌrã aꞌtiro wãcũwʉ̃. “Ʉ̃sã basu ne weetamumasĩtisaꞌa. Õꞌacʉ̃ niꞌcʉ̃ta ʉ̃sãrẽ weetamumasĩmi”, ni wãcũwʉ̃. Cʉ̃́ta wẽrĩꞌcãrãpʉre masõgʉ̃ nimi.
“Õꞌacʉ̃ ʉ̃sãrẽ na wẽjẽboꞌcãrãrẽ yʉꞌrʉowĩ. Niꞌcãrõacãrẽ yʉꞌrʉonuꞌcũcãꞌmi. Beꞌropʉ quẽꞌrãrẽ ʉ̃sãrẽ yʉꞌrʉonuꞌcũcʉ̃sami”, ni ẽjõpeoꞌo.
Õꞌacʉ̃rẽ mʉsã ʉ̃sãrẽ sẽrĩbosanuꞌcũcã, tojo weegʉsami. Pãjãrã ʉ̃sãrẽ sẽrĩbosacã, Õꞌacʉ̃ añurõ ʉ̃sãrẽ weetamugʉ̃sami. Cʉ̃ tojo weecã ĩꞌarã, pãjãrã eꞌcatise oꞌorãsama.
Apeyere ʉ̃sã pũrõ eꞌcatiꞌi. Ʉ̃sã aꞌti nucũcãpʉre weesooro marĩrõ añurõ weesetiwʉ. Mʉsã waꞌteropʉ quẽꞌrãrẽ tojota weewʉ. Tojo weerã ʉ̃sã buꞌiri marĩrã añurõ tʉꞌoñaꞌa. Ʉ̃sã basu ʉ̃sã masĩse meꞌrã weetiwʉ. Õꞌacʉ̃ weetamuse meꞌrã weewʉ.
Mʉsãrẽ ojarã, tʉꞌota basiose diaꞌcʉ̃rẽ ojaꞌa. Mʉsã tere añurõ masĩcã ʉaꞌa.
Cãꞌrõ masĩtojaꞌa, masĩrã peꞌe. Mʉsã añurõ masĩpeꞌorã, marĩ wiogʉ Jesú apaturi aꞌticã, “Ʉ̃sãrẽ diacjʉ̃ta nipã”, nirãsaꞌa. Ʉ̃sã mʉsãrẽ “Añurõ weesetima” nírõnojõta mʉsã quẽꞌrã ʉ̃sãrẽ añurõ wãcũrãsaꞌa.
15-16 “Tojo añurõ waꞌarosaꞌa” ni wãcũgʉ̃, Macedoniapʉ waꞌagʉ, mʉsã tiropʉ ĩꞌamʉꞌtãgʉ̃ waꞌasĩꞌrĩmiwʉ̃. “Beꞌro ĩꞌamajãmitojatigʉti tja”, nimiwʉ̃. Pʉati mʉsã tiropʉ ĩꞌagʉ̃ waꞌasĩꞌrĩmiwʉ̃. Mʉsã eꞌcaticã ʉagʉ, tojo weesĩꞌrĩmiwʉ̃. “Yʉꞌʉ tojo weecã, Judea diꞌtapʉ waꞌatjere weetamurãsama” ni wãcũgʉ̃, tojo weesĩꞌrĩmiwʉ̃.
Yʉꞌʉ topʉ waꞌaticã ĩꞌarã, “Wiopesase marĩrõ weemaꞌacãꞌpĩ”, ¿niti? “Cʉ̃ noꞌo ʉaro weemaꞌagʉ̃nojõ nimi”, ¿nisari? “ ‘Waꞌagʉti’ níꞌcʉ nimigʉ̃, aꞌtitiapĩ”, ¿niti? “Naꞌirõ dʉcayumʉjãsami”, ¿ni wãcũti?
Niweꞌe. Õꞌacʉ̃ ʉ̃sã weesere “Diacjʉ̃ta niꞌi”, nisami. Tojo weerã ʉ̃sã ne niꞌcãti noꞌo ʉaro dʉcayu, ucũmaꞌaweꞌe.
Ʉ̃sã Jesucristo Õꞌacʉ̃ macʉ̃ ucũꞌcaronojõta ucũꞌu. Cʉ̃ ne niꞌcãti “Weegʉti, weesome”, niticʉ niwĩ. Nipeꞌtise cʉ̃ “Weegʉti” níꞌcaronojõta weemi. Ʉ̃sã iꞌtiarã, Silvano, Timoteo, yʉꞌʉ, cʉ̃ ye quetire mʉsãrẽ buꞌewʉ. Nipeꞌtise cʉ̃ ucũse diacjʉ̃ niꞌi.
Aꞌtiro niꞌi. Õꞌacʉ̃ todʉporopʉre masãrẽ “Añurõ weegʉti”, nicʉ niwĩ. Nipeꞌtise cʉ̃ tojo níꞌque Jesucristo cʉ̃ aꞌtise meꞌrã, cʉ̃ wẽrĩꞌque meꞌrã queoro waꞌawʉ. Tojo waꞌacã ĩꞌarã, marĩ Õꞌacʉ̃rẽ “Tojota niꞌi”, ni eꞌcatipeoꞌo.
Õꞌacʉ̃ta marĩrẽ Cristore ẽjõpeonuꞌcũcã weemi. Cʉ̃́ta marĩrẽ cʉ̃ yarã waꞌadutigʉ besecʉ niwĩ.
Marĩrẽ cʉ̃ yarã waꞌacã weecʉ niwĩ. Cʉ̃ yarã niꞌi nisere ĩꞌosĩꞌrĩgʉ̃ Espíritu Santure oꞌócʉ niwĩ. Espíritu Santu marĩ meꞌrã nígʉ̃, cʉ̃́ta Õꞌacʉ̃ marĩrẽ yʉꞌrʉoatjere masĩcã weemi.
Yʉꞌʉ Corintopʉre waꞌasĩꞌrĩmigʉ̃, waꞌatiwʉ. Õꞌacʉ̃ yʉꞌʉ tojo weeꞌquere masĩsami. Yʉꞌʉ mʉsãrẽ tuꞌtibosaꞌa nígʉ̃, maꞌígʉ̃ waꞌatiwʉ.
Mʉsã ẽjõpeosere “Aꞌtiro peꞌe ʉaꞌa”, nigʉ̃ mejẽta weeꞌe. Mʉsã añurõ ẽjõpeoꞌo. Mʉsãrẽ añurõ eꞌcatise meꞌrã nisetiato nígʉ̃ tojo weetamusĩꞌrĩꞌi.
Yʉꞌʉ todʉporopʉre mʉsãrẽ bʉjaweticã weewʉ. Tojo weegʉ apaturi tja mʉsãrẽ bʉjaweticã weesĩꞌrĩtigʉ, waꞌatiwʉ.
Yʉꞌʉ mʉsãrẽ bʉjaweticã weecã, ¿noa yʉꞌʉre eꞌcaticã weebosari? Mʉsã diaꞌcʉ̃ yʉꞌʉre tojo weeꞌe. Mʉsã bʉjaweticã, basiotibosaꞌa.
Yʉꞌʉ ojamʉꞌtãca pũrĩrẽ ojagʉ, pũrõ wãcũqueꞌti, utiwʉ. Mʉsãrẽ bʉjawetiato nígʉ̃ mejẽta ojawʉ. Yʉꞌʉ mʉsãrẽ maꞌiyʉꞌrʉꞌʉ. Mʉsãrẽ tere masĩdutigʉ ojawʉ.
Niꞌcʉ̃ ñaꞌarõ weeri masʉ̃ marĩrẽ bʉjaweticã weecʉ niwĩ. Yʉꞌʉ diaꞌcʉ̃rẽ tojo weetiwĩ. Mʉsã quẽꞌrã mejãrõta weenoꞌcãrã niwʉ̃. Marĩ nipeꞌtirã tojo weenoꞌcãrã niwʉ̃, weenoꞌrã peꞌe. Yʉꞌʉ aꞌtere tojo ucũgʉ̃, ʉpʉtʉ waro nibutiagʉ mejẽta weeꞌe.
Mʉsã pãjãrã ñaꞌarõ weeri masʉ̃rẽ buꞌiri daꞌretojaꞌa.
Tojo weerã niꞌcãrõacã mʉsã cʉ̃rẽ acobojoya. Cʉ̃rẽ wãcũtutuacã weeya. Tojo weeticã, cʉ̃ bʉjawetiyʉꞌrʉabosami.
Tojo weegʉ mʉsãrẽ cʉ̃rẽ maꞌidutiꞌi tja.
Yʉꞌʉ mʉsãrẽ todʉporopʉre ojawʉ. “¿Te yʉꞌʉ dutiꞌquere queorota weemitina?” ni masĩsĩꞌrĩgʉ̃ ojawʉ.
Mʉsã noꞌo ñaꞌarõ weegʉre acobojocã, yʉꞌʉ quẽꞌrã cʉ̃rẽ acobojoꞌo. Yʉꞌʉre ñaꞌarõ weetiwĩ. Mʉsã peꞌere ñaꞌarõ weewĩ. Yʉꞌʉre ñaꞌarõ weetimicã, cʉ̃rẽ acobojoꞌo. Mʉsãrẽ maꞌígʉ̃, tojo weeꞌe. Jesucristo yʉꞌʉre “Cʉ̃rẽ diacjʉ̃ta acobojomi”, ni ĩꞌasami.
Marĩ cʉ̃rẽ acobojoticã, wãtĩ cʉ̃rẽ ñaꞌarõ bʉjawetiyʉꞌrʉcã weebosami. Jesucristo yere duꞌucãꞌbosami. Marĩ wãtĩ weewʉasere añurõ masĩꞌi.
Yʉꞌʉ Troa wãmetiri macãpʉ Cristo ye quetire buꞌegʉ etagʉ, aꞌtiro bocaejawʉ. Jesucristo marĩ wiogʉ pãjãrãrẽ cʉ̃ ye quetire tʉꞌosĩꞌrĩcã weecʉ niwĩ.
Tojo nimicã, yʉꞌʉ Tito marĩ acaweregʉre bocatigʉ, pũrõ wãcũqueꞌtiwʉ. Tojo weegʉ narẽ weꞌeriti, waꞌa waꞌawʉ Macedonia diꞌtapʉ.
Yʉꞌʉ wãcũqueꞌtimigʉ̃, Õꞌacʉ̃rẽ eꞌcatise oꞌoꞌo. Cʉ̃ marĩrẽ añurõ weenuꞌcũcã weemi. Marĩ Cristo yarã nicã, tojo weemi. Marĩ Cristo ye queti werese meꞌrã masãrẽ cʉ̃rẽ masĩcã weemi. Cʉ̃rẽ masĩse ʉꞌmʉtise weronojõ nipeꞌtiropʉ seꞌsaꞌa.
Marĩ Jesucristo ye quetire wererã, ʉꞌmʉtise weronojõ nisaꞌa. Aꞌtiro niꞌi. Masã Õꞌacʉ̃rẽ eꞌcatise oꞌocã, ope weronojõ bajuse meꞌrã buemorõcã, tʉꞌsasami. Aꞌtere weronojõ marĩ cʉ̃ ye quetire werecã ĩꞌagʉ̃, tʉꞌsasami. Te queti nipeꞌtirã cʉ̃ yʉꞌrʉoꞌcãrãrẽ seꞌsa waꞌaꞌa. Tojo nicã cʉ̃ yʉꞌrʉonoꞌña marĩrã pecameꞌepʉ waꞌajã quẽꞌrã te ucũsere tʉꞌoseꞌsa waꞌama.
Yʉꞌrʉonoꞌtirã Jesucristo ye quetire wererãrẽ ĩꞌarã, cʉ̃rẽ ẽjõpeotirã “Pecameꞌepʉ waꞌarãsaꞌa” nírã weronojõ tʉꞌoñaꞌsama. Õꞌacʉ̃ yʉꞌrʉonoꞌcãrã peꞌe Jesucristo ye quetire wererãrẽ ĩꞌarã, cʉ̃rẽ ẽjõpeorã “Marĩ Jesucristo meꞌrã ninuꞌcũcãꞌrãsaꞌa”, ni wãcũsama. Ne niꞌcʉ̃ cʉ̃ seꞌsaro te quetire weremasĩtimi. Õꞌacʉ̃ weetamurõ meꞌrã peꞌe weremasĩmi.
Pãjãrã aꞌtiro weema. Õꞌacʉ̃ ye quetire wérérã, wapataꞌase diaꞌcʉ̃rẽ wãcũma. Ʉ̃sã na weronojõ weeweꞌe. Õꞌacʉ̃ oꞌóꞌcãrã Cristore daꞌracoꞌterã niꞌi. Tojo weerã Õꞌacʉ̃ ĩꞌorõpʉre cʉ̃ ye quetire queoro wereꞌe.
Ʉ̃sã “Õꞌacʉ̃ ye quetire queoro wereꞌe” nírã, ʉ̃sã basu añurõ ucũrã mejẽta weeꞌe. Ãpẽrã tojo weewʉasama. Na basu añurõ ucũsama. Ãpẽrãrẽ aꞌtiro nisama: “Ʉ̃sãrẽ papera ojabosaya”, nisama. “Ãꞌrã añurõ weerã́ nima”, ni apobosadutisama. “Ʉ̃sã tojo weecã, ‘Añurã nima’, ni ĩꞌarãsama” nírã, tojo weedutisama. ¿Mʉsã na weesetironojõ ʉati? Ʉ̃sã mʉsãrẽ “Añurã niꞌi, tojo weerã ʉ̃sãrẽ papera apobosaya”, nirã mejẽta weeꞌe.
Mʉsã Jesucristore ẽjõpeoꞌo. Tojo weese meꞌrã ʉ̃sã mʉsãrẽ queoro buꞌeꞌquere ĩꞌoꞌo. Tojo weerã ãpẽrã ojabosaca pũrĩrẽ ʉaweꞌe. Ʉ̃sã mʉsãrẽ “Ti pũrĩ weronojõ nima”, ni ejeripõꞌrãtiꞌi. Aꞌtiro niꞌi. Nipeꞌtirã mʉsãrẽ ĩꞌarã, masĩsama. “Na narẽ diacjʉ̃ta werepã”, nisama.
Mʉsãrẽ Cristo masãrẽ yʉꞌrʉomi nisere werewʉ. Tere ẽjõpeocã, Cristo mʉsãrẽ añurõ weewĩ. Cʉ̃ mʉsãrẽ tojo weesere ãpẽrã quẽꞌrãrẽ masĩcã ʉami. Tere masĩdutigʉ, papera pũrĩpʉ ojacjʉ meꞌrã ojaticʉ niwĩ. Tojo nicã todʉporopʉ Õꞌacʉ̃ catinuꞌcũgʉ̃ ʉ̃tãpjĩpʉ ojaꞌcaronojõta weeticʉ niwĩ. Aꞌtiro peꞌe weecʉ niwĩ. Espíritu Santu tutuaro meꞌrã mʉsã wãcũsere dʉcayucʉ niwĩ. Te meꞌrã Cristo mʉsãrẽ añurõ weesere ĩꞌomi.
Ʉ̃sã Õꞌacʉ̃rẽ ẽjõpeorã, aꞌtiro nímasĩꞌi. Ʉ̃sã weresere tʉꞌo ẽjõpeoꞌquere “Diacjʉ̃ta niꞌi”, nímasĩꞌi. Cristo weetamuse meꞌrã ʉ̃sã tojo nímasĩꞌi.
“Ʉ̃sã seꞌsaro Õꞌacʉ̃ yere weremasĩꞌi”, nirã mejẽta weeꞌe. Nipeꞌtise ʉ̃sã weesere Õꞌacʉ̃ weetamuse meꞌrã peꞌe weeꞌe.
Õꞌacʉ̃ta “Masã meꞌrã apogʉti” níꞌquere ʉ̃sãrẽ werecã weewĩ. Cʉ̃ níꞌque aꞌtiro niꞌi: “Yʉꞌʉ na wiogʉ nigʉ̃ti. Na peꞌe yarã nirãsama.” Õꞌacʉ̃ tojo níꞌque Moisé dutise ojaꞌquere yʉꞌtise weronojõ niweꞌe. Espíritu Santu masãrẽ Õꞌacʉ̃ ʉaro weecã weemasĩmi. “Moisé dutise ojaꞌquere yʉꞌtirãti”, níꞌcãrã peꞌere ne basioweꞌe. Na buꞌiritirã pecameꞌepʉ waꞌabopã. Espíritu Santu peꞌe marĩrẽ catinuꞌcũcã weemi.
Õꞌacʉ̃ Moisére dutiꞌquere ʉ̃tãpjĩpʉ ojanoꞌcaro niwʉ̃. Te dutise marĩ yʉꞌrʉnʉꞌcãse buꞌiri wẽjẽcõꞌadutise weronojõ nicaro niwʉ̃. Õꞌacʉ̃ tere oꞌogʉ, ʉpʉtʉ asistese meꞌrã oꞌocʉ niwĩ. Tojo weero Moisé tere ojacã, cʉ̃ diapoa asistecaro niwʉ̃. Israe curuacjãrã cʉ̃ asistecã ĩꞌapõtẽomasĩticãrã niwã. Siape meꞌrã cʉ̃ asistese peꞌtidijacaro niwʉ̃.
Te dutise asistese meꞌrã oꞌoꞌque nemorõ Espíritu Santu cʉ̃ marĩrẽ buꞌese peꞌe totá nemoꞌo.
Aꞌtiro niꞌi. Moisé dutise marĩrẽ “Buꞌiri daꞌrenoꞌrãsama” níꞌque añuyʉꞌrʉacaro niwʉ̃. Totá Õꞌacʉ̃ marĩrẽ buꞌiri mooma nise queti peꞌe nemorõ añuꞌu.
Jesucristo yere marĩ ĩꞌacasanʉꞌcõcãma, Moisé dutise “Añuyʉꞌrʉaꞌa” na níꞌque peꞌe mejõ nise tojacãꞌa.
Moisé cʉ̃ dutise asistese meꞌrã aꞌtiꞌque peꞌtiatje nicaro niwʉ̃. Jesucristo ye queti peꞌe peꞌtitiatje niꞌi. Tojo weero Moisé dutise nemorõ, añuyʉꞌrʉnʉꞌcãꞌa.
12-13 Ʉ̃sã Jesucristo ye queti peꞌtitiatjere eꞌcatiyutojaꞌa. Tojo weerã diacjʉ̃ta wereꞌe. Moisé cʉ̃ diapoare asistese nidojatisere peꞌtidijacã ĩꞌadutiticʉ niwĩ. Tojo weegʉ suꞌtiro casero meꞌrã moꞌacʉ niwĩ. Ʉ̃sã cʉ̃ weronojõ weeweꞌe. Tojo weerã Jesucristo ye quetire uiro marĩrõ bajuyoropʉ wereꞌe.
Moisé Õꞌacʉ̃ dutiꞌquere werecã, Israe curuacjãrã tʉꞌomasĩticãrã niwã. Aꞌtiro nicã quẽꞌrãrẽ mejãrõta nima. Na Õꞌacʉ̃ ye queti ojáca pũrĩrẽ buꞌérã, tʉꞌotima. Cristore ẽjõpeorã diaꞌcʉ̃ todʉporo ojaꞌquere tʉꞌoma.
Niꞌcãrõacãpʉ quẽꞌrãrẽ Israe curuacjãrã Moisé ojaꞌquere buꞌérã, tʉꞌotima yujupʉ.
Marĩ wiogʉre ẽjõpeoca beꞌro Õꞌacʉ̃ ye cjasere tʉꞌonoꞌo.
Marĩ Cristore ẽjõpeorã niꞌi. Tojo weerã marĩ wiogʉ añuyʉꞌrʉagʉ nimi nisere masĩꞌi. Marĩ, marĩ catiri ʉmʉco põtẽorõ cʉ̃ diaꞌcʉ̃rẽ wãcũnuꞌcũꞌu. Cʉ̃rẽ wãcũrã, siape meꞌrã cʉ̃ weronojõ cʉ̃ añurõ weesere marĩ quẽꞌrã weenemowãꞌcãꞌa. Marĩ wiogʉ Espíritu Santu marĩrẽ tojo weemi.
Õꞌacʉ̃ ʉ̃sãrẽ añurõ wéégʉ, Jesucristo ye quetire wereduticʉ niwĩ. Tojo weerã wãcũtutuatirã niweꞌe.
Bopoyoro weesere, tojo nicã masã ĩꞌatiropʉ weesere yabi niꞌi. Õꞌacʉ̃ weredutiꞌquere nisoose meꞌrã wereweꞌe. Tere dʉcayuro marĩrõ, queoro diaꞌcʉ̃ wereꞌe. Õꞌacʉ̃ ĩꞌorõpʉre tojo weeꞌe. Tojo weerã ʉ̃sã weresere “Diacjʉ̃ta werema”, nisama.
Noꞌo Jesucristo ye quetire tʉꞌoti ẽjõpeotirãnojõ buꞌiri daꞌrenoꞌajã nima.
Na ẽjõpeotise ye buꞌiri aꞌti turicjãrã wiogʉ wãtĩ narẽ tʉꞌomasĩtirã, caperi ĩꞌatirã weronojõ dojocã weesami. Cʉ̃, Cristo nipeꞌtirã buꞌipʉ añubutiagʉ nimi nisere ẽjõpeodutitigʉ tojo weesami. Jesucristo masʉ̃ weronojõ upʉtigʉ nicʉ niwĩ. Cʉ̃ Õꞌacʉ̃ warota nimi. Tojo weegʉ masãrẽ Õꞌacʉ̃rẽ masĩcã weecʉ niwĩ.
Ʉ̃sã Jesucristo ye quetire wererã, masã ʉ̃sãrẽ añurõ wãcũdutirã mejẽta wereꞌe. “Marĩ wiogʉ Jesucristo nimi, cʉ̃rẽta ẽjõpeoroʉaꞌa” nidutirã peꞌe wereꞌe. Ʉ̃sã aꞌtiro niꞌi: “Jesucristo ʉ̃sãrẽ cʉ̃ ye quetire weredutise buꞌiri mʉsãrẽ daꞌracoꞌterã weronojõ niꞌi.”
Aꞌtiro niꞌi. Õꞌacʉ̃ ne waropʉ aꞌti turi naꞌitĩꞌarõ níꞌquere boꞌreyucã weecʉ niwĩ. Cʉ̃ tere weeꞌcaronojõ cʉ̃́ta tja marĩ ye ejeripõꞌrãrĩpʉ boꞌreyucã weecʉ niwĩ. Cʉ̃ yere tʉꞌomasĩtimiꞌcãrãrẽ tʉꞌomasĩcã weecʉ niwĩ. Tojo nicã marĩrẽ Õꞌacʉ̃ tutuayʉꞌrʉagʉ nimi nisere masĩcã weecʉ niwĩ. Jesucristore masĩrã tere masĩnoꞌo.
Marĩ ya upʉ diꞌta meꞌrã yeeꞌqueparʉ weronojõ niꞌi. Peꞌtiati upʉ niꞌi. Tojo upʉtimirã, Õꞌacʉ̃ ye queti añubutiase quetire cʉoꞌo. Tojo weero masĩnoꞌo. Õꞌacʉ̃ cʉ̃ tutuayʉꞌrʉse meꞌrã te quetire masãrẽ masĩcã weemi. Marĩ ye tutuase meꞌrã mejẽta weeꞌe.
Apetero pũrõ piꞌetiꞌi. Tojo piꞌetimirã, ʉpʉtʉ waro bʉjawetiweꞌe. Ʉ̃sã wãcũqueꞌtimirã, ʉpʉtʉ waro “¿Deꞌro waꞌabutiarosariba?” niweꞌe.
Masã ʉ̃sãrẽ ñaꞌarõ weesĩꞌrĩmicã, Õꞌacʉ̃ ʉ̃sãrẽ ne cõꞌawãꞌcãtimi. Na ʉ̃sãrẽ tuuquecũumirã, wẽjẽtima.
Noꞌo ʉ̃sã waꞌaro Jesure wẽjẽꞌcaronojõta ʉ̃sã quẽꞌrãrẽ wẽjẽsĩꞌrĩmima. Masã ʉ̃sãrẽ piꞌeticã ĩꞌarã, Jesú catinuꞌcũgʉ̃ ʉ̃sãrẽ weetamusere masĩma.
Nipeꞌtise nʉmʉrĩ ʉ̃sã catiro põtẽorõ Jesú ye quetire werese buꞌiri wẽrĩtawioro niꞌi. Tojo weerã ʉ̃sã ya upʉ boadijati upʉ meꞌrã Jesucristo cʉ̃ nisetisere masãrẽ ĩꞌoꞌo.
Ʉ̃sã peꞌe wiose pʉꞌto nimirã, mʉsãrẽ catinuꞌcũdutirã Jesucristo ye quetire buꞌenuꞌcũꞌu.
Õꞌacʉ̃ ye queti ojáca pũrĩpʉ aꞌtiro ojanoꞌwʉ̃: “Yʉꞌʉ ẽjõpeowʉ. Tojo weegʉ Õꞌacʉ̃ ye cjasere mʉsãrẽ ucũwʉ̃.” Tojota niꞌi ʉ̃sã quẽꞌrãrẽ. Õꞌacʉ̃rẽ ẽjõpeorã, cʉ̃ yere ucũꞌu.
Marĩ masĩꞌi, Õꞌacʉ̃, marĩ wiogʉ Jesure masõꞌcaronojõta marĩ quẽꞌrãrẽ masõgʉ̃sami. Marĩ cʉ̃rẽ ẽjõpeocã, tojo weegʉsami. Ʉ̃sãrẽ mʉsã meꞌrã cʉ̃ tiropʉ miagʉ̃sami.
Ʉ̃sã mʉsãrẽ añurõ waꞌadutirã nipeꞌtisere piꞌetiꞌi. Mʉsã pãjãrãrẽ siape meꞌrã Õꞌacʉ̃ añurõ weecã ʉarã, tojo weeꞌe. Beꞌro pãjãrã aꞌtere ĩꞌarã, Õꞌacʉ̃rẽ eꞌcatise oꞌorãsama. Te meꞌrã cʉ̃rẽ “Añuyʉꞌrʉagʉ nimi” nírã, tojo weerãsama.
Tojo weerã ʉ̃sã piꞌetimirã, wãcũtutuanuꞌcũcãꞌa. Muꞌñumirã, siape meꞌrã nemorõ wãcũtutuanemoꞌo.
Aꞌtiro niꞌi. Marĩ aꞌti nucũcãpʉ piꞌetise maata peꞌtiatje niꞌi. Marĩ Jesucristore ẽjõpeorã piꞌetiꞌque wapa nemorõ añuse peꞌtitiatjere bocarãsaꞌa.
Marĩ aꞌti nucũcã cjase peꞌtiatjere sõꞌowaro wãcũnʉrʉ̃ticãꞌrõʉaꞌa. Bajutise ʉꞌmʉse cjase peꞌere wãcũnʉrʉ̃rõʉaꞌa. Marĩ ĩꞌase peꞌtiatje niꞌi. Ĩꞌatise peꞌe ninuꞌcũatje niꞌi.
Marĩ masĩꞌi, marĩ ya upʉ wiꞌi weronojõ boadijarosaꞌa. Tojo waꞌacã, Õꞌacʉ̃ ʉꞌmʉse cja upʉ peꞌtitiatji upʉre oꞌogʉsami. Ti upʉ masã wééca upʉ nitisaꞌa.
Diacjʉ̃ta niꞌi. Marĩ aꞌtiro upʉtirã uti, caributiꞌi. Maꞌma upʉ suꞌtiwetisĩꞌrĩsaꞌa.
Marĩ maꞌma upʉre cʉorã, suꞌti marĩrã weronojõ nisome.
Marĩ aꞌti upʉ meꞌrã caributiꞌi. Pũrõ piꞌetiꞌi. Marĩ ya upʉre wẽrĩato nigʉ̃ mejẽta weeꞌe. Marĩ maꞌma suꞌti sãñarõ weronojõ dʉcayuato nígʉ̃ tojo niꞌi. Maꞌma upʉ peꞌtitiatji upʉre cʉorãsaꞌa. Õꞌacʉ̃ meꞌrã catinuꞌcũcãꞌrãsaꞌa. Mejã upʉ boadijati upʉ boabajudutia waꞌarosaꞌa.
Õꞌacʉ̃ta marĩrẽ aꞌtere apoyucʉ niwĩ. Cʉ̃ marĩrẽ weeatjere masĩmʉꞌtãdutigʉ Espíritu Santure oꞌóyumʉꞌtãcʉ niwĩ.
Tere wãcũrã, wãcũtutuanuꞌcũꞌu. Masĩnoꞌo, marĩ aꞌti upʉ meꞌrã nírã, marĩ wiogʉ Õꞌacʉ̃ tiropʉ niweꞌe.
Tojo weerã cʉ̃rẽ ĩꞌatimirã, Jesucristore ẽjõpeoꞌo. Cʉ̃rẽ sirutuꞌu. Beꞌropʉ waꞌatje quẽꞌrãrẽ añurõ masĩtimirã, “Õꞌacʉ̃ tiropʉ waꞌarãsaꞌa”, niꞌi.
Marĩ, marĩ ye niatjere eꞌcatiyutojaꞌa. Tojo weerã marĩ “Marĩ wiogʉ meꞌrã niajã, wẽrĩse ʉamisaꞌa”, niꞌi.
Tojo nimirã, marĩ catirã o wẽ́rĩ́ca beꞌro marĩ wiogʉ ʉaro diaꞌcʉ̃ weenuꞌcũsĩꞌrĩꞌi.
Aꞌtiro niꞌi. Cristo cʉ̃ beseatji nʉmʉ nicã, marĩ nipeꞌtirãrẽ besegʉsami. Marĩ niꞌcãrẽrãrẽ marĩ weeꞌquenʉcʉ̃ queoro marĩ añurõ o ñaꞌarõ weeꞌquere wapayegʉsami.
Ʉ̃sã basu ʉ̃sã yere apaturi añurõ ucũnemorã weeweꞌe. Aꞌtiro peꞌe weeꞌe. Ʉ̃sãrẽ añurõ wãcũdutirã, eꞌcatiato nírã tojo weeꞌe. Tojo weerã mʉsã ãpẽrã buꞌicjase diaꞌcʉ̃ bajusere wãcũrãrẽ, ejeripõꞌrãpʉ cjase wãcũtirãrẽ añurõ yʉꞌtimasĩrãsaꞌa.
Ãpẽrã ʉ̃sãrẽ “Maatirã weema”, nisama. Na tojo nimicã, ʉ̃sã Õꞌacʉ̃ ʉaro weerã weeꞌe. Apeterore “Queoro weema”, nisama. Tere wéérã, mʉsã ye cjasere weerã weeꞌe.
Cristo marĩrẽ maꞌimi. Tojo weerã cʉ̃ ye quetire wereꞌe. Masĩnoꞌo, Cristo nipeꞌtirãrẽ wẽrĩ dʉcayucʉ niwĩ. Te meꞌrã masĩnoꞌo, nipeꞌtirã Cristo wẽrĩ dʉcayunoꞌrã wẽrĩꞌcãrã weronojõ tojapã.
Cristo nipeꞌtirãrẽ wẽrĩbosacʉ niwĩ. Catinuꞌcũse cʉorã na ʉaro diaꞌcʉ̃ weeticãꞌto nígʉ̃ tojo weecʉ niwĩ. Cʉ̃ ʉaro peꞌere weedutigʉ wẽrĩ masãcʉ niwĩ.
Tojo weerã ʉ̃sã ne ãpẽrãrẽ aꞌti ʉmʉcocjãrã weewʉaro weronojõ ĩꞌaweeweꞌe. Yʉꞌʉ todʉporopʉre Cristore tojo weemiwʉ̃. “Aꞌti diꞌtacjʉ̃ nimi”, ni wãcũmiwʉ̃. Niꞌcãrõacãrẽ tojo wãcũnoꞌña marĩꞌi majã.
Marĩ Cristo yarã waꞌarã, apesuꞌtiro sãjãrã weeꞌe. Añuse diaꞌcʉ̃ dʉcayuꞌu. Todʉporopʉ noꞌo ʉaro weesetiꞌquere weenemoweꞌe majã.
Õꞌacʉ̃ta marĩrẽ tojo weecʉ niwĩ. Marĩ Cristore ĩꞌatuꞌtirã nicãrã niwʉ̃. Cʉ̃ peꞌe cʉ̃ wẽrĩse meꞌrã marĩrẽ cʉ̃ meꞌrãcjãrã sãjãcã weecʉ niwĩ. Nipeꞌtirãrẽ tojo waꞌacã ʉagʉ, cʉ̃ ye quetire weredutigʉ marĩrẽ oꞌócʉ niwĩ.
Aꞌtiro niꞌi. Õꞌacʉ̃ nipeꞌtirã aꞌti turicjãrãrẽ cʉ̃ meꞌrãcjãrã sãjãcã ʉami. Tojo weegʉ Cristore wẽrĩduticʉ niwĩ. Te meꞌrã masãrẽ cʉ̃ yarã sãjãcã weegʉ weemi. Jesucristo wẽrĩse meꞌrã narẽ buꞌiri marĩrã ĩꞌami. Tere ãpẽrã masĩcã ʉagʉ ʉ̃sãrẽ weredutiwĩ.
Tojo weerã ʉ̃sã Cristo dʉcayurã niꞌi. Cʉ̃rẽ, cʉ̃ ye quetire werebosaꞌa. Ʉ̃sã werese meꞌrã Õꞌacʉ̃ mʉsãrẽ “Yʉꞌʉ meꞌrãcjãrã nima”, nisami. Tojo weerã mʉsãrẽ Cristo dutiro meꞌrã “Añurõ Õꞌacʉ̃ meꞌrã niato”, niꞌi.
Cristo ne cãꞌrõacã ñaꞌarõ weeticʉ niwĩ. Õꞌacʉ̃ peꞌe marĩ ñaꞌarõ weese buꞌiri cʉ̃rẽ wẽrĩbosa dʉcayuduticʉ niwĩ. Cʉ̃rẽ ñaꞌagʉ̃rẽ weronojõ buꞌiri daꞌrecʉ niwĩ. Tojo weese meꞌrã Õꞌacʉ̃ marĩrẽ Cristo yarã waꞌacã weecʉ niwĩ. Tojo nicã cʉ̃ ʉaro cʉ̃ weronojõ añurõ nidutigʉ tojo weecʉ niwĩ.
Ʉ̃sã Õꞌacʉ̃ yere daꞌratamurĩ masã niꞌi. Tojo weeyurã, cʉ̃ mʉsãrẽ añurõ weesere wãcũdutiꞌi. Cʉ̃ ʉaronojõta añurõ weeya.
Õꞌacʉ̃ ye queti ojáca pũrĩpʉ cʉ̃ ucũꞌquere aꞌtiro ni ojanoꞌwʉ̃:
Yʉꞌʉ masãrẽ añurõ weeritero nicã, mʉꞌʉ sẽrĩsere tʉꞌowʉ.
Yʉꞌʉ yʉꞌrʉoritero nicã quẽꞌrãrẽ, mʉꞌʉrẽ yʉꞌrʉowʉ, nicʉ niwĩ Õꞌacʉ̃.
Tʉꞌoya. Niꞌcãrõacã cʉ̃ tojo weeritero niꞌi. Niꞌcãrõacã cʉ̃ yʉꞌrʉosĩꞌrĩsami.
Ãpẽrãrẽ ʉ̃sã weresere mejẽcã wãcũdutitirã ʉ̃sã ne cãꞌrõ ñaꞌarõ weeweꞌe.
Aꞌtiro peꞌe weeꞌe. Nipeꞌtise ʉ̃sã weese meꞌrã Õꞌacʉ̃rẽ daꞌracoꞌtesere ĩꞌoꞌo. Piꞌetirã, tojo ĩꞌoꞌo. Ʉ̃sãrẽ apeyenojõ dʉꞌsacã, tojo tʉꞌoñaꞌcãꞌa. Mejẽcã waꞌacã, nʉꞌcãꞌa.
Ʉ̃sã aꞌtere piꞌetiwʉ. Masã ʉ̃sãrẽ tãrãwã. Buꞌiri daꞌreri wiꞌipʉ sõrõwã. Cumuca waꞌacã, tʉꞌoñaꞌwʉ̃. Ʉpʉtʉ daꞌra, apeterore cãrĩtiwʉ. Ʉjaboawʉ.
Ʉ̃sã Õꞌacʉ̃rẽ daꞌracoꞌtesere ĩꞌorã, aꞌte quẽꞌrãrẽ weeꞌe. “Numiarẽ ñaꞌarõ weesĩꞌrĩsaꞌa”, niweꞌe. Narẽ tojo ĩꞌacãꞌa. Õꞌacʉ̃ ye cjase diacjʉ̃ nisere masĩꞌi. Ãpẽrã queoro weetisere nʉꞌcãꞌa. Ãpẽrãrẽ pajañaꞌa. Ãpẽrãrẽ weesooro marĩrõ maꞌimeꞌrĩcãꞌa. Espíritu Santu ʉ̃sã meꞌrã nise buꞌiri ʉ̃sã Õꞌacʉ̃rẽ daꞌracoꞌtesere ĩꞌonoꞌo.
Diacjʉ̃ta wereꞌe. Õꞌacʉ̃ cʉ̃ tutuasere cʉoꞌo. Cʉ̃ ʉ̃sãrẽ añurã waꞌacã weemi. Tojo weerã añurõ weemasĩꞌi. Ñaꞌase quẽꞌrãrẽ cãꞌmotaꞌamasĩꞌi.
Masã ʉ̃sãrẽ aꞌtiro weema. Ãpẽrã ʉ̃sãrẽ añurõ ucũma. Ãpẽrã ñaꞌarõ ucũma. Ãpẽrã ʉ̃sãrẽ nisoori masãrẽ weronojõ ĩꞌama. Ãpẽrã peꞌe “Diacjʉ̃ta werema”, ni ĩꞌama.
Ãpẽrã ʉ̃sãrẽ añurõ ĩꞌamasĩma. Tojo nimirã, ĩꞌamasĩtirã weronojõ ĩꞌama. Apeterore ʉ̃sãrẽ wẽjẽsĩꞌrĩcã, tʉꞌoñaꞌa. Tojo nimicã, catinuꞌcũꞌu. Ʉ̃sãrẽ buꞌiri daꞌreyʉꞌrʉoma. Wẽjẽtima, wẽjẽrãpʉa.
Ʉ̃sã bʉjawetimirã, eꞌcatinuꞌcũcãꞌa. Ʉ̃sã pajasecʉorã nimirã, ʉ̃sã buꞌese meꞌrã ãpẽrãrẽ peje cʉorã weronojõ nicã weeꞌe. Ne apeyenojõ moomirã, cʉopeꞌorã weronojõ niꞌi. Aꞌte nipeꞌtise meꞌrã nipeꞌtirãrẽ ʉ̃sã Õꞌacʉ̃rẽ daꞌracoꞌtesere ĩꞌoꞌo.
Acawererã, Corintocjãrã, dʉꞌaro marĩrõ mʉsãrẽ ʉ̃sã wãcũsere werepeꞌocãꞌa. Mʉsãrẽ pũrõ maꞌiꞌi.
Mʉsãrẽ ne mejẽcã wãcũweꞌe. Mʉsã peꞌe ʉ̃sãrẽ mejẽcã tʉꞌoñaꞌsaꞌa.
Yʉꞌʉ niꞌcʉ̃ cʉ̃ põꞌrãrẽ dutiro weronojõ mʉsãrẽ dutigʉti. Yʉꞌʉ mʉsãrẽ diacjʉ̃ maꞌirõnojõta yʉꞌʉ quẽꞌrãrẽ maꞌiña.
Jesucristore ẽjõpeotirã meꞌrã aꞌmesʉꞌaticãꞌña. Añuse, ñaꞌase meꞌrã morẽta basiotironojõta añurõ weerã́, ñaꞌarõ weerã́ meꞌrã aꞌmesʉꞌata basioweꞌe. Boꞌreyuse naꞌitĩꞌarõpʉ nitironojõta Jesucristore ʉarã meꞌrã, ʉatirã meꞌrã morẽsuꞌuta basioweꞌe.
Cristo quẽꞌrã, wãtĩa wiogʉ meꞌrã niꞌcãrõnojõ wãcũse cʉomasĩtima. Ẽjõpeogʉ, ẽjõpeotigʉ meꞌrã ne niꞌcãrõnojõ “Tojo weeroʉaꞌa”, nímasĩtisama.
Õꞌacʉ̃ wiꞌi, tojo nicã ẽjõpeose queose yeeꞌque meꞌrã ne niꞌcãrõnojõ niweꞌe. Mʉsã peꞌe Õꞌacʉ̃ wiꞌi cʉ̃ nirõpʉ weronojõ niꞌi. Cʉ̃ catinuꞌcũgʉ̃ nimi. Cʉ̃ aꞌtiro nicʉ niwĩ:
Na wiogʉ nigʉ̃saꞌa.
Na quẽꞌrã yarã nirãsama, nicʉ niwĩ.
Tojo weegʉ aperopʉ quẽꞌrãrẽ marĩ wiogʉ tutuayʉꞌrʉgʉ aꞌtiro ninemocʉ niwĩ:
“Ñaꞌarã tiropʉ nimiꞌcãrã wijawãꞌcã waꞌaya.
Nipeꞌtise ñaꞌarõ weesere ne weeticãꞌña.
Tojo weecã, yʉꞌʉ mʉsãrẽ ñeꞌegʉ̃ti.
Yʉꞌʉ mʉsã pacʉ nigʉ̃ti.
Mʉsã peꞌe yʉꞌʉ põꞌrã nirãsaꞌa”, nicʉ niwĩ, ni ojanoꞌwʉ̃.
Acawererã yʉꞌʉ mairã, mʉsãrẽ nigʉ̃ti. Õꞌacʉ̃ marĩrẽ “Mʉsã pacʉ nigʉ̃saꞌa”, nicʉ niwĩ. Tojo weerã marĩ nipeꞌtise ñaꞌarõ weesere, upʉre dojorẽsere, ejeripõꞌrãrẽ dojorẽsere cõꞌarã. Õꞌacʉ̃rẽ wiopesase meꞌrã cʉ̃rẽ ẽjõpeorã, cʉ̃ ʉaro nipeꞌtisere queoro weerã.
Ʉ̃sãrẽ maꞌiña. Ne niꞌcʉ̃rẽ mʉsãrẽ ñaꞌarõ weetiwʉ. Tojo nicã ne ãpẽrãrẽ dojorẽtiwʉ. Mʉsãrẽ ẽjõpeodutirã weesootiwʉ.
Yʉꞌʉ “Buꞌiri cʉorã nima”, nigʉ̃ mejẽta weeꞌe. Yʉꞌʉ todʉporo níꞌcaronojõta mʉsãrẽ maꞌiꞌi. Marĩ catirã, niꞌcãrõ meꞌrã niꞌi. Wẽrĩrã quẽꞌrã niꞌcãrõ meꞌrã ninuꞌcũrãsaꞌa.
Yʉꞌʉ mʉsãrẽ “Diacjʉ̃ta weema, añuyʉꞌrʉama”, ni ejeripõꞌrãtiꞌi. Mʉsãrẽ wãcũgʉ̃, wãcũtutuaꞌa. Pũrõ piꞌetimigʉ̃, eꞌcatiyʉꞌrʉaꞌa.
Macedoniapʉre ejáca beꞌro ʉ̃sã ne cãꞌrõ sootiwʉ. Noꞌo ʉ̃sã waꞌaro pũrõ piꞌetiwãꞌcãwʉ̃. Ãpẽrã ʉ̃sãrẽ ñaꞌarõ weequenʉꞌcõwã. Ʉ̃sã buꞌeꞌcãrãrẽ wãcũgʉ̃, ʉpʉtʉ wãcũqueꞌticãti.
Tojo weemicã, Õꞌacʉ̃ wãcũtutuasere oꞌogʉ ʉ̃sãrẽ wãcũtutuacã weewĩ. Titore ʉ̃sã tiropʉ etacã wéégʉ, ʉ̃sãrẽ tojo weewĩ.
Cʉ̃ etase meꞌrã diaꞌcʉ̃ wãcũtutuatiwʉ. Mʉsã cʉ̃rẽ wãcũtutuacã weeꞌquere tʉꞌorã, nemorõ wãcũtutuanemowʉ̃. Mʉsã yʉꞌʉre ĩꞌasĩꞌrĩsere cʉ̃ werewĩ. Apeye quẽꞌrãrẽ mʉsã bʉjawetisere werewĩ. Tojo nicã mʉsã yʉꞌʉre wãcũnuꞌcũsere werewĩ. Tere tʉꞌogʉ, totá nemorõ eꞌcatinemowʉ̃.
Yʉꞌʉ ojáca pũrĩ meꞌrã mʉsãrẽ bʉjaweticã weewʉ. Tojo bʉjaweticã weemigʉ̃, yʉꞌʉ ojacã, añu niwʉ̃. Ne waro yʉꞌʉ ojáca beꞌro mʉsãrẽ cãꞌrõ yoaticã bʉjaweticã ĩꞌagʉ̃, “Yʉꞌʉ ojaticã, añu nibopã”, ni wãcũmiwʉ̃.
Niꞌcãrõacãma yʉꞌʉ eꞌcatiꞌi. Mʉsã bʉjawetise ye buꞌiri mejẽta niꞌi. Mʉsã bʉjawetitjĩarã, ñaꞌarõ weesere duꞌu, dʉcayua waꞌaporo. Tojo weegʉ eꞌcatiꞌi. Mʉsã ñaꞌarõ weeꞌque buꞌiri Õꞌacʉ̃ ʉaronojõta bʉjawetiaporo. Tojo weerã “Ʉ̃sã mʉsãrẽ dojorẽrã mejẽta weepã”, niꞌi.
Marĩ Õꞌacʉ̃ ʉaronojõta bʉjawetirã, ñaꞌarõ weesere duꞌuꞌu. Duꞌu, pecameꞌepʉ waꞌaboꞌcãrã yʉꞌrʉonoꞌrãsaꞌa. Tojo weerã añurõ yʉꞌrʉwetiꞌi. Ãpẽrã peꞌe na ñaꞌarõ weeꞌquere duꞌutirã, mejõ waro bʉjawetimaꞌasama. Tojo bʉjawetirã buꞌiri cʉorã, pecameꞌepʉ waꞌasama.
Mʉsã Õꞌacʉ̃ ʉaronojõ bʉjawetirã, aꞌtiro weeaporo. Mʉsã weesetisere wiopesase meꞌrã ĩꞌaporo. Tojo wiopesase meꞌrã ĩꞌarã, “Todʉporopʉre queoro weetipã; niꞌcãrõacãrẽ queoro weeꞌe majã”, niaporo. Mʉsã weeꞌquere wãcũrã, bʉjawetiaporo. Tojo nicã tere wãcũrã, uia waꞌaporo. Beꞌro yʉꞌʉre pũrõ ĩꞌasĩꞌrĩaporo. Ñaꞌarõ weegʉre queoro buꞌiri daꞌreaporo. Nipeꞌtise tojo weese meꞌrã mʉsã buꞌiri moosere ĩꞌoaporo.
Tojo weegʉ mʉsãrẽ ojagʉ, ñaꞌarõ weegʉre weetamusĩꞌrĩgʉ̃ ojatiwʉ. Ñaꞌarõ weenoꞌgʉ̃ quẽꞌrãrẽ weetamugʉ̃ ojatiwʉ. Mʉsã peꞌere weetamusĩꞌrĩgʉ̃ ojawʉ. Mʉsã ʉ̃sã ʉaronojõ añurõ weesĩꞌrĩꞌi. Tojo weegʉ tere masĩdutigʉ ojawʉ. Õꞌacʉ̃ tojo masĩcã ʉami.
Nipeꞌtise mʉsã añurõ weeꞌque meꞌrã ʉ̃sã eꞌcati, wãcũtutuawʉ.
Tojo wãcũtutuarã, Tito pũrõ eꞌcaticã ĩꞌarã, totá nemorõ eꞌcatinemowʉ̃. Mʉsã nipeꞌtirãpʉta cʉ̃ bʉjawetiꞌquere wãcũtutuacã weecãrã niwʉ̃. Tojo weegʉ eꞌcatiwĩ.
Mʉsã ye cjasere yʉꞌʉ Titore na añuyʉꞌrʉama nígʉ̃, nisoogʉ weronojõ nitiwʉ. Nipeꞌtisere yʉꞌʉ mʉsãrẽ wereꞌquere diacjʉ̃ta werewʉ. Aꞌte weronojõ ʉ̃sã Titore mʉsã ye cjasere wereꞌque quẽꞌrã diacjʉ̃ta niwʉ̃.
Mʉsã cʉ̃rẽ wiopesase meꞌrã ñeꞌecãrã niwʉ̃. Cʉ̃ dutisere yʉꞌticãrã niwʉ̃. Mʉsã tojo weeꞌquere wãcũgʉ̃, mʉsãrẽ nemorõ maꞌiyʉꞌrʉami.
Yʉꞌʉ mʉsãrẽ añurõ weerãsama nígʉ̃, pũrõ eꞌcatiꞌi.
Acawererã, ʉ̃sã aꞌtiro mʉsãrẽ weresĩꞌrĩsaꞌa. Õꞌacʉ̃ Jesucristore ẽjõpeorã Macedoniapʉ nirãrẽ añurõ weewĩ. Cʉ̃ ãpẽrãrẽ weetamucã weewĩ. Tere mʉsãrẽ masĩcã ʉaꞌa.
Aꞌtiro niꞌi. Na ʉpʉtʉ piꞌetirã, queoro weecãrã niwã. Tojo piꞌetimirã, pũrõ eꞌcatiwã. Na pajasecʉorã waro nimirã, peje cʉorã weronojõ ãpẽrãrẽ añurõ weetamuwã.
Na cʉoro põtẽorõ na cʉosere oꞌowã. Na cʉose nemorõ oꞌoyʉꞌrʉomʉjãwã. Yʉꞌʉ narẽ tojo weecã ĩꞌawʉ̃. Na ʉaro oꞌowã.
Ʉ̃sãrẽ pejetiri aꞌtiro niwã: “Õꞌacʉ̃ yarã pajasecʉorãrẽ niyeru oꞌosĩꞌrĩsaꞌa”, niwã.
Na Macedoniacjãrã tojo weecã ĩꞌarã, ʉ̃sã Titore mʉsã tiropʉ waꞌadutiꞌi. Cʉ̃ todʉporopʉ mʉsã tiro Corintopʉ nígʉ̃, niyerure sẽrĩneocʉ niwĩ. Tere sẽrĩtuꞌajanʉꞌcõdutirã cʉ̃rẽ oꞌórã weeꞌe. Tojo weerã mʉsã añurõ nʉꞌcãꞌquere queoro tuꞌajanʉꞌcõrãsaꞌa.
Mʉsã nipeꞌtisere añurõ weeꞌe. Añurõ ẽjõpeosetiꞌi. Õꞌacʉ̃ ye cjasere añurõ masĩꞌi. Añurõ buꞌesetiꞌi. Eꞌcatise meꞌrã añurõ weesĩꞌrĩꞌi. Ʉ̃sãrẽ añurõ maꞌiꞌi. Mʉsã te nipeꞌtisere añurõ weronojõta niyeru oꞌose quẽꞌrãrẽ mejãrõta weeya.
Mʉsãrẽ dutibutiagʉ mejẽta weeꞌe, weegʉpʉa. Mʉsã ãpẽrã weesere ĩꞌasaꞌa. Na añurõ maꞌima. Mʉsã quẽꞌrã na tojo weesere ĩꞌarã, “Ʉ̃sã quẽꞌrã ¿diacjʉ̃ta maꞌimiti ʉ̃sã?” nidutigʉ tojo niꞌi.
Aꞌtiro niꞌi. Mʉsã masĩsaꞌa, marĩ wiogʉ Jesucristo marĩrẽ añurõ weecʉ niwĩ. Cʉ̃ peje cʉogʉ nimigʉ̃, marĩ ye niatjere pajañaꞌgʉ̃ aꞌti diꞌtapʉ aꞌtigʉ, pajasecʉogʉ weronojõ waꞌacʉ niwĩ. Marĩrẽ añurõ weesĩꞌrĩgʉ̃, tojo weecʉ niwĩ.
Mʉsã aꞌtiro weecã, añu nibosaꞌa nígʉ̃, yʉꞌʉ wãcũsere mʉsãrẽ nigʉ̃ti. Aꞌtiro niꞌi. Si cʉ̃ꞌma meꞌrã mʉsã ape macãcjãrã dʉporo niyeru oꞌosere nʉꞌcãcãrã niwʉ̃. Tere oꞌorã, eꞌcatise meꞌrã oꞌocãrã niwʉ̃.
Tojo weerã mʉsã ne waro weewãꞌcõꞌcaronojõta weetuꞌajaya. Mʉsã cʉoro ejatuaro oꞌoya.
Aꞌtiro niꞌi. Marĩ diacjʉ̃ta marĩ cʉoro ejatuaro oꞌosĩꞌrĩcã, Õꞌacʉ̃ eꞌcatisami. Marĩ moocã, oꞌodutitisami.
Mʉsã ãpẽrãrẽ peje cʉodutirã oꞌoyʉꞌrʉobosaꞌa. Tojo weerã moorã tojabosaꞌa. Tojo waꞌacã ʉaweꞌe.
Mejõ niꞌcãrõnojõ cʉodutigʉ tojo niꞌi. Niꞌcãrõacã mʉsã cʉose meꞌrã narẽ weetamumasĩꞌi. Beꞌropʉ na quẽꞌrã na cʉose meꞌrã mʉsãrẽ weetamurãsama. Aꞌtiro wéérã, mʉsã niꞌcãrõnojõ cʉorãsaꞌa.
Õꞌacʉ̃ ye queti ojáca pũrĩpʉ ojaꞌcaronojõta niꞌi. Aꞌtiro ojanoꞌo: “Peje cʉomiꞌcʉ cʉoyʉꞌrʉosome. Apĩ pejeti cʉogʉ quẽꞌrã ñeꞌenojõ dʉꞌsanoꞌsome”, ni ojanoꞌwʉ̃.
Yʉꞌʉ mʉsã ye cjasere wãcũqueꞌtiꞌi. Yʉꞌʉ wãcũqueꞌtiro weronojõ Tito quẽꞌrãrẽ Õꞌacʉ̃ wãcũqueꞌticã weecʉ niwĩ. Tojo weegʉ Õꞌacʉ̃rẽ eꞌcatise oꞌoꞌo.
Tito yʉꞌʉ oꞌócã, maata yʉꞌtiwĩ. Niꞌcãrõacãrẽ cʉ̃ mʉsãrẽ ĩꞌasĩꞌrĩꞌcʉ nitjĩagʉ̃, cʉ̃ añurõ tʉꞌsaro meꞌrã mʉsã tiropʉ waꞌagʉsami.
Tito meꞌrã apĩ oꞌónemorãsaꞌa. Cʉ̃ marĩ acaweregʉ Jesucristore ẽjõpeogʉ nimi. Nipeꞌtirã Jesucristore ẽjõpeori curuacjãrã cʉ̃rẽ aꞌtiro ucũma: “Cʉ̃ Jesucristo ye quetire weremeꞌrĩyʉꞌrʉami”, nima.
Apeye quẽꞌrãrẽ, Jesucristore ẽjõpeose cururicjãrã ʉ̃sãrẽ baꞌpatidutirã cʉ̃rẽ besecãrã niwã. Niyeru sẽrĩneoꞌquere miacã, cʉ̃ ʉ̃sã meꞌrã baꞌpatiwãꞌcãgʉ̃sami. Ʉ̃sã niyerure miarã, masã marĩ wiogʉre añurõ ucũdutirã tojo weeꞌe. Tojo nicã ʉ̃sã eꞌcatise meꞌrã weetamusĩꞌrĩsere ĩꞌorã tojo weeꞌe.
Ʉ̃sã aꞌtere tojo wéérã, masã ʉ̃sãrẽ “Niyeru bajuriopã” nidutitirã tojo weeꞌe.
Aꞌtere wéérã, ʉ̃sã marĩ wiogʉ ĩꞌorõpʉre queoro weesĩꞌrĩꞌi. Tojo nicã masã ĩꞌorõpʉ quẽꞌrãrẽ queoro weesĩꞌrĩꞌi.
Apĩ marĩ acaweregʉ quẽꞌrãrẽ na meꞌrã oꞌónemoꞌo. Cʉ̃ ʉpʉtʉ weetamusĩꞌrĩsere pejetiri ĩꞌowĩ. Totá niꞌcãrõacãrẽ mʉsãrẽ na queoro weeapãrã nígʉ̃, weetamusĩꞌrĩmi.
Titore ãpẽrã sẽrĩtiñaꞌcã, aꞌtiro niña: “Pablo meꞌrãcjʉ̃ cʉ̃ meꞌrã daꞌragʉ ʉ̃sãrẽ weetamugʉ̃ nimi”, niña. Ãpẽrã pʉarãrẽ sẽrĩtiñaꞌcã peꞌema, aꞌtiro niña: “Jesucristore ẽjõpeori curuacjãrã na oꞌóꞌcãrã nima. Na, na weese meꞌrã Cristore añurõ ucũcã weema”, niña.
Maꞌise meꞌrã narẽ ñeꞌeña. Tojo weecã, ãpẽrã mʉsã Tito quẽꞌrãrẽ maꞌisere masĩrãsama. Ʉ̃sã ãpẽrãrẽ aꞌtiro nitojawʉ: “Corintocjãrã masãrẽ añurõ ñeꞌema”, niwʉ̃. Mʉsã tojo weecã ĩꞌarã, na ʉ̃sã níꞌquere “Diacjʉ̃ta nipã”, nirãsama.
Mʉsã Jesucristore ẽjõpeorãrẽ niyeru oꞌosere ojanemoweꞌe.
Mʉsã oꞌosĩꞌrĩsere masĩtojaꞌa. Mʉsã tojo weesĩꞌrĩsere yʉꞌʉ eꞌcatise meꞌrã Macedoniacjãrãrẽ werewʉ. “Si cʉ̃ꞌma meꞌrã Corintocjãrã Acaya diꞌtapʉ nirã́ niyeru sẽrĩneonʉꞌcãsĩꞌrĩwã”, niwʉ̃ narẽ. Tere tʉꞌorã, pãjãrã Macedoniacjãrã quẽꞌrã eꞌcatise meꞌrã niyeru neonʉꞌcãwã.
Mʉsãrẽ “Niyeru oꞌorãsama” nimigʉ̃, Titore cʉ̃ meꞌrãcjãrã meꞌrã mʉsã tiropʉ oꞌógʉti. Yʉꞌʉ Macedoniacjãrãrẽ níꞌque queoro waꞌacã ʉaꞌa. Yʉꞌʉ “Corintocjãrã niyeru neonʉꞌcãtojawã” níꞌcaronojõta mʉsã oꞌoatjere cʉoyutojaya.
Apetero yʉꞌʉ mʉsã tiropʉ waꞌacã, Macedoniacjãrã yʉꞌʉ meꞌrã waꞌabosama. Ʉ̃sã topʉ etacã, mʉsã neoyuticã, yʉꞌʉ ʉpʉtʉ bopoyasãbosaꞌa. Yʉꞌʉ “Na neonʉꞌcãtojawã” níꞌque ye buꞌiri tojo weebosaꞌa. Mʉsã quẽꞌrã mejãrõta bopoyabosaꞌa.
Tojo weegʉ yʉꞌʉ aꞌtiro wãcũꞌu. Yʉꞌʉ mʉsã tiropʉ waꞌase dʉporo Tito quẽꞌrãrẽ waꞌadutiꞌi. Na mʉsã “Oꞌorãti” ni sẽrĩneoꞌquere apoyurãsama. Na tojo weecã, ʉ̃sã ejase dʉporo cʉoyutojarãsaꞌa. Tojo weerã mʉsã wãcũrõ oꞌorãsaꞌa. Tojo weetirã, ʉ̃sã ejarãpʉ “Oꞌoroʉaꞌa” nicãma, mʉsã ãpẽrã dutiro weerã weebosaꞌa.
Mʉsã aꞌtere wãcũña. Marĩ cãꞌrõacã otecã, marĩ oteꞌque cãꞌrõacã pĩꞌrĩ dʉcatiꞌi. Peje otegʉnojõ peje pĩꞌrĩ dʉcatinoꞌsami. Te weronojõ marĩ pajasecʉorãrẽ pajiro oꞌocã, Õꞌacʉ̃ quẽꞌrã marĩrẽ oꞌoꞌcaro ejatuaro oꞌosami.
Marĩnʉcʉ̃ tocãꞌrõ oꞌogʉti ni tʉꞌoñaꞌrõ oꞌoroʉaꞌa. Marĩ oꞌosĩꞌrĩtirã, o ãpẽrã dutiro weronojõ tʉꞌoñaꞌrã, oꞌoticãꞌrõʉaꞌa. Marĩ eꞌcatise meꞌrã oꞌocã, Õꞌacʉ̃ marĩrẽ maꞌisami.
Õꞌacʉ̃ nipeꞌtise añuse mʉsãrẽ oꞌoyʉꞌrʉo oꞌomasĩmi. Cʉ̃ tojo weecã, mʉsãrẽ dʉꞌsasenojõrẽ cʉopeꞌorãsaꞌa. Tojo nicã noꞌo nisere ãpẽrãrẽ weetamunuꞌcũrãsaꞌa.
Õꞌacʉ̃ ye queti ojáca pũrĩpʉ ojaꞌcaronojõta niꞌi. Aꞌtiro ojanoꞌcaro niwʉ̃:
Añugʉ̃ pajasecʉorãrẽ añurõ oꞌomuꞌsĩ oꞌosami.
Õꞌacʉ̃ otese capere oꞌomi. Tojo nicã baꞌase quẽꞌrãrẽ oꞌomi. Cʉ̃́ta nipeꞌtise mʉsã cʉoatjere oꞌogʉsami. Nipeꞌtisere nemorõ cʉocã weegʉsami. Tojo weerã mʉsã ãpẽrãrẽ nemorõ oꞌomasĩrãsaꞌa.
Tojo weerã peje cʉorã, ãpẽrãrẽ oꞌomuꞌsĩ oꞌorãsaꞌa. Ʉ̃sã quẽꞌrã mʉsã oꞌosere pajasecʉorãrẽ oꞌorãti. Mʉsã tojo oꞌocã ĩꞌarã, marĩ acawererã Õꞌacʉ̃rẽ eꞌcatise oꞌorãsama.
Mʉsã Õꞌacʉ̃ yarã pajasecʉorãrẽ oꞌorã, narẽ weetamurã weeꞌe. Õꞌacʉ̃ quẽꞌrãrẽ eꞌcatise oꞌocã weeꞌe.
Mʉsã sẽrĩneosere oꞌorã, Cristore queoro ẽjõpeosere narẽ ĩꞌoꞌo. Mʉsã cʉ̃ dutisere yʉꞌticã ĩꞌarã, Õꞌacʉ̃rẽ eꞌcatipeorãsama. Mʉsã pajiro oꞌosere ĩꞌarã, Õꞌacʉ̃rẽ añurõ wãcũrãsama. Tojo nicã nipeꞌtirãrẽ oꞌosere ĩꞌarã, tojo weerãsama.
Na peꞌe quẽꞌrã mʉsãrẽ maꞌírã, Õꞌacʉ̃rẽ sẽrĩbosarãsama. Õꞌacʉ̃ mʉsãrẽ añurõ weecã ĩꞌarã, tojo weerãsama.
Õꞌacʉ̃ marĩrẽ Jesucristore oꞌogʉ, añubutiaro weegʉ weecʉ niwĩ. Tojo weerã cʉ̃rẽ eꞌcatise oꞌorã.
Yʉꞌʉ Pablo mʉsãrẽ apeyenojõ weregʉti. Cristo tuꞌtiro marĩrõ cʉ̃ añurõ pajañaꞌse meꞌrã ucũrõnojõta mʉsãrẽ ojasĩꞌrĩsaꞌa. Ãpẽrã yʉꞌʉre aꞌtiro nisama: “Cʉ̃ marĩ tiropʉ tutuatigʉ, pajasecʉogʉ weronojõ ucũmeꞌrĩcãꞌmi”, nisama. “Yoaropʉ papera oꞌógʉ peꞌe, tutuaro meꞌrã ojaoꞌomi”, nisama.
Yʉꞌʉre mʉsã tiropʉ waꞌagʉ, tutuaro meꞌrã ucũcã weeticãꞌña. Ãpẽrã “Cʉ̃ aꞌti turicjʉ̃ weronojõ ãpẽrã yʉꞌrʉoro nisĩꞌrĩmi. Õꞌacʉ̃ dutiro meꞌrã mejẽta ucũmi”, nisama. Yʉꞌʉ tojo wãcũrãnojõrẽ tutuaro meꞌrã ucũpõtẽomasĩꞌi.
Ʉ̃sã aꞌti turipʉ niꞌi, nírã peꞌe. Tojo nimirã, ʉ̃sã aꞌti turicjãrã weronojõ weeweꞌe.
Surara aꞌmewẽjẽrã, narẽ ĩꞌatuꞌtirãrẽ docaqueꞌacã weesama. Na weronojõ ʉ̃sã quẽꞌrã ñaꞌasere docaqueꞌacã weesĩꞌrĩꞌi. Tojo weesĩꞌrĩrã, aꞌti turicjãrã wãmotiro weronojõ weeweꞌe. Ʉ̃sã basu ʉ̃sã tutuaro ucũse meꞌrã, ʉ̃sã meꞌrĩse meꞌrã ñaꞌasere cõꞌaweꞌe. Tojo weronojõ oꞌorã, ʉ̃sã Õꞌacʉ̃ tutuase meꞌrã peꞌe cʉ̃rẽ ẽjõpeotirã na wãcũsere cõꞌaꞌa. Na ãpẽrã ẽjõpeoboꞌcãrãrẽ cãꞌmotaꞌasere cõꞌaꞌa. Cʉ̃ tutuase meꞌrã masã na masĩyʉꞌrʉaꞌa ni tʉꞌoñaꞌsere wapamarĩse dojocã weeꞌe.
Cʉ̃ tutuase meꞌrã ʉ̃sã na “Niweꞌe” nisere cõꞌaꞌa. Nipeꞌtise Õꞌacʉ̃rẽ ẽjõpeoticã weesere cõꞌaꞌa. Nipeꞌtirã Cristo ʉaronojõ wãcũ, cʉ̃rẽ queoro ẽjõpeocã weeꞌe. Narẽ cʉ̃ dutiro weeato nírã tojo weeꞌe.
Mʉsã Jesucristo ʉaro añurõ weeyʉꞌrʉtẽrĩca beꞌro ʉ̃sã aꞌtiro weemasĩꞌi. Mʉsã queoro weeticã, yʉꞌrʉnʉꞌcãrãrẽ buꞌiri daꞌremasĩꞌi.
Mʉsã buꞌicjase diaꞌcʉ̃rẽ ĩꞌaꞌa. Noꞌo “Jesucristo yagʉ niꞌi” nigʉ̃nojõ aꞌtiro masĩrõʉaꞌa. Cʉ̃ ucũrõnojõta ʉ̃sã quẽꞌrãrẽ “Cristo yarã nima”, nirõʉaꞌa.
Marĩ wiogʉ ʉ̃sãrẽ aꞌtiro weedutiwĩ. Mʉsãrẽ “Añurõ ẽjõpeocã weeya”, niwĩ. Mʉsã ẽjõpeosere dojorẽdutitiwĩ. Tere ʉpʉtʉ ucũnuꞌcũsĩꞌrĩmigʉ̃, yʉꞌʉ ucũsere bopoyaweꞌe.
Yʉꞌʉ ojawʉase pũrĩ meꞌrã mʉsãrẽ tʉꞌoʉcʉadutigʉ mejẽta ojaꞌa.
Ãpẽrã yʉꞌʉre aꞌtiro nisama: “Cʉ̃ ojase tutuabutiaꞌa. Cʉ̃ bajuyoropʉma tutuatʉꞌsatigʉ bajumimi. Cʉ̃ ucũse quẽꞌrãrẽ sõꞌowaro tʉꞌsaya marĩꞌi”, nisama.
Yʉꞌʉre tojo nirãnojõ aꞌtiro masĩrõʉaꞌa: “Cʉ̃ yoaropʉ nígʉ̃ ojaꞌcaronojõta marĩ tiropʉ nígʉ̃ quẽꞌrã, mejãrõta tutuaro ucũgʉ̃sami”, nirõʉaꞌa.
Yʉꞌʉ ãpẽrã na basu añurõ ucũrã meꞌrã niꞌcãrõwijisĩꞌrĩtisaꞌa. Aꞌtere ne cãꞌrõ ucũmaꞌasĩꞌrĩtisaꞌa. Na tʉꞌomasĩtima. Na ʉaro aꞌtiro nisama: “Marĩ weronojõ weerã́ añurã nima”, nisama. Nipeꞌtirãrẽ ĩꞌabesesama.
Yʉꞌʉ ãpẽrã ye daꞌrasere “Weeapʉ”, niweꞌe. Õꞌacʉ̃ yʉꞌʉre weredutigʉ cũuꞌcaro ejatuaro weremeꞌrĩcãꞌa. Cʉ̃́ta yʉꞌʉre mʉsã tiropʉ buꞌegʉ waꞌadutiwĩ.
Tojo nígʉ̃, nisoogʉ mejẽta weeꞌe. Mʉsã tiropʉ ejagʉ, Õꞌacʉ̃ yʉꞌʉre cũuꞌquere weewʉ. Yʉꞌʉta mʉsãrẽ añuse Cristo masãrẽ yʉꞌrʉomi nise quetire weremʉꞌtãwʉ̃. Tojo weegʉ yʉꞌʉ weeꞌquere queoro ucũꞌu.
Yʉꞌʉ Õꞌacʉ̃ cũuꞌque nemorõ daꞌraweꞌe. Tojo weegʉ ãpẽrã na daꞌrasere “Yʉꞌʉ daꞌrase niꞌi”, niweꞌe. Tojo nírõnojõ oꞌogʉ, yʉꞌʉ daꞌraꞌquepʉre daꞌrasĩꞌrĩgʉ̃, mʉsã tiro peꞌe nemorõ daꞌrasĩꞌrĩꞌi. Mʉsã ẽjõpeocã ĩꞌagʉ̃, mʉsãrẽ nemorõ buꞌemasĩꞌi.
Mʉsã nemorõ ẽjõpeoca beꞌro mʉsã yʉꞌrʉro nise macãrĩpʉ Jesucristo ye quetire wereseꞌsagʉti. Cʉ̃ ye quetire wereya marĩse macãrĩpʉ waꞌasĩꞌrĩsaꞌa. Ãpẽrã na daꞌraꞌquepʉre “Yʉꞌʉ daꞌrase niꞌi” nisĩꞌrĩtigʉ, tojo weesĩꞌrĩsaꞌa.
Õꞌacʉ̃ ye queti ojáca pũrĩpʉ aꞌtiro ojanoꞌwʉ̃: “Niꞌcʉ̃ ‘Ãpẽrã yʉꞌrʉoro niyʉꞌrʉnʉꞌcãꞌa’ nisĩꞌrĩgʉ̃, niticãꞌto. Tojo wãcũrõnojõ oꞌogʉ, marĩ wiogʉ peꞌere ‘Tutuayʉꞌrʉgʉ nimi, marĩrẽ añubutiaro weecʉ niwĩ’, niato.”
Niꞌcʉ̃ cʉ̃ basu ucũgʉ̃, “Yʉꞌʉ añurõ weeꞌe” nigʉ̃nojõrẽ “Cʉ̃ añugʉ̃ nimi”, nita basioweꞌe. Jesucristo marĩ wiogʉ “Añugʉ̃ nimi” ninoꞌgʉ̃ peꞌe añugʉ̃ nimi.
Niꞌcãrõacã yʉꞌʉ ucũmaꞌagʉ̃ weronojõ ojagʉti. Noꞌo mʉsã nʉꞌcãta basioro nʉꞌcãña. Mʉsã tojo weecã ʉaꞌa.
Õꞌacʉ̃ cʉ̃ yarãrẽ ãpẽrãnojõrẽ ẽjõpeocã, doesami. Cʉ̃ doero weronojõ yʉꞌʉ mʉsãrẽ doeꞌe. Yʉꞌʉ Cristo yere werecã, mʉsã tʉꞌorã, ẽjõpeowʉ. Mʉsã niꞌcõ numio marãpʉtiacjo weronojõ niꞌi. Cristo mʉsã marãpʉ niacjʉ weronojõ nimi. Tojo weegʉ mʉsã cʉ̃ ĩꞌorõpʉre ñaꞌase marĩrã nicã ʉaꞌa.
Tojo ʉamigʉ̃, mʉsãrẽ aꞌtiro waꞌacã uisaꞌa. Pĩrõ cʉ̃ niquesãse meꞌrã Evare nisoo ẽjõpeocã weecʉ niwĩ. Mʉsã quẽꞌrã co weronojõ ãpẽrã nisoosere ẽjõpeobosaꞌa. Mʉsã Cristore queoro ẽjõpeomiꞌquere duꞌubosaꞌa. Tojo weegʉ uisaꞌa.
Mʉsã aꞌtiro weeꞌe. Ãpẽrã mʉsãrẽ mejẽcã werecã, añurõ tʉꞌotʉꞌsaꞌa. Ʉ̃sã Jesú yere werewʉ. Na peꞌe te mejẽtare werema. Mʉsã ne waropʉre Espíritu Santure ñeꞌewʉ̃. Niꞌcãrõacãrẽ Espíritu Santu mejẽtare ñeꞌerã weeꞌe. Na Õꞌacʉ̃ masãrẽ yʉꞌrʉose mejẽtare werecã, añurõ tʉꞌo ẽjõpeoꞌo.
Na mʉsãrẽ buꞌerã Jesucristo besecṹúꞌcãrã nemorõ tʉꞌoñaꞌsama. Yʉꞌʉ peꞌe na doca tʉꞌoñaꞌweꞌe.
Ne waro yʉꞌʉ Õꞌacʉ̃ masãrẽ yʉꞌrʉose quetire mʉsãrẽ weregʉ, wapaseetiwʉ. ¿Mʉsã deꞌro wãcũti? Apetero weegʉ mʉsãrẽ wapaseetigʉ, ¿ñaꞌarõ weegʉ weepari? Yʉꞌʉ daꞌra wapataꞌabaꞌawʉ. Mʉsãrẽ añurõ weesĩꞌrĩgʉ̃, tojo weewʉ.
Yʉꞌʉ mʉsã tiropʉ nirĩ curare ãpẽrã Jesucristore ẽjõpeose cururicjãrã yʉꞌʉre niyeru oꞌowã. Yʉꞌʉ tere ñeꞌe, mʉsãrẽ weetamusĩꞌrĩgʉ̃, na ye niyerure aꞌmadʉogʉ weronojõ tʉꞌoñaꞌwʉ̃.
Yʉꞌʉ mʉsã meꞌrã nígʉ̃, apeyenojõ dʉꞌsacã ĩꞌagʉ̃, ne niꞌcʉ̃rẽ caribotiwʉ. Marĩ acawererã Macedoniacjãrã yʉꞌʉre dʉꞌsasenojõrẽ oꞌowã. Tojo weegʉ caribotiwʉ. Aꞌtirota weeyapatigʉti.
Yʉꞌʉ diacjʉ̃ nise Jesucristo ye quetire masĩꞌi. Diacjʉ̃ta niꞌi. Te diacjʉ̃ nírõnojõta yʉꞌʉ buꞌese wapa ne niyeru sẽrĩsome. Ne niꞌcʉ̃ Acaya diꞌtacjʉ̃ “Cʉ̃ wapaseemi”, nímasĩtisami.
Yʉꞌʉ mʉsãrẽ maꞌise ye buꞌiri tojo ucũꞌu. Yʉꞌʉ mʉsãrẽ maꞌiyʉꞌrʉsere Õꞌacʉ̃ masĩsami.
Yʉꞌʉ weewʉaronojõ weenuꞌcũgʉ̃ti. Ãpẽrã peꞌe yʉꞌʉ weronojõ weerã weeꞌe, nisama. Na buꞌese wapare wapaseesama. Yʉꞌʉ peꞌe wapaseeweꞌe. Tojo weerã na “Cʉ̃ weronojõ weeꞌe”, nímasĩtisama.
Aꞌtiro niꞌi. Na “Cristo cʉ̃ besecṹúꞌcãrã niꞌi” nírã, tojo nimaꞌacãrã weema. Na weetaꞌsarã nima. Buꞌi diaꞌcʉ̃ Jesucristo cʉ̃ besecṹúꞌcãrã weronojõ bajuma.
Tojo weese diasatisaꞌa. Wãtĩa wiogʉ quẽꞌrã tojota weemasĩsami. Apetero cʉ̃ ʉꞌmʉsecjʉ̃ Õꞌacʉ̃rẽ werecoꞌtegʉ weronojõ bajugʉ dojosami.
Tojo weerã cʉ̃rẽ daꞌracoꞌterã quẽꞌrã cʉ̃ weronojõ weesama. Na añurã weronojõ weesoosama. Na pũrĩcã na weeꞌcaronojõta buꞌiri daꞌrenoꞌrã, pecameꞌepʉ yapatidijarãsama.
Yʉꞌʉ aꞌte dʉporo ojaꞌcaronojõ mʉsãrẽ ojanemogʉ̃ti. “Cʉ̃ basu añurõ ucũgʉ̃, maatigʉ weemi”, niticãꞌña. Mʉsã tojo wãcũrã pũrĩcã, “Cʉ̃ maatigʉ weronojõ ucũato”, niña. Tojo weegʉ cãꞌrõacã yʉꞌʉ basu añurõ ucũgʉ̃saꞌa.
Yʉꞌʉ tojo ucũgʉ̃, marĩ wiogʉ dutiꞌcaro mejẽta ucũgʉ̃ weeꞌe. Yʉꞌʉ basu añurõ ucũmeꞌrĩgʉ̃, maatiri masʉ̃ weronojõ bʉsʉꞌʉ.
Pãjãrã noꞌo ʉaro na basu añurõ ucũma. Na tojo weeyucã, yʉꞌʉ quẽꞌrã yʉꞌʉ weesere añurõ ucũgʉ̃ti.
Mʉsã masĩyʉꞌrʉarã nitjĩarã, maatiri masã na weesere añurõ nʉꞌcãꞌa.
Mʉsã aꞌtiro weeꞌe. Ãpẽrã mʉsãrẽ dutipecã, nʉꞌcãsaꞌa. Noꞌo mʉsã yere miiwapacã, nʉꞌcãsaꞌa. Noꞌo tojo weetirã, mʉsãrẽ mejõ nirã weecã, nʉꞌcãsaꞌa. Tʉꞌomasĩtirãrẽ weronojõ ĩꞌacõꞌacã, nʉꞌcãsaꞌa. Noꞌo mʉsãrẽ diapoapʉ paacã quẽꞌrãrẽ, nʉꞌcãcãꞌsaꞌa. Tojo weese nipeꞌtisere nʉꞌcãpeꞌocãꞌsaꞌa.
Na mʉsãrẽ tojo wéérã, ñaꞌabutiaro weerã weeama. Ʉ̃sã pũrĩcã mʉsãrẽ tenojõrẽ ne weemasĩtibosaꞌa.
Ãpẽrã na weesere añurõ ucũcã, yʉꞌʉ quẽꞌrã na weronojõ ucũmaꞌasirutugʉti. Maatigʉ weronojõ weemaꞌaꞌa.
Na “Hebreo masã niꞌi”, nisama. Yʉꞌʉ quẽꞌrã cʉ̃́ta niꞌi. Na Israe curuacjãrã nima. Yʉꞌʉ quẽꞌrã cʉ̃́ta niꞌi. Na Abrahã pãrãmerã nituriarã nima. Yʉꞌʉ quẽꞌrã cʉ̃́ta niꞌi.
Na “Cristore daꞌracoꞌterã niꞌi”, nima. Yʉꞌʉ pũrĩcã na nemorõ cʉ̃rẽ daꞌracoꞌtegʉ niꞌi. Yʉꞌʉ tojo nígʉ̃, ucũmaꞌagʉ̃ weronojõ bʉsʉꞌʉ, bʉsʉgʉ peꞌe. Aꞌtiro niꞌi. Yʉꞌʉ na nemorõ daꞌrayʉꞌrʉnʉꞌcãwʉ̃. Yʉꞌʉre na nemorõ tãrãwã. Na nemorõ buꞌiri daꞌreri wiꞌipʉ pejetiri sõrõnoꞌwʉ̃. Pejetiri Jesucristore ẽjõpeotirã yʉꞌʉre wẽjẽsĩꞌrĩcã, wiose pʉꞌto niwʉ̃.
Niꞌcãmocʉsetiri judío masã yʉꞌʉre wecʉ dari meꞌrã tãrãwã. Tetirinʉcʉ̃ treinta y nuevetiri tãrãwã.
Iꞌtiati yucʉpagʉ meꞌrã yʉꞌʉre paawã. Niꞌcãti ʉ̃tãperi meꞌrã yʉꞌʉre doquewã. Iꞌtiati ʉ̃sã sijari cura yucʉsʉjo mirĩdijawʉ. Niꞌcãti mirĩdijacaterore niꞌcã ñami, niꞌcã nʉmʉ ti maajopʉre paꞌsaboꞌreawʉ.
Yʉꞌʉ pejetiri sijawʉ. Mirĩtawioro sijawʉ. Wioro, yajari masã tiropʉ sijawʉ. Yʉꞌʉ acawererã judío masã tiropʉ, judío masã nitirã tiropʉ wiose waꞌtero sijawʉ. Tojo nicã macãpʉre, masã marĩrõpʉre, dia pajiri maajopʉre wiose waꞌtero sijawʉ. “Jesucristore ẽjõpeorã niꞌi” nisoori masã waꞌteropʉ quẽꞌrãrẽ wiose waꞌtero sijawʉ.
Yʉꞌʉ daꞌragʉ, piꞌetiwʉ. Pejetiri cãrĩtimʉjãwʉ̃. Ʉjaboawʉ. Acowʉowʉ. Apeterore baꞌatiyʉꞌrʉomʉjãwʉ̃. Yʉsʉabʉawʉ. Apeterore suꞌti moowʉ̃.
Apeyema, aꞌtiro tʉꞌoñaꞌa. Ʉmʉcorinʉcʉ̃ yʉꞌʉ Jesucristore ẽjõpeose cururicjãrã nipeꞌtiropʉ nirãrẽ wãcũqueꞌtiꞌi.
Noꞌo tutuatigʉnojõ nicã, yʉꞌʉ quẽꞌrã cʉ̃ tutuatisere tʉꞌoñaꞌtamuꞌu. Niꞌcʉ̃ Jesucristore ẽjõpeogʉre ãpẽrã ñaꞌarõ weeduticã, cʉ̃ ñaꞌarõ weecã, yʉꞌʉ bopoyasãꞌa. Cʉ̃rẽ ñaꞌarõ weecã weerã́ meꞌrã uaꞌa.
Yʉꞌʉ peꞌe “Ãpẽrã yʉꞌrʉoro niꞌi” nirṍnojõ oꞌogʉ, yʉꞌʉre waꞌaꞌque meꞌrã tutuatigʉ niꞌi nisere ĩꞌogʉ̃ti.
Õꞌacʉ̃, marĩ wiogʉ Jesucristo pacʉ yʉꞌʉ ucũsere “Diacjʉ̃ta niꞌi”, nímasĩsami. Cʉ̃rẽta “Añugʉ̃ nimi”, ninuꞌcũrõʉaꞌa.
Yʉꞌʉ Damascopʉ nicã, aꞌtiro waꞌawʉ. Ti diꞌta wiogʉ waro Aretas wãmetigʉ cʉ̃ docacjʉ̃ aꞌtiro weecʉ niwĩ. Yʉꞌʉre ñeꞌesĩꞌrĩgʉ̃, ti macã sumuto na yééca sãꞌrĩrõ wijaase soperipʉre surarare cũucʉ niwĩ.
Yʉꞌʉ meꞌrãcjãrã peꞌe yʉꞌʉre aꞌtiro weewã. Piꞌi meꞌrã ti sãꞌrĩrõ ʉꞌmʉarõ nirĩ sopeacãpʉ oꞌoyʉꞌrʉodijowã. Tojo weegʉ yʉꞌʉ narẽ ñeꞌeotiwʉ.
Marĩ basu añurõ ucũcã, wapamarĩꞌi. Tojo nimigʉ̃, ucũgʉ̃ti. Marĩ wiogʉ quẽꞌese weronojõ yʉꞌʉre ĩꞌoꞌquere weregʉti.
3-4 Aꞌtere masĩꞌi. Õꞌacʉ̃ ʉꞌmʉse Paraíso wãmetiropʉ yʉꞌʉre miiejawĩ. Upʉ meꞌrã o ejeripõꞌrã diaꞌcʉ̃ miagʉ̃, miapĩ. Masĩtisaꞌa. Õꞌacʉ̃ niꞌcʉ̃ta tere masĩsami. Yʉꞌʉ topʉ nígʉ̃, masã masĩtisere tʉꞌowʉ. Cʉ̃ wereꞌque masãrẽ weredutise mejẽta niwʉ̃.
Aꞌtiro waꞌagʉnojõ pũrĩcãrẽ “Ãpẽrã yʉꞌrʉoro nimi”, nirõʉaꞌa. Yʉꞌʉ basu “Aꞌtiro nigʉ̃nojõ niꞌi”, nímasĩtisaꞌa. Yʉꞌʉ tutuatise diaꞌcʉ̃rẽ añurõ ucũgʉ̃ti.
Tojo nimigʉ̃, yʉꞌʉ basu añurõ ucũgʉ̃, ucũmaꞌagʉ̃ mejẽta weebosaꞌa. Diacjʉ̃ta ucũbosaꞌa. Aꞌtiro niꞌi. Mʉsã yʉꞌʉre ẽjõpeobosaꞌa. Tojo weeri nígʉ̃, “Yʉꞌʉ ãpẽrã yʉꞌrʉoro niꞌi” nisere nisome. Yʉꞌʉ weetisepʉreta, yʉꞌʉ weretisepʉreta yʉꞌrʉoquejobosaꞌa.
Õꞌacʉ̃ yʉꞌʉre ĩꞌoꞌque añubutiase niwʉ̃. Yʉꞌʉ tere wãcũgʉ̃, yʉꞌʉ basu “Añuyʉꞌrʉagʉ niꞌi”, nitawio niꞌi. Tojo weegʉ Õꞌacʉ̃ yʉꞌʉre tojo wãcũrĩ nígʉ̃, aꞌtiro weewĩ. Wãtĩ yʉꞌʉ upʉre dutidaꞌrecã, tojo ĩꞌacãꞌcʉ niwĩ. Te duti yʉꞌʉre pota buꞌbero weronojõ pũrĩꞌi.
Iꞌtiati yʉꞌʉ marĩ wiogʉre “Te pũrĩse peꞌtiato”, sẽrĩmiwʉ̃.
Cʉ̃ peꞌe yʉꞌʉre aꞌtiro niwĩ: “Yʉꞌʉ mʉꞌʉrẽ maꞌiꞌi. Tojo weero mʉꞌʉrẽ apeyenojõ dʉꞌsaweꞌe. Masã tutuatirã nicã, yʉꞌʉ tutuasere nemorõ ĩꞌota basioꞌo”, niwĩ marĩ wiogʉ. Tojo weegʉ yʉꞌʉ tutuatigʉ, eꞌcatiꞌi. Tojo tutuatigʉ, Cristo tutuase yʉꞌʉpʉre niato nígʉ̃ tojo weeꞌe.
Yʉꞌʉre ñaꞌarõ ucũsere, yʉꞌʉre apeyenojõ dʉꞌsasere eꞌcatiꞌi. Tojo nicã ẽjõpeose buꞌiri ñaꞌarõ weesere, mejẽcã waꞌasere eꞌcatiꞌi. Aꞌtiro niꞌi. Tutuatironojõ oꞌogʉ, nemorõ tutuagʉ waꞌaꞌa.
Yʉꞌʉ, yʉꞌʉ basu añurõ ucũgʉ̃, maatigʉ weronojõ weeꞌe. Mʉsã peꞌeta yʉꞌʉre tojo ucũdutirã weronojõ weeꞌe. Mʉsã yʉꞌʉre añurõ ucũcã, añu nibopã. Ãpẽrã mʉsãrẽ nisoose meꞌrã ẽjõpeocã weerã́ doca niweꞌe. Na aꞌtiro nisama: “Ʉ̃sã Jesucristo besecṹúꞌcãrã nemorõ niꞌi”, nisama. Yʉꞌʉ mejõ nigʉ̃ nimigʉ̃, tojo bʉsʉsijãrã dijaro niweꞌe.
Yʉꞌʉ mʉsã tiropʉ piꞌetimigʉ̃, wãcũtutuatjĩagʉ̃, peje Õꞌacʉ̃ tutuaro meꞌrã weeĩꞌowʉ̃. Te meꞌrã diacjʉ̃ta yʉꞌʉre Jesucristo besecṹúꞌquere ĩꞌowʉ̃.
Mʉsã Corintocjãrãrẽ ãpẽrã Jesucristore ẽjõpeose cururicjãrã doca ẽjõnʉꞌcõtiwʉ. Aꞌte diaꞌcʉ̃rẽ weeticãti. Mʉsãrẽ wapaseetiwʉ. Mʉsã tʉꞌoñaꞌcã, ¿yʉꞌʉ tojo weese ñaꞌa niti? Ñaꞌacãma, acobojoya.
Yʉꞌʉ mʉsã tiropʉ waꞌatjere apoyugʉ weeꞌe. Niꞌcãrõacã yʉꞌʉ waꞌase meꞌrã iꞌtiati waꞌarosaꞌa. Mʉsãrẽ “Weetamuña”, ni caribosome. Mʉsã cʉosere ẽꞌmasome. Aꞌte diaꞌcʉ̃rẽ ʉaꞌa. Mʉsã Cristo dutiꞌquere añurõ weecã ʉaꞌa. Aꞌtiro niꞌi. Pacʉsʉmʉa na põꞌrãrẽ na ʉasere oꞌosama. Na põꞌrã mejẽta na pacʉsʉmʉarẽ na ʉasere oꞌosama. Aꞌtiro wéérã, mʉsã yʉꞌʉ põꞌrã weronojõ niꞌi. Tojo weerã yʉꞌʉre yʉꞌʉ ʉasere oꞌoweꞌe.
Yʉꞌʉ cʉose ejatuaro mʉsãrẽ weetamugʉ̃ti. Nipeꞌtiro yʉꞌʉ weepõtẽota basioro mʉsãrẽ añurõ waꞌato nígʉ̃ tojo weetamugʉ̃ti. Aꞌtiro tʉꞌoñaꞌa. Yʉꞌʉ mʉsãrẽ nemorõ maꞌicã, mʉsã peꞌe yʉꞌʉre dʉjaro maꞌibosaꞌa.
Ãpẽrã yʉꞌʉ caribotisere masĩmirã, aꞌtiro nisama: “Cʉ̃ meꞌrĩse meꞌrã mʉsãrẽ ẽjõpeocã weecʉ niwĩ”, nisama.
¿Yʉꞌʉ oꞌóꞌcãrã mʉsãrẽ nisoo, mʉsã yere ẽꞌmarĩ? Ne apeyenojõ ẽꞌmaticãrã niwã.
Yʉꞌʉ Titore mʉsã tiropʉ waꞌadutiwʉ. Tojo nicã apĩ Jesucristore ẽjõpeogʉ marĩ acaweregʉre cʉ̃ meꞌrã oꞌówʉ. ¿Topʉre Tito nisoose meꞌrã mʉsã yere ẽꞌmarĩ? Mʉsã masĩsaꞌa. Tito yʉꞌʉ weronojõ weemi. Mʉsãrẽ buꞌégʉ, añuse diaꞌcʉ̃rẽ weesĩꞌrĩcʉ niwĩ. Ne wapaseeticʉ niwĩ.
Apetero weerã mʉsã ʉ̃sãrẽ “Añurõ wãcũdutirã weema”, nisaꞌa. Tojo niweꞌe. Aꞌtiro peꞌe niꞌi. Ʉ̃sã Õꞌacʉ̃ ĩꞌorõpʉre Cristo dutiro meꞌrã ucũꞌu. Yʉꞌʉ mairã yʉꞌʉ acawererã, mʉsãrẽ Õꞌacʉ̃rẽ nemorõ ẽjõpeonemodutigʉ tojo weeꞌe.
Yʉꞌʉ uisaꞌa. Apetero weerã yʉꞌʉ mʉsã tiropʉ waꞌacã, “Yʉꞌʉ ʉaronojõ mejẽta weerã weebosama”, nisaꞌa. Mʉsã quẽꞌrã yʉꞌʉre mejãrõta nibosaꞌa. Apeye quẽꞌrãrẽ yʉꞌʉ mʉsãrẽ “Aꞌtiro weerã weebosama”, nisaꞌa. “Aꞌmetuꞌtirã weebosama. Ʉorã weebosama. Uarã weebosama. Na ye diaꞌcʉ̃rẽ wãcũrã weebosama. Ãpẽrãrẽ ucja, ñaꞌarõ ucũrã weebosama. Tojo nicã ‘Ʉ̃sã ãpẽrã yʉꞌrʉoro añuyʉꞌrʉnʉꞌcãꞌa’, nirã weebosama. Noꞌo ʉaro weemaꞌacãrã weebosama”, nisaꞌa.
Yʉꞌʉ uisaꞌa. Mʉsã tiropʉ apaturi waꞌacã, Õꞌacʉ̃ yʉꞌʉ wiogʉ mʉsã ñaꞌarõ weeꞌque buꞌiri yʉꞌʉre bopoyoro yʉꞌrʉcã weebosami. Tojo nicã ñaꞌarõ weeꞌcãrã acobojose sẽrĩticã, pũrõ utibosaꞌa. Mʉsã ñaꞌarõ weesere, ñaꞌarõ wãcũsere, noꞌo mʉsã aꞌmetãrãbajaqueꞌatisere pũrõ bʉjawetibosaꞌa. Nipeꞌtise ñaꞌase ʉaripejase, mʉsã weewʉasenojõrẽ duꞌuticã, mejãrõta bʉjawetibosaꞌa.
Niꞌcãrõacã yʉꞌʉ mʉsã tiropʉ waꞌase meꞌrã iꞌtiati waꞌarosaꞌa. Õꞌacʉ̃ ye queti ojáca pũrĩpʉre aꞌtiro ojanoꞌwʉ̃: “Pʉarã o iꞌtiarã ĩꞌáca beꞌro marĩ ãpẽrã weeꞌquere ĩꞌaꞌcãrã weresãmasĩnoꞌo.”
Todʉporopʉ mʉsã tiro nígʉ̃, ñaꞌarõ weerãrẽ “Buꞌiri daꞌregʉti”, ni weretojawʉ. Tojo nicã nipeꞌtirãrẽ werewʉ. Niꞌcãrõacã yoaropʉ nimigʉ̃, werenemogʉ̃ti tja. Yʉꞌʉ apaturi mʉsã tiropʉ waꞌagʉ, ñaꞌarõ weerãrẽ pajañaꞌsome majã.
Tojo weecã mʉsã masĩrãsaꞌa, Cristo yʉꞌʉre wãcũse oꞌose meꞌrã ucũꞌu. Cristo mʉsãrẽ dutigʉ tutuaticã weetimi. Mʉsãrẽ cʉ̃ tutuayʉꞌrʉsere ĩꞌomi.
Diacjʉ̃ta niꞌi. Cʉ̃ curusapʉ tutuatigʉ weronojõ paabiꞌpenoꞌcʉ niwĩ. Tojo nimigʉ̃, niꞌcãrõacãrẽ cʉ̃ pacʉ tutuaro meꞌrã catimi. Ʉ̃sã quẽꞌrã cʉ̃ níꞌcaronojõta tutuatirã niꞌi, nírã peꞌe. Tojo nimirã, cʉ̃ yarã niyurã, Õꞌacʉ̃ tutuaro meꞌrã ninuꞌcũꞌu. Tojo weerã mʉsãrẽ weetamumasĩꞌi.
Mʉsã “¿Jesucristore ẽjõpeorãta nimiti ʉ̃sã?” ni, mʉsã basu beseya. ¿Ʉ̃sã ẽjõpeose diacjʉ̃ta nimitito? nírã, tojo wãcũña. ¿Ʉ̃sãpʉre Jesucristo diacjʉ̃ta nimiti? nírã, tʉꞌoñaꞌrẽ mʉsã. Apetero weerã cʉ̃rẽ ẽjõpeotirã, ẽjõpeotisaꞌa mʉsã.
Ʉ̃sã Jesucristore diacjʉ̃ta ẽjõpeoꞌo. Cʉ̃ yarã niꞌi. Mʉsãrẽ tere masĩcã ʉaꞌa.
Ʉ̃sã mʉsãrẽ ñaꞌarõ weeticãꞌto nírã Õꞌacʉ̃rẽ sẽrĩbosaꞌa. Cʉ̃rẽ sẽrĩrã, ʉ̃sãrẽ ẽjõpeodutirã mejẽta sẽrĩbosaꞌa. Mʉsã peꞌere queoro weedutirã sẽrĩbosaꞌa. Noꞌo ʉ̃sã queoro weemicãta, “Na queoro weetima” ʉ̃sãrẽ nicã, añucãꞌrõsaꞌa.
Aꞌtiro niꞌi. Õꞌacʉ̃ ye diacjʉ̃ cjaseta niꞌi. Mʉsã tere queoro weecã ĩꞌarã, “Aꞌtiro peꞌe weeya”, nisome. Ʉ̃sã tereta ʉasãꞌa.
Mʉsã ʉ̃sãrẽ ĩꞌarã, “Na tutuatirã, dutimasĩtirã nima”, niꞌi. Mʉsã peꞌe tutuarã nicã, añu niꞌi. Tere ĩꞌarã, ʉ̃sã eꞌcatirãsaꞌa. Mʉsãrẽ Õꞌacʉ̃ nipeꞌtisere cʉ̃ ʉaronojõ weecã ʉarã, sẽrĩbosaꞌa.
Yʉꞌʉ mʉsã tiropʉ waꞌase dʉporo aꞌti pũrĩrẽ ojaꞌa. Topʉ waꞌagʉ, tutuaro meꞌrã mʉsãrẽ tuꞌtisĩꞌrĩtisaꞌa. Marĩ wiogʉ yʉꞌʉ mʉsãrẽ dutimasĩsere oꞌocʉ niwĩ. Tojo weegʉ yʉꞌʉ mʉsãrẽ tuꞌtimasĩꞌi. Tojo weesĩꞌrĩtisaꞌa. Jesucristo mʉsã ẽjõpeosere dojorẽdutigʉ mejẽta dutisere yʉꞌʉre oꞌowĩ. Mʉsãrẽ nemorõ ẽjõpeocã ʉagʉ, tojo weewĩ.
Acawererã, tocãꞌrõta ojagʉti. Añurõ niña. Yʉꞌʉ mʉsãrẽ dutiꞌquere queoro weemeꞌrĩcãꞌña. Aꞌmerĩ wãcũtutuacã weeya. Niꞌcãrõnojõ niseti, aꞌmequẽrõ marĩrõ niña. Õꞌacʉ̃ ejerisãjãcã weegʉ́, mʉsãrẽ maꞌigʉ̃ mʉsã meꞌrã nigʉ̃sami.
Nipeꞌtirã Jesucristore ẽjõpeorã marĩ acawererã mʉsãrẽ añudutima.
Jesucristo marĩ wiogʉ mʉsã nipeꞌtirãrẽ añurõ weeato. Õꞌacʉ̃ mʉsãrẽ maꞌigʉ̃ mʉsã meꞌrã niato. Tojo nicã Espíritu Santu mʉsã meꞌrã niato.
Tocãꞌrõta ojaꞌa.
Pablo
1-2 Yʉꞌʉ Pablo, yʉꞌʉ meꞌrãcjãrã meꞌrã mʉsã Jesucristore ẽjõpeorãrẽ Galacia diꞌtapʉ nirãrẽ ojaꞌa. Mʉsãrẽ añudutise oꞌoꞌo. Yʉꞌʉ Jesucristo besecṹúꞌcʉ niꞌi. Yʉꞌʉre masã mejẽta Õꞌacʉ̃ ye quetire weredutirã besewã. Na oꞌócã mejẽta tere wereꞌe. Jesucristo, cʉ̃ pacʉ Õꞌacʉ̃ na basu yʉꞌʉre besewã. Õꞌacʉ̃ta Jesucristo wẽrĩꞌcʉpʉre masõcʉ niwĩ.
Marĩ wiogʉ Jesucristo, marĩ pacʉ Õꞌacʉ̃ añurõ weeato mʉsãrẽ. Eꞌcatise, mʉsãrẽ ejerisãjãcã weeato.
Jesucristo cʉ̃ basu cʉ̃ ʉaro meꞌrã marĩ ñaꞌarõ weeꞌquere wẽrĩbosacʉ niwĩ. Aꞌti ʉmʉco cjase ñaꞌase doca ninemoticãꞌto nígʉ̃ tojo weecʉ niwĩ. Aꞌtere wéégʉ, marĩ pacʉ Õꞌacʉ̃ dutiꞌcaronojõta weecʉ niwĩ.
Tojo weerã marĩ Õꞌacʉ̃rẽ eꞌcatise oꞌonuꞌcũcãꞌrã. Tojota weeroʉasaꞌa.
Õꞌacʉ̃ mʉsãrẽ maꞌígʉ̃, besecʉ niwĩ. Jesucristo cʉ̃ wẽrĩse meꞌrã mʉsãrẽ yʉꞌrʉocʉ niwĩ. Cʉ̃ tojo weemicã, mʉsã peꞌe maata waro cʉ̃rẽ ẽjõpeoduꞌurã weeꞌe. Apeye buꞌese peꞌere siruturã weeꞌe. Mʉsã tojo weecã tʉꞌogʉ, ʉpʉtʉ ʉcʉasaꞌa.
Ãpẽrã mʉsã ne waro ẽjõpeoꞌquere dojorẽsama. Mʉsãrẽ Jesucristo ye quetire weresuꞌriasama. Tere dʉcayusĩꞌrĩsama. Jesucristore ẽjõpeose meꞌrã diaꞌcʉ̃ marĩrẽ yʉꞌrʉta basioꞌo. Apeye buꞌesepʉa basiotisaꞌa.
Ʉ̃sã mʉsãrẽ Õꞌacʉ̃ masãrẽ yʉꞌrʉose quetire queoro werewʉ. Mʉsãrẽ Jesucristo ye quetire mejẽcã weregʉre Õꞌacʉ̃ ʉpʉtʉ buꞌiri daꞌreato. Noꞌo yʉꞌʉnojõrẽ, o apĩ ʉꞌmʉsecjʉ̃ Õꞌacʉ̃rẽ werecoꞌtegʉre ʉ̃sã mejẽcã werecã, buꞌiri daꞌreato.
Yʉꞌʉ todʉporopʉ mʉsã tiropʉ nígʉ̃, aꞌtere weretojawʉ. Niꞌcãrõacãrẽ apaturi ninemoꞌo tja. Noꞌo ʉ̃sã buꞌeꞌque Jesucristo ye quetire mʉsãrẽ mejẽcã weregʉnojõrẽ Õꞌacʉ̃ buꞌiri daꞌreato.
Yʉꞌʉ aꞌtere weregʉ, masã yʉꞌʉre “Añubutiaro weremeꞌrĩmi” niato nígʉ̃ mejẽta wereꞌe. Õꞌacʉ̃ peꞌere “Queoro buꞌemi” nidutigʉ wereꞌe. Yʉꞌʉ todʉporopʉre “Masã yʉꞌʉ meꞌrã eꞌcatiato”, ninuꞌcũwʉ̃. Tojo ninuꞌcũgʉ̃ pũrĩcã, Jesucristo ʉaro weetibosaꞌa. Cʉ̃rẽ daꞌracoꞌtegʉ mejẽta nibosaꞌa.
Yʉꞌʉ queoro mʉsãrẽ masĩcã ʉasaꞌa. Yʉꞌʉ buꞌese masã na wãcũse mejẽta niꞌi.
Yʉꞌʉre tere ne niꞌcʉ̃ masʉ̃ buꞌetiwĩ. Jesucristo cʉ̃ basu te buꞌesere masĩcã weewĩ.
Yʉꞌʉ todʉporopʉ judío masã na ẽjõpeosetisere sirutugʉ weecũꞌquere mʉsã tʉꞌopã. Jesucristore ẽjõpeorãrẽ ñaꞌabutiaro weecũwʉ̃. Ne niꞌcʉ̃ Jesucristore ẽjõpeogʉ marĩato nígʉ̃ na ẽjõpeosere peꞌosĩꞌrĩmiwʉ̃.
Yʉꞌʉ maꞌmʉ nígʉ̃, judío masã na ẽjõpeosetisere añurõ weewʉ. Ãpẽrã yʉꞌʉ meꞌrãcjãrã yʉꞌrʉoro ʉ̃sã ñecʉ̃sʉmʉa weesetimʉjãtiꞌquere weeyʉꞌrʉnʉꞌcãwʉ̃.
Yʉꞌʉ Jesucristore ẽjõpeorãrẽ ñaꞌarõ weewʉ. Tojo weemicã, yʉꞌʉ bajuase dʉporopʉ Õꞌacʉ̃ beseyutojacʉ niwĩ. Ʉpʉtʉ maꞌígʉ̃, cʉ̃ macʉ̃ nidutigʉ besecʉ niwĩ.
Cʉ̃ “Besegʉti” níꞌcaronojõta queoro niꞌcã nʉmʉ cʉ̃ macʉ̃rẽ yʉꞌʉre ĩꞌowĩ. Ĩꞌo, yʉꞌʉre judío masã nitirãrẽ Jesucristo ye quetire weredutiwĩ. Cʉ̃ tojo ĩꞌocã, ãpẽrãrẽ “¿Yʉꞌʉ deꞌro weegʉsari?” ni sẽrĩtiñaꞌnemotiwʉ.
Apeye quẽꞌrãrẽ “Jesucristo yʉꞌʉ dʉporo besecṹúmʉꞌtãꞌcãrã tiro Jerusalẽ́pʉ maata sẽrĩtiñaꞌbaqueꞌogʉ waꞌagʉti”, nitiwʉ. Tojo weronojõ oꞌogʉ, diacjʉ̃ waꞌa waꞌawʉ Arabia diꞌtapʉ. Beꞌro topʉ níꞌcʉ Damascopʉ majãmitojatiwʉ tja.
Yʉꞌʉ Jesucristore ẽjõpeoca beꞌro iꞌtia cʉ̃ꞌma yʉꞌrʉwʉ. Ticʉse cʉ̃ꞌmarĩ yʉꞌrʉ́ca beꞌro Jerusalẽ́pʉ Pedrore ĩꞌagʉ̃ waꞌawʉ. Topʉre cʉ̃ meꞌrã pʉa semana diaꞌcʉ̃ tojaqueꞌaniꞌwʉ̃.
Jesucristo cʉ̃ besecṹúꞌcãrã nipeꞌtirãpʉre ĩꞌatiwʉ. Pedro, apĩ Santiago marĩ wiogʉ Jesucristo acabiji diaꞌcʉ̃rẽ ĩꞌawʉ̃.
Õꞌacʉ̃ tʉꞌoropʉ mʉsãrẽ weregʉti. Aꞌte yʉꞌʉ weresere nisoogʉ mejẽta weeꞌe.
Yʉꞌʉ Jerusalẽ́pʉre níca beꞌro Siria diꞌtapʉ, tojo nicã Cilicia diꞌtapʉ waꞌawʉ.
Yʉꞌʉ Judea diꞌtapʉre yoacã nitiwʉ. Tojo weerã ãpẽrã Jesucristore ẽjõpeorã yʉꞌʉre ĩꞌamasĩtiwã.
Yé quetipʉ diaꞌcʉ̃rẽ tʉꞌocãrã niwã. “Sõꞌonícatero marĩrẽ ñaꞌarõ weesĩꞌrĩgʉ̃ sirutuꞌcʉ niꞌcãrõacãrẽ ‘Jesucristore ẽjõpeoya’, nicusiagʉta weeapʉba. Todʉporopʉre Jesucristore ẽjõpeosere peꞌocãꞌsĩꞌrĩmiꞌcʉta niapʉba”, ni ucjacãrã niwã.
Yʉꞌʉ Jesucristore ẽjõpeosere tʉꞌorã, Õꞌacʉ̃rẽ eꞌcatise oꞌocãrã niwã.
Catorce cʉ̃ꞌmarĩ Jerusalẽ́pʉ yʉꞌʉ ejáca beꞌro Bernabé meꞌrã apaturi ti macãpʉ waꞌawʉ tja. Ʉ̃sã meꞌrãcjʉ̃ Tito wãmetigʉ quẽꞌrãrẽ miawʉ̃.
Õꞌacʉ̃ yʉꞌʉre topʉ waꞌadutiwĩ. Tojo weegʉ waꞌawʉ. Jerusalẽ́pʉre eta, Jesucristore ẽjõpeorã wiorã meꞌrã diaꞌcʉ̃ nerẽ, ucũwʉ̃. Judío masã nitirãrẽ Jesucristo masãrẽ yʉꞌrʉomi nise queti, yʉꞌʉ buꞌeꞌquere narẽ werewʉ. Yʉꞌʉ ne waropʉ buꞌenʉꞌcãꞌquere, yʉꞌʉ niꞌcãrõacã buꞌesere ¿deꞌro nirãsari? nígʉ̃, werewʉ. Mʉꞌʉ buꞌese wapamarĩꞌi nirĩ nígʉ̃, wereñaꞌmiwʉ.
Wiorã peꞌe “Titore õꞌrẽcjʉ yapa caserore yejecõꞌarõʉaꞌa” nitimicã, ãpẽrã tojo nicoꞌterã peꞌe “Cʉ̃rẽ yejecõꞌarõʉaꞌa”, niwã. Na Jesucristore ẽjõpeotaꞌsarã, Jesucristore ẽjõpeorã meꞌrã aꞌmesʉꞌawã. Tojo nitaꞌsa, ĩꞌaduꞌtiri masã niwã. Na ʉ̃sã Jesucristore ẽjõpeorã weesetisere ĩꞌawã. Ʉ̃sã cʉ̃rẽ ẽjõpeorã Moisé dutise doca niticã ĩꞌawã. Tere ĩꞌarã, ʉ̃sãrẽ ʉ̃sã ñecʉ̃sʉmʉarẽ dutimʉjãtiꞌquere weedutisĩꞌrĩmiwã tja. Moisé cʉ̃ dutiꞌque doca cũusĩꞌrĩmiwã tja.
Na tojo dutimicã, ʉ̃sã ne cãꞌrõacã na dutisere “Weeroʉasato”, nitiwʉ. Mʉsãrẽ Jesucristore ẽjõpeose meꞌrã diaꞌcʉ̃ yʉꞌrʉrãsaꞌa nise quetire masĩcã ʉaꞌa. Tojo weerã diacjʉ̃ cjase, Jesucristo yere wererãti nírã, na weedutiꞌquere weetiwʉ.
Wiorã yʉꞌʉre mejẽcã weredutitiwã. “Marĩ ñecʉ̃sʉmʉarẽ weedutiꞌquere weedutiya judío masã nitirãrẽ”, nitiwã. Õꞌacʉ̃ marĩ nipeꞌtirãrẽ niꞌcãrõnojõ ĩꞌasami. Tere masĩgʉ̃, “Na wiorã nima” ni, ʉpʉtʉ waro wãcũtiwʉ. Õꞌacʉ̃ narẽ beseꞌcaronojõta yʉꞌʉ quẽꞌrãrẽ besewĩ.
Wiorã yʉꞌʉre aꞌtiro niwã: “Mʉꞌʉ quẽꞌrã Õꞌacʉ̃ beseꞌcʉ niꞌi. Cʉ̃ mʉꞌʉrẽ judío masã nitirãrẽ Jesucristo ye quetire weredutiapĩ. Pedrore judío masãrẽ weredutiꞌcaronojõta mʉꞌʉrẽ na peꞌere weredutiapĩ”, niwã wiorã.
Õꞌacʉ̃ Pedrore judío masãrẽ Jesucristo ye quetire wereduticʉ niwĩ. Cʉ̃ Õꞌacʉ̃ta tja yʉꞌʉ quẽꞌrãrẽ Jesucristo ye quetire judío masã nitirã tiro peꞌere weredutiwĩ.
Jerusalẽ́pʉre Santiago, Pedro, tojo nicã Juã na iꞌtiarã Jesucristore ẽjõpeorã wiorã niwã. Na yʉꞌʉre “Judío masã nitirãrẽ Õꞌacʉ̃ mʉꞌʉrẽ maꞌígʉ̃ weredutiapĩ”, niwã. Tojo weerã ʉ̃sã pʉarãrẽ, yʉꞌʉ, tojo nicã Bernabére “Marĩ niꞌcãrõnojõ daꞌrarãsaꞌa”, niwã. Na ʉ̃sãrẽ “Jesucristo ye quetire judío masã nitirãrẽ wererã waꞌaya”, niwã. “Ʉ̃sã peꞌe judío masãrẽ wererãti”, niwã.
Ʉ̃sãrẽ aꞌte diaꞌcʉ̃rẽ weedutiwã: “Pajasecʉorãrẽ weetamuña”, niwã. Aꞌteta niwʉ̃ yʉꞌʉ añurõ weegʉti ni wãcũyʉꞌrʉnʉꞌcãꞌque.
11-12 Beꞌro Pedro Antioquíapʉre etawĩ. Cʉ̃ ne waro ti macãpʉre etáca beꞌroacã añurõ weemiwĩ. Cʉ̃ topʉre nígʉ̃ cʉ̃ queoro weetiꞌque wapa cʉ̃pʉreta tuꞌtiwʉ. Ne waro judío masã nitirã Jesucristore ẽjõpeorã meꞌrã baꞌa, na meꞌrã baꞌpati nicãꞌmiwĩ. Cʉ̃ tojo wee nisetiri cura judío masã Jerusalẽ́cjãrã Santiago cʉ̃ oꞌóꞌcãrã etawã. Pedro na etacã ĩꞌagʉ̃, judío masã nitirã meꞌrã weesetiꞌquere weeduꞌucãꞌwĩ. Napʉ yʉꞌʉre tuꞌtibosama nígʉ̃, tojo weewĩ. Topʉ etarã judío masã weedutisere queoro weeri masã niwã. Tojo weerã judío masã nitirãrẽ “Judío masãrẽ dutisere weeroʉaꞌa”, ni bʉsʉsijawã. Tojo weegʉ narẽ uigʉ, Pedro judío masã nitirã meꞌrã baꞌpatiduꞌucãꞌwĩ. Na meꞌrã baꞌanemotiwĩ majã.
Ãpẽrã judío masã cʉ̃ weesere ĩꞌarã, cʉ̃ weronojõ weetaꞌsawã. Judío masã nitirã meꞌrã baꞌamiꞌcãrã baꞌatiwã. Na meꞌrã nisetitiwã. Bernabépʉta tojo weenemopeocãꞌwĩ.
Na Jesucristore ẽjõpeose meꞌrã diaꞌcʉ̃ yʉꞌrʉrãsaꞌa nisere masĩmirã, queoro weetiwã. Tojo weegʉ na weese queoro niticã ĩꞌagʉ̃, Pedrore nipeꞌtirã Jesucristore ẽjõpeorã ĩꞌorõpʉ tuꞌtiwʉ. Cʉ̃rẽ aꞌtiro niwʉ̃: “Mʉꞌʉ judío masʉ̃ nimigʉ̃, judío masã nitirã meꞌrã baꞌagʉ, na weronojõ weesetigʉ weeꞌe. Mʉꞌʉ tojo weese añu niꞌi, añurõ peꞌe. Mejõ niꞌcãrõacãrẽ na meꞌrã baꞌati, na meꞌrã nisetitigʉ, ‘Judío masã weronojõ weeya’, nigʉ̃ weeꞌe tja narẽ. Mʉꞌʉ tojo weecã, ‘Ʉ̃sã Moisé dutiꞌquere weeroʉasaꞌa’, ni wãcũsama. Mʉꞌʉ basu weetise judío masã nitirãrẽ ‘Weeya’ nírõnojõ waꞌaꞌa. Mʉꞌʉ tojo weese ñaꞌa niꞌi”, niwʉ̃.
Marĩ ne bajuarãpʉta judío masã nitojacãrã niwʉ̃. Ãpẽrã weronojõ Moisé cʉ̃ dutiꞌquere weeticã weeweꞌe.
Tojo nimirã, marĩ Moisé dutiꞌquere wéérã, yʉꞌrʉmasĩtisaꞌa. Jesucristore ẽjõpeose meꞌrã diaꞌcʉ̃ yʉꞌrʉwetimasĩꞌi. Marĩ Õꞌacʉ̃ meꞌrã añurõ nisĩꞌrĩrã, Jesucristore ẽjõpeoꞌo. Moisé cʉ̃ dutiꞌquere wéérã pũrĩcã, ne niꞌcʉ̃ Õꞌacʉ̃ meꞌrã añurõ nímasĩtisami.
Marĩ “Jesucristo meꞌrã diaꞌcʉ̃ yʉꞌrʉrãsaꞌa” nicã, marĩ acawererã judío masã aꞌtiro nima marĩrẽ: “Mʉsã ñaꞌa niꞌi”, nima. “Marĩ ñecʉ̃sʉmʉarẽ dutiꞌquere weetirã, judío masã nitirã weronojõ mʉsã ñaꞌa niꞌi”, nima marĩrẽ. To pũrĩcãrẽ tojo nírã, “Jesucristo marĩrẽ sʉꞌori ñaꞌarõ weegʉ weemi narẽ”, nisama. Na tojo nise diacjʉ̃ niweꞌe. Jesucristore tojo weese marĩꞌi.
Mʉsãrẽ “Marĩ ñecʉ̃sʉmʉa dutiꞌque meꞌrã yʉꞌrʉsome”, ni weretojawʉ. Niꞌcãrõacãrẽ “Te meꞌrã yʉꞌrʉrãsaꞌa, tere weeya” nígʉ̃, yʉꞌʉta buꞌiritibosaꞌa.
Yʉꞌʉ todʉporopʉre aꞌtiro wãcũmiwʉ̃. “Moisé cʉ̃ dutiꞌque meꞌrã diaꞌcʉ̃ Õꞌacʉ̃ meꞌrã añurõ nita basiosaꞌa”, nimiwʉ̃. Tojo nimigʉ̃, ne weepõtẽoticãti. Beꞌro yʉꞌʉre Õꞌacʉ̃ cʉ̃ macʉ̃ Jesucristore ĩꞌowĩ. Tojo weegʉ niꞌcãrõacãrẽ Jesucristore ẽjõpeogʉ, Õꞌacʉ̃ meꞌrã wãcũpiꞌetiro marĩrõ nicãꞌa. Marĩ ñecʉ̃sʉmʉarẽ weedutiꞌquere wãcũnʉrʉ̃weꞌe majã.
Jesucristo curusapʉ wẽrĩcʉ niwĩ. Yʉꞌʉ cʉ̃rẽ ẽjõpeogʉ, cʉ̃ meꞌrã wẽrĩgʉ̃ weronojõ waꞌacʉ niwʉ̃. Tojo weegʉ yʉꞌʉ seꞌsaro niweꞌe. Niꞌcãrõacãrẽ Jesucristo yʉꞌʉre sʉꞌori nimi. Yʉꞌʉ cʉ̃ ʉaro, cʉ̃ dutiro weeꞌe. Õꞌacʉ̃ macʉ̃rẽ ẽjõpeogʉ, wãcũtutuaꞌa. Cʉ̃ yʉꞌʉre maꞌígʉ̃, ñaꞌarõ weeꞌquere wẽrĩ wapayebosacʉ niwĩ.
Yʉꞌʉ Jesucristo wẽrĩꞌquere “Mejõ warota nimaꞌacãꞌa”, niweꞌe. Cʉ̃ yʉꞌʉre maꞌisere ne duꞌusĩꞌrĩtisaꞌa. Moisé dutiꞌque meꞌrã marĩ yʉꞌrʉta basiocãma, Jesucristo mejõ waro wẽrĩbopĩ.
Mʉsã Galaciacjãrã Jesucristore ẽjõpeoduꞌurã, tʉꞌomasĩtibutiarã weronojõ weerã weeꞌe. ¿Noa mʉsãrẽ nisoosijamirĩto mejẽcã ẽjõpeodutirã? Ʉ̃sã topʉre nírã, mʉsãrẽ Jesucristo cʉ̃ curusapʉ wẽrĩsere queoro werewʉ. Mʉsã añurõ ʉ̃sã weresere tʉꞌowʉba.
Aꞌte diaꞌcʉ̃rẽ mʉsãrẽ sẽrĩtiñaꞌgʉ̃ti. Mʉsã Moisé dutiꞌquere wéérã, ¿Espíritu Santure ñeꞌerĩ? Ñeꞌetipã. Jesucristo ye quetire tʉꞌorã cʉ̃rẽ ẽjõpeorã peꞌe, ñeꞌepã.
Mʉsã Õꞌacʉ̃ põꞌrã sãjãrã, Espíritu Santu tutuaro meꞌrã sãjãnʉꞌcãwʉ̃. Niꞌcãrõacãrẽ mʉsã tutuaro meꞌrã ẽjõpeoyapatirãti, ¿nimiti? Põtẽotisaꞌa. ¿Mʉsãrẽ tʉꞌomasĩse peꞌtia waꞌati?
Jesucristore ne waro ẽjõpeocã, ãpẽrã mʉsãrẽ ñaꞌarõ weecãrã niwã. Niꞌcãrõacãrẽ cʉ̃rẽ ẽjõpeoduꞌurã, “Mejõ waro piꞌetipã”, ¿nirã weeti? Yʉꞌʉ tʉꞌoñaꞌcã, mejõ waro piꞌetitipã.
Õꞌacʉ̃ mʉsãrẽ Espíritu Santure oꞌócʉ niwĩ. Cʉ̃ tutuase meꞌrã mʉsã waꞌteropʉre peje weeĩꞌomi. ¿Deꞌro weegʉ tojo weesari, mʉsã tʉꞌoñaꞌcã? Jesucristo ye quetire mʉsã tʉꞌo ẽjõpeocã, tojo weesami. Moisé cʉ̃ dutiꞌquere weecãma, ne tojo weetibosami.
Marĩ ñecʉ̃ Abrahã ye cjasere wãcũrã. Cʉ̃ pũrĩcã Õꞌacʉ̃rẽ ẽjõpeocʉ niwĩ. Tojo weegʉ Õꞌacʉ̃ cʉ̃rẽ “Añugʉ̃ nimi”, ni ĩꞌacʉ niwĩ.
Mʉsã aꞌtere masĩña. Abrahã weronojõ Õꞌacʉ̃rẽ ẽjõpeorã náta nima Abrahã pãrãmerã waro.
Õꞌacʉ̃ ye queti ojáca pũrĩpʉ judío masã nitirã na Õꞌacʉ̃rẽ ẽjõpeoatjere ojayunoꞌcaro niwʉ̃. Narẽ yʉꞌrʉoatjere wereyugʉ, Õꞌacʉ̃ Abrahãrẽ aꞌtiro nicʉ niwĩ: “Nipeꞌtirã aꞌti diꞌtacjãrã mʉꞌʉ weronojõ ẽjõpeosiruturãrẽ ‘Añurã nima, buꞌiri mooma’, ni ĩꞌagʉ̃ti. Narẽ añurõ weegʉti”, nicʉ niwĩ.
Abrahã Õꞌacʉ̃rẽ ẽjõpeocʉ niwĩ. Tojo weegʉ Õꞌacʉ̃ cʉ̃rẽ añurõ weecʉ niwĩ. Aꞌtiro nicã quẽꞌrãrẽ nipeꞌtirã Jesucristore ẽjõpeorãrẽ Õꞌacʉ̃ añurõ weemi.
Ãpẽrã pũrĩcãrẽ Õꞌacʉ̃ buꞌiri daꞌresami. Na aꞌtiro wãcũsama. “Moisé dutiꞌquere wéérã, yʉꞌrʉrãsaꞌa”, nisama. Tojo wãcũmirã, nipeꞌtise tere weepeꞌotisama. Õꞌacʉ̃ ye queti ojáca pũrĩpʉre aꞌtiro niwʉ̃: “Nipeꞌtise Moisé dutiꞌquere weepeꞌotigʉnojõ buꞌiri daꞌrenoꞌgʉ̃sami”, niwʉ̃. Tojo weerã “Moisé dutiꞌque meꞌrã yʉꞌrʉrãsaꞌa”, nimisama. Niweꞌe. Õꞌacʉ̃ narẽ buꞌiri daꞌregʉsami.
Õꞌacʉ̃ ye queti ojáca pũrĩpʉre aꞌtiro ojanoꞌwʉ̃: “Õꞌacʉ̃ cʉ̃rẽ ẽjõpeorãrẽ ‘Añurã nima’, ni ĩꞌasami. Cʉ̃ meꞌrã ninuꞌcũrãsama”, niwʉ̃. Tojo weerã marĩ masĩꞌi. Moisé dutise meꞌrã ne niꞌcʉ̃ Õꞌacʉ̃ meꞌrã añurõ nita basioweꞌe.
Moisé cʉ̃ dutise peꞌe tojo mejẽta niꞌi. Aꞌtiro peꞌe niwʉ̃. “Nipeꞌtise Moisé dutiꞌquere weepeꞌogʉ, Õꞌacʉ̃ meꞌrã catinuꞌcũcʉ̃sami. Tere weepeꞌotigʉre Õꞌacʉ̃ ‘Buꞌiri cʉomi’, ni ĩꞌagʉ̃sami”, niwʉ̃.
Jesucristo marĩrẽ buꞌiri daꞌreboꞌquere curusapʉ wẽrĩ wapayecʉ niwĩ. Tojo weecã, Õꞌacʉ̃ Abrahãrẽ judío masã nitirã quẽꞌrãrẽ “Tojo weegʉti” níꞌque queorota waꞌacaro niwʉ̃. Jesucristore ẽjõpeocã, narẽ Abrahãrẽ weronojõ “Añurã, buꞌiri marĩrã nima”, ni ĩꞌasami. Tojo weegʉ cʉ̃ níꞌcaronojõta weesami. Nipeꞌtirã Jesucristore ẽjõpeorãrẽ Espíritu Santure oꞌósami.
Niꞌcãrõacãrẽ masã na weewʉasenojõrẽ mʉsãrẽ niꞌcã queose oꞌogʉti. Masã “Aꞌtiro weerã́” ni, wiorã tiro papera apoyusama. Beꞌro na tere apóca beꞌro ne niꞌcʉ̃ “Ti pũrĩrẽ cõꞌacãꞌña, aꞌtiro ojanemoña”, nímasĩtisami.
Õꞌacʉ̃ cʉ̃ Abrahãrẽ níꞌque aꞌte weronojõta niwʉ̃. Aꞌtiro nicʉ niwĩ: “Aꞌti turicjãrãrẽ mʉꞌʉ pãrãmi nituriagʉpʉ meꞌrã añurõ weegʉti”, nicʉ niwĩ. “Mʉꞌʉ pãrãmerã nituriarã pãjãrã meꞌrã añurõ weegʉti”, niticʉ niwĩ. Mejõ “Mʉꞌʉ pãrãmi nituriagʉ niꞌcʉ̃ meꞌrã diaꞌcʉ̃ weegʉti”, nicʉ niwĩ. Tojo nígʉ̃, Jesucristore ucũgʉ̃ weecʉ niwĩ.
Yʉꞌʉ mʉsãrẽ nise aꞌtiro nirõ weeꞌe. Õꞌacʉ̃ Abrahãrẽ nicʉ niwĩ: “Masã yʉꞌʉre ẽjõpeorã yʉꞌrʉrãsama. Na yʉꞌʉ meꞌrã añurõ nirãsama”, nicʉ niwĩ. Beꞌropʉ cuatrocientos treinta cʉ̃ꞌmarĩ beꞌro Õꞌacʉ̃ cʉ̃ dutisere Moisére cũucʉ niwĩ. Tere cṹúgʉ̃, “Todʉporopʉ Abrahãrẽ ‘Yʉꞌʉ tojo weegʉti’ níꞌque wapamarĩrõsaꞌa”, niticʉ niwĩ.
Marĩ Moisé cʉ̃ ojaꞌquere weecã, Õꞌacʉ̃ meꞌrã añurõ nita basiocãma, Õꞌacʉ̃ Abrahãrẽ todʉporopʉ níꞌque wapamarĩbopã. Tojo niweꞌe. Õꞌacʉ̃ Abrahãrẽ maꞌígʉ̃, “Cʉ̃ tojo weegʉti” níꞌquere queoro weecʉ niwĩ. “Nipeꞌtirã mʉꞌʉ weronojõ ẽjõpeorãrẽ yʉꞌrʉogʉti”, nicʉ niwĩ.
To pũrĩcãrẽ ¿deꞌro weegʉ Õꞌacʉ̃ Moisére sõꞌoníꞌque dutisere cũupari? Aꞌtiro niꞌi. Marĩrẽ “Ñaꞌarã niꞌi, buꞌiri cʉoꞌo” ni masĩdutigʉ cũucʉ niwĩ. Õꞌacʉ̃ tere Abrahã pãrãmi nituriagʉ Jesucristo aꞌtiri curapʉ cũutʉocʉ niwĩ. Jesucristo meꞌrã Õꞌacʉ̃ “Aꞌti turicjãrãrẽ añurõ weegʉti” níꞌque queoro waꞌawʉ. Te dutisere Õꞌacʉ̃ cʉ̃rẽ werecoꞌterã ʉꞌmʉsecjãrã meꞌrã Moisére weredutioꞌocʉ niwĩ. Moisé peꞌe quẽꞌrã tere tʉꞌogʉ, wereturiacʉ niwĩ masãpʉre tja.
Abrahã peꞌere Õꞌacʉ̃ añurõ weeatjere ãpẽrãrẽ weredutioꞌotimigʉ̃, cʉ̃ basuta werecʉ niwĩ. Tojo weero Õꞌacʉ̃ Abrahãrẽ níꞌque peꞌe Moisére níꞌque yʉꞌrʉoro wapatiyʉꞌrʉnʉꞌcãcaro niwʉ̃.
To pũrĩcãrẽ Abrahãrẽ cʉ̃ níꞌque wapatiyʉꞌrʉnʉꞌcãcã, ¿Moisére cʉ̃ dutiꞌque peꞌe wapamarĩpari? Niticaro niwʉ̃. Masã nipeꞌtise Moisé cʉ̃ dutisere weeta basiocãma, marĩrẽ Õꞌacʉ̃ meꞌrã añurõ nita basio nibopã. Basioticaro niwʉ̃.
Õꞌacʉ̃ ye queti ojáca pũrĩpʉ aꞌtiro ojanoꞌcaro niwʉ̃: “Nipeꞌtirã masã ñaꞌarã nima. Buꞌiritirã nima”, niwʉ̃. Tojo weero Õꞌacʉ̃ Abrahãrẽ cʉ̃ dʉporopʉ níꞌque waꞌaꞌa. Aꞌtiro nicʉ niwĩ: “Mʉꞌʉ weronojõ ẽjõpeosiruturãrẽ ‘Añurã nima’, ni ĩꞌagʉ̃ti”, nicʉ niwĩ. Tojo weegʉ Õꞌacʉ̃ Jesucristore ẽjõpeorãrẽ buꞌiri daꞌrenoꞌboꞌquere yʉꞌrʉosami.
Marĩ Jesucristore ẽjõpeose dʉporo cʉ̃rẽ ẽjõpeoatjere coꞌterãnojõta Moisé cʉ̃ dutiꞌque doca níniꞌcãrã niwʉ̃. Moisé dutisere weepeꞌosĩꞌrĩmirã, nipeꞌtisere weepõtẽoticãrã niwʉ̃.
Moisé dutise meꞌrã Õꞌacʉ̃ marĩrẽ “Ñaꞌarã niꞌi” ni masĩdutigʉ cũucʉ niwĩ. Tere masĩrã, marĩ “¿Deꞌro wee ñaꞌarõ nisere duꞌurãsari?” niato nígʉ̃ cũucʉ niwĩ. Beꞌro Jesucristo aꞌticã, marĩ aꞌtere masĩcãrã niwʉ̃. “Cʉ̃rẽ ẽjõpeorã, Õꞌacʉ̃ meꞌrã añurõ nímasĩsaꞌa”, nicãrã niwʉ̃.
Niꞌcãrõacãrẽ marĩ Jesucristore ẽjõpeoritero niꞌi. Tojo weerã Moisé dutise doca niweꞌe majã.
Marĩ nipeꞌtirã Jesucristore ẽjõpeose meꞌrã Õꞌacʉ̃ põꞌrã niꞌi.
Jesucristore ẽjõpeotjĩarã, wãmeyenoꞌcãrã niwʉ̃. Mʉsã quẽꞌrãrẽ cʉ̃ weronojõ niseticã weecʉ niwĩ.
Õꞌacʉ̃ nipeꞌtirã cʉ̃ macʉ̃ Jesucristore ẽjõpeorãrẽ yʉꞌrʉosami. Judío masãrẽ, judío masã nitirãrẽ yʉꞌrʉosami. Tojo nicã ãpẽrãrẽ daꞌrawãꞌñacoꞌterãrẽ, daꞌracoꞌtetirãrẽ yʉꞌrʉosami. Ʉmʉarẽ, numiarẽ niꞌcãrõnojõ yʉꞌrʉosami. Marĩ nipeꞌtirãpʉta Jesucristore ẽjõpeorã dʉcawatise mooꞌo.
Marĩ Jesucristo yarã niꞌi. Tojo weerã Abrahã pãrãmerã nituriarã waro niꞌi. Õꞌacʉ̃ Abrahãrẽ níꞌcaronojõta marĩrẽ weegʉsami. Abrahã weeꞌcaronojõ ẽjõpeocã, marĩrẽ yʉꞌrʉogʉsami.
Mʉsãrẽ queose meꞌrã werenemogʉ̃ti. Wĩꞌmagʉ̃ cʉ̃ pacʉ cũuatjere ñeꞌeacjʉ masãtuꞌajatimigʉ̃, maata ñeꞌetisami. Nipeꞌtise cʉ̃ ye nimicã, daꞌracoꞌtegʉ weronojõ nisami.
Ãpẽrã masã cʉ̃rẽ coꞌtesama. Cʉ̃ na dutise doca nisami. Cʉ̃ ye niatje quẽꞌrãrẽ ĩꞌanʉrʉ̃bosasama. Cʉ̃ pacʉ cʉ̃ wẽrĩse dʉporo niꞌcã nʉmʉ tere wiatji nʉmʉrẽ besesami. “Ti nʉmʉ ejacã, nipeꞌtisere yʉꞌʉ macʉ̃rẽ wiaya”, nisami. Tojo weerã ti nʉmʉ nicã, nipeꞌtisere cʉ̃rẽ wiapeꞌocãꞌsama. Tere wiáca beꞌro cʉ̃ daꞌracoꞌtegʉ weronojõ nitisami majã.
Marĩ quẽꞌrã Jesucristore ẽjõpeose dʉporo marĩ ñecʉ̃sʉmʉa weemʉjãtiꞌquere wéérã, ãꞌrĩ weronojõ níniꞌcãrã niwʉ̃ yujupʉ. Te dutise meꞌrã nírã, ãpẽrãrẽ daꞌrawãꞌñacoꞌterã weronojõ nicãrã niwʉ̃.
Tojo nimicã, Õꞌacʉ̃ peꞌe cʉ̃ queoca nʉmʉ nicã, queoro aꞌti turipʉre cʉ̃ macʉ̃rẽ oꞌócʉ niwĩ. Cʉ̃ Õꞌacʉ̃ macʉ̃ nimigʉ̃, niꞌcõ numiopʉre bajuacʉ niwĩ. Cʉ̃ judío masʉ̃ nígʉ̃, Moisé dutise doca nicʉ niwĩ.
Moisé dutise doca nirãrẽ yʉꞌrʉweticã ʉagʉ, Õꞌacʉ̃ cʉ̃ macʉ̃rẽ oꞌócʉ niwĩ. Narẽ yʉꞌrʉogʉ, Jesucristo curusapʉ wẽrĩcʉ niwĩ. Õꞌacʉ̃ põꞌrã waꞌadutigʉ marĩrẽ tojo weecʉ niwĩ.
Õꞌacʉ̃ marĩrẽ yʉꞌʉ põꞌrã nitojama nígʉ̃, marĩrẽ cʉ̃ macʉ̃ meꞌrã Espíritu Santure oꞌócʉ niwĩ. Tojo weerã Õꞌacʉ̃rẽ “Pacʉ”, pisumasĩꞌi.
Marĩ Jesucristo yʉꞌrʉonoꞌcãrã niyurã, ãpẽrãrẽ daꞌracoꞌterã weronojõ niweꞌe majã. Niꞌcãrõacãrẽ Õꞌacʉ̃ põꞌrã nitojaꞌa. Tojo weerã nipeꞌtise cʉ̃ oꞌoatjere ñeꞌerãsaꞌa.
Mʉsã todʉporopʉre Õꞌacʉ̃rẽ masĩticãrã niwʉ̃. Ãpẽrãnojõrẽ ẽjõpeocãrã niwʉ̃. Narẽ Õꞌacʉ̃rẽ weronojõ ĩꞌacãrã niwã. Narẽ ẽjõpeorã, na dutise doca niwãꞌñarã weronojõ nicãrã niwʉ̃. Mʉsã ẽjõpeoꞌcãrã Õꞌacʉ̃ mejẽta nicãrã niwã.
Niꞌcãrõacãrẽ mʉsã Õꞌacʉ̃rẽ masĩꞌi. Cʉ̃ peꞌe mʉsãrẽ masĩmʉꞌtãcʉ niwĩ. Cʉ̃rẽ ẽjõpeoca beꞌro todʉporopʉ mʉsã ẽjõpeoꞌquere duꞌucãꞌcãrã niwʉ̃. Mʉsã ẽjõpeomʉꞌtãꞌque mejõ nise niꞌi. Wapamarĩꞌi. Niꞌcãrõacãrẽ Moisé dutisere wéérã, mʉsã ẽjõpeomʉꞌtãꞌquere ẽjõpeorã weronojõ weerã weesaꞌa. ¿Todʉporopʉ daꞌrawãꞌñacoꞌteꞌcãrã weronojõ nisĩꞌrĩsari tja?
Mʉsã aꞌtiro wãcũmisaꞌa. “Judío masã weewʉasenojõrẽ ticʉse bosenʉmʉrĩ cʉorã, yʉꞌrʉrãsaꞌa”, nimisaꞌa. Tere wãcũrã, soowʉase nʉmʉrĩrẽ, maꞌma mujĩpũrẽ, noꞌo bosenʉmʉrĩ nisenojõrẽ weesaꞌa.
¿Yʉꞌʉ mʉsãrẽ mejõ waro buꞌepari? nígʉ̃, ñaꞌarõ tʉꞌoñaꞌsaꞌa.
Acawererã, yʉꞌʉ mʉsã aꞌtiro weecã ʉasaꞌa. Mʉsã judío masã nitirã Moisé dutisere weeticãrã niwʉ̃. Yʉꞌʉ quẽꞌrã mʉsã weronojõ te dutisere weeweꞌe majã. Niꞌcãrõacãrẽ masĩꞌi. Jesucristore ẽjõpeose meꞌrã diaꞌcʉ̃ marĩ yʉꞌrʉrãsaꞌa. Tojo weegʉ judío masʉ̃ nimigʉ̃, Jesucristore ẽjõpeogʉ, Moisé dutisere duꞌucãꞌwʉ̃. Yʉꞌʉ weronojõ mʉsã weecã ʉasãꞌa. Yʉꞌʉ mʉsãrẽ todʉporopʉ buꞌecã, yʉꞌʉre ne ñaꞌarõ weetimiwʉ̃ba.
Mʉsã masĩsaꞌa. Yʉꞌʉ dutititjĩagʉ̃, mʉsã tiropʉre Jesucristo masãrẽ yʉꞌrʉose quetire buꞌewʉ.
Mʉsã todʉporopʉ yʉꞌʉ meꞌrã eꞌcatimiꞌque ¿deꞌro waꞌari? Mʉsã titare yʉꞌʉre maꞌírã, mʉsã weetamuta basioro weebopã. Noꞌo mʉsã ye caperipʉta yʉꞌʉre tuwee oꞌosãjãbopã.
¿Yʉꞌʉ diacjʉ̃ werese ye buꞌiri yʉꞌʉre ĩꞌatuꞌtirã weeti? ¿Diacjʉ̃ nisere tʉꞌosĩꞌrĩtisari?
Mʉsãrẽ mejẽcã buꞌesijari masã yʉꞌʉ weronojõ añusere ʉasãrã mejẽta weesama. Mʉsãrẽ na añurõ ucũtaꞌsasama. Yʉꞌʉ meꞌrã peꞌe eꞌcatidutitirã tojo weesama. Tojo nicã na buꞌese peꞌere sirutuato nírã tojo weesama.
Ãpẽrã mʉsãrẽ weetamucã, añu nisaꞌa. Añurõ weesĩꞌrĩse meꞌrã weetamucãma, añu nisaꞌa. Weetamurã weeꞌe nírã, tojo weetamunuꞌcũcãꞌto. Yʉꞌʉ topʉ nicã diaꞌcʉ̃ weetamutaꞌsaticãꞌto.
Yʉꞌʉ meꞌrã mʉsã tʉꞌsatimicã, yʉꞌʉ põꞌrãrẽ weronojõ maꞌiꞌi. Mʉsãrẽ wãcũgʉ̃, pũrõ bʉjawetiꞌi. Niꞌcõ nijĩpaco co macʉ̃rẽ wʉatji dʉporoacã pũrĩse piꞌetisamo. Co weronojõta yʉꞌʉ quẽꞌrã mʉsã Jesucristore ẽjõpeocã ʉasãgʉ̃, pũrõ piꞌetiꞌi. Mʉsã Jesucristo weronojõ nisetica beꞌropʉ ejerisãjãgʉ̃ti.
Yʉꞌʉ mʉsãrẽ werenemoacjʉ mʉsã tiropʉ nicãꞌsĩꞌrĩmisaꞌa. Yʉꞌʉ yoaropʉ nígʉ̃, deꞌro weebosaʉ.
Mʉsã aꞌtiro wãcũmisaꞌa. “Moisé dutisere wéérã, Õꞌacʉ̃ meꞌrã añurõ nicãꞌrãsaꞌa”, nimisaꞌa. Tojo wãcũmirã, Moisé dutisere queoro masĩtisaꞌa. Queoro masĩrã pũrĩcã, mʉsã wãcũrõnojõ wãcũtibopã.
Moisé cʉ̃ basuta Abrahã yere aꞌtiro ojacʉ niwĩ. Abrahã pʉarã ʉmʉa põꞌrãticʉ niwĩ. Niꞌcʉ̃rẽ Agar wãmetigo cʉ̃rẽ daꞌracoꞌtego meꞌrã põꞌrãticʉ niwĩ. Apĩrẽ cʉ̃ nʉmodiácjʉ̃ Sara meꞌrã põꞌrãticʉ niwĩ.
Agar ãpẽrã numia weronojõta wĩꞌmagʉ̃ boca, põꞌrãtico niwõ. Sara peꞌema bʉcʉo waro niyucã, wĩꞌmagʉ̃ bocata basioticaro niwʉ̃. Õꞌacʉ̃ weetamuse meꞌrã core wĩꞌmagʉ̃ bocata basiocã weecʉ niwĩ. Cʉ̃ Abrahãrẽ nicʉ niwĩ: “Mʉꞌʉ nʉmo niꞌcʉ̃ põꞌrãtigosamo”, nicʉ niwĩ. Cʉ̃ níꞌcaronojõta wĩꞌmagʉ̃ põꞌrãtico niwõ.
24-25 Aꞌtiro weeꞌque meꞌrã marĩ masĩꞌi. Na pʉarã numia Õꞌacʉ̃ cʉ̃ pʉaro dutise marĩrẽ cũuꞌque weronojõ niꞌi. Agar ʉ̃rʉ̃gʉ̃ Sinaí wãmeticjʉ queose weronojõ nimo. Tigʉpʉ Õꞌacʉ̃ Moisére dutise cũucʉ niwĩ. Tigʉ Arabia diꞌtapʉ nisaꞌa. Agar macʉ̃ cʉ̃ paco daꞌracoꞌtego niyucã, cʉ̃ quẽꞌrã daꞌracoꞌtegʉ nicʉ niwĩ. Ti curuapʉ bajuasiruturã nipeꞌtirã daꞌracoꞌterã nima. Ãpẽrã dutisere weewãꞌñacoꞌtema. Apeyema tja aꞌtocatero Jerusalẽ́pʉre añurõ Moisé dutisere weerã́ nisama. Agar ti macãrẽ queose weronojõ nimo. Nipeꞌtirã Moisé dutisere weerã́ Agar ya curuacjãrã weronojõ daꞌracoꞌterã nima. Tojo weerã na Moisé dutise doca nima.
Sara peꞌe aꞌtiro nimo. Jesucristore ẽjõpeorã queose weronojõ nimo. Co Abrahã nʉmodiácjʉ̃ nico niwõ. Cʉ̃rẽ daꞌracoꞌtego mejẽta nico niwõ. Marĩ Jesucristore ẽjõpeorã co weronojõ niꞌi. Moisé cʉ̃ dutise doca niweꞌe. Tojo nicã co Jerusalẽ́ ʉꞌmʉsepʉ nirĩ macã queose weronojõ nimo. Ti macã marĩ Jesucristore ẽjõpeorã niatji macã niꞌi.
Õꞌacʉ̃ ye queti ojáca pũrĩpʉ Isaía cʉ̃ ojaꞌque aꞌtiro niꞌi:
Numio, mʉꞌʉ põꞌrã marĩmigõ, eꞌcatiya.
Wĩꞌmarã na wʉarã pũrĩse tʉꞌoñaꞌsere tʉꞌoñaꞌtimigõ, eꞌcatiya.
Mʉꞌʉ põꞌrãmarĩmicã, beꞌropʉre mʉꞌʉ pãrãmerã pãjãrã nirãsama.
Apego, marãpʉ meꞌrã nigṍ nemorõ pãrãmerãtigosaꞌa, ni ojacʉ niwĩ.
Aꞌte ojaꞌque aꞌtiro nisĩꞌrĩrõ weeꞌe. Jesucristore ẽjõpeorã Moisé dutisere weerã́ nemorõ pãjãrã nirãsama.
Acawererã, marĩ Sara macʉ̃ Isaa weronojõ niꞌi. Õꞌacʉ̃ Abrahãrẽ níꞌcaronojõta Sara Isaare wʉaco niwõ. Marĩrẽ Õꞌacʉ̃ cʉ̃rẽ níꞌcaronojõta cʉ̃ põꞌrã waꞌacã weemi.
Dʉporopʉre Sara macʉ̃ Espíritu Santu tutuaro meꞌrã bajuacʉ niwĩ. Daꞌracoꞌtego macʉ̃ Ismae cʉ̃rẽ ĩꞌatuꞌticʉ niwĩ. Aꞌtocatero quẽꞌrãrẽ tojota niꞌi. Moisé dutisere weeri masã marĩ Jesucristore ẽjõpeorãrẽ ĩꞌatuꞌtisama.
Õꞌacʉ̃ ye queti ojáca pũrĩpʉ Ismae, Isaa ye cjasere aꞌtiro ojanoꞌcaro niwʉ̃: “Daꞌracoꞌtego macʉ̃ cʉ̃ pacʉ cʉosere ñeꞌetisami. Cʉ̃ nʉmodiácjʉ̃ meꞌrã põꞌrãtiꞌcʉ peꞌe ñeꞌegʉ̃sami. Tojo weegʉ daꞌracoꞌtegore co macʉ̃ meꞌrãta cõꞌaõꞌocãꞌña”, ni ojanoꞌcaro niwʉ̃.
Tojo weerã yʉꞌʉ acawererã, marĩ Jesucristore ẽjõpeorã Sara pãrãmerã nituriarã niꞌi. Daꞌracoꞌtego pãrãmerã mejẽta niꞌi. Sara macʉ̃ cʉ̃ pacʉ yere ñeꞌeꞌcaro weronojõta marĩ Õꞌacʉ̃ cʉ̃ põꞌrãrẽ oꞌoatjere ñeꞌerãsaꞌa.
Jesucristo marĩrẽ marĩ ñecʉ̃sʉmʉa weemʉjãtiꞌque doca níꞌcãrãrẽ yʉꞌrʉocʉ niwĩ. Õꞌacʉ̃ põꞌrã waꞌadutigʉ marĩrẽ ñaꞌarõ weeꞌquere wẽrĩ wapayebosacʉ niwĩ. Marĩrẽ todʉporopʉre peje dutise nicaro niwʉ̃. Niꞌcãrõacãrẽ Jesucristore ẽjõpeorã majã titapʉ níꞌcaronojõ niweꞌe. Nisoori masã mʉsãrẽ aꞌtiro nibosama. “Õꞌacʉ̃ meꞌrã añurõ nisĩꞌrĩrã, Moisé dutisere weeya”, nibosama. Tojo nicã, tʉꞌoticãꞌña. Tere weeticãꞌña. Mʉsã tere wéérã, daꞌracoꞌterã weronojõ waꞌarãsaꞌa tja.
Tʉꞌoñaꞌrẽ mʉsã. Yʉꞌʉ mʉsãrẽ weregʉti. Mʉsã “Õꞌrẽcjʉ yapa caserore yejecõꞌase meꞌrã Õꞌacʉ̃ ʉ̃sãrẽ yʉꞌrʉogʉsami”, niticãꞌña. Mʉsã tojo nicã, mʉsãrẽ Jesucristo wẽrĩbosaꞌque ne wapamarĩrõsaꞌa.
Mʉsãrẽ ninemogʉ̃ti. Tojo wãcũsetirã pũrĩcã nipeꞌtise Moisé cʉ̃ dutisere weepeꞌocãꞌña. Niꞌcãrẽ weemaacusiaticãꞌña.
Mʉsã Moisé dutise meꞌrã yʉꞌrʉrãsaꞌa nírã, Jesucristore duꞌurã weeꞌe. Cʉ̃ maꞌise meꞌrã mʉsãrẽ añurõ weeboꞌquere bajuriorã weeꞌe.
Ʉ̃sã mʉsã weronojõ wãcũweꞌe. Espíritu Santu weetamurõ meꞌrã aꞌtiro wãcũꞌu. Õꞌacʉ̃ marĩrẽ “Jesucristore ẽjõpeose meꞌrã añurã nima”, nigʉ̃sami. Tojo niatjere ẽjõpeose meꞌrã yucueꞌe.
Marĩ Jesucristo yarã niꞌi. Õꞌacʉ̃ ĩꞌorõpʉre õꞌrẽcjʉ yapa caserore yejecõꞌanoꞌse, yejecõꞌanoꞌtise wapamarĩꞌi. Marĩ Jesucristore ẽjõpeotjĩarã, ãpẽrãrẽ maꞌiꞌi. Te pũrĩcã wapatiꞌi.
Mʉsã Jesucristore ẽjõpeoca beꞌro cʉ̃rẽ añurõ siruturã weemiwʉ̃. ¿Noa mʉsãrẽ diacjʉ̃ ẽjõpeomiꞌquere weremaasoomitito?
Aꞌtema Õꞌacʉ̃rẽ dióticãꞌña. Cʉ̃ dojorẽtipĩ. Cʉ̃́ta mʉsãrẽ Jesucristore ẽjõpeocã weecʉ niwĩ.
Na tojo weesere yʉꞌʉ wãcũqueꞌtiweꞌe. Mʉsã quẽꞌrã yʉꞌʉ weronojõ Jesucristore ẽjõpeorã niꞌi. Tojo weerã mʉsã, yʉꞌʉ tʉꞌoñaꞌcã, yʉꞌʉ weronojõ weerãsaꞌa. Mʉsãrẽ dojorẽsĩꞌrĩse waꞌasome. Õꞌacʉ̃ mʉsãrẽ dojorẽsĩꞌrĩgʉ̃nojõrẽ buꞌiri daꞌregʉsami.
Acawererã, ãpẽrã yʉꞌʉre aꞌtiro nisama: “Pablo masãrẽ ‘Õꞌacʉ̃ meꞌrã añurõ nisĩꞌrĩrã, aꞌtiro weeya’ nimi. Õꞌrẽcjʉ yapa caserore yejecõꞌaña nisere buꞌecusiagʉ weemi”, nisama. Na tojo nimaꞌacãrã weema. Yʉꞌʉ tojo nicãma, judío masã yʉꞌʉre ñaꞌarõ weetibosama. Yʉꞌʉ Jesucristo curusapʉ wẽrĩse meꞌrã yʉꞌrʉrãsaꞌa nise diaꞌcʉ̃rẽ wereꞌe. Te ye buꞌiri yʉꞌʉre ñaꞌarõ weema.
Mʉsã Jesucristore ẽjõpeorãrẽ dojorẽcusiasama. Mʉsãrẽ dojorẽrãrẽ aꞌtiro weecã ʉasaꞌa. Na mʉsã tirore ne ninemoticãꞌto.
Acawererã, Õꞌacʉ̃ mʉsãrẽ Moisé dutise doca niato nígʉ̃ mejẽta cũucʉ niwĩ. Mʉsã “Moisé dutise doca niweꞌe” nimirã, “Noꞌo ʉ̃sã ñaꞌarõ ʉaripejasere weerãti”, niticãꞌña. Aꞌtiro peꞌe weeya. Ãpẽrãrẽ maꞌírã, weetamuña.
Marĩ Moisé dutise nipeꞌtisere niꞌcãrõpʉta neonʉꞌcõmasĩꞌi. Aꞌtiro niꞌi: “Marĩ basu maꞌirõnojõta ãpẽrã quẽꞌrãrẽ maꞌirõʉaꞌa”, niꞌi.
Mʉsã aꞌmerĩ maꞌiti, aꞌmetuꞌti, ucjarã pũrĩcã, waꞌicʉrã aꞌmequẽrã weronojõ weerã weeꞌe. Mʉsã basuta dʉcawati, masãpeꞌtirã weerãsaꞌa. Tojo waꞌari nírã, tʉꞌomasĩ, nisetiya.
Mʉsãrẽ aꞌtiro weregʉti. Espíritu Santu mʉsãrẽ weedutironojõta weenuꞌcũcãꞌña. Mʉsã tojo wéérã, ñaꞌase mʉsã ʉaripejasere weesome.
Marĩ ñaꞌarõ weesĩꞌrĩse, marĩ ʉaro weese niꞌi. Espíritu Santu cʉ̃ ʉase mejẽta niꞌi. Te niꞌcãrõnojõ niweꞌe. Espíritu Santu cʉ̃ weedutise añuse niꞌi. Ñaꞌarõ weesĩꞌrĩ, ʉaripejase niweꞌe. Aꞌte pʉ́aperi aꞌmequẽꞌe. Tojo weerã marĩ añurõ weesĩꞌrĩmirã, weetisaꞌa. Espíritu Santu cʉ̃ ʉasere wéérã, ñaꞌarõ ʉaripejase peꞌere weeweꞌe.
Marĩrẽ Espíritu Santu sʉꞌori añurõ weeseticã, “Moisé dutise meꞌrã marĩ yʉꞌrʉrãsaꞌa”, ni wãcũtisaꞌa majã.
Noꞌo ñaꞌarõ wee ʉaripejasere maata masĩnoꞌo. Tere wéérã, aꞌtiro weesama. Na nʉmosãnumia, na marãpʉsʉmʉa nitirãrẽ aꞌmetãrãsama. Ñaꞌase bujicãꞌsama. Na nipeꞌtise ñaꞌase ʉaripejasere ne bopoyase marĩrõ weesama.
Õꞌacʉ̃ mejẽtare, ãpẽrãnojõrẽ ẽjõpeosama. Tʉꞌoñaꞌrĩ masã yai weesenojõrẽ weesama. Ĩꞌatuꞌtisama. Aꞌmerĩ wapasama. Ãpẽrãrẽ doesama. Sajatiro weemicã, uayesama. Na tʉꞌsase diaꞌcʉ̃rẽ weecãꞌsama. Na ye seꞌsarore wãcũsama. Na niꞌcãrõ meꞌrã aꞌmerĩ nimiꞌcãrã dʉcawatisama.
Ʉosepija nisama. Masãrẽ wẽjẽcõꞌasama. Queꞌasama. Queꞌarã, ñaꞌarõ weesere yʉꞌrʉoquejocãꞌsama. Tojo nicã apeye peje aꞌte weronojõ weenemosama. Mʉsãrẽ todʉporopʉ níꞌcaronojõta werenemogʉ̃ti tja. Noꞌo tenojõrẽ weesetigʉnojõ Õꞌacʉ̃ wiogʉ nirõpʉ ʉꞌmʉsepʉ waꞌasome.
Espíritu Santu peꞌe marĩrẽ sʉꞌori aꞌtiro weeseticã weesami. Ãpẽrãrẽ maꞌisaꞌa. Eꞌcatise cʉosaꞌa. Marĩ ya ejeripõꞌrãpʉ añurõ tʉꞌoñaꞌsaꞌa. Marĩrẽ ñaꞌarõ weecã, uatisaꞌa. Ãpẽrãrẽ pajañaꞌsaꞌa. Narẽ añurõ weesaꞌa. Queoro, diacjʉ̃ weemeꞌrĩcãꞌsaꞌa.
“Ãpẽrã yʉꞌrʉoro niꞌi”, ni tʉꞌoñaꞌtisaꞌa. Ñaꞌarõ weesere weesĩꞌrĩmirã, weetisaꞌa. Aꞌte Espíritu Santu meꞌrã weese añuse diaꞌcʉ̃ niꞌi. Tojo weero aꞌtere ne niꞌcãrõ dutiro “Weeticãꞌña” ni cãꞌmotaꞌaro marĩꞌi.
Marĩ Jesucristo yarã nitjĩarã, ñaꞌarõ ʉaripeja nisetiꞌquere duꞌucãꞌa majã.
Espíritu Santu marĩrẽ Õꞌacʉ̃ meꞌrã ninuꞌcũcã weemi. Tojo weerã Espíritu Santu weedutironojõta weesetiroʉaꞌa.
Marĩ “Ãpẽrã yʉꞌrʉoro niꞌi” nise meꞌrã narẽ uacã weeticãꞌrã. “Na yʉꞌrʉoro niꞌi”, niticãꞌrã. Aꞌmerĩ ʉoticãꞌrã.
Acawererã, niꞌcʉ̃ Jesucristore ẽjõpeogʉ apetero ñaꞌarõ weebosami. Cʉ̃ tojo weecã, Jesucristore añurõ ẽjõpeorãnojõ cʉ̃rẽ weetamuña. Cʉ̃rẽ “Ñaꞌarõ weesere duꞌuya”, niña. Õꞌacʉ̃rẽ acobojose sẽrĩdutiya. Tere weetamurã, pajañaꞌse meꞌrã weeya. Mʉsã quẽꞌrã ñaꞌarõ weeri nírã, mʉsã yere wãcũnʉrʉ̃ña.
Mʉsã ãpẽrãrẽ noꞌo mejẽcã waꞌacã, aꞌmerĩ weetamuña. Tojo weerã Jesucristo dutisere queoro weerãsaꞌa.
Apetero niꞌcʉ̃ “Yʉꞌʉ ãpẽrã yʉꞌrʉoro niꞌi”, ni wãcũsami. Cʉ̃ ãpẽrã yʉꞌrʉoro nitimigʉ̃, mejõ waro wãcũmaꞌacãꞌsami. Tojo nígʉ̃, cʉ̃ basuta nisoogʉ weemi.
Marĩnʉcʉ̃ ¿añurõ weemiti yʉꞌʉ? nígʉ̃, marĩ weesere beseroʉaꞌa. Añurõ wééca beꞌro “Ãpẽrã yʉꞌrʉoro añurõ weeapã” nirṍ marĩrõ marĩ ye peꞌere eꞌcatiroʉaꞌa.
Marĩ niꞌcãrẽrã marĩ weeꞌquere Õꞌacʉ̃rẽ yʉꞌtirãsaꞌa. Tojo weerã marĩnʉcʉ̃ cʉ̃ cũuꞌquere weeroʉaꞌa.
Mʉsã Jesucristo ye queti buꞌerãrẽ weetamuña. Mʉsã cʉosere narẽ dʉcawaaya.
Mʉsã aꞌtere masĩña. Õꞌacʉ̃rẽ ñaꞌarõ bujicãꞌa, cʉ̃rẽ ñaꞌarõ weeduꞌtita basioweꞌe. “Õꞌacʉ̃ yʉꞌʉ ñaꞌarõ weecã, buꞌiri daꞌresome”, ni wãcũticãꞌña. Mʉsãrẽ queose meꞌrã weregʉti. Marĩ otese dʉca otecã, marĩ oteꞌquenojõta pĩꞌrĩ dʉcatisaꞌa. Marĩ weesetise quẽꞌrã te weronojõ niꞌi. Marĩ weesetironojõta mejãrõta tja bocarãsaꞌa.
Niꞌcʉ̃ ñaꞌarõ ʉaripejasere weegʉnojõ ñaꞌasere bocagʉsami. Õꞌacʉ̃ cʉ̃rẽ buꞌiri daꞌre bajuriogʉsami. Apĩ Espíritu Santu ʉaronojõ weegʉ́ peꞌe añusere bocagʉsami. Cʉ̃ Õꞌacʉ̃ tiropʉ catinuꞌcũcʉ̃sami.
Tojo weerã añusere wéérã, marĩ caributiticãꞌrã. Marĩ caributiticã, Õꞌacʉ̃ añusere queoro marĩrẽ oꞌogʉsami.
Tojo weerã nipeꞌtirãrẽ marĩ põtẽorõ añurõ weerã. Jesucristore ẽjõpeorã peꞌere añurõ weeyʉꞌrʉnʉꞌcãrã.
Mʉsãrẽ añurõ ĩꞌadutigʉ pacase ojagʉti. Aꞌte nitʉose daripʉre yʉꞌʉ basuta ojaꞌa.
Mʉsãrẽ õꞌrẽcjʉ yapa caserore yejecõꞌadutiri masã narẽ ãpẽrã añurõ wãcũcã ʉarã, tojo weedutisama. Marĩ Jesucristo curusapʉ yʉꞌrʉose quetire buꞌecã, judío masã marĩrẽ tuꞌti, ñaꞌarõ weema. Na te peꞌere ʉatirã, mʉsãrẽ tojo yejecõꞌadutisama.
Yʉꞌʉ pũrĩcã na weronojõ niweꞌe. Jesucristo marĩrẽ yʉꞌrʉogʉ curusapʉ wẽrĩꞌque peꞌere wereꞌe. Yʉꞌʉre “Ãpẽrã yʉꞌrʉoro nimi” niato nigʉ̃ mejẽta wereꞌe. Yʉꞌʉ Jesucristo wẽrĩse meꞌrã aꞌti turicjãrã na ʉaripejasere duꞌucãꞌwʉ̃. Yʉꞌʉ tere wãcũnʉrʉ̃weꞌe majã.
Õꞌacʉ̃ ĩꞌorõpʉre õꞌrẽcjʉ yapa caserore yejecõꞌanoꞌse, yejecõꞌanoꞌtise wapamarĩꞌi. Marĩ Jesucristore ẽjõpeose, tojo nicã marĩ ñaꞌarõ weesetiꞌquere dʉcayuse pũrĩcã wapatiꞌi.
Nipeꞌtise yʉꞌʉ buꞌeꞌquere weesiruturãrẽ Õꞌacʉ̃ na ye ejeripõꞌrãrĩpʉ ejerisãjãcã weeato. Narẽ pajañaꞌto. Nipeꞌtirã cʉ̃ yarãrẽ tojo weeato.
Yʉꞌʉ Jesucristo ye quetire buꞌecã, na yʉꞌʉre tãrã, cãmidaꞌreꞌque wãꞌñaꞌa. Na tojo weeꞌque meꞌrã Jesucristore yʉꞌʉ daꞌracoꞌtesere ĩꞌoꞌo. Tojo weerã niꞌcãcã meꞌrã ne niꞌcʉ̃ yʉꞌʉre caribonemoticãꞌto. Yʉꞌʉ buꞌesere ucũ maasoonemoticãꞌto.
Marĩ wiogʉ Jesucristo mʉsã nipeꞌtirãrẽ añurõ weeato. Mʉsãrẽ yʉꞌʉ acawererãrẽ weronojõ maꞌiꞌi.
Tocãꞌrõta ojaꞌa.
Pablo
Yʉꞌʉ Pablo Jesucristo besecṹúꞌcʉ niꞌi. Cʉ̃ yʉꞌʉre Õꞌacʉ̃ ʉaꞌcaronojõta cʉ̃ ye quetire weredutigʉ cũuwĩ. Mʉsã Õꞌacʉ̃ yarãrẽ, Éfesopʉ nirãrẽ añudutiꞌi. Mʉsã Jesucristore ẽjõpeonuꞌcũꞌu.
Mʉsãrẽ Õꞌacʉ̃ marĩ pacʉ, Jesucristo marĩ wiogʉ añurõ weeato. Mʉsãrẽ ejerisãjãcã weeato.
Õꞌacʉ̃, marĩ wiogʉ Jesucristo pacʉre eꞌcatise oꞌorã. Cristo yarã niyucã, Õꞌacʉ̃ marĩrẽ añurõ weecʉ niwĩ. Marĩrẽ maꞌígʉ̃, nipeꞌtise ʉꞌmʉsepʉ ejeripõꞌrã cjase añusere oꞌocʉ niwĩ.
Aꞌti turi weese dʉporo cʉ̃ marĩrẽ beseyutojacʉ niwĩ. Cristore ẽjõpeorã cʉ̃ yarã sãjãrã́sama ni wãcũgʉ̃, tojo besecʉ niwĩ. Marĩrẽ cʉ̃ ĩꞌorõpʉre añurã, buꞌiri moorã niato nígʉ̃ tojo weecʉ niwĩ.
Dʉporopʉ cʉ̃ marĩrẽ maꞌígʉ̃, cʉ̃ põꞌrã waꞌarãsama, nitojacʉ niwĩ. Jesucristore ẽjõpeoato nígʉ̃ marĩrẽ tojo weecʉ niwĩ. Tere wéégʉ, cʉ̃ weesĩꞌrĩꞌcaronojõta weecʉ niwĩ.
Cʉ̃ macʉ̃ cʉ̃ ʉpʉtʉ maꞌigʉ̃ meꞌrã marĩrẽ añurõ weecʉ niwĩ. Tojo weerã cʉ̃ marĩrẽ añurõ weeꞌquere wãcũrã, cʉ̃rẽ eꞌcatipeonuꞌcũꞌu.
7-8 Õꞌacʉ̃ marĩrẽ ʉpʉtʉ maꞌígʉ̃, cʉ̃ macʉ̃rẽ oꞌocʉ niwĩ. Cʉ̃ curusapʉ wẽrĩse meꞌrã, cʉ̃ ye dí oꞌmabʉrose meꞌrã marĩ ñaꞌarõ weeꞌque wapare wapayecʉ niwĩ. Te meꞌrã Õꞌacʉ̃ marĩ ñaꞌarõ weeꞌquere acobojocʉ niwĩ. Marĩrẽ añurõ wéégʉ, tojo weecʉ niwĩ. Cʉ̃ marĩrẽ añurõ weesere masĩato nígʉ̃ masĩsere, tʉꞌomasĩsere marĩrẽ oꞌoyʉꞌrʉmajãcʉ niwĩ.
Marĩrẽ cʉ̃ weesĩꞌrĩꞌque, todʉporo masĩnoꞌña marĩꞌquere masĩcã weecʉ niwĩ. Cʉ̃ Jesucristo wẽrĩse meꞌrã cʉ̃ yarãrẽ “Añurõ weetuꞌajanʉꞌcõgʉ̃ti” níꞌquere masĩcã weecʉ niwĩ.
Aꞌti ʉmʉco peꞌticã, nipeꞌtise Õꞌacʉ̃ “Aꞌtiro waꞌarosaꞌa” níꞌcaronojõta waꞌarosaꞌa. Tojo waꞌacã, cʉ̃ ʉaꞌcaronojõta weegʉsami. Aꞌtiro weegʉsami. Cʉ̃ nipeꞌtirã ʉꞌmʉsepʉ nirã́, aꞌti nucũcãpʉ nirãrẽ Cristore na dʉpoá sõrõgʉ̃sami.
Õꞌacʉ̃ marĩrẽ Jesucristo meꞌrã niꞌcãrõ meꞌrã nidutigʉ dʉporopʉ beseyucʉ niwĩ. Marĩrẽ cʉ̃ “Oꞌogʉti” níꞌquere ñeꞌedutigʉ tojo weecʉ niwĩ. Aꞌte nipeꞌtise cʉ̃ “Weegʉti” nise cʉ̃ wãcũyuꞌquepʉ niꞌi. Cʉ̃ nipeꞌtise añutʉꞌsaꞌa nisere weesami.
Cʉ̃ aꞌtiro wéégʉ, ʉ̃sã Cristore ẽjõpeomʉꞌtãrãrẽ añurõ weecã ʉagʉ besecʉ niwĩ. Ʉ̃sã añurõ weese meꞌrã masã cʉ̃ Õꞌacʉ̃ nise pacare añurõ wãcũato nígʉ̃ tojo besecʉ niwĩ.
Cristo curusapʉ wẽrĩꞌque meꞌrã mʉsã quẽꞌrã Õꞌacʉ̃ yarã waꞌawʉ. Mʉsã diacjʉ̃ cjase Cristo ye quetire tʉꞌorã, cʉ̃rẽ ẽjõpeowʉ. Cʉ̃ ye queti aꞌtiro niꞌi. Marĩ pecameꞌepʉ waꞌaboꞌcãrãrẽ yʉꞌrʉweticã weecʉ niwĩ. Cʉ̃rẽ ẽjõpeocã, Õꞌacʉ̃ mʉsãrẽ cʉ̃ yarã tojacã weecʉ niwĩ. Yarã nima nisere ĩꞌosĩꞌrĩgʉ̃, mʉsãrẽ Espíritu Santure oꞌócʉ niwĩ. Espíritu Santu Õꞌacʉ̃ “Mʉsãrẽ oꞌógʉti” níꞌcʉta nimi.
Õꞌacʉ̃ Espíritu Santure marĩrẽ oꞌotojacʉ niwĩ. Tojo weerã marĩ masĩꞌi. Diacjʉ̃ta nipeꞌtise cʉ̃ “Oꞌogʉti” níꞌquere oꞌogʉsami. Cʉ̃ oꞌoatjere yucuerã weeꞌe. Cʉ̃ yarã nipeꞌtirã ñaꞌarõ weeseti nimiꞌcãrãrẽ yʉꞌrʉwetipeꞌticã weegʉsami. Tojo wééca beꞌro cʉ̃ “Oꞌogʉti” níꞌquere oꞌogʉsami. Cʉ̃ tojo weecã ĩꞌarã, masã Õꞌacʉ̃rẽ “Añubutiagʉ nimi”, nirãsama.
15-16 Yʉꞌʉ mʉsã añurõ weesere masĩꞌi. Mʉsã marĩ wiogʉ Jesure ẽjõpeoꞌo. Tojo nicã nipeꞌtirã Õꞌacʉ̃ yarãrẽ maꞌiꞌi. Mʉsã tojo weecã wãcũgʉ̃, yʉꞌʉ Õꞌacʉ̃rẽ sẽrĩbosasetirinʉcʉ̃ cʉ̃rẽ eꞌcatise oꞌonuꞌcũꞌu.
Õꞌacʉ̃, marĩ wiogʉ Jesucristo pacʉ añubutiagʉ nimi. Cʉ̃rẽ mʉsã ye niatjere aꞌtiro sẽrĩbosaꞌa: “Õꞌacʉ̃, Espíritu Santu tʉꞌomasĩse oꞌoato narẽ. Mʉꞌʉ ye cjasere añurõ ĩꞌoato. Nemorõ mʉꞌʉrẽ masĩdutigʉ tojo weeato.
Õꞌacʉ̃, na tʉꞌoñaꞌrõpʉ mʉꞌʉ ye cjasere masĩcã weeya. Mʉꞌʉ narẽ añurõ weesĩꞌrĩgʉ̃ besecʉ niwʉ̃. Nipeꞌtirã mʉꞌʉ yarãrẽ añubutiasere oꞌogʉsaꞌa. Aꞌtere narẽ añurõ masĩcã weeya.
19-20 Mʉꞌʉ tutuayʉꞌrʉgʉ niꞌi. Mʉꞌʉ tutuase ne peꞌtisome. Te meꞌrã ʉ̃sã Jesucristore ẽjõpeorãrẽ dʉcayugʉ weeꞌe. Mʉꞌʉ tojo weesere narẽ masĩcã weeya”, ni sẽrĩbosaꞌa. Õꞌacʉ̃ tutuase aꞌtiro niꞌi. Cʉ̃, cʉ̃ tutuase meꞌrã Cristo wẽrĩꞌcʉpʉre masãcã weecʉ niwĩ. Cʉ̃ masãmʉjã́áca beꞌro cʉ̃rẽ cʉ̃ tiro ʉꞌmʉsepʉ wiogʉ dujiri cũmurõ diacjʉ̃ peꞌe dʉpocʉ niwĩ. Cʉ̃ tutuase meꞌrãta cʉ̃ ʉaronojõ marĩrẽ dʉcayugʉ weemi.
Õꞌacʉ̃ Cristore aꞌtiro weecʉ niwĩ. Nipeꞌtirã aꞌti nucũcãpʉ nirã́, ʉꞌmʉsepʉ nirã́, na wiorãrẽ, noꞌo ãpẽrãrẽ dutirãnojõrẽ na buꞌipʉ tojacã weecʉ niwĩ. Aꞌti ʉmʉcopʉ, ape ʉmʉcopʉre tojota weenuꞌcũcʉ̃sami.
Õꞌacʉ̃ nipeꞌtisere, nipeꞌtirãrẽ Cristo doca tojacã weecʉ niwĩ. Tojo nicã nipeꞌtirã Cristore ẽjõpeose cururicjãrã dʉpoá sõrõcʉ niwĩ.
Nipeꞌtirã cʉ̃rẽ ẽjõpeose cururicjãrã niꞌcã curua nima. Ti curuacjãrã cʉ̃ upʉ weronojõ nima. Tojo nicã Jesucristota nipeꞌtiropʉ nibiꞌacãꞌsami. Cʉ̃rẽ ẽjõpeose cururicjãrã cʉ̃ ʉaro weemasĩma. Tojo weero narẽ añurõ weemasĩse dʉꞌsaweꞌe.
Todʉporopʉ Cristore ẽjõpeose dʉporo mʉsã ñaꞌarõ weecãrã niwʉ̃. Mʉsã ñaꞌarõ weeꞌque buꞌiri Õꞌacʉ̃ ĩꞌorõpʉre wẽrĩꞌcãrã weronojõ nicãrã niwʉ̃.
Ãpẽrã aꞌti turicjãrã weronojõ ñaꞌarõ weenuꞌcũcãrã niwʉ̃. Wãtĩa wiogʉ ʉaronojõ weecãrã niwʉ̃. Cʉ̃ aꞌti turicjãrã Õꞌacʉ̃rẽ yʉꞌrʉnʉꞌcãrãrẽ dutigʉ nimi.
Cʉ̃ peꞌe marĩrẽ ʉpʉtʉ maꞌígʉ̃, pajañaꞌse cʉoyʉꞌrʉawĩ.
Marĩ ñaꞌarõ weeꞌque buꞌiri Õꞌacʉ̃ marĩrẽ “Wẽrĩꞌcãrã weronojõ nima”, ni ĩꞌawĩ. Cristore ẽjõpeoca beꞌro marĩrẽ “Cristo meꞌrã niꞌcãrõ meꞌrã nima”, ni ĩꞌasami. Cʉ̃ Cristore masõꞌcaronojõta marĩ quẽꞌrãrẽ catise peꞌtitisere oꞌocʉ niwĩ. Tojo weegʉ Õꞌacʉ̃ marĩrẽ pajañaꞌgʉ̃, ñaꞌarã nimiꞌcãrãrẽ yʉꞌrʉocʉ niwĩ.
Õꞌacʉ̃ Jesucristore masõcʉ niwĩ. Cʉ̃rẽ masõꞌcaronojõta marĩ Jesucristo yarãrẽ masãmʉjãaꞌcãrã weronojõ weecʉ niwĩ. Jesucristo ʉꞌmʉsepʉ wiogʉ dujiri cũmurõ dujironojõta marĩrẽ cʉ̃ meꞌrãta tja ʉꞌmʉsepʉ dujiyutojarã weronojõ nicã weecʉ niwĩ. Ñaꞌarõ nisetise meꞌrã nisome majã.
Jesucristo cʉ̃ wẽrĩbosaꞌque meꞌrã marĩrẽ maꞌisere, cʉ̃ añubutiaro weesere ĩꞌocʉ niwĩ. Beꞌropʉ nipeꞌtirãrẽ tere masĩcã ʉagʉ tojo weecʉ niwĩ.
Aꞌtiro niꞌi. Marĩ Jesucristore ẽjõpeorã Õꞌacʉ̃ añurõ weese meꞌrã yʉꞌrʉwʉ. Te marĩ basu weeꞌque mejẽta niꞌi. Õꞌacʉ̃ peꞌe marĩrẽ yʉꞌrʉowĩ.
Marĩ añurõ weesere ĩꞌagʉ̃ mejẽta yʉꞌrʉowĩ. Tojo weegʉ ne niꞌcʉ̃ “Yʉꞌʉ añurõ weeꞌque wapa Õꞌacʉ̃ yʉꞌʉre yʉꞌrʉowĩ”, nita basioweꞌe.
Aꞌtiro niꞌi. Marĩ cʉ̃ weeꞌcãrã niꞌi. Jesucristo ya curuacjãrã nidutigʉ tojo weecʉ niwĩ. Dʉporopʉ marĩ añurõ weeatjere wãcũyutojacʉ niwĩ. Tere añurõ weedutigʉ marĩrẽ Jesucristo yarã waꞌacã weecʉ niwĩ.
Mʉsã todʉporopʉ nisetiꞌquere wãcũña. Mʉsã judío masã niweꞌe. Tojo weerã judío masã õꞌrẽcjʉ yapa caserore yejecõꞌarã, aꞌtiro nisama mʉsãrẽ: “Na yejecõꞌanoꞌña marĩrã nima.” Na basu peꞌe “Ʉ̃sã yejecõꞌanoꞌcãrã Õꞌacʉ̃ yarã niꞌi”, nimisama. Mʉsã peꞌere “Õꞌacʉ̃ yarã nitima”, nisama. Tojo weese upʉpʉ weese diaꞌcʉ̃ niꞌi. Tojo weese masãrẽ Õꞌacʉ̃ yarã waꞌacã weeweꞌe.
Titapʉre mʉsã ẽjõpeose dʉporo Cristore moocãrã niwʉ̃. Mʉsã Õꞌacʉ̃ yarã Israe curuacjãrã meꞌrã niticãrã niwʉ̃. Õꞌacʉ̃ Israe curuacjãrãrẽ aꞌtiro nicʉ niwĩ: “Narẽ añurõ weegʉti. Na wiogʉ nigʉ̃ti. Yarã nirãsama”, nicʉ niwĩ. Mʉsã peꞌere tojo niticʉ niwĩ. Mʉsã Õꞌacʉ̃ ʉ̃sãrẽ yʉꞌrʉogʉsami nisere masĩticãrã niwʉ̃. Õꞌacʉ̃rẽ moocãrã niwʉ̃.
Niꞌcãrõacã pũrĩcãrẽ mʉsã Jesucristore ẽjõpeorã niꞌi. Tojo weerã todʉporopʉ cʉ̃rẽ masĩtimiꞌcãrã cʉ̃ yarã waꞌacãrã niwʉ̃. Cristo cʉ̃ wẽrĩse, cʉ̃ dí oꞌmabʉrose meꞌrã mʉsãrẽ cʉ̃ yarã waꞌacã weecʉ niwĩ.
Cristo nimi marĩrẽ ejerisãjãsere oꞌogʉ. Cʉ̃́ta marĩrẽ judío masãrẽ, judío masã nitirãrẽ niꞌcã curuacjãrã waꞌacã weecʉ niwĩ. Marĩ aꞌmerĩ ĩꞌasĩꞌrĩtimiꞌquere duꞌucã weecʉ niwĩ.
Cʉ̃ wẽrĩse meꞌrã Moisé dutiꞌquere wéérã, ne niꞌcʉ̃ yʉꞌrʉwetimasĩtimi nisere masĩcã weecʉ niwĩ. Tojo weegʉ Cristo pʉa curua nimiꞌcãrãrẽ cʉ̃rẽ ẽjõpeocã ĩꞌagʉ̃, niꞌcã curuata weecʉ niwĩ. Tojo weese meꞌrã marĩrẽ añurõ niꞌcãrõ meꞌrã niseticã weecʉ niwĩ.
Cʉ̃ curusapʉ wẽrĩse meꞌrã marĩrẽ judío masãrẽ, judío masã nitirã meꞌrã aꞌmerĩ marĩ peꞌsutisere duꞌucã weecʉ niwĩ. Cʉ̃ wẽrĩse meꞌrãta tja marĩ pʉa curua nimiꞌcãrãrẽ niꞌcã curua weecʉ niwĩ. Tojo nicã te meꞌrãta Õꞌacʉ̃ ĩꞌorõpʉre marĩrẽ añurã waꞌacã weecʉ niwĩ.
Cristo aꞌti nucũcãpʉ aꞌtigʉ, “Õꞌacʉ̃ masã meꞌrã añurõ nisetisere apogʉ aꞌtiwʉ”, ni werecʉ niwĩ. Ʉ̃sã judío masã Õꞌacʉ̃ yere masĩꞌcãrãrẽ werecʉ niwĩ. Tojo nicã mʉsã quẽꞌrã judío masã nitirã, Õꞌacʉ̃ yere masĩtiꞌcãrãrẽ te quetire werecʉ niwĩ.
Aꞌtiro niꞌi. Jesucristo wẽrĩse meꞌrã marĩ judío masã, judío masã nitirã nipeꞌtirã marĩ pacʉ Õꞌacʉ̃rẽ sẽrĩmasĩꞌi. Cʉ̃rẽ ẽjõpeo, masĩta basioꞌo. Cʉ̃ tiropʉ waꞌamasĩꞌi. Espíritu Santu niꞌcʉ̃ nigʉ̃́ cʉ̃ weetamuse meꞌrã tojo weeta basioꞌo.
Tojo weerã mʉsã judío masã nitirã Õꞌacʉ̃ ĩꞌorõpʉre apesecjãrã sijari masã weronojõ niweꞌe. Õꞌacʉ̃rẽ masĩtirã weronojõ niweꞌe. Aꞌtiro peꞌe niꞌi. Judío masã Cristore ẽjõpeorã weronojõta Õꞌacʉ̃ ya curuacjãrã niꞌi. Nipeꞌtirã Cristore ẽjõpeorã meꞌrã niꞌcʉ̃ põꞌrã, Õꞌacʉ̃ põꞌrã niꞌi.
Marĩ nipeꞌtirã Jesucristore ẽjõpeorã niꞌcã wiꞌi yééca wiꞌijo weronojõ niꞌi. Ti wiꞌi yeenʉꞌcãꞌque aꞌtiro niꞌi. Jesucristo besecṹúꞌcãrã, tojo nicã Õꞌacʉ̃ weredutiꞌquere wereturiari masã mʉsãrẽ ne waro buꞌedʉꞌpocã́ticãrã niwã. Tere tʉꞌorã, ẽjõpeocãrã niwʉ̃. Na ne waro yeenʉꞌcãcaga ʉ̃tãgã weronojõ Jesucristo nimi.
Yeenʉꞌcãcaga ʉ̃tãgã meꞌrã nipeꞌtise ti wiꞌi cjase queoro ninuꞌcũcãꞌa. Nipeꞌtise apeye ʉ̃tãpaga tiga yeenʉꞌcãcaga ʉ̃tãgã meꞌrã yee aꞌmesʉꞌonoꞌo. Queoro tiga meꞌrã añurõ yeeturiamʉjãnoꞌo. Tojo weronojõ Cristo marĩ cʉ̃rẽ ẽjõpeocã, ãpẽrã todʉporo ẽjõpeorã meꞌrã añurõ aꞌmesʉꞌacã weemi. Ãpẽrã cʉ̃rẽ ẽjõpeowãꞌcãcã, cʉ̃́ta tja marĩ nipeꞌtirãrẽ niꞌcã curua, pajiri curua waꞌacã weemi. Ãpẽrã marĩ nipeꞌtirãrẽ ĩꞌarã, wiopesase meꞌrã “Õꞌacʉ̃ ya curua niꞌi”, nirãsama.
Mʉsã quẽꞌrã judío masã nitirã ãpẽrã Jesucristore ẽjõpeorã meꞌrã aꞌmesʉꞌa, Õꞌacʉ̃ ya curuacjãrã tojaꞌa. Õꞌacʉ̃ Espíritu Santu meꞌrã mʉsãpʉre nimi.
Õꞌacʉ̃ mʉsãrẽ maꞌígʉ̃, añurõ weecʉ niwĩ. Cʉ̃ tojo weesere wãcũgʉ̃, cʉ̃rẽ eꞌcatipeoꞌo. Yʉꞌʉ Pablo mʉsã judío masã nitirãrẽ Jesucristo ye quetire werese wapa, buꞌiri daꞌreri wiꞌipʉ niꞌi.
Mʉsã masĩsaꞌa, Õꞌacʉ̃ mʉsãrẽ pajañaꞌgʉ̃, añurõ weesĩꞌrĩgʉ̃, yʉꞌʉre aꞌtiro weredutiwĩ. Judío masã nitirã quẽꞌrãrẽ yʉꞌrʉomi nisere weredutiwĩ.
Õꞌacʉ̃ todʉporopʉ masĩnoꞌña marĩꞌque quetire yʉꞌʉre bajuyoropʉ ĩꞌowĩ. Tere “Judío masã nitirãrẽ añurõ weegʉti” níꞌquere yʉꞌʉre masĩcã weewĩ. Yʉꞌʉ mʉsãrẽ aꞌte dʉporo pejetipawa ojatojapʉ.
Mʉsã tere buꞌérã, yʉꞌʉre “Cristo ye queti, todʉporo masĩnoꞌña marĩꞌque quetire cʉ̃ masĩmi”, nirãsaꞌa.
Dʉporocjãrã Õꞌacʉ̃ judío masã nitirãrẽ ñeꞌegʉ̃sami nisere masĩticãrã niwã. Niꞌcãrõacã pũrĩcãrẽ Espíritu Santu meꞌrã cʉ̃ yarã, cʉ̃ besecṹúꞌcãrãrẽ weremi. Tojo nicã tere cʉ̃ weredutiꞌquere wereturiari masãrẽ weremi.
Te todʉporo masĩnoꞌña marĩꞌque queti aꞌtiro niꞌi. Judío masã nitirã Jesucristore ẽjõpeorã, judío masã weronojõ Õꞌacʉ̃ põꞌrã sãjãrã́sama. Na quẽꞌrã cʉ̃ oꞌoatjere ñeꞌerãsama. Na pʉa curua nimiꞌcãrã niꞌcã curua nirãsama. Õꞌacʉ̃ “Judío masãrẽ Jesucristo meꞌrã añurõ weegʉti”, nicʉ niwĩ. Cʉ̃ tojo níꞌquere judío masã nitirã quẽꞌrãrẽ weegʉsami.
Aꞌte quetire Õꞌacʉ̃ yʉꞌʉre weredutigʉ cũuwĩ. Yʉꞌʉ ñaꞌagʉ̃ nimicã, yʉꞌʉre añurõ wéégʉ, cʉ̃ tutuaro meꞌrã tojo cũuwĩ.
Yʉꞌʉta mejõ nigʉ̃ waro nipeꞌtirã Õꞌacʉ̃rẽ ẽjõpeorã docapʉ tʉꞌoñaꞌa. Tojo nimicã, yʉꞌʉre añurõ weesĩꞌrĩgʉ̃, aꞌtiro weecʉ niwĩ. Judío masã nitirãrẽ cʉ̃ beseꞌcʉ Cristo ye añuse quetire weredutiwĩ. Te queti aꞌtiro niꞌi. Õꞌacʉ̃ Jesucristo meꞌrã añubutiasere marĩrẽ weemi. Te añusere marĩ wãcũpõtẽoweꞌe.
Apeyere Õꞌacʉ̃ nipeꞌtirã te queti todʉporocjãrã masĩtiꞌquere masĩato nígʉ̃ yʉꞌʉre oꞌówĩ. Cʉ̃ nipeꞌtisere weeꞌcʉ te quetire maata wereticʉ niwĩ. Te queti cʉ̃ ne waro wãcũyuꞌque aꞌtiro niꞌi. “Judío masã nitirã judío masã weronojõ Õꞌacʉ̃ põꞌrã nirãsama” níꞌque niꞌi.
Tojo weero niꞌcãrõacãrẽ Jesucristore ẽjõpeori curuacjãrã meꞌrã aꞌtiro waꞌaꞌa. Na peje cururi nimiꞌcãrã niꞌcã curua waꞌacã ĩꞌarã, ʉꞌmʉsecjãrã wiorã, tojo nicã wãtĩ yarã tutuarã aꞌtiro nisama: “Õꞌacʉ̃ masĩyʉꞌrʉami. Añubutiaro wãcũse cʉomi”, nisama.
Cristo meꞌrã marĩ Õꞌacʉ̃rẽ masĩta basioꞌo. Jesucristore ẽjõpeotjĩarã, uiro marĩrõ “Marĩrẽ ñeꞌegʉ̃sami”, niꞌi. Cʉ̃rẽ sẽrĩmasĩꞌi.
Yʉꞌʉ mʉsãrẽ wereꞌque buꞌiri piꞌetiꞌi. Mʉsãrẽ aꞌtiro weecã ʉaꞌa. Yʉꞌʉ piꞌetisere wãcũrã, bʉjawetiticãꞌña. Piꞌetigʉ, Õꞌacʉ̃ mʉsãrẽ añurõ weeꞌquere ãpẽrãrẽ wãcũcã weeꞌe.
Õꞌacʉ̃, marĩ wiogʉ Jesucristo pacʉre eꞌcatipeoꞌo. Mʉsã judío masã nitirãrẽ añurõ weesere wãcũgʉ̃, tojo weeꞌe.
Õꞌacʉ̃ta pacʉ nimʉꞌtãꞌcʉ nimi. Cʉ̃ meꞌrã pacʉ nise nʉꞌcãꞌa. Cʉ̃ nipeꞌtise cururicjãrã ʉꞌmʉsepʉ nirã́, aꞌti nucũcãpʉ nirã́ niꞌcãrõ meꞌrã niseticã weecʉ niwĩ.
Marĩ pacʉre mʉsã ye niatjere sẽrĩbosaꞌa. Cʉ̃ añubutiagʉ, tutuayʉꞌrʉgʉ nimi. Cʉ̃ Espíritu Santu mʉsãrẽ wãcũtutuacã weegʉsami.
Mʉsã Cristore ẽjõpeo, nemorõ cʉ̃ meꞌrã añurõ niato nígʉ̃ sẽrĩbosaꞌa. Apeyema, mʉsã Cristore, tojo nicã ãpẽrãrẽ añurõ maꞌicã ʉagʉ sẽrĩbosaꞌa.
Mʉsã nipeꞌtirã Õꞌacʉ̃ yarã meꞌrã Jesucristo marĩrẽ maꞌiyʉꞌrʉnʉꞌcãsere masĩdutigʉ sẽrĩbosaꞌa. Cʉ̃ nipeꞌtirã masãrẽ ʉpʉtʉ waro maꞌimi. Wiorã, mejõ nirã, nipeꞌtirãpʉreta maꞌinuꞌcũcãꞌmi. Cʉ̃ maꞌise ne peꞌtisome.
Mʉsãrẽ cʉ̃ maꞌisere masĩdutigʉ sẽrĩbosaꞌa. Cʉ̃ maꞌisere wãcũpõtẽomasĩtisaꞌa. Te, cʉ̃ maꞌisere masĩrã, cʉ̃ weronojõ añurã, ñaꞌase moorã nirãsaꞌa. Tojo weerã Õꞌacʉ̃rẽ cʉoyʉꞌrʉarãsaꞌa.
Nipeꞌtirã “Õꞌacʉ̃rẽ añuyʉꞌrʉami”, niato. Cʉ̃ nipeꞌtise marĩ sẽrĩse yʉꞌrʉoro oꞌosami. Marĩ wãcũꞌque nemorõ oꞌomasĩsami. Cʉ̃ tutuaro meꞌrã marĩrẽ tojo weemasĩsami.
Tojo weerã Õꞌacʉ̃ marĩ Jesucristore ẽjõpeori curuacjãrãrẽ añurõ weecã ĩꞌarã, nipeꞌtirã Õꞌacʉ̃rẽ eꞌcatipeonuꞌcũcãꞌto. Tojo nicã Jesucristo masãpʉre weesere ĩꞌarã, tojota weeato. Aꞌtocaterocjãrã, beꞌrocjãrã quẽꞌrã tojota Õꞌacʉ̃rẽ eꞌcatipeonuꞌcũcãꞌto.
Tojota waꞌarosaꞌa.
Yʉꞌʉ marĩ wiogʉ ye quetire werese wapa, buꞌiri daꞌreri wiꞌipʉ niꞌi. Õꞌacʉ̃ cʉ̃ tutuaro meꞌrã marĩrẽ añurõ weecʉ niwĩ. Tere wãcũgʉ̃, mʉsãrẽ aꞌtiro weecã ʉaꞌa. Mʉsã Õꞌacʉ̃ beseꞌcãrã weronojõta añurõ weesetiya.
Ne niꞌcʉ̃ “Ãpẽrã yʉꞌrʉoro niꞌi”, ni wãcũticãꞌña. Nituꞌtiro marĩrõ queoro weeya. Mʉsãrẽ ñaꞌarõ, mejẽcã weecã, wãcũtutuaya. Ãpẽrãrẽ maꞌírã, queoro weeticã ĩꞌarã, tojo tʉꞌoñaꞌcãꞌña.
Espíritu Santu mʉsãrẽ niꞌcãrõ meꞌrã niseticã weemi. Mʉsã niꞌcãrõ meꞌrã añurõ nisetirãti nírã, aꞌmerĩ acobojoya. Aꞌmerĩ añurõ wejepeo, cumuca marĩrõ niña.
Marĩ niꞌcã curuacjãrã niꞌi. Espíritu Santu niꞌcʉ̃ nigʉ̃́, marĩ nipeꞌtirãpʉre nimi. Õꞌacʉ̃ ʉꞌmʉsepʉ waꞌadutigʉ marĩ nipeꞌtirãrẽ beseyucʉ niwĩ.
Marĩ wiogʉ Jesucristo niꞌcʉ̃ta nimi. Marĩ nipeꞌtirã cʉ̃rẽ niꞌcãrõnojõ ẽjõpeoꞌo. Jesucristore sirutusere ĩꞌorã, marĩ nipeꞌtirã wãmeyenoꞌo.
Õꞌacʉ̃ marĩ pacʉ niꞌcʉ̃ta nimi. Cʉ̃ marĩ nipeꞌtirã wiogʉ nimi. Cʉ̃, cʉ̃ yarã meꞌrã cʉ̃ ye cjasere weemi. Cʉ̃ yarã nipeꞌtirãpʉre nimi.
Tojo nimicã, Cristo marĩrẽ, marĩnʉcʉ̃rẽ Espíritu Santu meꞌrã weemasĩsere oꞌocʉ niwĩ.
Tojo weero Õꞌacʉ̃ ye queti ojáca pũrĩpʉ ojaꞌcaronojõta niꞌi. Aꞌtiro ojanoꞌwʉ̃:
Cʉ̃ ʉꞌmʉsepʉ mʉjãase dʉporo cʉ̃rẽ ĩꞌatuꞌtirãrẽ docaqueꞌacã weecʉ niwĩ.
Cʉ̃ mʉjã́áca beꞌro masãrẽ Espíritu Santu meꞌrã weemasĩsere oꞌocʉ niwĩ.
Cʉ̃ ʉꞌmʉsepʉ mʉjãasere ucũrã, cʉ̃ topʉ mʉjãati dʉporo aꞌti diꞌtapʉ dijaticʉ niwĩ yujupʉ, nirã weeꞌe. Dijati, aꞌtopʉ nicʉ niwĩ.
Cʉ̃́ta tja aꞌti diꞌtapʉ níꞌcʉ ʉꞌmʉse añubutiaropʉ Õꞌacʉ̃ nirõpʉ mʉjãacʉ niwĩ. Tojo weegʉ nipeꞌtiropʉ dutimasĩmi.
Jesucristo cʉ̃ yarãrẽ, nánʉcʉ̃rẽ Espíritu Santu meꞌrã weemasĩsere oꞌocʉ niwĩ. Niꞌcãrẽrãrẽ besecṹú, cʉ̃ ye queti wererã sãjãcã weecʉ niwĩ. Ãpẽrãrẽ Õꞌacʉ̃ cʉ̃ ucũse tʉꞌoꞌquere wereturiarã sãjãcã weecʉ niwĩ. Ãpẽrãrẽ, cʉ̃ masãrẽ pecameꞌepʉ waꞌaboꞌcãrãrẽ yʉꞌrʉwetise quetire werecusiari masã sõrõcʉ niwĩ. Ãpẽrãrẽ, Jesucristore ẽjõpeorãrẽ sʉꞌori buꞌedutigʉ cũucʉ niwĩ.
Tojo wee cʉ̃ yarãrẽ cʉ̃ ye cjasere daꞌrato nígʉ̃ tojo weecʉ niwĩ. Cʉ̃ ya curuacjãrãrẽ cʉ̃ ʉaro weenemoato nígʉ̃ tojo weemasĩsere oꞌocʉ niwĩ.
Tere wee, marĩ aꞌmerĩ weetamurã, Õꞌacʉ̃ macʉ̃rẽ nemorõ ẽjõpeonemorãsaꞌa. Cʉ̃rẽ añurõ masĩrãsaꞌa. Tojo nicã Õꞌacʉ̃ ʉaronojõta queoro weemasĩnemorãsaꞌa. Õꞌacʉ̃ beseꞌcʉ Cristo nipeꞌtisere añurõ niseticʉ niwĩ. Marĩ cʉ̃rẽ ẽjõpeori curuacjãrã quẽꞌrã cʉ̃ weronojõta nisetirãsaꞌa.
Tojo weerã wĩꞌmarã weronojõ dʉcayumʉjãrã nisome. Nipeꞌtisetiri maꞌma buꞌesere tʉꞌorã, naꞌirõ dʉcayumʉjãsome. Nisoomeꞌrĩrĩ masã marĩrẽ mejẽcã ẽjõpeocã weesome.
Aꞌtiro peꞌe bʉcʉrã weronojõ weerãsaꞌa. Diacjʉ̃ aꞌmerĩ maꞌi, ucũrãsaꞌa. Siape meꞌrã diacjʉ̃ cjasere ẽjõpeotuꞌajanʉꞌcõrãsaꞌa. Tojo nicã, ãpẽrãrẽ wereyapadaꞌreorãsaꞌa. Nipeꞌtise noꞌo marĩ weesere Cristo meꞌrã nírã, cʉ̃ ʉaro weenemorãsaꞌa. Cʉ̃́ta nimi cʉ̃rẽ ẽjõpeori curuacjãrã dʉpoá.
Tojo dʉpoá nígʉ̃, marĩrẽ queoro aꞌmesʉꞌacã weemi. Marĩ upʉ peje dʉcawatimirõ, niꞌcã upʉta niꞌi. Aꞌte weronojõ marĩ cʉ̃rẽ ẽjõpeorãrẽ niꞌcã curuata cʉ̃ meꞌrã niꞌcãrõ meꞌrã nicã weemi. Marĩ ẽjõpeorãnʉcʉ̃ aꞌmerĩ weetamurã, siape meꞌrã weetamuwãꞌcã, aꞌmerĩ maꞌituꞌajanʉꞌcõrãsaꞌa.
Na tʉꞌomasĩtima. Naꞌitĩꞌarõpʉ nirã́ weronojõ nima. Õꞌacʉ̃ masãrẽ añurõ weesere masĩtima. Õꞌacʉ̃ yere wãcũsĩꞌrĩtirã, tʉꞌomasĩtirã weronojõ nima. Tojo weerã Õꞌacʉ̃ tiropʉ catinuꞌcũsome.
Na ñaꞌarõ weesetisere ne bopoyatima. Na noꞌo ʉaro ñaꞌarõ weebajaqueꞌatima. Na weetʉꞌsase, nipeꞌtise ñaꞌasere weema. Na weesere “¿Añumitito?” ni wãcũtima.
Mʉsã pũrĩcãrẽ Cristo Õꞌacʉ̃ beseꞌcʉ tojo weesere weedutiticʉ niwĩ.
Mʉsã queorota cʉ̃ ye quetire tʉꞌorã, masĩsaꞌa. Cʉ̃rẽ ẽjõpeorã weesetisere Jesú buꞌeꞌquere masĩsaꞌa.
Mʉsã todʉporopʉ weesetiꞌquema duꞌucãꞌña majã. Mʉsã “Ñaꞌarõ ʉaripejasere wéérã, eꞌcatirãsaꞌa”, ni wãcũmipã. Niweꞌe. Tojo weese mʉsãrẽ dojorẽpã.
Mʉsã mejẽcã wãcũsere dʉcayuroʉaꞌa.
Õꞌacʉ̃ ʉaronojõta maꞌma weesetisere weeya. Aꞌtiro wéérã, ãpẽrãrẽ mʉsã queoro weerãsaꞌa. Tojo nicã Õꞌacʉ̃ ĩꞌorõpʉre añurã nirãsaꞌa.
Tojo weerã aꞌmerĩ nisoosere duꞌucãꞌña. Marĩ nipeꞌtirã Jesucristore ẽjõpeori curuacjãrã niꞌi. Te ye buꞌiri aꞌmerĩ diacjʉ̃ ucũrõʉaꞌa.
Mʉsã uarã, ñaꞌarõ weeticãꞌña. Uanaꞌiaticãꞌña.
Wãtĩ mʉsãrẽ uadojacã weesĩꞌrĩsere cãꞌmotaꞌaya.
Todʉporopʉ yajapoꞌcʉ yajanemoticãꞌto majã. Yajaronojõ oꞌogʉ, daꞌrato. Tojo weegʉ cʉ̃ basu quẽꞌrã cʉogʉsami. Cʉ̃ daꞌraꞌque wapa meꞌrã pajasecʉorã quẽꞌrãrẽ weetamumasĩgʉ̃sami.
Ñaꞌasere ucũticãꞌña. Aꞌtiro peꞌe weeya. Añuse, noꞌo masãrẽ weetamusenojõ peꞌere ucũña. Tojo wéérã, mʉsã ucũse tʉꞌorãrẽ añurõ weerãsaꞌa.
Nipeꞌtise ñaꞌarõ weesere weeticãꞌña. Espíritu Santure bʉjaweticã weeticãꞌña. Õꞌacʉ̃ Espíritu Santure oꞌose meꞌrã mʉsã “Õꞌacʉ̃ yarã nima”, ninoꞌo. Tojo weerã mʉsã masĩꞌi, Jesucristo aꞌticãpʉ Õꞌacʉ̃ mʉsãrẽ añurõ yʉꞌrʉobutiagʉsami.
Nipeꞌtise aꞌmerĩ ñaꞌarõ tʉꞌoñaꞌsere, pũrĩrõ ucũsere, uayʉꞌrʉmajãsere, aꞌmetuꞌtise, uarã caricũsere, tojo nicã ãpẽrãrẽ ñaꞌarõ ucũse quẽꞌrãrẽ duꞌucãꞌña. Ne niꞌcʉ̃rẽ ĩꞌatuꞌtiticãꞌña.
Aꞌtiro peꞌe weeya. Aꞌmerĩ añurõ weetamu, pajañaꞌña. Õꞌacʉ̃ Cristo meꞌrã mʉsãrẽ acobojoꞌcaronojõta mʉsã quẽꞌrã aꞌmerĩ acobojoya.
Mʉsã Õꞌacʉ̃ põꞌrã cʉ̃ mairã niꞌi. Tojo weerã cʉ̃ weronojõ weeya.
Jesucristo marĩrẽ maꞌiꞌcaronojõta aꞌmerĩ maꞌinuꞌcũcãꞌña. Cʉ̃ marĩrẽ maꞌígʉ̃, wẽrĩbosacʉ niwĩ. Cʉ̃ wẽrĩbosaꞌque judío masã oveja wĩꞌmagʉ̃rẽ wẽjẽ, Õꞌacʉ̃rẽ ʉ̃jʉ̃amorõpeoꞌcaro weronojõ niꞌi. Õꞌacʉ̃ na ʉ̃jʉ̃amorõcã, tʉꞌsacʉ niwĩ. Te weronojõ Jesucristo marĩrẽ wẽrĩbosaꞌquere tʉꞌsacʉ niwĩ.
Mʉsã Õꞌacʉ̃ yarã nitojaꞌa. Tojo weerã mʉsã nʉmosãnumia nitirãrẽ, marãpʉsʉmʉa nitirãrẽ ne aꞌmetãrãbajaqueꞌatiticãꞌña. Nipeꞌtise noꞌo ñaꞌarõ weesere, ñaꞌarõ wãcũsere weeticãꞌña. Tojo nicã ãpẽrã yere ʉaripejaticãꞌña. Ne cãꞌrõ ñaꞌarõ weesere wãcũticãꞌña.
Ñaꞌasere ucũ bujicãꞌticãꞌña. Noꞌo ʉaro ucũmaꞌaticãꞌña. Tojo weese queoro niweꞌe. Tojo weronojõ oꞌorã, aꞌtiro peꞌe weeya. Õꞌacʉ̃ añurõ weesere aꞌmerĩ ucũ, cʉ̃rẽ eꞌcatise oꞌoya.
Mʉsã masĩtojasaꞌa. Noꞌo ʉaro aꞌmetãrãbajaqueꞌatirãnojõ Jesucristo yarã nitima. Õꞌacʉ̃ nirõpʉ waꞌasome. Mejãrõta tja ñaꞌasere weegʉ́, tojo nicã aꞌti ʉmʉco cjase ʉaripejayʉꞌrʉnʉꞌcãgʉ̃ quẽꞌrã cʉ̃ tiropʉ waꞌasome. Aꞌti ʉmʉco cjase ʉaripejayʉꞌrʉnʉꞌcãse Õꞌacʉ̃ mejẽtare ẽjõpeose niꞌi.
Tʉꞌomasĩña. Õꞌacʉ̃ te ñaꞌase weerãrẽ cʉ̃rẽ yʉꞌrʉnʉꞌcãrãrẽ pecameꞌepʉ buꞌiri daꞌregʉsami. Na ñaꞌarõ weesere “Añuse niꞌi”, nibosama. Na tojo ucũmaasoosere ne ẽjõpeoticãꞌña.
Õꞌacʉ̃rẽ yʉꞌrʉnʉꞌcãrãrẽ na ñaꞌarõ weesere ne cãꞌrõ buꞌipejatamuticãꞌña.
Mʉsã todʉporopʉre ñaꞌarõ weesetirã, naꞌitĩꞌarõpʉ weronojõ nicãrã niwʉ̃. Õꞌacʉ̃rẽ masĩticãrã niwʉ̃. Niꞌcãrõacã pũrĩcãrẽ marĩ wiogʉ yarã nírã, boꞌreyuropʉ nírã weronojõ niꞌi. Õꞌacʉ̃ ye cjasere masĩꞌi. Cʉ̃ yarã weronojõ weesetiya.
Marĩ boꞌreyuropʉ nírã, ãpẽrãrẽ añurõ weeꞌe. Tojo nicã weesoose marĩrõ Õꞌacʉ̃ ʉaronojõ queoro weeꞌe.
Nipeꞌtise mʉsã weesenojõrẽ “¿Marĩ wiogʉ eꞌcatigʉsari?” ni wãcũña.
Jesucristore ẽjõpeotirã naꞌitĩꞌarõpʉ nírã weronojõ nisama. Na noꞌo ʉaro weemaꞌasama. Mʉsã na weronojõ weeticãꞌña. Aꞌtiro peꞌe weeya. Na weesere “Ñaꞌase Õꞌacʉ̃ weedutitise niꞌi” ni, bajuyoropʉ ĩꞌoña.
Na yaꞌyioropʉ ñaꞌarõ weesere marĩ ucũcã, bopoyo niꞌi.
Boꞌreyuropʉre nipeꞌtise bajuꞌu. Marĩ na ñaꞌarõ weeꞌquere ñaꞌa niꞌi nírã, bajuyoropʉ ĩꞌoꞌo. Tojo weecã, na ñaꞌarõ weesere masĩsama. Masĩrã, na quẽꞌrã dʉcayubosama.
Tojo weero Jesucristore ẽjõpeotirãrẽ aꞌtiro ucũnoꞌo:
Wãꞌcãña.
Õꞌacʉ̃ ĩꞌorõpʉre wẽrĩꞌcʉ weronojõ niꞌi.
Tojo nimigʉ̃, masãña.
Tʉꞌomasĩña.
Cristo Õꞌacʉ̃ beseꞌcʉ mʉsãrẽ boꞌreyuropʉ nirãrẽ weronojõ weegʉsami, ninoꞌo.
Tojo weerã mʉsã weesere añurõ wãcũcasanʉꞌcõña. Õꞌacʉ̃ yere masĩtirã weronojõ niticãꞌña. Cʉ̃ yere masĩrã weronojõ peꞌe añurõ niña.
Aꞌtiro nicã peje ñaꞌase niꞌi. Tojo nimicã, aꞌtiro weeya. Nipeꞌtise mʉsã weesetisetirinʉcʉ̃ Õꞌacʉ̃ ʉaro weeya.
Noꞌo ʉaro weemaꞌaticãꞌña. “¿Ñeꞌenojõ peꞌe Õꞌacʉ̃ ʉase niti?” ni wãcũña.
Queꞌaticãꞌña. Tojo weese yapatidijase niꞌi. Eꞌcatisĩꞌrĩrã, Espíritu Santure cʉoyʉꞌrʉmajã niña.
Õꞌacʉ̃ ye basasere, Salmo wãmetiri pũrĩpʉ ojaꞌquenojõrẽ aꞌmerĩ wereya. Marĩ wiogʉre ʉpʉtʉ eꞌcatipeose meꞌrã basapeoya.
Marĩ wiogʉ Jesucristore ẽjõpeorã, nipeꞌtisere Õꞌacʉ̃ marĩ pacʉre eꞌcatise oꞌonuꞌcũcãꞌña.
Cristore mʉsã ẽjõpeose buꞌiri wiopesase meꞌrã aꞌmerĩ ĩꞌaña.
Marãpʉtirãnumia, marĩ wiogʉre yʉꞌti ẽjõpeoronojõta mʉsã marãpʉsʉmʉarẽ yʉꞌti ẽjõpeoya.
Aꞌtiro niꞌi. Cristo cʉ̃rẽ ẽjõpeori curuacjãrã dʉpoá nimi. Tojo weronojõ marãpʉtigore co marãpʉ co wiogʉ weronojõ nimi. Apeye quẽꞌrãrẽ Cristota cʉ̃ ya curuacjãrãrẽ yʉꞌrʉogʉ nimi. Marĩ cʉ̃ ya upʉcjãrã niꞌi.
Marĩ cʉ̃ ya curuacjãrã cʉ̃ dutise doca niꞌi. Aꞌte weronojõ marãpʉtirãnumia quẽꞌrã nipeꞌtise na marãpʉsʉmʉa dutise doca nirõʉaꞌa.
Cristo cʉ̃ ya curuacjãrãrẽ maꞌígʉ̃, marĩ ye niatjere wẽrĩbosacʉ niwĩ. Cʉ̃ maꞌiꞌcaronojõta, nʉmotirã, mʉsã nʉmosãnumiarẽ maꞌiña.
Jesucristo cʉ̃ ya curuacjãrãrẽ cʉ̃ yarã nidutigʉ tojo wẽrĩbosacʉ niwĩ. Cʉ̃ ye quetire ẽjõpeocã, marĩ ñaꞌarõ weeꞌquere cõꞌa dʉcayucã weemi. Aco meꞌrã ũꞌirĩtisere coero weronojõ weemi.
Cʉ̃, cʉ̃ ya curuacjãrãrẽ añubutiarã cʉogʉti nígʉ̃, tojo weemi. Deꞌro nise ñaꞌase moorã, buꞌiri marĩrã waꞌacã weemi.
Jesucristo cʉ̃ ya curuacjãrãrẽ maꞌiꞌcaronojõta, mʉsã nʉmotirã, mʉsã nʉmosãnumiarẽ maꞌirõʉaꞌa. Mʉsã basu maꞌirõnojõta maꞌiña. Noꞌo cʉ̃ nʉmorẽ maigʉ̃nojõ cʉ̃ basu maꞌigʉ̃ weemi.
Aꞌtiro niꞌi. Ne niꞌcʉ̃ cʉ̃ upʉre maꞌiticã weetimi. Aꞌtiro peꞌe weemi. Añurõ baꞌa, cʉ̃ upʉre coꞌtemi. Cristo cʉ̃ ya curuacjãrãrẽ tojota weemi. Marĩrẽ maꞌígʉ̃, añurõ coꞌtemi.
Marĩ cʉ̃rẽ ẽjõpeori curuacjãrã cʉ̃ ya upʉ niꞌi.
Õꞌacʉ̃ ye queti ojáca pũrĩpʉ aꞌtiro ojanoꞌwʉ̃:
Tojo weegʉ nʉmotigʉ cʉ̃ pacʉsʉmʉa meꞌrã níꞌcʉ narẽ wijagʉsami.
Wija, cʉ̃ nʉmo meꞌrã nigʉ̃sami.
Õꞌacʉ̃ ĩꞌorõpʉre na pʉarã niꞌcã upʉ nirãsama, ni ojanoꞌwʉ̃.
Te tʉꞌota basiotise paca niꞌi. Tojo nimicã, yʉꞌʉ peꞌe Cristo, tojo nicã cʉ̃rẽ ẽjõpeori curuacjãrãrẽ na niꞌcã upʉ nima nisere ucũꞌu.
Tojo nimigʉ̃, aꞌte quẽꞌrãrẽ nigʉ̃ti. Nʉmotirãnʉcʉ̃ mʉsã basu maꞌirõnojõta mʉsã nʉmosãnumiarẽ maꞌiña. Numia quẽꞌrã, mʉsã marãpʉsʉmʉarẽ añurõ yʉꞌti ẽjõpeoya.
Wĩꞌmarã, maꞌmapjia, Jesucristore ẽjõpeorã mʉsã pacʉsʉmʉa dutisere añurõ yʉꞌtiya. Tojo weese añu niꞌi.
2-3 Dʉporopʉ Õꞌacʉ̃ Moisére cʉ̃ dutisere cũucʉ niwĩ. Niꞌcãrõ dutisere aꞌtiro nicʉ niwĩ: “Mʉsã aꞌtere yʉꞌticã, añurõ weegʉti”, nicʉ niwĩ. Aꞌtiro nicaro niwʉ̃: “Mʉsã pacʉ, mʉsã pacore ẽjõpeoya. Mʉsã tojo wéérã, eꞌcatirãsaꞌa. Aꞌti nucũcãpʉre yoacã catirãsaꞌa”, nicʉ niwĩ.
Daꞌracoꞌteri masã, mʉsã wiorã na dutisere yʉꞌtiya. Jesucristore daꞌracoꞌterã weronojõ añurõ weesooro marĩrõ wiopesase meꞌrã narẽ ẽjõpeoya.
Na ĩꞌorõpʉre añurõ daꞌraya. Na ĩꞌatiropʉ quẽꞌrãrẽ mejãrõta weeya. Mʉsã wiorã ĩꞌorõpʉ diaꞌcʉ̃ añurõ daꞌrarã, nisoorã weebosaꞌa. Mʉsã wiorã “Añurõ daꞌrami”, ni wãcũdutirã weebosaꞌa. Tojo weeticãꞌña. Jesucristore daꞌracoꞌterã weronojõ Õꞌacʉ̃ ʉaronojõ añurõ tʉꞌsase meꞌrã daꞌraya.
Eꞌcatise meꞌrã Jesucristore daꞌrabosarã weronojõ tʉꞌoñaꞌña. Masã diaꞌcʉ̃rẽ daꞌrabosarã weronojõ tʉꞌoñaꞌticãꞌña.
Mʉsã masĩtojaꞌa, marĩ wiogʉ marĩnʉcʉ̃rẽ wapayegʉsami. Daꞌracoꞌteri masã, daꞌracoꞌtetirãrẽ mejãrõta marĩ añuse weeꞌcaro ejatuaro wapayegʉsami. Tojo weerã añurõ daꞌraya.
Dutiri masã, mʉsã quẽꞌrã mejãrõta mʉsãrẽ daꞌracoꞌterãrẽ añurõ weeya. Narẽ ñaꞌarõ tuunʉrʉ̃ticãꞌña. Wãcũña, mʉsã quẽꞌrã na weronojõ ʉꞌmʉsepʉre niꞌcʉ̃ wiogʉ cʉoꞌo. Cʉ̃ pũrĩcã nipeꞌtirã masãrẽ ne dʉcawaaro marĩrõ niꞌcãrõnojõ ĩꞌasami.
Niꞌcãrõacãma aꞌtiro ojagʉti. Acawererã, mʉsã marĩ wiogʉ meꞌrã niꞌi. Tojo weerã cʉ̃ tutuayʉꞌrʉse meꞌrã wãcũtutuaya.
Wãtĩ mʉsãrẽ nisoomeꞌrĩcã, Õꞌacʉ̃ weetamuse meꞌrã cãꞌmotaꞌaya. Aꞌtiro weronojõ niꞌi. Niꞌcʉ̃ surara aꞌmewẽjẽrõpʉ waꞌagʉ, cʉ̃ upʉre cãꞌmotaꞌagʉ cõmesapeare, cõmesuꞌtirore sãñasami. Tojo weronojõ Õꞌacʉ̃ marĩrẽ tutuarã nidutigʉ oꞌosere cʉoya. Tere cʉorã, wãtĩ ñaꞌarõ weesere cãꞌmotaꞌamasĩrãsaꞌa.
Marĩ Õꞌacʉ̃ ʉaro weesĩꞌrĩrã, aꞌmequẽrã weronojõ niꞌi. Masã meꞌrã aꞌmequẽrõ weronojõ niweꞌe. Wãtĩa wiorã tutuarã meꞌrã aꞌmequẽꞌe. Wãtĩa aꞌti ʉmʉco cjase ñaꞌarõ weesere dutirã nima. Na pãjãrã bajutirã masãrẽ wãcũsepʉ ñaꞌarõ weedutirã niquẽsãsama.
Tojo weerã nipeꞌtise Õꞌacʉ̃ mʉsãrẽ tutuarã nidutigʉ oꞌosere cʉoya. Tere cʉorã, nipeꞌtisetirinʉcʉ̃ wãtĩ mʉsãrẽ ñaꞌarõ weeduticã, tutuarãsaꞌa. Mʉsã aꞌtiro wééca beꞌro wãcũtutuarã waro nirãsaꞌa. Tojo weerã surara aꞌmewẽjẽrõpʉ waꞌagʉ, nipeꞌtise cõmesuꞌtire wejesãñaꞌcaro weronojõ weerãsaꞌa.
Surara cʉ̃ yaro suꞌtiro buꞌi ejeritusami. Beꞌro cʉ̃ cutirore cãꞌmotaꞌagʉ cõmesuꞌtirore sãñasami. Aꞌte weronojõ mʉsã Õꞌacʉ̃ oꞌose meꞌrã tutuarã niña. Surara ejerituꞌcaro weronojõ Õꞌacʉ̃ ye ucũse diacjʉ̃ cjasere añurõ tʉꞌonʉrʉ̃ña. Surara cʉ̃ cutirore cãꞌmotaꞌasami. Cʉ̃ cãꞌmotaꞌaro weronojõ mʉsã quẽꞌrã aꞌtiro weeya. Wãtĩ ñaꞌarõ weesere cãꞌmotaꞌajã, Õꞌacʉ̃ weetamuse meꞌrã añurõ weeya.
Surara aꞌmewẽjẽgʉ̃ waꞌase dʉporo cʉ̃ dʉꞌpocãrĩrẽ cãꞌmotaꞌato nígʉ̃ sapature sãñasami. Cʉ̃ weronojõ mʉsã quẽꞌrã Jesucristo ye quetire wererãti nírã, wãcũyuya. Aꞌte queti aꞌtiro niꞌi. Jesucristo wẽrĩse meꞌrã Õꞌacʉ̃ masãrẽ yʉꞌrʉocʉ niwĩ.
Apeye quẽꞌrãrẽ upʉre cãꞌmotaꞌari paꞌmarẽ cʉosami. Cʉ̃ meꞌrã aꞌmewẽjẽrã, na bʉesepagʉ pecameꞌe meꞌrã cʉosere ti paꞌma meꞌrã cãꞌmotaꞌacjʉ tojo weesami. Aꞌte weronojõ wãtĩ mʉsãrẽ ñaꞌarõ weesĩꞌrĩsere cãꞌmotaꞌarã Õꞌacʉ̃rẽ ẽjõpeoya. Aꞌtiro niña: “Yʉꞌʉre añurõ yʉꞌrʉweticã weegʉsami”, ni ẽjõpeoya.
Surara cʉ̃ dʉpoare cãꞌmotaꞌasĩꞌrĩgʉ̃ cõmesapeare pesasami. Cʉ̃ weronojõ wãtĩ mʉsã wãcũsere dojorẽsĩꞌrĩcã, “Õꞌacʉ̃ yʉꞌrʉonoꞌcãrã niꞌi”, niña. Apeye quẽꞌrãrẽ surara aꞌmewẽjẽsĩꞌrĩgʉ̃ pajiri pjĩ diꞌpjĩjore miasami. Cʉ̃ weronojõ mʉsã quẽꞌrã Espíritu Santu oꞌóca pjĩrẽ cʉoya. Ti pjĩ Õꞌacʉ̃ ucũse nisĩꞌrĩrõ weeꞌe. Cʉ̃ ucũse meꞌrã wãtĩrẽ cãꞌmotaꞌamasĩꞌi. Tojo nicã nipeꞌtise ñaꞌasere cõꞌamasĩꞌi.
Nipeꞌtise ñaꞌasere, wãtĩarẽ cãꞌmotaꞌarã Õꞌacʉ̃rẽ sẽrĩnuꞌcũcãꞌña. Espíritu Santu weetamuse meꞌrã sẽrĩña. Tʉꞌomasĩse meꞌrã sẽrĩduꞌutirãta, nipeꞌtirã cʉ̃ yarãrẽ sẽrĩbosanuꞌcũcãꞌña.
Yʉꞌʉ quẽꞌrãrẽ sẽrĩbosaya. Yʉꞌʉ Õꞌacʉ̃ yere weresetirinʉcʉ̃ cʉ̃ ucũsere yʉꞌʉre oꞌoato. “Uiro marĩrõ Jesucristo ye quetire masã masĩnoꞌña marĩꞌquere wereta basiocã weeato”, ni sẽrĩbosaya.
Õꞌacʉ̃ yʉꞌʉre aꞌte quetire weredutigʉ oꞌówĩ. Yʉꞌʉ cʉ̃rẽ dʉcayugʉ weronojõ niꞌi. Aꞌte quetire werese buꞌiri niꞌcãrõacãrẽ yʉꞌʉ buꞌiri daꞌreri wiꞌipʉ niꞌi. Topʉ nimigʉ̃, yʉꞌʉre aꞌte quetire uiro marĩrõ wereato nírã, sẽrĩbosaya.
Tíquico marĩ acaweregʉ weronojõ nimi. Cʉ̃ yʉꞌʉ maꞌigʉ̃ nipeꞌtise yé quetire mʉsãrẽ weregʉ waꞌagʉsami. Cʉ̃ marĩ wiogʉ ye cjasere weetamugʉ̃ nimi.
Tojo weegʉ ʉ̃sã ye quetire weredutigʉ cʉ̃rẽ mʉsã tiropʉ oꞌóꞌo. Tojo oꞌócã, wãcũtutuarãsama nígʉ̃, tojo weeꞌe.
Õꞌacʉ̃ marĩ pacʉ, tojo nicã marĩ wiogʉ Jesucristo aꞌtiro weeato. Nipeꞌtirã mʉsã Jesucristore ẽjõpeorãrẽ ejerisãjãcã weeato. Ẽjõpeo, aꞌmerĩ maꞌinemocã weeato.
Õꞌacʉ̃ nipeꞌtirã Jesucristore maꞌinuꞌcũrãrẽ añurõ weeato.
Tocãꞌrõta ojaꞌa.
Pablo
Yʉꞌʉ Pablo, tojo nicã Timoteo Jesucristore daꞌracoꞌterã niꞌi. Ʉ̃sã nipeꞌtirã mʉsãrẽ Jesucristore ẽjõpeorã Filipopʉ nirãrẽ ojaꞌa. Tojo nicã Jesucristore ẽjõpeori curuacjãrã sʉꞌori wejepeorã quẽꞌrãrẽ ojaꞌa. Narẽ weetamucoꞌterã quẽꞌrãrẽ ojaꞌa.
Õꞌacʉ̃ marĩ pacʉ, Jesucristo marĩ wiogʉ mʉsãrẽ añurõ weeato. Mʉsãrẽ ejerisãjãcã weeato.
Yʉꞌʉ mʉsãrẽ wãcũsetirinʉcʉ̃ yʉꞌʉ wiogʉ Õꞌacʉ̃rẽ eꞌcatise oꞌoꞌo. Mʉsã añurõ weese buꞌiri tojo weeꞌe.
4-5 Ne waropʉ mʉsã Jesucristo ye quetire tʉꞌorã, yʉꞌʉre weetamunʉꞌcãwʉ̃. Aꞌtiro nicã quẽꞌrãrẽ tojota weenuꞌcũꞌu. Tojo weegʉ mʉsã nipeꞌtirã ye niatjere Õꞌacʉ̃rẽ eꞌcatise meꞌrã sẽrĩbosanuꞌcũꞌu.
Õꞌacʉ̃ mʉsãrẽ añurõ weesere yʉꞌʉ masĩyʉꞌrʉcápuꞌticãꞌa. Õꞌacʉ̃ mʉsãrẽ añurõ dʉcayunʉꞌcãcʉ niwĩ. Aꞌtiro nicã quẽꞌrãrẽ dʉcayugʉ weemi. Téé Jesucristo aꞌtiri curapʉ tojo dʉcayuyapatigʉsami.
Yʉꞌʉ aꞌtiro wãcũꞌu: “Õꞌacʉ̃ narẽ tojo dʉcayunuꞌcũgʉ̃sami”, niꞌi. Yʉꞌʉ tojo wãcũse añu niꞌi. Mʉsãrẽ maꞌígʉ̃, tojo bʉsʉꞌʉ. Aꞌtiro niꞌi. Niꞌcãrõacãrẽ yʉꞌʉ buꞌiri daꞌreri wiꞌipʉ nicã, mʉsã yʉꞌʉre buꞌipejatamuꞌu. Wiorãrẽ “Jesucristo masãrẽ yʉꞌrʉomi nise queti diacjʉ̃ niꞌi” werecã quẽꞌrãrẽ, buꞌipejatamuꞌu. Tojo weerã Õꞌacʉ̃ yʉꞌʉre weetamusere mʉsã quẽꞌrã buꞌipejatamuꞌu.
Õꞌacʉ̃ yʉꞌʉ mʉsãrẽ ʉpʉtʉ maꞌisere masĩmi. Yʉꞌʉ mʉsãrẽ maꞌígʉ̃, Jesucristo cʉ̃ pajañaꞌse meꞌrã maꞌiꞌi.
Tojo weerã mʉsã “Aꞌtiro weeroʉaꞌa”, nímasĩrãsaꞌa. Ñaꞌarõ weesere moorãsaꞌa. Jesucristo aꞌticã, buꞌiri marĩrã bocaejanoꞌrãsaꞌa. Añuse diaꞌcʉ̃ wéérã bocaejanoꞌrãsaꞌa.
Jesucristota mʉsãrẽ nipeꞌtisere añurõ weecã weegʉsami. Mʉsã tojo weecã ĩꞌarã, masã Õꞌacʉ̃rẽ aꞌtiro wãcũrãsama. “Añuyʉꞌrʉami, añuse weemi”, nirãsama.
Yʉꞌʉ buꞌiri daꞌreri wiꞌipʉ nimicã, Jesucristo masãrẽ yʉꞌrʉomi nise queti nemorõ seꞌsa waꞌasaꞌa. Acawererã, mʉsãrẽ tere masĩcã ʉaꞌa.
Yʉꞌʉ buꞌiri daꞌreri wiꞌipʉ nígʉ̃, surarare Jesucristo masãrẽ yʉꞌrʉomi nisere wereꞌe. Tojo weerã nipeꞌtirã surara, wiogʉ ya wiꞌipʉ coꞌterã aꞌtiro nima: “Cʉ̃ Jesucristore sirutuse wapa, buꞌiri daꞌreri wiꞌipʉ nimi”, nima. Ãpẽrã quẽꞌrã masĩpeꞌticãꞌma.
Yʉꞌʉ buꞌiri daꞌreri wiꞌipʉ niyucã, pãjãrã marĩ acawererã wãcũtutuama. Te ye buꞌiri na marĩ wiogʉre ẽjõpeonemorã, uiro marĩrõ Õꞌacʉ̃ ye quetire werema.
15-17 Ãpẽrã peꞌe yʉꞌʉre ʉorã, Jesucristo yere werema. Na buꞌese peꞌere sirutudutirã tojo weema. Na, na ye cjasere wãcũrã weema. Queoro wãcũtimirã, Jesucristo yere werema. Yʉꞌʉ buꞌiri daꞌreri wiꞌipʉ nicã, cʉ̃rẽ bʉjawetise doquepejato nírã tojo weema.
Ãpẽrã peꞌe Jesucristo ye quetire añurõ weesĩꞌrĩse meꞌrã werema. Yʉꞌʉre maꞌírã, tojo weema. Na aꞌtiro masĩma. “Cʉ̃ Jesucristo ye quetire queoro ucũse buꞌiri cʉ̃ buꞌiri daꞌreri wiꞌipʉ nimi”, nima.
Ãpẽrã yʉꞌʉre ñaꞌarõ weesĩꞌrĩcã, añurõsaꞌa. Noꞌo yʉꞌʉre maꞌírã, maꞌitirã, Jesucristo yere wererã weema. Na tojo weesere tʉꞌogʉ, eꞌcatiꞌi.
Tojo eꞌcatinuꞌcũgʉ̃saꞌa.
Aꞌtiro niꞌi. Mʉsã sẽrĩse meꞌrã, tojo nicã Espíritu Santu Jesucristo oꞌoꞌcʉ yʉꞌʉre weetamuse meꞌrã nipeꞌtise yʉꞌʉre waꞌase añurõ yapatirosaꞌa. Aꞌtere masĩꞌi.
Yʉꞌʉ Jesucristo yere weretigʉ, bopoyabosaꞌa. Aꞌtiro peꞌe ʉasaꞌa. Uiro marĩrõ wãcũtutuase meꞌrã cʉ̃ yere werenuꞌcũsĩꞌrĩsaꞌa. Niꞌcãrõacã quẽꞌrãrẽ yʉꞌʉ weenuꞌcũrõnojõta weesĩꞌrĩsaꞌa. Tojo weegʉ yʉꞌʉ buꞌiri daꞌreri wiꞌipʉ níꞌcʉ wijaacã, o yʉꞌʉre wẽjẽcã, aꞌtiro waꞌacã ʉasaꞌa. Nipeꞌtise yʉꞌʉ weese meꞌrã Jesucristore masã nemorõ masĩcã ʉasaꞌa. Cʉ̃ añubutiasere siape meꞌrã masĩnemocã ʉasaꞌa.
Nipeꞌtiro yʉꞌʉ catiro põtẽorõ Jesucristo ʉaro weesĩꞌrĩsaꞌa. Yʉꞌʉ peꞌema cʉ̃ ãpẽrã, apeyenojõ yʉꞌrʉoro niyʉꞌrʉnʉꞌcãmi. Yʉꞌʉ wẽrĩgʉ̃, cʉ̃ meꞌrã nigʉ̃saꞌa. Cʉ̃ meꞌrã nicã, añuyʉꞌrʉaꞌa.
Yʉꞌʉ catigʉ, marĩ wiogʉ ye cjasere daꞌramasĩꞌi. Tojo weegʉ yʉꞌʉ wẽrĩcã, o caticã, añu nibosari nímasĩtisaꞌa.
Aꞌte pʉaro besecã, diasa niꞌi. Wẽrĩgʉ̃, Jesucristo meꞌrã nibosaꞌa. Tojo weegʉ “Wẽrĩcã, añubosaꞌa”, ni tʉꞌoñaꞌa.
“Yʉꞌʉ catigʉ peꞌe, mʉsãrẽ nemorõ weetamubosaꞌa”, ni tʉꞌoñaꞌsaꞌa.
Tojo weegʉ yʉꞌʉ masĩꞌi, mʉsã meꞌrã nínigʉ̃ti yujupʉ. Mʉsãrẽ nemorõ weetamugʉ̃ti nígʉ̃, tojo weegʉti. Tojo nicã mʉsã ẽjõpeose meꞌrã nemorõ eꞌcatiato nígʉ̃ tojo weegʉti.
Tojo weerã apaturi yʉꞌʉ mʉsã tiropʉ nicã, Jesucristo yʉꞌʉre coꞌtese wapa, nemorõ cʉ̃rẽ eꞌcatise oꞌorãsaꞌa.
Nipeꞌtise mʉsã weesetisere Jesucristo ye queti nírõnojõta weeya. Mʉsã tojo weecã, mʉsã tiro nígʉ̃, o yoaropʉ nígʉ̃, mʉsã añurõ weesere tʉꞌogʉti. Mʉsãrẽ niꞌcãrõnojõ añurõ ẽjõpeonuꞌcũcã ʉasaꞌa. Tojo nicã wãcũtutuase meꞌrã niꞌcãrõnojõ Jesucristo ye quetire wereturiacã ʉasaꞌa.
Jesucristo ye quetire ʉatirã mʉsãrẽ ñaꞌarõ weecã, uiticãꞌña. Tojo weerã na pecameꞌepʉ waꞌatjere masĩrãsama. Mʉsã peꞌe quẽꞌrã uitirã, mʉsãrẽ yʉꞌrʉonoꞌatjere ĩꞌorãsaꞌa. Õꞌacʉ̃ta mʉsãrẽ yʉꞌrʉo, uiro marĩrõ niseticã weemi.
Õꞌacʉ̃ mʉsãrẽ maꞌígʉ̃, Cristore ẽjõpeodutiwĩ. Jesucristore ẽjõpeoꞌque buꞌiri mʉsãrẽ ñaꞌarõ weerãsama. Te quẽꞌrãrẽ Õꞌacʉ̃ cũuwĩ.
Jesucristore ẽjõpeose buꞌiri marĩ niꞌcãrõnojõ piꞌetiꞌi. Todʉporopʉ mʉsã ya macãpʉ yʉꞌʉre tãrã, buꞌiri daꞌreri wiꞌipʉ cũucã ĩꞌawʉ̃. Niꞌcãrõacã quẽꞌrãrẽ mejãrõta yʉꞌʉre ñaꞌarõ weesere tʉꞌosaꞌa.
1-2 Jesucristo mʉsãrẽ wãcũtutua eꞌcaticã weemi. Cʉ̃ mʉsãrẽ maꞌígʉ̃, weetamumi. Espíritu Santu mʉsã meꞌrã nimi. Tojo weerã mʉsã maꞌisere, pajañaꞌsere cʉorã, aꞌtiro weeya. Añurõ niꞌcãrõ meꞌrã nisetiya. Niꞌcãrõnojõ aꞌmerĩ maꞌiña. Espíritu Santu meꞌrã niꞌcãrõta wãcũsetirã niña. Tojo weese meꞌrã yʉꞌʉre eꞌcatinemocã weerãsaꞌa.
Mʉsã ye diaꞌcʉ̃rẽ ʉasãticãꞌña. “Ãpẽrã yʉꞌrʉoro niꞌi”, niticãꞌña. Ãpẽrã peꞌere “Añuyʉꞌrʉnʉꞌcãma”, ni tʉꞌoñaꞌña.
Mʉsã ye cjase diaꞌcʉ̃rẽ “Añurõ waꞌato”, ni wãcũticãꞌña. Ãpẽrã ye quẽꞌrãrẽ “Añurõ waꞌato”, ni wãcũña.
Mʉsã Jesucristo wãcũsetiꞌcaronojõta wãcũsetiya. Cʉ̃ “Ãpẽrã yʉꞌrʉoro añugʉ̃ niꞌi”, niticʉ niwĩ.
Cʉ̃ Õꞌacʉ̃ nisetisere cʉomigʉ̃, “Yʉꞌʉ aꞌti nucũcãpʉ aꞌtigʉ, Õꞌacʉ̃rẽ niꞌcãrõwijisere ne duꞌusome”, niticʉ niwĩ.
Aꞌtiro peꞌe weecʉ niwĩ. Cʉ̃ ʉaro meꞌrã cʉ̃ wiogʉ nisere duꞌucʉ niwĩ. Duꞌu, aꞌti nucũcãpʉ aꞌtigʉ, apĩrẽ daꞌracoꞌtegʉ weronojõ waꞌacʉ niwĩ. Aꞌti upʉ meꞌrã bajuacʉ niwĩ.
Tojo weegʉ masʉ̃ weronojõ bajugʉ, mejõ nigʉ̃ waꞌacʉ niwĩ. Masã “Cʉ̃rẽ curusapʉ paabiꞌpeya” nicã, cʉ̃ pacʉre yʉꞌtigʉ, yʉꞌrʉnʉꞌcãticʉ niwĩ. Cʉ̃ curusapʉ ñaꞌarõ wẽrĩmigʉ̃, cʉ̃ pacʉre yʉꞌrʉnʉꞌcãticʉ niwĩ.
Cʉ̃, cʉ̃ pacʉre yʉꞌtise buꞌiri Õꞌacʉ̃ nipeꞌtirã buꞌipʉ sõrõcʉ niwĩ. Cʉ̃ wãmerẽ ãpẽrã wãme yʉꞌrʉoro añurõ wãcũdutigʉ, tojo weecʉ niwĩ.
Nipeꞌtirã “Jesucristo marĩ wiogʉ nimi”, nirãsama. Na Õꞌacʉ̃rẽ, “Añuyʉꞌrʉami”, nirãsama.
Acawererã, yʉꞌʉ mʉsãrẽ maꞌiꞌi. Todʉporopʉ yʉꞌʉ mʉsã meꞌrã nícaterore yʉꞌʉ dutiꞌquere yʉꞌtiwʉ. Niꞌcãrõacãrẽ yʉꞌʉ yoaropʉ niꞌi. Tjãsaꞌa majã. Totá nemorõ yʉꞌtiya. Õꞌacʉ̃ mʉsãrẽ yʉꞌrʉocʉ niwĩ. Tere wiopesase meꞌrã wãcũña. Tere wãcũrã, “Ãpẽrã yʉꞌrʉoro niꞌi”, nirõ marĩrõ nisetiya. Añurõ niyapatiya. Ñaꞌarõ weeri nírã, tojo weeya.
Aꞌtiro niꞌi. Mʉsãrẽ Õꞌacʉ̃ añurõ weesĩꞌrĩcã weesami. Cʉ̃ ʉaronojõ mʉsãrẽ añurõ tuꞌajanʉꞌcõcã weesami.
Noꞌo nipeꞌtisere wéérã tʉꞌsatimirã, ũrũsãse meꞌrã weeticãꞌña.
Tojo weerã Õꞌacʉ̃ põꞌrã ñaꞌase marĩrã, buꞌiri moorã nirãsaꞌa. Mʉsã aꞌti turicjãrã nisoori masã ñaꞌarõ weesetirã waꞌteropʉ niꞌi. Mʉsã añurõ wéérã, narẽ añurõ, queoro weesere ĩꞌorãsaꞌa.
Añuse catise peꞌtitise quetire wererãsaꞌa. Mʉsã añurõ weese meꞌrã yʉꞌʉ mʉsã tiropʉ buꞌesijaꞌquere aꞌtiro nigʉ̃ti. Jesucristo apaturi aꞌticã, yʉꞌʉ mejõ waro narẽ buꞌetipã nígʉ̃, eꞌcatigʉti.
Masã mʉsãrẽ ñaꞌarõ weemicã, mʉsã Jesucristore ẽjõpeonuꞌcũꞌu. Mʉsã ẽjõpeose Õꞌacʉ̃rẽ añuse oꞌose weronojõ niꞌi. Yʉꞌʉ Jesucristo yere werese wapa yʉꞌʉre wẽjẽcã, Õꞌacʉ̃rẽ añuse oꞌonemorõ weronojõ nirõsaꞌa. Tojo waꞌacã, yʉꞌʉ eꞌcatigʉsaꞌa. Mʉsã quẽꞌrãrẽ eꞌcaticã weegʉsaꞌa.
Mʉsã yʉꞌʉre eꞌcatitamurãsaꞌa.
Marĩ wiogʉ Jesú ʉacã, maata Timoteore mʉsã tiropʉ oꞌógʉti. Mʉsã ye quetire tʉꞌogʉ, eꞌcatigʉti nígʉ̃, tojo weegʉti.
Timoteo diaꞌcʉ̃ yʉꞌʉ weronojõ wãcũmi. Cʉ̃ yʉꞌʉ weronojõ mʉsãrẽ añurõ waꞌacã ʉagʉ, ʉpʉtʉ wãcũqueꞌtimi.
Ãpẽrã na ye diaꞌcʉ̃rẽ añurõ waꞌacã ʉasãsama. Jesucristo ye peꞌere tojo wãcũtisama.
Mʉsã pũrĩcã Timoteo queoro weesere masĩtojasaꞌa. Cʉ̃ yʉꞌʉ meꞌrã niꞌcʉ̃ cʉ̃ pacʉ meꞌrã daꞌragʉ weronojõ Jesucristo ye quetire weretamugʉ̃ weemi.
Tojo weegʉ yé cjasere añurõ masĩ́ca beꞌro cʉ̃rẽ mʉsã tiropʉ oꞌógʉti.
Cʉ̃rẽ oꞌósĩꞌrĩmigʉ̃, yʉꞌʉ quẽꞌrã Jesucristo marĩ wiogʉ oꞌócã, maata mʉsã tiropʉ waꞌagʉsaꞌa.
“Apetero weegʉ Timoteo meꞌrã apĩ marĩ acaweregʉ Epafroditore oꞌóroʉasato”, ni wãcũꞌu. Epafrodito yʉꞌʉ meꞌrã tutuaro Jesucristo yere weretamumi. Mʉsã basu yʉꞌʉre weetamudutirã cʉ̃rẽ oꞌócãrã niwʉ̃.
Cʉ̃ mʉsãrẽ pũrõ ĩꞌasĩꞌrĩmi. Cʉ̃ dutitise quetire mʉsã masĩcã tʉꞌogʉ, pũrõ bʉjawetiwĩ. Tojo weegʉ cʉ̃rẽ oꞌógʉti.
Diacjʉ̃ta niꞌi, pũrõ waro waꞌawĩ. Wẽrĩse pʉꞌto niwĩ. Cʉ̃ pũrõ dutitimicã, Õꞌacʉ̃ cʉ̃rẽ pajañaꞌwĩ. Cʉ̃ seꞌsarore tojo weetiwĩ. Yʉꞌʉ quẽꞌrãrẽ pajañaꞌwĩ. Epafrodito wẽrĩcãma, yʉꞌʉ nemorõ waro bʉjawetiyʉꞌrʉabopã. Tojo waꞌacã ʉatigʉ, Õꞌacʉ̃ cʉ̃rẽ yʉꞌrʉowĩ.
Mʉsã cʉ̃rẽ ĩꞌarã, eꞌcatiato tja nígʉ̃ oꞌóꞌo. Mʉsã eꞌcatise quetire tʉꞌogʉ, yʉꞌʉ quẽꞌrã eꞌcatigʉsaꞌa.
Eꞌcatise meꞌrã cʉ̃rẽ ñeꞌeña. Jesucristore ẽjõpeogʉ marĩ acaweregʉ nimi. Nipeꞌtirã cʉ̃ weronojõ nirãrẽ añurõ weeya.
Epafrodito Jesucristo yere daꞌracoꞌtetjĩagʉ̃, wẽrĩa waꞌamiwĩ. Mʉsã yʉꞌʉre weetamuta basiotisere weetamusĩꞌrĩgʉ̃, tojo waꞌawĩ. Tojo weerã cʉ̃rẽ añurõ ñeꞌeña.
Acawererã, niꞌcãrõacãrẽ mʉsã Jesucristo yarã nitjĩarã, eꞌcatiya. Yʉꞌʉ todʉporo níꞌquere apaturi ninemocã, yʉꞌʉre mejẽcã niweꞌe. Yʉꞌʉ ninemocã, añu niꞌi mʉsãrẽ.
Ñaꞌarõ weerãrẽ tʉꞌomasĩña. Na Õꞌacʉ̃ yarã niato nírã nipeꞌtirãrẽ õꞌrẽcjʉ yapa caserore yejecõꞌadutima.
Marĩ pũrĩcã tojo weetimirã, Jesucristore ẽjõpeotjĩarã, diacjʉ̃ Õꞌacʉ̃ dutisere añurõ weerã́ niꞌi. Aꞌtiro niꞌi. Espíritu Santu weetamuse meꞌrã Õꞌacʉ̃rẽ ñubuepeoꞌo. Tojo nicã Jesucristo marĩpʉre niyucã, pũrõ eꞌcatiꞌi. “Masã weesetise buꞌicjase meꞌrã yʉꞌrʉrãsaꞌa”, niweꞌe.
Yʉꞌʉ pũrĩcã “Yʉꞌʉ weesetiꞌque ye buꞌiri yʉꞌrʉgʉsaꞌa”, nímasĩꞌi. Yʉꞌʉ aꞌtere nipeꞌtirã nemorõ nímasĩꞌi, nígʉ̃ peꞌe.
Aꞌtiro niꞌi yʉꞌʉre. Ocho nʉmʉrĩ yʉꞌʉ bajuáca beꞌro yʉꞌʉ õꞌrẽcjʉ yapa caserore yejecõꞌacãrã niwã. Yʉꞌʉ Israe curuacjʉ̃ Benjamí ya curuacjʉ̃ niꞌi. Yʉꞌʉ hebreo masʉ̃ niꞌi. Yʉꞌʉ pacʉsʉmʉa quẽꞌrã náta niwã. Yʉꞌʉ Moisé dutiꞌquere ẽjõpeori masʉ̃ niyugʉ, fariseo masʉ̃ niwʉ̃.
Yʉꞌʉ tere ʉpʉtʉ waro ẽjõpeoyugʉ, Jesucristore ẽjõpeori curuacjãrãrẽ ñaꞌarõ weewʉ. Moisé dutiꞌquema queoro weewʉ. Ne niꞌcʉ̃ yʉꞌʉre “Queoro weetiwĩ”, nímasĩtisami.
Todʉporopʉre “Yʉꞌʉ nisetiꞌquere yʉꞌʉre añuyʉꞌrʉaꞌa”, nimiwʉ̃. Niꞌcãrõacãrẽ “Yʉꞌʉ Jesucristore ẽjõpeogʉ, nipeꞌtise todʉporo cjase wapamarĩꞌi”, ni tʉꞌoñaꞌa.
Apeyema, yʉꞌʉ wiogʉ Jesucristore masĩse wapatiyʉꞌrʉaꞌa. Apeyenojõ yʉꞌʉ cʉoboꞌque nemorõ wapatiꞌi. Jesucristore ẽjõpeose buꞌiri nipeꞌtise yʉꞌʉ weesetiꞌquere, nisetiꞌquere marĩ ʉatisere cõꞌarã weronojõ cõꞌawʉ̃. Jesucristo yʉꞌʉ wiogʉre cʉosĩꞌrĩgʉ̃, tojo weewʉ.
Aꞌtiro ʉaꞌa. Jesucristore yʉꞌʉ meꞌrã nicã ʉaꞌa. Moisé dutiꞌquere weese meꞌrã Õꞌacʉ̃ yʉꞌʉre “Añugʉ̃ nimi”, nisome. Yʉꞌʉ Jesucristore ẽjõpeose meꞌrã peꞌe Õꞌacʉ̃ yʉꞌʉre añurõ ĩꞌasami. Yʉꞌʉ ẽjõpeose buꞌiri yʉꞌʉre queoro weecã weemi.
Wẽrĩꞌcãrã masãmʉjãarãsama. Yʉꞌʉ quẽꞌrã na weronojõ mejãrõta masãmʉjãasĩꞌrĩsaꞌa.
Yʉꞌʉ aꞌte nipeꞌtisere “Jesucristo weronojõ weetuꞌajanʉꞌcõpeꞌotojaꞌa”, nigʉ̃ mejẽta weeꞌe. Nipeꞌtisere queoro weeweꞌe yujupʉ. Tojo weetimicã, Jesucristo yʉꞌʉre cʉ̃ yagʉ sãjãcã weetojacʉ niwĩ. Tojo weegʉ cʉ̃ weronojõ nisĩꞌrĩgʉ̃, tutuaro meꞌrã cʉ̃ yere weeꞌe.
Acawererã, “Yʉꞌʉ nipeꞌtisere queoro weetojaꞌa”, niweꞌe. Aꞌtiro peꞌe weeꞌe. Todʉporo yʉꞌʉ weeꞌquere wãcũweꞌe. Beꞌropʉ niatje peꞌere añurõ weetuꞌajasĩꞌrĩgʉ̃, wãcũtutuaꞌa.
Añurõ tuꞌajanʉꞌcõsĩꞌrĩꞌi. Õꞌacʉ̃ ʉꞌmʉsepʉ oꞌoatjere ñeꞌesĩꞌrĩgʉ̃, nipeꞌtise cʉ̃ yere tutuaro meꞌrã weeꞌe. Marĩ Jesucristore ẽjõpeorã niyucã, marĩrẽ catise peꞌtitisere oꞌogʉsami.
Nipeꞌtirã Jesucristore añurõ ẽjõpeorã yʉꞌʉ níꞌcaronojõta wãcũrõʉaꞌa. Mʉsã mejẽcã wãcũcã, Õꞌacʉ̃ mʉsãrẽ diacjʉ̃ wãcũcã weegʉsami.
Marĩ Jesucristore ẽjõpeodʉꞌpocã́tiꞌcaronojõta queoro wãcũ, queoro tuꞌajanʉꞌcõrõʉaꞌa.
Acawererã, yʉꞌʉ weesere ĩꞌacũu sirutuya. Ãpẽrãrẽ ʉ̃sã weronojõ weerãrẽ na weese quẽꞌrãrẽ ĩꞌacũuña.
Todʉporopʉ pejetiri mʉsãrẽ weretojawʉ. Utise meꞌrã ninemogʉ̃ti tja. Aꞌtiro niꞌi. Pãjãrã na ñaꞌarõ weesetise meꞌrã Jesucristore ĩꞌatuꞌtirã weronojõ nima. Na cʉ̃ curusapʉ wẽrĩꞌquere yabirã weronojõ weema.
Beꞌropʉre pecameꞌepʉ yapatirãsama. Õꞌacʉ̃rẽ ẽjõpeotima. Na ʉaripejase diaꞌcʉ̃rẽ ẽjõpeoma. Bopoyaronojõ oꞌorã, na weese peꞌere “Añuyʉꞌrʉaꞌa”, niyʉꞌrʉnʉꞌcãma. Aꞌti nucũcã cjase diaꞌcʉ̃rẽ wãcũma.
Marĩ pũrĩcã ʉꞌmʉsepʉ waꞌari masã niꞌi. Topʉ marĩ ya macã niꞌi. Marĩ wiogʉ Jesucristo marĩrẽ yʉꞌrʉogʉ ʉꞌmʉsepʉ nimi. Cʉ̃ aꞌti nucũcãpʉ apaturi aꞌtiatjere yucuerã weeꞌe.
Cʉ̃ marĩ ya upʉ aꞌti upʉmejãrõrẽ dʉcayugʉsami. Cʉ̃ ya upʉ weronojõ añubutiari upʉ weegʉsami. Cʉ̃ nipeꞌtisere cʉ̃ doca tojacã weegʉsami. Cʉ̃ tojo weemasĩrõnojõta mejãrõta cʉ̃ tutuaro meꞌrã marĩ quẽꞌrãrẽ dʉcayugʉsami.
Jesucristo marĩrẽ cʉ̃ ya upʉ añubutiari upʉre weronojõ weegʉsami. Tojo weerã acawererã yʉꞌʉ mairã, Jesucristore ne ẽjõpeoduꞌuticãꞌña. Mʉsãrẽ pũrõ maꞌiꞌi. Pũrõ ĩꞌasĩꞌrĩꞌi. Mʉsã yʉꞌʉre eꞌcaticã weeꞌe. Mʉsã queoro weese meꞌrã yʉꞌʉ buꞌeꞌquere ĩꞌoꞌo.
Apeyema, mʉsãnumia Evodia, Síntique, marĩ wiogʉre ẽjõpeoyurã, aꞌmerĩ mʉsã basu peꞌsutiticãꞌña. Niꞌcãrõnojõ wãcũña.
Sícigo, mʉꞌʉ yʉꞌʉ meꞌrã weretamugʉ̃ waro niꞌi. Na numiarẽ niꞌcãrõnojõ wãcũcã weeya. Õꞌacʉ̃ masãrẽ yʉꞌrʉomi nise quetire werecã, na numia yʉꞌʉre weretamuwã. Na meꞌrã Clemente quẽꞌrã niwĩ. Tojo nicã ãpẽrã na meꞌrã yʉꞌʉre weretamuwã. Na Õꞌacʉ̃ ya pũrĩ catinuꞌcũse nirĩ pũrĩpʉ ojaõꞌonoꞌcãrã nitojasama.
Mʉsã Jesucristo yarã nitjĩarã, cʉ̃ meꞌrã eꞌcatinuꞌcũcãꞌña. Apaturi ninemogʉ̃ti. Eꞌcatiduꞌuticãꞌña.
Mʉsã ãpẽrãrẽ pajañaꞌsere nipeꞌtirã masĩato. Marĩ wiogʉ aꞌtiatjo cãꞌrõacã dʉꞌsaꞌa.
Noꞌo deꞌro waꞌasere wãcũqueꞌtiticãꞌña. Aꞌtiro peꞌe weeya. Nipeꞌtise mʉsãrẽ noꞌo waꞌasere Õꞌacʉ̃rẽ sẽrĩña. Cʉ̃rẽ sẽrĩrã, eꞌcatise oꞌoya.
Mʉsã tojo weecã, Õꞌacʉ̃ ejerisãjãcã weegʉsami. Cʉ̃ tojo weese añubutiase niꞌi. Masã na tʉꞌopõtẽotise niꞌi. Mʉsã Jesucristo yarã niyucã, mʉsãrẽ añurõ ejeripõꞌrãticã weegʉsami. Tojo nicã mʉsã wãcũsepʉre añurõ tʉꞌoñaꞌnuꞌcũcã weegʉsami.
Acawererã, yʉꞌʉ aꞌtiro ojatʉogʉti. Nipeꞌtise diacjʉ̃ nisere wãcũña. Nipeꞌtise aꞌteta wiopesaꞌa nisere wãcũña. Queorota nitʉꞌsaꞌa nisere wãcũña. Añuse warore wãcũña. Añuse tʉꞌsasere wãcũña. Masã añurõ ucũnoꞌsere wãcũña. Nipeꞌtise añusere, eꞌcatipeosenojõrẽ wãcũña.
Yʉꞌʉ mʉsãrẽ buꞌegʉ ucũcã tʉꞌoꞌquere “Aꞌtiro weeroʉaꞌa” níꞌquere weeya. Yʉꞌʉ deꞌro weecã ĩꞌaꞌquere weeya. Tojo weecã, Õꞌacʉ̃ ejerisãjãsere oꞌogʉ mʉsã meꞌrã nigʉ̃sami.
Mʉsã yʉꞌʉre apaturi weetamusere ĩꞌagʉ̃, yʉꞌʉ marĩ wiogʉ meꞌrã pũrõ eꞌcatiꞌi. “Mʉsã yʉꞌʉre wãcũtiwʉ”, nigʉ̃ mejẽta weeꞌe. Mʉsãrẽ yʉꞌʉre weetamuta basiotiwʉ.
“Apeyenojõ yʉꞌʉre dʉꞌsaꞌa”, nigʉ̃ mejẽta weeꞌe. Noꞌo yʉꞌʉ cʉose meꞌrã eꞌcatimasĩꞌi.
Yʉꞌʉ pajasecʉogʉ eꞌcatise meꞌrã nímasĩꞌi. Peje cʉogʉ quẽꞌrã nímasĩꞌi. Yʉꞌʉre noꞌo deꞌro waꞌacã, eꞌcatise meꞌrã nímasĩꞌi. Yʉꞌʉ yapigʉ, yapitigʉ quẽꞌrã, eꞌcatimasĩꞌi. Peje cʉoyʉꞌrʉmajãgʉ̃, eꞌcatimasĩꞌi. Móógʉ̃ quẽꞌrã, eꞌcatimasĩꞌi.
Jesucristo yʉꞌʉre tutuase oꞌogʉ meꞌrã nipeꞌtisere nʉꞌcãmasĩꞌi.
Tojo nimicã, yʉꞌʉ piꞌetiri cura yʉꞌʉre weetamurã, añurõ weewʉ.
Mʉsã Filipocjãrã aꞌtiro masĩꞌi. Yʉꞌʉ Macedonia diꞌta mʉsã tiropʉ niwʉ̃. Topʉ nígʉ̃, mʉsãrẽ Jesucristo yere werenʉꞌcãwʉ̃. Beꞌro apesepʉ wijawãꞌcãwʉ̃. Filipopʉ níꞌcʉ wijacã, mʉsã diaꞌcʉ̃ yʉꞌʉre weetamurã niyeru oꞌowʉ. Jesucristo ye quetire tʉꞌoꞌque wapa eꞌcatirã, tojo weewʉ.
Yʉꞌʉ Macedoniapʉ níꞌcʉ wijase dʉporo Tesalónicapʉ nínicã, mʉsã pejetiri yʉꞌʉre niyeru oꞌowʉ.
Yʉꞌʉ mʉsãrẽ apeyenojõ oꞌoro diaꞌcʉ̃ ʉagʉ mejẽta weeꞌe. Aꞌtiro ʉaꞌa. Õꞌacʉ̃ ĩꞌorõpʉre ãpẽrãrẽ apeyenojõ oꞌoꞌque meꞌrã mʉsã nemorõ cʉocã ʉaꞌa. Mʉsã oꞌocã, Õꞌacʉ̃ mʉsãrẽ añurõ weegʉsami.
Nipeꞌtise Epafrodito meꞌrã mʉsã oꞌoꞌquere ñeꞌetojawʉ. Tere ñeꞌegʉ̃, yʉꞌʉ ʉase nemorõ cʉoꞌo. Mʉsã oꞌoꞌque Õꞌacʉ̃rẽ oꞌose weronojõ niꞌi. Cʉ̃ tojo weesere tʉꞌsami.
Marĩ pacʉ Õꞌacʉ̃rẽ eꞌcatipeonuꞌcũrã. Tojota weerã.
Nipeꞌtirã Jesucristore ẽjõpeorã añuato. Marĩ acawererã yʉꞌʉ meꞌrã nirã́ mʉsãrẽ añudutima.
Nipeꞌtirã aꞌtocjãrã Jesucristo yarã romano masã wiogʉ ya wiꞌipʉ nirã́ quẽꞌrã añudutima.
Marĩ wiogʉ Jesucristo mʉsãrẽ añurõ weeato.
Tocãꞌrõta ojaꞌa.
Pablo.
Yʉꞌʉ marĩ acaweregʉ Timoteo meꞌrã mʉsãrẽ añudutiꞌi. Õꞌacʉ̃ ʉaꞌcaronojõta yʉꞌʉre Jesucristo cʉ̃ ye quetire weredutigʉ cũuwĩ.
Mʉsã Colosacjãrã Jesucristo yarã cʉ̃rẽ ẽjõpeonuꞌcũrãrẽ ojaꞌa. Mʉsãrẽ Õꞌacʉ̃ marĩ pacʉ añurõ weeato. Ejerisãjãcã weeato.
Õꞌacʉ̃ marĩ wiogʉ Jesucristo pacʉre mʉsãrẽ sẽrĩbosasetirinʉcʉ̃ eꞌcatise oꞌoꞌo.
4-5 Mʉsã ye quetire tʉꞌowʉ. Aꞌtiro niꞌi. Mʉsã Jesucristo masãrẽ yʉꞌrʉomi nise diacjʉ̃ cjasere tʉꞌocãrã niwʉ̃. Tere tʉꞌorã, mʉsãrẽ Õꞌacʉ̃ ʉꞌmʉsepʉ weeatjere eꞌcatiyutojacãrã niwʉ̃. Tojo weerã Jesucristore añurõ ẽjõpeocãrã niwʉ̃. Mʉsã basu Õꞌacʉ̃ yarã nipeꞌtirãrẽ añurõ maꞌiseticãrã niwʉ̃. Ʉ̃sã tere tʉꞌoꞌcãrã nitjĩarã, Õꞌacʉ̃rẽ eꞌcatise oꞌoꞌo.
Ãpẽrã quẽꞌrã tojota te quetire tʉꞌorã, mʉsã weronojõta weerã weema. Nipeꞌtiropʉ wereturiawãꞌcãrã weema. Mʉsã Õꞌacʉ̃ masãrẽ maꞌisere tʉꞌorã, “Diacjʉ̃ta niꞌi”, nicãrã niwʉ̃.
Ʉ̃sã ʉpʉtʉ maꞌigʉ̃ Epafras mʉsãrẽ te quetire werecʉ niwĩ. Cʉ̃ ʉ̃sãrẽ daꞌratamugʉ̃ nimi. Õꞌacʉ̃ beseꞌcʉ Cristo ye cjasere mʉsãrẽ weregʉ nimi.
Cʉ̃́ta mʉsã ye quetire miiejawĩ. Mʉsã Jesucristore ẽjõpeotjĩarã añurõ maꞌisetisere werewĩ.
Tojo weerã Epafras mʉsã ye quetire wéréca nʉmʉta maata ʉ̃sã Õꞌacʉ̃rẽ sẽrĩbosanʉꞌcãwʉ̃. Aꞌtiro nicã quẽꞌrãrẽ mʉsãrẽ tojo sẽrĩbosanuꞌcũcãꞌa. Aꞌtiro sẽrĩbosaꞌa: “Õꞌacʉ̃, Espíritu Santu tʉꞌomasĩse oꞌoato narẽ. Cʉ̃ tojo oꞌocã, na mʉꞌʉ dutiꞌquere añurõ tʉꞌomasĩrãsama.
Mʉꞌʉ yarã weronojõta weesetirãsama”, ni sẽrĩbosaꞌa. Õꞌacʉ̃ mʉsã tojo weecã ĩꞌagʉ̃, eꞌcatigʉsami. Mʉsã cʉ̃ ʉaꞌcaronojõta añurõ weerãsaꞌa. Cʉ̃rẽ masĩnemorãsaꞌa.
Cʉ̃ tutuayʉꞌrʉagʉ cʉ̃ tutuasere mʉsãrẽ oꞌogʉsami. Tojo weecã, mʉsã eꞌcatise meꞌrã nipeꞌtise mejẽcã waꞌasere wãcũtutuarãsaꞌa.
Mʉsã Õꞌacʉ̃rẽ eꞌcatise oꞌorãsaꞌa. Cʉ̃ mʉsã ñaꞌarõ weeꞌquere dʉporopʉ acobojo, dʉcayutojacʉ niwĩ. Tojo weerã mʉsã cʉ̃ tiropʉ ãpẽrã cʉ̃ yarã, cʉ̃rẽ ẽjõpeorã meꞌrã nirãsaꞌa.
13-14 Marĩ pacʉ Õꞌacʉ̃ marĩrẽ, wãtĩ dutinoꞌcãrãrẽ yʉꞌrʉocʉ niwĩ. Õꞌacʉ̃ macʉ̃ wẽrĩse meꞌrã naꞌitĩꞌarõpʉ weronojõ níꞌcãrãrẽ yʉꞌrʉocʉ niwĩ. Marĩ ñaꞌase weeꞌquere acobojocʉ niwĩ. Tojo weegʉ marĩrẽ cʉ̃ macʉ̃ ʉpʉtʉ maigʉ̃rẽ oꞌócʉ niwĩ. Marĩ wiogʉ niato nígʉ̃ tojo weecʉ niwĩ.
Õꞌacʉ̃rẽ ĩꞌanoꞌña marĩꞌi. Cʉ̃ macʉ̃ aꞌti nucũcãpʉ aꞌtigʉ, cʉ̃ nisetisere masãrẽ bajuyoropʉ ĩꞌocʉ niwĩ. Jesucristo nipeꞌtise dʉporo nitojacʉ niwĩ.
Õꞌacʉ̃ cʉ̃ macʉ̃ meꞌrã nipeꞌtisere ʉꞌmʉse, aꞌti diꞌta bajurã, bajutirãrẽ weecʉ niwĩ. Apeye quẽꞌrãrẽ bajuse, bajutisere weecʉ niwĩ. Tojo nicã wiorãrẽ ʉꞌmʉsepʉ nirã́, aꞌti nucũcãpʉ nirã́, nipeꞌtirãrẽ weecʉ niwĩ. Tere wéégʉ, “Yʉꞌʉ macʉ̃ ye nirõsaꞌa”, nicʉ niwĩ.
Cʉ̃ macʉ̃ ne waropʉta nipeꞌtise cʉ̃ bajurẽse dʉporo nitojacʉ niwĩ. Cʉ̃ meꞌrãta cʉ̃ bajurẽꞌque ninuꞌcũcãꞌa. Queoro dʉcayuro marĩrõ ninuꞌcũꞌu.
Jesucristo marĩ dʉpoá cʉ̃rẽ ẽjõpeorã wiogʉ nimi. Cʉ̃́ta marĩ cʉ̃rẽ ẽjõpeorãrẽ catise oꞌogʉ nimi. Marĩ nipeꞌtirã Jesucristore ẽjõpeorã niꞌcã curua, niꞌcã upʉ niꞌi. Cʉ̃ marĩ masã maꞌmi nimi. Cʉ̃ wẽ́rĩ́ca beꞌro marĩ nipeꞌtirã dʉporo masãcʉ niwĩ. Tojo weegʉ nipeꞌtirã buꞌipʉ nimi.
Õꞌacʉ̃ aꞌtiro nicʉ niwĩ: “Yʉꞌʉ macʉ̃ yʉꞌʉ weronojõta niato”, nicʉ niwĩ. Tojo weero nipeꞌtise Õꞌacʉ̃ nisetise Jesucristopʉreta niꞌi.
Õꞌacʉ̃ cʉ̃ macʉ̃rẽ wẽrĩcã ʉacʉ niwĩ. Nipeꞌtise, nipeꞌtirã, ʉꞌmʉse, aꞌti nucũcã yʉꞌʉ meꞌrã apoato nígʉ̃ tojo weecʉ niwĩ. Cʉ̃ macʉ̃ curusapʉ wẽrĩse meꞌrã apocʉ niwĩ.
Mʉsã quẽꞌrã ne waro Õꞌacʉ̃rẽ masĩticãrã niwʉ̃. Mʉsã ñaꞌarõ weesetiꞌque buꞌiri Õꞌacʉ̃rẽ ĩꞌatuꞌti, ñaꞌarõ wãcũcãrã niwʉ̃.
Mʉsã tojo nisetimicã, Õꞌacʉ̃ niꞌcãrõacãrẽ mʉsã meꞌrã apocʉ niwĩ. Jesucristo marĩ weronojõ upʉtigʉ ti upʉ meꞌrãta cʉ̃ piꞌeti, wẽrĩcʉ niwĩ. Cʉ̃ wẽrĩse meꞌrã Õꞌacʉ̃ yarã buꞌiri marĩrã tojacã weecʉ niwĩ. Cʉ̃ pacʉpʉre mʉsãrẽ wiagʉti nígʉ̃, tojo weecʉ niwĩ.
Mʉsã cʉ̃ ye quetire ẽjõpeonuꞌcũcã, cʉ̃ ʉaro weenuꞌcũcã, tojo weegʉsami. Ãpẽrã mʉsãrẽ mejẽcã werecã, cʉ̃ ye quetire ne cõꞌaticãꞌña. Aꞌtere nipeꞌtirocjãrãpʉ tʉꞌorã weema. Yʉꞌʉ quẽꞌrã aꞌte quetire weretamusijagʉta niꞌi.
Õꞌacʉ̃ yʉꞌʉre weredutiꞌquere weregʉ, apetero pũrõ piꞌetiꞌi. Tojo piꞌetimigʉ̃, eꞌcatiꞌi. Jesucristo cʉ̃rẽ ẽjõpeorã ye niatjere piꞌetitojacʉ niwĩ. Tojo weegʉ yʉꞌʉ quẽꞌrã cʉ̃rẽ ẽjõpeorãrẽ weetamusĩꞌrĩgʉ̃ piꞌetiꞌi.
Õꞌacʉ̃ yʉꞌʉre narẽ weetamudutiwĩ. Tojo weegʉ yʉꞌʉ mʉsã Jesucristore ẽjõpeorãrẽ aꞌtiro weeꞌe. Cʉ̃ ye quetire añurõ tʉꞌomasĩpeꞌoato nígʉ̃ mʉsãrẽ weetamuꞌu.
Ʉ̃sã Jesucristo ye quetire wereꞌe. Nipeꞌtirã masãnʉcʉ̃rẽ cʉ̃ nisetisere masĩdutirã wereꞌe. Cʉ̃ ʉaro weedutirã, cʉ̃ meꞌrã ninuꞌcũdutirã wereꞌe.
Aꞌtere weesĩꞌrĩgʉ̃, Jesucristo cʉ̃ tutuase oꞌose meꞌrã yʉꞌʉ masãrẽ ʉpʉtʉ buꞌe, narẽ Õꞌacʉ̃rẽ sẽrĩbosaꞌa.
Yʉꞌʉ níꞌcaronojõta mʉsã ye niatjere ʉpʉtʉ wãcũ, Õꞌacʉ̃rẽ sẽrĩbosaꞌa. Tojo weegʉ mʉsãrẽ aꞌtere masĩato nígʉ̃ ojaoꞌogʉ weeꞌe. Nipeꞌtirã Laodiceacjãrãrẽ, tojo nicã yʉꞌʉre ĩꞌatirãrẽ mejãrõta sẽrĩbosaꞌa.
Aꞌtiro sẽrĩꞌi: “Õꞌacʉ̃, narẽ wãcũtutuase oꞌoya. Añurõ sʉꞌori nisetiato. Aꞌmerĩ maꞌiato. Na añurõ mʉꞌʉ ye cjasere tʉꞌomasĩpeꞌoato. Na tojo wéérã, mʉꞌʉ macʉ̃rẽ añurõ masĩrãsama”, ni sẽrĩbosaꞌa. Ne waropʉre Õꞌacʉ̃ nipeꞌtise cʉ̃ macʉ̃ Jesucristo ye cjasere wereticʉ niwĩ. Aꞌtocaterore majã cʉ̃ yere weremi.
Aꞌtiro niꞌi. Jesucristopʉreta nipeꞌtise masĩse, tʉꞌomasĩse niꞌi. Tojo weegʉ cʉ̃ diaꞌcʉ̃ añurõ masĩgʉ̃ nimi. Cʉ̃rẽ ẽjõpeorã nipeꞌtise masĩsere bocanoꞌo.
Ãpẽrã mʉsãrẽ diacjʉ̃ weronojõ ucũmaasoobosama. Añurõ tʉꞌomasĩña nígʉ̃, tere wereꞌe.
Yʉꞌʉ aperopʉ nimigʉ̃, mʉsã waꞌteropʉ nígʉ̃ weronojõ tʉꞌoñaꞌa. Mʉsãrẽ pũrõ wãcũꞌu. Yʉꞌʉ mʉsã añurõ niseticã tʉꞌogʉ, mʉsã Jesucristore ẽjõpeocã tʉꞌogʉ, ʉpʉtʉ eꞌcatiꞌi.
Ne waropʉre marĩ wiogʉ Jesucristore ẽjõpeocãrã niwʉ̃. Titapʉre mʉsã ẽjõpeoꞌcaronojõta aꞌtiro nicã quẽꞌrãrẽ nipeꞌtise nʉmʉrĩ cʉ̃rẽ ẽjõpeonuꞌcũcãꞌña.
Cʉ̃rẽ nemorõ masĩnemoña. Mʉsãrẽ buꞌeꞌcaronojõta cʉ̃rẽ ẽjõpeonemoña. Ʉmʉcorinʉcʉ̃ Õꞌacʉ̃rẽ “Añuꞌu”, ni eꞌcatise oꞌoya.
Ãpẽrã mʉsãrẽ werecã, añurõ tʉꞌomasĩña. Na mʉsãrẽ nisoose meꞌrã werebosama. Diacjʉ̃ weronojõ ucũsama. Niweꞌe. Te ucũse meꞌrã masãrẽ were, maasoorã weema. Jesucristo ye mejẽta niꞌi. Na basu na wãcũsere, dʉporocjãrãpʉ nisetimʉjãtiꞌquere wererã weema. Tojo weerã narẽ ẽjõpeoticãꞌña.
Aꞌtiro peꞌe niꞌi. Jesucristopʉre nipeꞌtise Õꞌacʉ̃ nisetise niꞌi.
Mʉsã quẽꞌrã cʉ̃pʉreta niꞌi. Tojo weerã mʉsã Õꞌacʉ̃rẽ cʉoyʉꞌrʉatojaꞌa. Jesucristo nipeꞌtirã wiogʉ nimi. Ʉꞌmʉsecjãrã, aꞌti turicjãrã, bajurã, bajutirã nipeꞌtirã wiorã cʉ̃ doca nima.
Mʉsã masĩsaꞌa, Õꞌacʉ̃ yarã sãjãsĩꞌrĩrã, judío masã weronojõ õꞌrẽcjʉ yapa caserore yejecõꞌaticãrã niwʉ̃. Aꞌtiro peꞌe waꞌacaro niwʉ̃. Jesucristo basu mʉsã ñaꞌarõ weesetisere cõꞌacʉ niwĩ. Tojo weerã õꞌrẽcjʉ yapa caserore yejecõꞌaꞌcãrã weronojõ Õꞌacʉ̃ yarã tojacãrã niwʉ̃.
Jesucristo wẽrĩ yaanoꞌcʉ niwĩ. Mʉsã quẽꞌrã wãmeyenoꞌrã, ñaꞌarõ weesetiꞌquere duꞌurã, wẽrĩ yaanoꞌcãrã weronojõ tojacãrã niwʉ̃. Wẽrĩꞌcãrã, catirã na weeꞌquere weetimimaba. Tojo weerã mʉsã quẽꞌrã todʉporopʉ weeꞌquere weetisaꞌa. Jesucristo wẽ́rĩ́ca beꞌro Õꞌacʉ̃ cʉ̃rẽ masõcʉ niwĩ. Cʉ̃rẽ masõꞌcaronojõta mʉsã quẽꞌrãrẽ masõgʉ̃, apesuꞌtiro sãjãcã weecʉ niwĩ. Õꞌacʉ̃ cʉ̃ tutuaro meꞌrã cʉ̃ macʉ̃ Jesucristore masõꞌquere mʉsã ẽjõpeoyucã, tojo weecʉ niwĩ.
Mʉsã judío masã nitirã õꞌrẽcjʉ yapa caserore yejecõꞌaticãrã niwʉ̃. Tojo nicã ñaꞌarõ weecũcãrã niwʉ̃. Ñaꞌarõ nisetitjĩarã, todʉporopʉre wẽrĩꞌcãrã weronojõ nicãrã niwʉ̃. Aꞌtocaterore majã Õꞌacʉ̃ yarã niꞌi. Cʉ̃ mʉsãrẽ catinuꞌcũcã weecʉ niwĩ. Mʉsãrẽ ñaꞌarõ weeꞌquere acobojocʉ niwĩ.
Õꞌacʉ̃ cʉ̃ dutiꞌquere yʉꞌrʉnʉꞌcãcã, marĩrẽ buꞌiri daꞌrebopĩ. Te marĩ peje ñaꞌase cʉomiꞌquere cʉ̃ macʉ̃ curusapʉ wẽrĩse meꞌrã acobojocʉ niwĩ.
Jesucristo cʉ̃ wẽrĩse meꞌrã nipeꞌtirã ĩꞌorõpʉ wãtĩarẽ docaqueꞌacã weecʉ niwĩ.
Mʉsã masĩsaꞌa, judío masã niꞌcãrẽ apeye baꞌasere baꞌadutitisama. Tojo weerã ãpẽrã mʉsã sĩꞌrĩsere, baꞌasetisere judío masãrẽ dutítisenojõrẽ na ucjacã, tʉꞌoticãꞌña. Na peje bosenʉmʉrĩ cʉosama. Niꞌcã cʉ̃ꞌmarẽ, maꞌma mujĩpũrẽ, tojo nicã semanarĩnʉcʉ̃ na soowʉase nʉmʉrĩrẽ cʉosama. Na weronojõta ticʉse bosenʉmʉrĩ weedutisama. “Mʉsã tojo weetirã, Õꞌacʉ̃ dutiꞌquere weeweꞌe”, nisama. Na tojo nicã, tʉꞌoticãꞌña.
Õꞌacʉ̃ tere ne waropʉre Jesucristore queose oꞌoyugʉ weecʉ niwĩ. Yʉꞌʉ macʉ̃ ye cjasere masĩato nígʉ̃ tojo weecʉ niwĩ. Niꞌcãrõacãrẽ Jesucristo aꞌtitojacʉ niwĩ. Tojo weegʉ masãrẽ aꞌtere todʉporopʉ dutiꞌquere Õꞌacʉ̃ sõꞌowaro weedutitimi majã.
Ãpẽrã mʉsãrẽ aꞌtiro nisoobosama: “Ʉ̃sã añurã niꞌi. Õꞌacʉ̃ ʉ̃sãrẽ añurõ wãcũato nírã beꞌti ñubueꞌe. Õꞌacʉ̃rẽ werecoꞌterãrẽ ñubuepeoꞌo. Ʉ̃sã cãrĩtimirã quẽꞌese weronojõ Õꞌacʉ̃ yere ĩꞌaꞌa. Tojo wéérã, ʉ̃sã ãpẽrã yʉꞌrʉoro Õꞌacʉ̃ ye cjasere añurõ masĩꞌi. Mʉsã quẽꞌrã tojota weeya. Mʉsã aꞌtere weetirã, buꞌiri cʉorãsaꞌa”, nibosama. Mʉsãrẽ tojo nicã, ne ẽjõpeoticãꞌña. “Masĩrã waro niꞌi ʉ̃sã”, ni wãcũsama. Tojo nimaꞌacãrã weema. Aꞌte masã wãcũse diaꞌcʉ̃ niꞌi.
Na Jesucristore sirututima. Marĩ pũrĩcã Jesucristo ya curuacjãrã niꞌi. Cʉ̃́ta nimi marĩ dʉpoá. Marĩrẽ cʉ̃ masĩsere, tutuasere oꞌosami. Te meꞌrã marĩ ʉmʉcorinʉcʉ̃ Õꞌacʉ̃ ʉaronojõ nemorõ aꞌmerĩ maꞌi, weetamumasĩꞌi.
Mʉsãrẽ todʉporopʉre mʉsã ñecʉ̃sʉmʉa nisetimʉjãtiꞌquere peje dutise nicaro niwʉ̃. Aꞌtocaterore todʉporopʉ weesetiꞌquere Jesucristo cʉ̃ wẽrĩse meꞌrã yʉꞌrʉweticã weecʉ niwĩ. Yʉꞌrʉwetica beꞌro nimicã, ¿deꞌro weerã mʉsã todʉporopʉ weesetiꞌcaronojõta niti tja?
Mʉsãrẽ ãpẽrã “Aꞌtenojõrẽ ñeꞌeticãꞌña, tenojõrẽ baꞌaticãꞌña”, nibosama.
Na tojo nírã, aꞌti turi cjase maata peꞌtisere ucũrã weema. Masã na wãcũrõ meꞌrã weedutise niꞌi.
Na dutise añubutiase weronojõ bʉsʉꞌʉ. Buꞌicjase diaꞌcʉ̃ aꞌtiro nitaꞌsasama: “Mʉsã quẽꞌrã ʉ̃sã weronojõta añurõ ẽjõpeoroʉaꞌa. Õꞌacʉ̃ marĩrẽ añurõ wãcũato nírã beꞌtiroʉaꞌa. Marĩ upʉ quẽꞌrã ñaꞌa nisaꞌa. Tojo weerã marĩ basu marĩ upʉre piꞌetise oꞌoroʉaꞌa. Marĩ piꞌetise oꞌóca beꞌro marĩ ñaꞌarõ ʉaripejasere cõꞌata basioꞌo”, nimisama. Niweꞌe. Na dutisere wéérã, marĩ mejãrõta tojacãꞌsaꞌa tja.
1-3 Yʉꞌʉ mʉsãrẽ todʉporopʉ níꞌcaronojõta Jesucristo wẽrĩcʉ niwĩ. Mʉsã cʉ̃ wẽrĩse meꞌrã todʉporopʉ weesetiꞌquere duꞌucãrã niwʉ̃. Cʉ̃rẽ cʉ̃ tutuase meꞌrã cʉ̃ pacʉ masõcʉ niwĩ. Mʉsã quẽꞌrãrẽ cʉ̃ macʉ̃rẽ ẽjõpeoyucã, cʉ̃ tutuase meꞌrã mʉsãrẽ catinuꞌcũcã weecʉ niwĩ. Tojo weerã aꞌti turi cjasere wãcũticãꞌña. Ʉꞌmʉse cjase peꞌere wãcũña.
Mʉsã Õꞌacʉ̃pʉre Jesucristo meꞌrã niꞌi. Jesucristo ʉꞌmʉsepʉ Õꞌacʉ̃ meꞌrã wiogʉ dujiri cũmurõpʉ nimi. Tojo weerã mʉsã Jesucristo nirṍ ʉꞌmʉsepʉ cjasere añurõ wãcũnʉrʉ̃ña.
Cʉ̃́ta marĩrẽ sʉꞌori nimi. Sʉꞌori catimi. Marĩ cʉ̃ meꞌrã niꞌi. Tojo weerã cʉ̃ aꞌti nucũcãpʉre apaturi aꞌticã, marĩ quẽꞌrã cʉ̃ tutuase, cʉ̃ asistese meꞌrã aꞌtirãsaꞌa.
Mʉsã aꞌti turi cjase ñaꞌase weesĩꞌrĩsere duꞌucãꞌña. Mʉsã, mʉsã nʉmosãnumia nitirãrẽ aꞌmetãrãticãꞌña. Mʉsã numia quẽꞌrã, mʉsã marãpʉsʉmʉa nitirãrẽ aꞌmetãrãticãꞌña. Ne ãpẽrã meꞌrã “Ñaꞌarõ weesĩꞌrĩsaꞌa”, niticãꞌña. Ne ãpẽrãrẽ mʉsã wãcũsepʉ “Narẽ wʉacãjĩ, na meꞌrã nisĩꞌrĩsaꞌa”, ni wãcũticãꞌña. Ãpẽrã na cʉosere ʉoticãꞌña. Mʉsã apeyenojõrẽ ʉorã, Õꞌacʉ̃ mejẽtare ẽjõpeorã weebosaꞌa.
Mʉsã todʉporopʉre tere weesetirã, ñaꞌarã nicãrã niwʉ̃.
Aꞌtocaterore majã nipeꞌtisere mʉsã ñaꞌarõ weesere, uase, ĩꞌatuꞌtise, ãpẽrãrẽ nituꞌti yabisere duꞌuya. Ñaꞌasere ne wãcũ bujicãꞌticãꞌña.
Ãpẽrãrẽ nisooticãꞌña. Mʉsã todʉporopʉ weesetiꞌquere duꞌutojacãrã niwʉ̃. Tojo weerã tere weeticãꞌña majã.
Aꞌtocaterore mʉsã apeye wãcũse cʉoꞌo. Õꞌacʉ̃ mʉsãrẽ weeꞌcʉ cʉ̃ weronojõ nisetiato nígʉ̃ mʉsãrẽ dʉcayunuꞌcũgʉ̃ weemi. Nemorõ cʉ̃rẽ masĩato nígʉ̃ tojo weemi.
Marĩ nipeꞌtirãrẽ Jesucristo ĩꞌorõpʉre ne dʉcawatise marĩꞌi. Judío masã, judío masã nitirã, ãpẽrã õꞌrẽcjʉ yapa casero yejecõꞌanoꞌcãrã, yejecõꞌanoꞌña marĩrãrẽ dʉcawatise marĩꞌi. Tojo nicã apesecjãrãpʉ, sumutoricjãrã, daꞌracoꞌteri masã, daꞌracoꞌtetiri masã, ãꞌrã nipeꞌtirã meꞌrã dʉcawatise marĩꞌi. Cʉ̃ nipeꞌtirã cʉ̃rẽ ẽjõpeorã wiogʉ nimi. Nipeꞌtirãpʉre nimi.
Õꞌacʉ̃ mʉsãrẽ maꞌimi. Cʉ̃ mʉsãrẽ cʉ̃ yarã niato nígʉ̃ besecʉ niwĩ. Tojo weerã ãpẽrãrẽ pajañaꞌña. Narẽ añurõ eꞌcatise meꞌrã weetamuña. Mʉsã “Ãpẽrã yʉꞌrʉoro niꞌi”, ni wãcũticãꞌña. Mʉsãrẽ mejẽcã nicã, tojo tʉꞌoñaꞌña. Wãcũtutuaya.
Mʉsã basu ãpẽrã meꞌrã aꞌmetuꞌtiꞌcãrã, ãpẽrã mejẽcã weecã tʉꞌsatiꞌquere narẽ acobojoya. Jesucristo mʉsãrẽ acobojocʉ niwĩ. Tojo weerã mʉsã quẽꞌrã ãpẽrãrẽ mejãrõta acobojoya.
Aꞌmerĩ maꞌiña. Mʉsã tojo maꞌírã, nipeꞌtise yʉꞌʉ dutiꞌquere weepeꞌocãꞌrãsaꞌa. Añurõ mʉsã basu sʉꞌori nisetirãsaꞌa.
Õꞌacʉ̃ cʉ̃ ʉaro weecã, mʉsã ye ejeripõꞌrãrĩpʉre eꞌcaticã weesami. Cʉ̃ ʉaro weetirã, bʉjawetisaꞌa. Tojo weerã cʉ̃ ʉaro weeya. Añurõ sʉꞌori nisetiya. Aꞌtere ʉasãgʉ̃, cʉ̃ mʉsãrẽ niꞌcã curua, niꞌcʉ̃ põꞌrã weecʉ niwĩ. Mʉsã cʉ̃rẽ eꞌcatise oꞌonuꞌcũcãꞌña.
Jesucristo ye quetire añurõ wãcũnʉrʉ̃ña. Cʉ̃ masĩse oꞌose meꞌrã ãpẽrãrẽ mʉsã basu aꞌmerĩ buꞌeya. Mʉsã ejeripõꞌrãrĩpʉ Õꞌacʉ̃rẽ eꞌcatise oꞌorã, basapeoya.
Mʉsã Jesucristo yarã niꞌi. Tojo weerã nipeꞌtise mʉsã weesetise, ucũsetisere cʉ̃ yarã weronojõta weeya. Jesucristo cʉ̃ tutuase meꞌrã tere weeta basioꞌo. Cʉ̃ pacʉre eꞌcatise oꞌonuꞌcũcãꞌña.
Marãpʉtirãnumia, Jesucristo marĩ wiogʉre ẽjõpeorã, aꞌtiro weeya. Mʉsã marãpʉsʉmʉarẽ na dutisere yʉꞌti ẽjõpeoya.
Mʉsã nʉmotirãʉmʉa peꞌe, mʉsã nʉmosãnumiarẽ maꞌiña. Na meꞌrã uaticãꞌña.
Wĩꞌmarã, maꞌmapjia, nipeꞌtise mʉsã pacʉsʉmʉa dutisere añurõ yʉꞌtiya. Õꞌacʉ̃ tojo weecã ʉasami.
Mʉsã põꞌrãrẽ naꞌirõ tuꞌti, uacã weeticãꞌña. Mʉsã tojo weecã, na bʉjaweti, mʉsã dutisere weemasĩtisama.
Daꞌracoꞌteri masã, nipeꞌtise mʉsã wiorã aꞌti nucũcãcjãrã na dutisere yʉꞌtiya. Na ĩꞌorõpʉre, na ĩꞌatiropʉre añurõ daꞌraya. Mʉsã wiorã ĩꞌorõpʉ diaꞌcʉ̃ añurõ daꞌrarã, mʉsã wiogʉ “Añurõ daꞌrama” ni wãcũato, nirã weebosaꞌa. Mʉsã tojo weeticãꞌña. Õꞌacʉ̃rẽ añurõ ẽjõpeotjĩarã, weesooro marĩrõ daꞌraya.
Mʉsã apeyenojõ daꞌrarã, añurõ tʉꞌsase meꞌrã daꞌraya. Teese meꞌrã weeticãꞌña. Masãrẽ daꞌrabosamirã, Jesucristore daꞌrabosarã weronojõ tʉꞌoñaꞌña.
Mʉsã cʉ̃rẽ daꞌracoꞌterã niꞌi. Cʉ̃́ta mʉsãrẽ ʉꞌmʉsepʉ wapayegʉsami. Mʉsã tere masĩtojaꞌa. Tojo weerã añurõ daꞌraya.
Ñaꞌarõ weeꞌque wapare Õꞌacʉ̃ buꞌiri daꞌregʉsami. Masã nipeꞌtirãrẽ niꞌcãrõnojõ buꞌiri daꞌresami. Ne niꞌcʉ̃ yʉꞌrʉwetitisami.
Dutiri masã, mʉsã quẽꞌrã ʉꞌmʉsepʉre niꞌcʉ̃ wiogʉ cʉoꞌo. Mʉsã tere masĩtojaꞌa. Tojo weerã Õꞌacʉ̃ ʉaronojõta mʉsãrẽ daꞌracoꞌterãrẽ añurõ cʉoya.
Õꞌacʉ̃rẽ añurõ tʉꞌocasanʉꞌcõtjĩarã, sẽrĩnuꞌcũcãꞌña. Cʉ̃rẽ “Añuꞌu”, ni eꞌcatise oꞌoya.
Mʉsã Õꞌacʉ̃rẽ sẽrĩrã, ʉ̃sã quẽꞌrãrẽ sẽrĩbosaya. “Pãjãrã Jesucristo ye quetire masĩtirãrẽ tʉꞌosĩꞌrĩcã weeato”, ni sẽrĩbosaya. Cʉ̃ ye queti dʉporocjãrãpʉ na masĩnoꞌña marĩꞌque añuse queti niꞌi. Aꞌte werese ye buꞌirita yʉꞌʉ buꞌiri daꞌreri wiꞌipʉ dujisaꞌa.
Yʉꞌʉre Õꞌacʉ̃rẽ sẽrĩbosaya. Yʉꞌʉre “Wisiro marĩrõ diacjʉ̃ wereato”, ni sẽrĩbosaya.
Ãpẽrã Jesucristore ẽjõpeotirã meꞌrã añurõ nisetiya. Na meꞌrã mʉsã weesetisetirinʉcʉ̃ Õꞌacʉ̃ ʉaronojõta narẽ añurõ weeya.
Na meꞌrã ucũrã, añurõ tʉꞌsaropʉta tʉꞌotʉꞌsase meꞌrã ucũña. Ãpẽrã mʉsãrẽ sẽrĩtiñaꞌcã, añurõ diacjʉ̃ yʉꞌtiya.
Tíquico yʉꞌʉ meꞌrãcjʉ̃ yʉꞌʉ maꞌigʉ̃ aꞌtiro weegʉsami. Yé quetire mʉsãrẽ weregʉ waꞌagʉsami. Cʉ̃ yʉꞌʉ meꞌrã marĩ wiogʉ Jesucristo yere daꞌracoꞌtetamugʉ̃ nimi. Tojo nicã yʉꞌʉre buꞌetamugʉ̃ nimi.
Yʉꞌʉ cʉ̃rẽ mʉsã tiropʉ waꞌadutigʉti weeꞌe. Ʉ̃sã ye quetire tʉꞌorã, mʉsã wãcũtutua, eꞌcatinemorãsaꞌa.
Onésimo mʉsã ya macã nícũꞌcʉ quẽꞌrã cʉ̃ meꞌrã waꞌagʉsami. Cʉ̃ yʉꞌʉ maꞌigʉ̃, yʉꞌʉ meꞌrãcjʉ̃ aꞌtocaterore ʉ̃sãrẽ añurõ weetamugʉ̃ weemi. Na pʉarã mʉsãrẽ wererãsama nipeꞌtise aꞌto Romapʉ deꞌro waꞌaꞌquere.
Aristarco mʉsãrẽ añudutimi. Cʉ̃ quẽꞌrã yʉꞌʉ meꞌrã buꞌiri daꞌreri wiꞌipʉ nimi. Marco, Bernabé basucʉ quẽꞌrã mʉsãrẽ añudutimi. Marco mʉsã tiropʉ sijacã, yʉꞌʉ mʉsãrẽ todʉporo níꞌcaronojõta añurõ ñeꞌeapa.
Epafras mʉsã meꞌrãcjʉ̃ añudutimi. Cʉ̃ Jesucristo ye cjasere daꞌracoꞌtegʉ nimi. Cʉ̃ mʉsãrẽ ʉpʉtʉ sẽrĩbosagʉ weemi. Õꞌacʉ̃rẽ añurõ sirutuato, cʉ̃ ʉaro añurõ weenuꞌcũato nígʉ̃, tojo sẽrĩbosami.
Yʉꞌʉ diacjʉ̃ta wereꞌe. Cʉ̃ mʉsãrẽ ʉpʉtʉ sẽrĩbosacã ĩꞌaꞌa. Ãpẽrã quẽꞌrãrẽ Laodiceacjãrãrẽ, tojo nicã Hierápolicjãrãrẽ sẽrĩbosami.
Luca ocoyeri masʉ̃ ʉ̃sã ʉpʉtʉ maꞌigʉ̃ mʉsãrẽ añudutimi. Apĩ quẽꞌrã Demas wãmetigʉ añudutise oꞌomi.
Laodiceacjãrã Jesucristore ẽjõpeorã añuato. Ninfa wãmetigo quẽꞌrã añuato. Tojo nicã nipeꞌtirã co ya wiꞌipʉ Õꞌacʉ̃rẽ ẽjõpeorã nerẽwʉarã añuato.
Mʉsã aꞌti pũrĩrẽ buꞌepeꞌoca beꞌro Laodiceacjãrãpʉre oꞌóya. Na quẽꞌrã na nerẽwʉaropʉ buꞌeĩꞌoato. Mʉsã quẽꞌrã ape pũrĩ Laodiceacjãrãrẽ yʉꞌʉ ojáca pũrĩrẽ ñeꞌerã, mʉsã nerẽrõpʉ buꞌeya.
Aꞌtiro niña Arquipore: “Marĩ wiogʉ daꞌradutigʉ cũuꞌquere añurõ daꞌratuꞌajaya.”
Aꞌte nitʉose darire mʉsãrẽ añudutise oꞌogʉ, yʉꞌʉ basuta ojaꞌa. Wãcũña yʉꞌʉ buꞌiri daꞌreri wiꞌipʉ nisere. Õꞌacʉ̃rẽ sẽrĩbosaya. Õꞌacʉ̃ mʉsãrẽ añurõ weeato.
Tocãꞌrõta ojaꞌa.
Pablo
Yʉꞌʉ Pablo, yʉꞌʉ meꞌrãcjãrã Silvano, Timoteo meꞌrã mʉsãrẽ aꞌti pũrĩrẽ ojaꞌa. Mʉsã Tesalónicacjãrãrẽ marĩ pacʉ Õꞌacʉ̃, marĩ wiogʉ Jesucristo yarãrẽ añudutise oꞌoꞌo. Õꞌacʉ̃ mʉsãrẽ añurõ weeato. Mʉsãrẽ ejerisãjãcã weeato.
Mʉsãrẽ ʉ̃sã ñubuesetirinʉcʉ̃ marĩ pacʉ Õꞌacʉ̃rẽ eꞌcatise oꞌonuꞌcũcãꞌa.
Cʉ̃rẽ ñubuerã, aꞌtiro niꞌi. “Õꞌacʉ̃, Tesalónicacjãrã mʉꞌʉ macʉ̃ Jesucristore ẽjõpeorã añurõ weesetisama. Na maꞌisere ĩꞌorã, ãpẽrãrẽ añurõ weetamusama. Jesucristo cʉ̃ apaturi aꞌtiatjere eꞌcatise meꞌrã yucuerã weesama. Tojo weerã cʉ̃rẽ ẽjõpeoduꞌutisama”, ni ñubueꞌe Õꞌacʉ̃rẽ.
Õꞌacʉ̃ mʉsãrẽ maꞌimi. Cʉ̃, yarã niato nígʉ̃ besecʉ niwĩ. Ʉ̃sã aꞌtere masĩꞌi.
Mʉsãrẽ Jesú ye quetire wererã, ʉ̃sã ye ʉseri meꞌrã diaꞌcʉ̃ weretiwʉ. Espíritu Santu tutuase meꞌrã werewʉ. Ʉ̃sã buꞌese diacjʉ̃ta niꞌi nírã, mʉsãrẽ buꞌewʉ.
Mʉsã masĩsaꞌa. Ʉ̃sã topʉ nírã, mʉsãrẽ maꞌírã, añurõ weesetiwʉ.
Mʉsã ʉ̃sã weeꞌquere ĩꞌacũurã, ʉ̃sã weronojõta weeseticãrã niwʉ̃. Tere wéérã, Jesucristo weesetiꞌcaronojõta weecãrã niwʉ̃. Mʉsãrẽ Espíritu Santu eꞌcatise oꞌocã, ʉpʉtʉ piꞌetimirã, Jesucristo ye quetire ñeꞌewʉ̃.
Tojo weerã mʉsã Jesure ẽjõpeosere ĩꞌorã, añuse queose nipeꞌtirã ãpẽrã Jesure ẽjõpeorãrẽ oꞌocãrã niwʉ̃. Mʉsã ya diꞌta Macedoniacjãrãrẽ, tojo nicã ãpẽrã aꞌti diꞌta Acayacjãrãrẽ tojo weecãrã niwʉ̃.
Mʉsã meꞌrãta marĩ wiogʉ Jesú ye queti nipeꞌtiropʉ seꞌsa waꞌaꞌa. Macedonia, Acaya diaꞌcʉ̃ mejẽtare seꞌsaro weeweꞌe. Nipeꞌtirocjãrãpʉ mʉsã Õꞌacʉ̃rẽ ẽjõpeosere masĩpeꞌtitojama. Tojo weerã tere ãpẽrãrẽ wereweꞌe.
Mejõ na peꞌeta mʉsã weesetisere quetiwerema. Ʉ̃sã mʉsã tiropʉ nicã, mʉsã ʉ̃sãrẽ añurõ weeꞌquere werema. Apeyema, mʉsã queose yeeꞌcãrãrẽ ẽjõpeoduꞌuꞌquere werema. Tere duꞌu, niꞌcãrõacãrẽ Õꞌacʉ̃ catigʉ diacjʉ̃ nigʉ̃́ peꞌere ẽjõpeo, cʉ̃ ʉaro weeaporo.
Õꞌacʉ̃ cʉ̃ macʉ̃ Jesú ʉꞌmʉsepʉ nigʉ̃rẽ, cʉ̃ apaturi aꞌtiatjere eꞌcatise meꞌrã yucuerã weeaporo. Aꞌtere ãpẽrã ʉ̃sãrẽ quetiwerema mʉsã weesetisere. Õꞌacʉ̃ cʉ̃ macʉ̃ wẽrĩꞌcʉpʉre masõcʉ niwĩ. Cʉ̃ Jesúta nimi marĩ ʉpʉtʉ buꞌiri bocaboꞌquere yʉꞌrʉoꞌcʉ.
Acawererã, mʉsã aꞌtere añurõ masĩsaꞌa. Ʉ̃sã Tesalónicapʉ sijarã, mejõ warota buꞌecusiaticãrã niwʉ̃. Ʉ̃sã buꞌesere tʉꞌorã, mʉsã pãjãrã Jesure ẽjõpeowʉ.
Ʉ̃sã mʉsã tiropʉ waꞌase dʉporo ʉ̃sã Filipopʉ niwʉ̃. Topʉ nicã, tocjãrã ʉ̃sãrẽ tãrã, ñaꞌarõ bujicãꞌwã. Mʉsã tere masĩsaꞌa. Mʉsã ya macãcjãrã quẽꞌrã ʉ̃sã weresere cãꞌmotaꞌasĩꞌrĩmiwã. Na tojo weemicã, Õꞌacʉ̃ ʉ̃sãrẽ añurõ wãcũtutuase oꞌowĩ. Tojo weerã cʉ̃ ye quetire uiro marĩrõ werewʉ.
Mʉsãrẽ Jesú ye quetire wererã, mejẽcã peꞌe weretiwʉ. Ñaꞌarõ weesĩꞌrĩrã, numiarẽ aꞌmetãrãsĩꞌrĩrã, weetaꞌsase meꞌrã weretiwʉ.
Õꞌacʉ̃ peꞌe ĩꞌabesetojagʉpʉ cʉ̃ ye queti weresere cũugʉ̃tigʉ ʉ̃sãrẽ besecʉ niwĩ. Masã ʉ̃sã meꞌrã eꞌcatiato nírã mejẽta cʉ̃ ye quetire werewʉ. Õꞌacʉ̃ peꞌere eꞌcatidutirã werewʉ. Õꞌacʉ̃ nimi nipeꞌtise marĩ wãcũsere masĩgʉ̃.
Ʉ̃sã topʉ nírã, ne niꞌcãti mʉsã yere ʉaripejarã, añurõ ucũtaꞌsa weretiwʉ. Mʉsã aꞌtere masĩsaꞌa. Õꞌacʉ̃ quẽꞌrã diacjʉ̃ta ʉ̃sã wãcũsere masĩsami.
6-7 Ʉ̃sã Jesú oꞌóꞌcãrã niꞌi. Tojo weerã “Ʉ̃sãrẽ wiorã weronojõ ĩꞌaña”, nímasĩbopã. Tojo nita basiomicã, ne niꞌcʉ̃rẽ nitiwʉ. Aꞌtiro peꞌe weewʉ. Niꞌcõ numio co macʉ̃rẽ coꞌte miꞌo masõsamo. Co weronojõ ʉ̃sã quẽꞌrã mʉsã tiropʉ nírã, mʉsãrẽ maꞌírã, tojota weewʉ.
Mʉsãrẽ maꞌírã, Õꞌacʉ̃ ye queti diaꞌcʉ̃rẽ weretiwʉ. Nipeꞌtise ʉ̃sã põtẽorõ weetamuta basiosere weetamuwʉ̃. Mʉsãrẽ ʉpʉtʉ maꞌicãti.
Ʉ̃sã topʉ nírã daꞌraꞌquere mʉsã wãcũsaꞌa. Mʉsãrẽ Õꞌacʉ̃ ye quetire wererã, peje caribose oꞌosĩꞌrĩtiwʉ. Tojo weerã ʉ̃sãrẽ aꞌmácaticãꞌto nírã ʉ̃sã basu daꞌrawʉ. Ñamirĩ, ʉmʉcori yóacãta ʉ̃sã baꞌatjere, ʉ̃sãrẽ dʉꞌsasenojõrẽ wapataꞌarã daꞌrawʉ.
Ʉ̃sã weesetiꞌquere mʉsã ĩꞌawʉ̃. Õꞌacʉ̃ quẽꞌrã masĩsami. Mʉsã Jesucristore ẽjõpeorã meꞌrã nírã, ʉ̃sã weesooro marĩrõ nisetiwʉ. Mejẽcã weetiwʉ. Õꞌacʉ̃ ʉaronojõ nisetiwʉ. Tojo weerã ãpẽrã ʉ̃sãrẽ “Na buꞌiri cʉoma” nirṍ marĩrõ nicãꞌwʉ̃.
Apeye mʉsã ye cjasere weregʉti. Õꞌacʉ̃ ye quetire werecã, mʉsã “Õꞌacʉ̃ ye ucũse niꞌi” nírã, maata ẽjõpeowʉ. “Masã na ucũsere ẽjõpeobosaʉ”, nitiwʉ. Mʉsã tojo weesere wãcũrã, Õꞌacʉ̃rẽ eꞌcatise oꞌonuꞌcũcãꞌa. Ʉ̃sã mʉsãrẽ wereꞌque Õꞌacʉ̃ ucũse warota niwʉ̃. Te queti meꞌrãta Õꞌacʉ̃ cʉ̃ ʉaro weeato nígʉ̃ mʉsãrẽ siape meꞌrã dʉcayunuꞌcũgʉ̃ weemi.
Mʉsã Jesucristore ẽjõpeocã, mʉsã ya diꞌtacjãrã mʉsãrẽ piꞌetise oꞌocãrã niwã. Judea diꞌtapʉ quẽꞌrãrẽ na acawererã judío masã mʉsãrẽ waꞌaꞌcaronojõta Jesure ẽjõpeorãrẽ weecãrã niwã.
Judío masãta dʉporocjãrãpʉ quẽꞌrãrẽ Õꞌacʉ̃ ye queti weremʉꞌtãrĩ masãrẽ wẽjẽcãrã niwã. Marĩ wiogʉ Jesure tojota weecãrã niwã. Ʉ̃sã quẽꞌrãrẽ mʉsã ya macãpʉ nicã, ʉ̃sãrẽ ʉatirã, cõꞌacãꞌwã. Tojo weegʉ Õꞌacʉ̃ na meꞌrã tʉꞌsatisami. Judío masã nipeꞌtirã Jesure ẽjõpeorã meꞌrã cumuca diaꞌcʉ̃ ʉacãꞌma.
Judío masã nitirãrẽ Õꞌacʉ̃ yʉꞌrʉocã ʉatima. Tojo weerã narẽ Jesú ye quetire werecã ʉasãtirã, aꞌtiro weewã. Ʉ̃sã narẽ weresere cãꞌmotaꞌasĩꞌrĩmiwã. Na ñaꞌarõ weese siape meꞌrã nemorõ weeꞌe. Tojo weerã na pajibutiaro buꞌiri cʉoma. Na yʉꞌrʉnʉꞌcãpose buꞌiri niꞌcãrõacãpʉta na Õꞌacʉ̃ buꞌiri daꞌresere bocarãsama.
Ʉ̃sã mʉsã tiropʉre wijawãꞌcãtica beꞌroacã maata mʉsãrẽ ĩꞌasĩꞌrĩmicãti. Ʉ̃sã upʉ topʉ nitimicã, mʉsã tiropʉ diaꞌcʉ̃ ejeripõꞌrãtiwʉ. Topʉre ʉpʉtʉ waꞌasĩꞌrĩmiwʉ̃ tja.
Pejetiri yʉꞌʉ Pablo basu peꞌeta “Waꞌagʉti”, nimiwʉ̃. Ʉ̃sã topʉ waꞌasĩꞌrĩsetirinʉcʉ̃ wãtĩ ʉ̃sãrẽ cãꞌmotaꞌamʉjãwĩ.
19-20 Mʉsãta niꞌi ʉ̃sãrẽ eꞌcatise oꞌorã. Tojo weerã mʉsãrẽ pũrõ ĩꞌasĩꞌrĩsaꞌa. Marĩ wiogʉ Jesú cʉ̃ apaturi aꞌti turipʉ aꞌticã, cʉ̃rẽ wererãti mʉsã ye quetire. Aꞌtiro nirãti: “Ãꞌrãta nima ʉ̃sãrẽ eꞌcatise oꞌoꞌcãrã. Narẽ mejõ waro mʉꞌʉ ye quetire weretiwʉ. Na tere tʉꞌorã, mʉꞌʉrẽ añurõ ẽjõpeowã. Tojo weerã pũrõ eꞌcatiꞌi na meꞌrã”, nirãti cʉ̃rẽ.
1-2 Mʉsã ye quetire tʉꞌosĩꞌrĩrã, põtẽoticãti. Tojo weerã mʉsã tiropʉ Timoteore ĩꞌadutirã oꞌówʉ. “Ʉ̃sã peꞌe Atenapʉ tojarãti”, niwʉ̃. Timoteo ʉ̃sã meꞌrãcjʉ̃ Jesú ye quetire werecusiatamugʉ̃ nimi. Cʉ̃ mʉsãrẽ Jesure nemorõ ẽjõpeocã weegʉsami nírã, oꞌówʉ. Tojo nicã wãcũtutuanemosere wereato nírã cʉ̃rẽ oꞌówʉ.
3-4 Ãpẽrã masã mʉsã Jesure ẽjõpeocã ĩꞌarã, ĩꞌatuꞌti, bujicãꞌsama. Na tojo weecã, Jesure ẽjõpeoduꞌuticãꞌto nírã Timoteore weredutirã oꞌówʉ. Ʉ̃sã topʉ nírã, mʉsãrẽ aꞌtere wereyutojawʉ. “Marĩ Jesure ẽjõpeorã, piꞌetinoꞌrõsaꞌa”, niwʉ̃. Ʉ̃sã níꞌcaronojõta marĩ nipeꞌtirãrẽ queoro waꞌaro weeꞌe. Mʉsã tere masĩsaꞌa.
Mʉsã Jesure ẽjõpeosere masĩsĩꞌrĩgʉ̃ põtẽoti, ¿deꞌro waꞌamiti narẽ? nígʉ̃, mʉsã ye quetire miitidutigʉ Timoteore oꞌówʉ. “Apetero weegʉ mʉsãrẽ wãtĩ Jesure ẽjõpeoduꞌucã weecãꞌpĩ”, nicãti. ¿Ʉ̃sã buꞌeꞌque ne wapamarĩpari? ni masĩsĩꞌrĩgʉ̃ cʉ̃rẽ oꞌówʉ.
Niꞌcãrõacãrẽ Timoteo mʉsã tiropʉ níꞌcʉ dajatojami aꞌtopʉre. Cʉ̃ mʉsã yere añuse quetití dajami. Aꞌtiro niami: “Na Jesure ẽjõpeonuꞌcũcãꞌma. Na basu añurõ aꞌmerĩ maꞌisetiama. Marĩrẽ maꞌise meꞌrã wãcũnuꞌcũcãꞌma. Marĩrẽ pũrõ ĩꞌasĩꞌrĩama marĩ narẽ ĩꞌasĩꞌrĩrõnojõta”, ni quetití dajami.
Mʉsã Jesure ẽjõpeose quetire tʉꞌorã ʉ̃sã piꞌetimirã, eꞌcatiꞌi.
Marĩ wiogʉ Jesure ẽjõpeonuꞌcũcã tʉꞌorã, yujupʉta ʉ̃sã ejerisãjãse cʉoꞌo.
Tojo weerã mʉsãrẽ wãcũrã, eꞌcatiyʉꞌrʉasaꞌa. Õꞌacʉ̃rẽ mʉsã ye cjasere ʉ̃sã ¿deꞌro wee eꞌcatise oꞌopõtẽobosaʉ? Basioweꞌe.
Ñamirĩ, ʉmʉcorita yóacã Õꞌacʉ̃rẽ sẽrĩnuꞌcũcãꞌa mʉsã tiropʉ waꞌasĩꞌrĩrã. Mʉsãrẽ Jesú yere wereyapadaꞌreosĩꞌrĩsaꞌa.
Ʉ̃sã marĩ pacʉ Õꞌacʉ̃rẽ, marĩ wiogʉ Jesure aꞌtiro sẽrĩꞌi. “Tesalónicacjãrã tiropʉ ʉ̃sãrẽ oꞌóya.
Nemorõ na basu aꞌmerĩ maꞌiseticã weeya. Nipeꞌtirã ãpẽrã quẽꞌrãrẽ maꞌicã weeya. Narẽ ʉ̃sã maꞌirõnojõta na quẽꞌrã ãpẽrãrẽ maꞌiato.
Õꞌacʉ̃, mʉꞌʉrẽ ẽjõpeoduꞌuticãꞌto. Mʉꞌʉ ʉaro weeato. Narẽ wãcũtutuacã weeya. Mʉꞌʉ narẽ tojo weecã, mʉꞌʉ ĩꞌorõpʉ buꞌiri marĩrã nirãsama. Tojo weerã Jesú apaturi aꞌti turipʉre cʉ̃ yarã meꞌrã aꞌticã, buꞌiri marĩrã nirãsama.” Aꞌtiro ni sẽrĩbosaꞌa mʉsã ye cjasere marĩ pacʉ Õꞌacʉ̃rẽ.
Apeye mʉsã ye cjasere werenemosĩꞌrĩsaꞌa. Yʉꞌʉ basu dutise mejẽta niꞌi. Marĩ wiogʉ Jesú dutisere wereꞌe. Ʉ̃sã mʉsãrẽ dutiꞌcaronojõta Õꞌacʉ̃ tʉꞌsasenojõrẽ weeya. Mʉsã niꞌcãrõacãrẽ Õꞌacʉ̃ dutiꞌquere weerã weeꞌe. Siape meꞌrã nemorõ weenemoña.
Ʉ̃sã wereꞌquere mʉsã masĩsaꞌa. Aꞌtere wererã, Jesú marĩ wiogʉ cʉ̃ dutiro meꞌrã mʉsãrẽ werewʉ.
Õꞌacʉ̃ cʉ̃ ʉaro weecã tʉꞌsasami. Cʉ̃ yarã weronojõ weesetiya. Mʉsã nʉmosãnumia, mʉsã marãpʉsʉmʉa nitirãrẽ aꞌmetãrãticãꞌña.
Mʉsãnʉcʉ̃ wiopesase meꞌrã ñaꞌarõ weeĩꞌorõ marĩrõ omocã dʉꞌte, nʉmotibʉroya. Mʉsã tojo weecã ĩꞌarã, ãpẽrã “Añurõ weema”, nirãsama.
Õꞌacʉ̃rẽ masĩtirã numiarẽ ñaꞌarõ weesĩꞌrĩrã, ʉaripejasama. Mʉsã na weronojõ niticãꞌña. Mejõ wãcũtutuaya.
Ne apĩ nʉmorẽ aꞌmetãrãticãꞌña. Mʉsã apĩ nʉmorẽ aꞌmetãrãrã, co marãpʉre ñaꞌarõ weerã weesaꞌa. Õꞌacʉ̃ aꞌte ñaꞌase weerãrẽ buꞌiri daꞌregʉsami. Todʉporopʉ mʉsãrẽ weretojawʉ aꞌte nʉcʉ̃ĩꞌase quetire.
Õꞌacʉ̃ marĩrẽ ñaꞌasere weedutiticʉ niwĩ. Añuse peꞌere cʉ̃rẽ ẽjõpeorã weesetironojõ weeduticʉ niwĩ.
Noꞌo aꞌte buꞌesere teerãnojõ ʉ̃sãrẽ teerã mejẽta weesama. Õꞌacʉ̃ peꞌere teerã weesama. Õꞌacʉ̃ marĩrẽ cʉ̃ ʉaro weedutigʉ Espíritu Santure oꞌócʉ niwĩ. Tojo weerã cʉ̃ ʉaro weetirã, “Õꞌacʉ̃, mʉꞌʉrẽ ʉaweꞌe”, nirã weesama.
Mʉsã aꞌmerĩ maꞌisetise pũrĩcãrẽ wereweꞌe. Õꞌacʉ̃ cʉ̃ basu peꞌe Espíritu Santu meꞌrã mʉsãrẽ aꞌmerĩ maꞌidutitojacʉ niwĩ.
Mʉsã ya diꞌta Macedoniacjãrãrẽ nipeꞌtirã Jesure ẽjõpeorãrẽ maꞌisetirã, cʉ̃ dutiꞌcaronojõ weerã weeꞌe. Aꞌte peꞌema mʉsãrẽ weregʉti. Jesure ẽjõpeorãrẽ nemorõ maꞌinemoña.
Añurõ cumuca marĩrõ nisetiya. Ãpẽrãrẽ queti pooticãꞌña. Mʉsã ye nitisere, ãpẽrã ye cjasere ucja wãcũnʉrʉ̃ticãꞌña. Mʉsã ye peꞌere wãcũña. Mʉsã daꞌrase cʉosere añurõ daꞌrasetiya. Nijĩsijaticãꞌña. Todʉporopʉre mʉsã tiropʉ nírã, aꞌtere weretojawʉ.
Apeye tja weregʉti. Wẽrĩꞌcãrãpʉ deꞌro waꞌarãsari nisere mʉsãrẽ werecasanʉꞌcõsĩꞌrĩsaꞌa. Aꞌtere masĩrã, Jesure ẽjõpeorã na wẽrĩcã, pũrõ bʉjawetisome. Aꞌtiro niꞌi. Jesure ẽjõpeorã wẽrĩrã, cʉ̃ tiropʉ cʉ̃ meꞌrã ninuꞌcũcãꞌrãsama. Cʉ̃rẽ ẽjõpeotirã pũrĩcã cʉ̃ tiropʉ ne waꞌasome. Tojo weerã Jesure ẽjõpeotitjĩarã, na meꞌrãcjãrã, na acawererã wẽrĩcã, pũrõ bʉjawetisama. Mʉsã pũrĩcã Jesure ẽjõpeoꞌo. Tojo weerã na weronojõ bʉjawetiticãꞌña.
Marĩ aꞌtere ẽjõpeoꞌo. Jesú wẽrĩꞌcʉpʉ masãcʉ niwĩ. Cʉ̃ apaturi aꞌti turipʉ aꞌticã, cʉ̃rẽ ẽjõpeorã wẽrĩꞌcãrãrẽ Õꞌacʉ̃ cʉ̃ macʉ̃rẽ masõꞌcaronojõta masõgʉ̃sami. Masõtoja, cʉ̃ tiropʉ miagʉ̃sami.
Niꞌcãrõacãrẽ marĩ wiogʉ Jesú wereꞌquere mʉsãrẽ wereturiarã weeꞌe. Jesú aꞌti turipʉ apaturi aꞌticã, Jesure ẽjõpeorã cʉ̃rẽ põtẽrĩrã waꞌarãsama. Cʉ̃rẽ põtẽrĩrã, marĩ catirã ãpẽrã wẽrĩꞌcãrã dʉporo ʉꞌmʉtãwãꞌcãsome.
Aꞌtiro peꞌe waꞌarosaꞌa. Jesú cʉ̃ ucũse dutise meꞌrã ʉꞌmʉsepʉ aꞌtigʉsami. Õꞌacʉ̃rẽ werecoꞌterã wiogʉ ʉpʉtʉ ucũquejo, Õꞌacʉ̃ yaro putiro coronetare putigʉsami. Tojo waꞌacã, Jesure ẽjõpeorã wẽrĩꞌcãrã ape upʉ meꞌrã masãmʉꞌtãrãsama.
Na beꞌroacã marĩ Jesure ẽjõpeorã quẽꞌrã aꞌti nucũcãpʉ catirã oꞌmecururipʉ na meꞌrã mʉjãarãsaꞌa. Topʉ Jesure põtẽrĩrãsaꞌa. Tojo wee cʉ̃ meꞌrã ninuꞌcũcãꞌrãsaꞌa.
Mʉsã aꞌtere ãpẽrãrẽ wereturiaya. Tojo weerã mʉsã aꞌmerĩ wãcũtutuacã weerãsaꞌa.
Di nʉmʉ, noꞌocátero nicã Jesú apaturi aꞌtigʉsari nisema masĩnoꞌña marĩꞌi. Tojo weerã mʉsãrẽ wereweꞌe.
Queose meꞌrã mʉsãrẽ weregʉti. Niꞌcʉ̃ yajari masʉ̃ ñamipʉ wãcũña marĩrõ yajagʉ aꞌtisami. Cʉ̃ weronojõta Jesú quẽꞌrã marĩ ne wãcũtiri cura aꞌtigʉsami. Mʉsã cʉ̃ wãcũña marĩrõ aꞌtiatjere masĩtojasaꞌa.
Jesure ẽjõpeotirã cʉ̃ apaturi aꞌtiatji dʉporoacã aꞌtiro wãcũrãsama. “Ʉ̃sã uiro marĩrõ añurõ nicãꞌa”, nirãsama. Aꞌtiro na wãcũcũñarĩ cura narẽ peje ñaꞌase waꞌarosaꞌa. Niꞌcõ nijĩpaco wãcũña marĩrõ wĩꞌmagʉ̃ wʉatji dʉporoacã pũrĩse piꞌetinʉꞌcãsamo. Na quẽꞌrã Jesure ẽjõpeotirã tojota wãcũña marĩrõ ʉpʉtʉ piꞌetirãsama. Ne niꞌcʉ̃ yʉꞌrʉwetisome.
Masã Jesure ẽjõpeotirã naꞌitĩꞌarõpʉ nirã́ weronojõ nisama. Na cʉ̃rẽ yʉꞌrʉnʉꞌcã, cʉ̃ ʉaro weetisama. Mʉsã pũrĩcã na weronojõ niweꞌe. Tojo weerã Jesú cʉ̃ apaturi aꞌti diꞌtapʉ aꞌticã, ĩꞌaʉcʉasome. Yajari masʉ̃rẽ ĩꞌamarĩarõ weronojõ waꞌasome.
Mʉsã ñaꞌase weesetiꞌquere Jesú acobojotojacʉ niwĩ. Tojo weerã boꞌreyuro, ʉmʉcopʉ nirã́ weronojõ niꞌi. Marĩ Jesú yarã ñaꞌase weeborãnojõ niweꞌe. Jesure ẽjõpeotirã peꞌe ñaꞌarõ weesetisama. Naꞌitĩꞌarõ, ñamipʉ nirã́ weronojõ nisama.
Marĩ cãrĩrã weronojõ niticãꞌrã. Jesú apaturi aꞌtiatjere wãcũtirã, cãrĩrã weronojõ nisama. Marĩ peꞌe cʉ̃ aꞌtiatjere añurõ tʉꞌomasĩse meꞌrã wãcũnʉrʉ̃rã. Ñaꞌase weesĩꞌrĩrã, wãcũtutuarã.
Ñamipʉ masã cãrĩma. Queꞌari masã ñamipʉta queꞌasama.
Marĩ peꞌe Jesú yarã ʉmʉcopʉ nirã́ weronojõ niꞌi. Tojo weerã marĩ weesere añurõ tʉꞌoñaꞌnʉꞌcõtojarãpʉ weesetirã. Queose meꞌrã weregʉti. Niꞌcʉ̃ surara aꞌmewẽjẽrõpʉ waꞌagʉ, cʉ̃ upʉre cãꞌmotaꞌagʉ cõmesuꞌtirore sãñasami. Cʉ̃ weronojõta marĩ wãtĩrẽ cãꞌmotaꞌarã Õꞌacʉ̃rẽ ẽjõpeonuꞌcũcãꞌrã. Ãpẽrãrẽ maꞌirã. Dʉpoare cãꞌmotaꞌarã cõmesapeare pesaro weronojõ Jesú cʉ̃ apaturi aꞌtiatjere, marĩ cʉ̃ meꞌrã ninuꞌcũatjere wãcũnʉrʉ̃rã. Marĩ tojo weecã, wãtĩ marĩrẽ ñaꞌarõ weemasĩtisami.
Õꞌacʉ̃ buꞌiri bocato nígʉ̃ mejẽta marĩrẽ besecʉ niwĩ. Mejõ marĩ buꞌiri cʉoboꞌcãrãrẽ marĩ wiogʉ Jesucristo meꞌrã yʉꞌrʉocʉ niwĩ.
Cʉ̃ meꞌrã ninuꞌcũcãꞌto nígʉ̃ marĩrẽ wẽrĩbosacʉ niwĩ. Tojo weerã cʉ̃ apaturi aꞌticã, cʉ̃rẽ ẽjõpeorã wẽrĩꞌcãrã, marĩ catirã cʉ̃ meꞌrã ninuꞌcũcãꞌrãsaꞌa.
Tere wãcũrã, mʉsã niꞌcãrõacã weesetironojõta ãpẽrãrẽ aꞌmerĩ weetamu, wãcũtutuacã weeya.
Acawererã, mʉsãrẽ aꞌtiro weecã ʉasaꞌa. Õꞌacʉ̃ ye queti wererãrẽ, cʉ̃ beseꞌcãrãrẽ wiopesase meꞌrã ĩꞌaña. Õꞌacʉ̃ narẽ cʉ̃ ye quetire buꞌedutigʉ, mʉsãrẽ werecasadutigʉ cũucʉ niwĩ.
Na mʉsã deꞌro wee nisetiatjere wererã, ʉpʉtʉ daꞌrama. Tojo weerã maꞌise meꞌrã narẽ wãcũña. Aꞌmerĩ aꞌpepũrĩticãꞌña. Aꞌmerĩ añurõ nisetiya.
Apeye mʉsãrẽ werenemorãti. Nijĩsijarãrẽ daꞌradutiya. Wãcũqueꞌtirãrẽ wãcũtutuacã weeya. Õꞌacʉ̃ yere weetutuatirãrẽ weetamuña. Mʉsãrẽ mejẽcã waꞌacã, uayeticãꞌña. Nʉꞌcãña.
Mʉsãrẽ ãpẽrã ñaꞌarõ weecã, narẽ aꞌmeticãꞌña. Aꞌtiro peꞌe weeya. Mʉsã meꞌrãcjãrãrẽ, nipeꞌtirãrẽ añurõ weenuꞌcũcãꞌña.
Eꞌcatise meꞌrã ninuꞌcũcãꞌña. Bʉjawetiticãꞌña.
Mʉsã noꞌo nirṍ, noꞌo waꞌaro Õꞌacʉ̃rẽ wãcũ ñubuenuꞌcũcãꞌña.
Mʉsãrẽ ñaꞌarõ, añurõ waꞌacã quẽꞌrãrẽ, Õꞌacʉ̃rẽ eꞌcatise oꞌonuꞌcũcãꞌña. Aꞌte nipeꞌtisere Õꞌacʉ̃ marĩ Jesucristore ẽjõpeorãrẽ weecã ʉasami.
Espíritu Santu mʉsã wãcũsepʉre werecã, cãꞌmotaꞌaticãꞌña. Yʉꞌtiya cʉ̃ dutisere.
Õꞌacʉ̃ ye queti weresere tʉꞌorã, yabi bujicãꞌticãꞌña.
Aꞌtiro peꞌe weeya. Na weresere wãcũ, tʉꞌocasanʉꞌcõpeꞌocãꞌña. Añuse nicã, tere weeya.
Noꞌo ñaꞌase nisenojõrẽ weeticãꞌña.
Õꞌacʉ̃ ejerisãjãsere oꞌogʉ mʉsãrẽ aꞌtiro weeato. Siape meꞌrã añurõ, ñaꞌase marĩrõ, cʉ̃ ʉaro diaꞌcʉ̃ weecã weeato. Mʉsã ejeripõꞌrãrĩrẽ, mʉsã wãcũsere, nipeꞌtiro mʉsã upʉre coꞌteato. Cʉ̃ aꞌtiro weecã, marĩ wiogʉ Jesucristo apaturi aꞌtigʉ, mʉsãrẽ buꞌiri marĩrã bocaejagʉsami.
Acawererã, ʉ̃sã quẽꞌrãrẽ Õꞌacʉ̃rẽ sẽrĩbosaya.
Nipeꞌtirã tocjãrã Jesure ẽjõpeorãrẽ maꞌise meꞌrã añudutiya.
Marĩ wiogʉ Jesú cʉ̃ dutiro meꞌrã aꞌti pũrĩrẽ nipeꞌtirã Jesure ẽjõpeorãrẽ buꞌeĩꞌodutiꞌi.
Jesucristo marĩ wiogʉ mʉsãrẽ añurõ weeato.
Tocãꞌrõta ojaꞌa.
Pablo
Yʉꞌʉ, yʉꞌʉ meꞌrãcjãrã Silvano, Timoteo meꞌrã mʉsãrẽ aꞌti pũrĩrẽ ojaꞌa. Mʉsã Tesalónicacjãrãrẽ marĩ pacʉ Õꞌacʉ̃, marĩ wiogʉ Jesucristo yarãrẽ añudutise oꞌoꞌo.
Õꞌacʉ̃ marĩ pacʉ, tojo nicã Jesucristo marĩ wiogʉ mʉsãrẽ añurõ weeato. Mʉsãrẽ ejerisãjãcã weeato.
Yʉꞌʉ acawererã, ʉ̃sã mʉsã ye cjasere wãcũrã, Õꞌacʉ̃rẽ eꞌcatise oꞌonuꞌcũcãꞌrãti. Mʉsã Jesucristore ẽjõpeonemorã weeꞌe. Apeye quẽꞌrãrẽ mʉsã aꞌmerĩ maꞌinemoꞌo. Tojo weerã Õꞌacʉ̃rẽ eꞌcatise oꞌonuꞌcũcãꞌrõʉaꞌa.
Mʉsã ye cjasere noꞌo ʉ̃sã waꞌaro Jesucristore ẽjõpeorãrẽ na nerẽwʉaropʉ aꞌtiro ni wereꞌe. “Tesalónicacjãrã ãpẽrã narẽ ñaꞌarõ weemicã, ne ẽjõpeoduꞌutima. Narẽ mejẽcã waꞌacã quẽꞌrãrẽ, nʉꞌcãma”, ni eꞌcatise meꞌrã wereꞌe.
Niꞌcãrõacã mʉsã Jesucristore ẽjõpeose buꞌiri ãpẽrã mʉsãrẽ tuꞌti, ñaꞌarõ weesama. Na tojo weemicã, mʉsã Õꞌacʉ̃rẽ ẽjõpeonuꞌcũrã, cʉ̃ queoro weesere ĩꞌarãsaꞌa. Beꞌro mʉsã cʉ̃ tiropʉ waꞌarãsaꞌa. Mʉsãrẽ “Añurã nima, aꞌtiato yʉꞌʉ tiropʉ”, nigʉ̃sami.
Õꞌacʉ̃ queoro weegʉsami. Mʉsãrẽ piꞌeticã weeꞌcãrãrẽ piꞌeticã weegʉsami.
Mʉsã tuꞌuꞌcãrã peꞌere soose oꞌogʉsami. Ʉ̃sã quẽꞌrãrẽ mejãrõta weegʉsami. Cʉ̃ marĩ wiogʉ Jesú aꞌtiri nʉmʉ nicã, tojo weegʉsami. Cʉ̃ aꞌtigʉ, cʉ̃rẽ werecoꞌterã tutuarã meꞌrã ʉꞌmʉsepʉ dijatigʉsami. Pecameꞌe weronojõ asistedijatigʉsami.
Õꞌacʉ̃rẽ ẽjõpeotirãrẽ, marĩ wiogʉ Jesú masãrẽ yʉꞌrʉose quetire yʉꞌrʉnʉꞌcãrãrẽ buꞌiri daꞌregʉ aꞌtigʉsami.
Narẽ buꞌiri daꞌre bajurio, cõꞌadijobutiagʉsami. Tojo weerã na ne cãꞌrõacã marĩ wiogʉre ĩꞌatibutiarãsama. Tojo nicã cʉ̃ tutuasere, cʉ̃ asistesere ĩꞌasome.
Cʉ̃ aꞌtiri nʉmʉrẽ Jesure ẽjõpeorã aꞌtiro weerãsama. Cʉ̃ asistese, cʉ̃ tutuasere ĩꞌarã, “Jesú añuyʉꞌrʉami”, nirãsama. “Nipeꞌtirã buꞌi wiogʉ nimi” ni ĩꞌamarĩa, eꞌcatirãsama. Mʉsã quẽꞌrã ʉ̃sã wereꞌquere ẽjõpeotjĩarã, na meꞌrã nirãsaꞌa.
Tere wãcũrã, marĩ ẽjõpeogʉ Õꞌacʉ̃rẽ mʉsãrẽ sẽrĩbosanuꞌcũꞌu. Aꞌtiro sẽrĩꞌi. “Õꞌacʉ̃, mʉꞌʉ põꞌrã sãjãdutigʉ narẽ pijicʉ niwʉ̃. Tojo weegʉ narẽ mʉꞌʉ ʉaronojõta niseticã weeya. Na añurõ weesĩꞌrĩma. Nipeꞌtise na weesĩꞌrĩsere mʉꞌʉ weetamurõ meꞌrã weeato. Tojota mʉꞌʉrẽ ẽjõpeo yapaticãꞌto”, ni sẽrĩbosaꞌa.
Mʉsã aꞌtiro weecã, ãpẽrã marĩ wiogʉ Jesure añurõ wãcũrãsama. Mʉsã quẽꞌrãrẽ “Na añurã nima”, ni ĩꞌarãsama. Õꞌacʉ̃, marĩ wiogʉ Jesucristo mʉsãrẽ maꞌírã, tojo weecã weerãsama.
Yʉꞌʉ acawererã, niꞌcãrõacãma marĩ wiogʉ Jesucristo aꞌtiatjere, cʉ̃ tiropʉ marĩrẽ neonʉꞌcõ miatjere weregʉti.
Cãꞌrõacã meꞌrã mʉsã weresuꞌrianoꞌticãꞌña. Tojo nicã ãpẽrã “Marĩ wiogʉ aꞌtiri nʉmʉ nitojaꞌa” mʉsãrẽ nicã, wãcũqueꞌtiticãꞌña. Aꞌtiro nibosama. “Ãpẽrã Espíritu Santu yʉꞌʉre tojo niami”, nibosama. Ãpẽrã “Apĩ weregʉ, tojo niami”, nibosama. Ãpẽrã “Pablo quẽꞌrã tojo ojacãrã niama”, nibosama. Aꞌtere tʉꞌorã, wãcũqueꞌtiticãꞌña.
Na ʉaronojõ nisoonoꞌticãꞌña. Cʉ̃ aꞌtiatji nʉmʉ dʉporo aꞌtiro waꞌarosaꞌa. Masã ʉpʉtʉ waro Õꞌacʉ̃rẽ yʉꞌrʉnʉꞌcãrãsama. Tojo weeri cura niꞌcʉ̃ ñaꞌarõ weeyʉꞌrʉnʉꞌcãgʉ̃ waro bajuagʉsami. Cʉ̃ pecameꞌepʉ buꞌiri daꞌre bajurionoꞌacjʉ nigʉ̃sami.
Cʉ̃ Õꞌacʉ̃rẽ ĩꞌatuꞌtigʉ, tojo nicã nipeꞌtise masã ẽjõpeosenojõrẽ ñaꞌarõ ucũacjʉ nigʉ̃sami. Cʉ̃ diaꞌcʉ̃rẽ ẽjõpeocã ʉagʉsami. Õꞌacʉ̃ weronojõ Õꞌacʉ̃ wiꞌipʉ sãjãanujã dujigʉsami. “Yʉꞌʉ Õꞌacʉ̃ niꞌi”, nitaꞌsagʉsami.
Yʉꞌʉ mʉsã tiropʉ nígʉ̃, tere werewʉ. ¿Mʉsã tere wãcũweti?
Mʉsã cʉ̃ ñaꞌagʉ̃ aꞌtiatjere cãꞌmotaꞌagʉre masĩꞌi. Õꞌacʉ̃ cʉ̃ queoca nʉmʉ dʉporo ñaꞌagʉ̃ aꞌtisome.
Dicʉse ñaꞌase cʉ̃ weeatjere masĩnoꞌña marĩꞌi yujupʉ. Tojo masĩnoꞌña marĩmicã, ñaꞌase cʉ̃ weesenojõ nʉꞌcãtojaꞌa. Cʉ̃rẽ cãꞌmotaꞌagʉre miáca beꞌro cʉ̃ ñaꞌarõ weese masĩnoꞌrõsaꞌa.
Cʉ̃ waꞌacã, ñaꞌarõ weesebʉcʉ peꞌe aꞌtigʉsami. Beꞌro marĩ wiogʉ Jesú aꞌti diꞌtapʉ apaturi aꞌtigʉ, cʉ̃ tutuaro meꞌrã ñaꞌagʉ̃rẽ wẽjẽgʉ̃sami. Cʉ̃ asistese meꞌrã aꞌtigʉ, cʉ̃rẽ cõꞌabajuriogʉsami.
Cʉ̃ ñaꞌagʉ̃ etáca beꞌro wãtĩa wiogʉ weetamurõ meꞌrã peje weeĩꞌotaꞌsagʉsami.
Pecameꞌepʉ buꞌiri daꞌrenoꞌajãrẽ noꞌo nise ñaꞌase põtẽorõ narẽ weetaꞌsagʉsami. Õꞌacʉ̃ narẽ yʉꞌrʉosĩꞌrĩmicã, na diacjʉ̃ cjasere ẽjõpeosĩꞌrĩtirãsama. Tojo weerã pecameꞌepʉ waꞌadojarãsama.
Na ẽjõpeotise buꞌiri Õꞌacʉ̃ nemorõ narẽ nisoonemocã weegʉsami. Tojo weerã nisoonoꞌo, ẽjõpeorãsama.
Yʉꞌʉ acawererã, Jesú marĩ wiogʉ mʉsãrẽ maꞌimi. Õꞌacʉ̃ ne waropʉ mʉsãrẽ yʉꞌrʉweticã wéégʉ besecʉ niwĩ. Espíritu Santu tutuaro meꞌrã Õꞌacʉ̃ yarã sãjãcã weecʉ niwĩ. Tojo nicã mʉsã diacjʉ̃ cjasere ẽjõpeodutigʉ tojo weecʉ niwĩ. Tojo weerã ʉ̃sã mʉsã weesetisere wãcũrã, Õꞌacʉ̃rẽ eꞌcatise oꞌonuꞌcũcãꞌrãti.
Ʉ̃sã mʉsãrẽ Jesucristo masãrẽ yʉꞌrʉose quetire werewʉ. Te meꞌrã Õꞌacʉ̃ mʉsãrẽ cʉ̃ põꞌrã waꞌacã weecʉ niwĩ. Marĩ wiogʉ Jesucristo nirõpʉ marĩrẽ cʉ̃ añubutiasere buꞌipejatamucã ʉagʉ, tojo weecʉ niwĩ.
Tojo weerã wãcũtutuanuꞌcũcãꞌña. Ʉ̃sã mʉsã tiropʉ buꞌeꞌquere, tojo nicã ʉ̃sã todʉporopʉ ojaoꞌoꞌquere wãcũnʉrʉ̃ña.
Jesucristo marĩ wiogʉ basuta, tojo nicã marĩ pacʉ Õꞌacʉ̃ marĩrẽ pajañaꞌrã, maꞌicãrã niwã. Na marĩrẽ wãcũtutuacã weenuꞌcũsama. Marĩrẽ oꞌoatjere eꞌcatiyutojacã weesama.
Mʉsãrẽ wãcũtutuacã, ẽjõpeonuꞌcũcã weeato. Nipeꞌtise mʉsã ucũsere, mʉsã weesere añurõ niseticã weeato.
Acawererã, mʉsãrẽ aꞌtiro nitʉorãti. Ʉ̃sã ye niatjere sẽrĩbosaya. Aꞌtiro sẽrĩña. “Na marĩ wiogʉ ye quetire werecã, pãjãrã masã na weresere ẽjõpeoato”, ni sẽrĩbosaya. Tojo nicã mʉsã weeꞌcaronojõ “Narẽ tʉꞌoato”, ni sẽrĩbosaya.
Nipeꞌtirãpʉta Jesucristo yere ẽjõpeotima. Tojo weerã apeye quẽꞌrãrẽ sẽrĩbosaya. Masã ñaꞌarã ʉ̃sãrẽ ñaꞌarõ weeticãꞌto nírã, sẽrĩña.
Marĩ wiogʉ cʉ̃ “Weegʉti” níꞌquere weeticã weesome. Cʉ̃ mʉsãrẽ wãcũtutuacã weegʉsami. Wãtĩrẽ cãꞌmotaꞌagʉsami.
Ʉ̃sã weedutiꞌquere mʉsã queoro weerã weeꞌe. Tere Õꞌacʉ̃ weetamuse meꞌrã añurõ weenuꞌcũrãsama, ni ẽjõpeoꞌo.
Jesucristo mʉsãrẽ Õꞌacʉ̃ maꞌimi nisere masĩcã weeato. Tojo nicã cʉ̃ wãcũtutuaꞌcaronojõ mʉsãrẽ wãcũtutuacã weeato.
Yʉꞌʉ acawererã, Jesucristo marĩ wiogʉ ʉaronojõ mʉsãrẽ dutirãti. Ãpẽrã Jesucristore ẽjõpeorã mʉsã meꞌrã nirã́ nijĩsijasama. Ʉ̃sã topʉ dutiꞌquere weesirututisama. Na meꞌrã baꞌpati, ne ninemoticãꞌña.
Mʉsã masĩsaꞌa. Ʉ̃sã topʉ nírã weeꞌquere ĩꞌacũurõʉaꞌa. Topʉ nírã, tojo nibajaqueꞌatitiwʉ.
Ne niꞌcʉ̃rẽ wapayetimirã, tojowaro baꞌatiwʉ. Aꞌtiro peꞌe weewʉ. Mʉsãrẽ caribosĩꞌrĩtirã, ñamirĩ, ʉmʉcori yóacãta daꞌrawʉ.
“Ʉ̃sã buꞌese wapa ʉ̃sãrẽ baꞌase oꞌoya” nita basiomicã, ne weetiwʉ. Mʉsãrẽ añuse queose oꞌosĩꞌrĩrã, ʉ̃sã basu daꞌrawʉ.
Mʉsã meꞌrã nírã, aꞌtiro dutiwʉ. “Noꞌo daꞌrasĩꞌrĩtigʉnojõrẽ ne baꞌase ecaticãꞌña”, niwʉ̃.
Ʉ̃sã mʉsã ye quetire aꞌtiro tʉꞌowʉ. Niꞌcãrẽrã mʉsã waꞌtero nirã́ nijĩsija niapãrã. Daꞌratimirã, ãpẽrãrẽ ucjasijapãrã.
Marĩ wiogʉ Jesucristo dutiro meꞌrã tojo weesetirãrẽ wererãti. Ãpẽrãrẽ ucjaro marĩrõ na baꞌatjere, narẽ dʉꞌsasenojõrẽ daꞌrawapataꞌameꞌrĩcãꞌto.
Yʉꞌʉ acawererã, mʉsã peꞌe caributiro marĩrõ añurõ weenuꞌcũcãꞌña.
Noꞌo ʉ̃sã aꞌti pũrĩpʉ dutioꞌosere weetigʉnojõrẽ “Cʉ̃ nimi”, ni masĩña. Cʉ̃rẽ bopoyaro yʉꞌrʉato nírã baꞌpatiticãꞌña.
Mʉsã tojo baꞌpatitimirã, cʉ̃rẽ ĩꞌatuꞌtirã weronojõ tʉꞌoñaꞌticãꞌña. Mʉsã acaweregʉre weronojõ peꞌe añurõ weeato nírã weremeꞌrĩcãꞌña.
Marĩ wiogʉ cʉ̃ basu marĩrẽ ejerisãjãse oꞌogʉ aꞌtiro weeato. Noꞌo deꞌro mejẽcã waꞌacã, mʉsãrẽ ejerisãjãse oꞌonuꞌcũcãꞌto. Marĩ wiogʉ mʉsã nipeꞌtirã meꞌrã niato.
Yʉꞌʉ Pablo basu aꞌte añudutisema ojaꞌa. Yʉꞌʉ nipeꞌtise pũrĩrẽ ojawʉaronojõta ojaꞌa. Yʉꞌʉ aꞌtiro diaꞌcʉ̃ papera oꞌógʉ ojaꞌa. Tojo weerã mʉsã “Cʉ̃́ta ojapĩ”, ni masĩrãsaꞌa.
Marĩ wiogʉ Jesucristo mʉsã nipeꞌtirãrẽ añurõ weenuꞌcũcãꞌto.
Tocãꞌrõta ojaꞌa.
Pablo
Yʉꞌʉ Pablo Jesucristo besecṹúꞌcʉ niꞌi. Õꞌacʉ̃ marĩrẽ yʉꞌrʉogʉ nimi. Cʉ̃́ta Jesucristo ye quetire weredutigʉ oꞌówĩ. Jesucristo marĩ wiogʉ quẽꞌrã yʉꞌʉre oꞌówĩ. Cʉ̃rẽta marĩ yucuerã weeꞌe.
Timoteo, mʉꞌʉrẽ ojaꞌa. Mʉꞌʉ Jesucristore ẽjõpeoyucã, yʉꞌʉ macʉ̃ waro weronojõ niꞌi. Õꞌacʉ̃ marĩ pacʉ, tojo nicã Jesucristo marĩ wiogʉ mʉꞌʉrẽ añurõ weeato. Pajañaꞌto. Mʉꞌʉrẽ ejerisãjãcã weeato.
Yʉꞌʉ Macedoniapʉ waꞌase dʉporo mʉꞌʉrẽ ti macã Éfesopʉ tojadutiwʉ. Noꞌo mejẽcã buꞌerãrẽ cãꞌmotaꞌadutigʉ tojaqueꞌadutiwʉ. Niꞌcãrõacãrẽ mejãrõta nigʉ̃ti tja.
Tocjãrãrẽ wereturiamaꞌasere, tojo nicã na ñecʉ̃sʉmʉarẽ wãmepeonuꞌcũsere “Wãcũmaꞌaticãꞌña”, niña. Masã tere wãcũrã, mejõ waro aꞌmetuꞌtimaꞌasama. Marĩrẽ Õꞌacʉ̃ weedutiꞌquere añurõ weecã weeweꞌe. Marĩ cʉ̃rẽ ẽjõpeose meꞌrã peꞌe Õꞌacʉ̃ weedutiꞌquere weeꞌe. Tojo weegʉ narẽ mejẽcã buꞌesere cãꞌmotaꞌaya.
Ãpẽrã tere weetima. Noꞌo ʉaro ucũmaꞌama.
Õꞌacʉ̃ ye cjase cʉ̃ dutiꞌquere buꞌesĩꞌrĩmima. Tojo weemirã, na ucũsere tʉꞌomasĩtima. Masĩbutiarã weronojõ buꞌema.
Marĩ masĩꞌi. Õꞌacʉ̃ Moisére dutise cũuꞌquere queoro masĩcãma, añu niꞌi. Te aꞌtiro niꞌi. Masã Õꞌacʉ̃rẽ yʉꞌrʉnʉꞌcãsere masĩdutigʉ cũucʉ niwĩ.
Õꞌacʉ̃ tere cṹúgʉ̃, queoro weerãrẽ cũuticʉ niwĩ. Cʉ̃rẽ yʉꞌrʉnʉꞌcãrãrẽ, cʉ̃ dutiro weetirãrẽ cũucʉ niwĩ. Tojo nicã ñaꞌabutiaro weeri masãrẽ, ñaꞌarõ weenuꞌcũrĩ masãrẽ cũucʉ niwĩ. Õꞌacʉ̃rẽ ẽjõpeotirãrẽ, cʉ̃ ye buꞌese cjasere ʉatirãrẽ cũucʉ niwĩ. Apeyere, noꞌo pacʉre, pacore wẽjẽcõꞌarãrẽ, nipeꞌtirã noꞌo wẽjẽsebʉcʉrãrẽ cũucʉ niwĩ.
Noꞌo ãpẽrãrẽ aꞌmetãrãbajaqueꞌatirãrẽ, noꞌo ʉmʉa seꞌsaro numia meꞌrã weewʉaronojõ weerãnojõrẽ cũucʉ niwĩ. Numia quẽꞌrãrẽ na weronojõ weewʉarãnojõrẽta cũucʉ niwĩ. Tojo nicã masãrẽ ñeꞌe, ãpẽrãpʉre duaturiarãrẽ cũucʉ niwĩ. Nisoosebʉcʉrãrẽ, tojo nicã “Õꞌacʉ̃ meꞌrã diacjʉ̃ta niꞌi” nisoorãnojõrẽ cũucʉ niwĩ. Tojo nicã nipeꞌtise añuse buꞌesere cãꞌmotaꞌarãnojõrẽ Õꞌacʉ̃ cʉ̃ dutisere cũucʉ niwĩ.
Aꞌte buꞌese, añubutiase Õꞌacʉ̃ yʉꞌrʉose queti nírõnojõta niꞌi. Cʉ̃ añuyʉꞌrʉgʉ yʉꞌʉre aꞌte quetire weredutiwĩ.
Yʉꞌʉ marĩ wiogʉ Jesucristore eꞌcatise oꞌoꞌo. Cʉ̃ yʉꞌʉre añurõ wãcũgʉ̃, cʉ̃ yarãrẽ yʉꞌʉre weetamudutiwĩ. Tojo weedutigʉ, yʉꞌʉre tutuasere oꞌowĩ.
Todʉporopʉ yʉꞌʉ cʉ̃rẽ ñaꞌarõ ucũwʉ̃. Cʉ̃ yarãrẽ ñaꞌabutiaro weewʉ. Titapʉre yʉꞌʉ Jesucristore ẽjõpeotitjĩagʉ̃, yʉꞌʉ weesere masĩtiwʉ. Tojo weegʉ Õꞌacʉ̃ yʉꞌʉre pajañaꞌwĩ.
Marĩ wiogʉ yʉꞌʉre maꞌígʉ̃, añubutiaro weewĩ. Cʉ̃ yʉꞌʉre Jesucristore añurõ ẽjõpeocã weewĩ. Ãpẽrãrẽ maꞌicã weewĩ.
Aꞌte yʉꞌʉ ucũatje queoro waro niꞌi. Nipeꞌtirã ẽjõpeoroʉaꞌa. Aꞌtiro niꞌi. Jesucristo ñaꞌarõ weerãrẽ yʉꞌrʉosĩꞌrĩgʉ̃ aꞌti nucũcãpʉre aꞌticʉ niwĩ. Yʉꞌʉta nipeꞌtirã yʉꞌrʉoro ñaꞌarõ weeyʉꞌrʉnʉꞌcãꞌcʉ niꞌi.
Tojo nimicã, Õꞌacʉ̃ yʉꞌʉre pajañaꞌwĩ. Cʉ̃ tojo weese meꞌrã Jesucristo ñaꞌarõ weerãrẽ pajañaꞌsere yʉꞌʉre ĩꞌomʉꞌtãwĩ. Cʉ̃ masãrẽ pajañaꞌse ne peꞌtisome. Yʉꞌʉre, ñaꞌarõ weeyʉꞌrʉnʉꞌcãꞌcʉre pajañaꞌcaronojõta nipeꞌtirã cʉ̃rẽ ẽjõpeorãrẽ pajañaꞌgʉ̃sami. Narẽ cʉ̃ meꞌrã catinuꞌcũcã weegʉsami.
Tojo weerã Õꞌacʉ̃rẽ “Añuyʉꞌrʉami”, ninuꞌcũrã. Cʉ̃ wiogʉ ninuꞌcũgʉ̃ nimi. Ne wẽrĩsome. Õꞌacʉ̃ niꞌcʉ̃ta nimi. Cʉ̃ bajutigʉ, masĩyʉꞌrʉgʉ nimi. Tojota nimi.
18-19 Timoteo, mʉꞌʉ yʉꞌʉ macʉ̃ weronojõ niꞌi. Yʉꞌʉ mʉꞌʉrẽ weedutiꞌquere weeya. Todʉporo marĩ acawererã mʉꞌʉrẽ Õꞌacʉ̃ weredutiꞌquere werepã. Na wereꞌcaronojõta weeya. Tere wéégʉ, tutuaro meꞌrã duꞌucũurõ marĩrõ añurõ weesere weenuꞌcũcãꞌña. Tojo nicã queoro ẽjõpeo, buꞌiri marĩgʉ̃ tʉꞌoñaꞌña. Ãpẽrã Jesucristore ẽjõpeorã queoro weemasĩmirã, weeticãrã niwã. Tere weetirã, Jesucristore ẽjõpeoduꞌucãrã niwã.
Aꞌte tojo waꞌawʉ Himeneorẽ, tojo nicã Alejandrore. Tojo weegʉ ãꞌrã pʉarãrẽ Õꞌacʉ̃rẽ ñaꞌarõ ucũnemoticãꞌto nígʉ̃ Jesucristore ẽjõpeorã meꞌrã ninemodutitiwʉ. Narẽ wãtĩa wiogʉ deꞌro weesĩꞌrĩrõ weeato nígʉ̃ tojo weewʉ.
Ne waro Jesucristore ẽjõpeorã aꞌtiro weecã ʉaꞌa. Nipeꞌtirãrẽ sẽrĩbosarã. Õꞌacʉ̃ narẽ weetamuato nírã sẽrĩbosato. Õꞌacʉ̃rẽ sẽrĩrã, “Añuꞌu”, niato.
Wiorãrẽ, nipeꞌtirã dutiri masãrẽ sẽrĩbosato. Marĩ tojo weerã aꞌmequẽse marĩrõ nirãsaꞌa. Nipeꞌtise Õꞌacʉ̃ dutisere queoro weemasĩrãsaꞌa. Masã meꞌrã queoro nisetirãsaꞌa.
Marĩ ãpẽrãrẽ sẽrĩbosarã, añurõ weerã weeꞌe. Õꞌacʉ̃ marĩrẽ yʉꞌrʉogʉ tojo weecã tʉꞌsasami.
Õꞌacʉ̃ nipeꞌtirãrẽ cʉ̃ tiropʉ waꞌacã ʉasami. Nipeꞌtirãrẽ cʉ̃ ye, diacjʉ̃ cjasere masĩcã ʉasami.
Õꞌacʉ̃ niꞌcʉ̃ta nimi. Tojo nicã Jesucristo niꞌcʉ̃ta tja masãrẽ Õꞌacʉ̃ meꞌrã apobosari masʉ̃ nimi. Cʉ̃ masʉ̃ weronojõ upʉtigʉ nicʉ niwĩ.
Jesucristo nipeꞌtirã masãrẽ yʉꞌrʉogʉ wẽrĩbosacʉ niwĩ. Marĩ ñaꞌarõ weeꞌque wapare wapayegʉ tojo weecʉ niwĩ. Aꞌte quetire “Tojo waꞌarosaꞌa” nícatero ejacã, werebajurẽnoꞌcaro niwʉ̃.
Cʉ̃ ye quetire weredutigʉ Cristo yʉꞌʉre sõrõwĩ. Cʉ̃ besecṹúꞌcʉ niato nígʉ̃ judío masã nitirãrẽ cʉ̃ ye, diacjʉ̃ cjasere buꞌedutigʉ sõrõwĩ. Diacjʉ̃ta niꞌi. Nisoogʉ mejẽta weeꞌe.
Tojo weegʉ nipeꞌtirocjãrã ʉmʉarẽ aꞌtiro weecã ʉaꞌa. Na nerẽwʉaropʉ Õꞌacʉ̃rẽ sẽrĩcã ʉaꞌa. Ñúmorõ sẽrĩrã, ñaꞌarõ weese moorã sẽrĩrõʉaꞌa. Uase, aꞌmetuꞌtise moorã sẽrĩrõʉaꞌa.
Numia quẽꞌrã aꞌtiro weecã ʉaꞌa. Na suꞌtire añurõ ĩꞌatʉꞌsaropʉta sãñato. Ejatuaro weemeꞌrĩcãꞌto. Na upʉre ãpẽrã “Añurã nima” nidutirã peje maꞌmasuꞌayʉꞌrʉoticãꞌto.
Aꞌtiro peꞌe weeato. Añurõ bajusĩꞌrĩrã, Õꞌacʉ̃rẽ ẽjõpeorã numia weewʉasenojõrẽ weeato. Bajuyoropʉre añurõ weese meꞌrã “Añurã nima”, ninoꞌato. Ãpẽrãrẽ weetamu, añurõ weeato.
Jesucristore ẽjõpeorã nerẽ, na buꞌeri curare numia diꞌtamarĩrõ tʉꞌoato. Ũrũsãmaꞌa, yeꞌsuticãꞌto.
Ne numiarẽ masã decopʉ werenuꞌcũcã ʉaweꞌe. Tojo nicã ʉmʉarẽ ne dutiticãꞌto. Tojo weronojõ oꞌorã, na numia diꞌtamarĩato.
Aꞌtiro niꞌi. Õꞌacʉ̃ Adã́rẽ weemʉꞌtãcʉ niwĩ. Cʉ̃ beꞌro Evare weecʉ niwĩ.
Apeye quẽꞌrãrẽ, Adã́ wãtĩ nisoonoꞌmʉꞌtãcʉ mejẽta nimi. Numio peꞌe nisoonoꞌmʉꞌtãco niwõ. Tojo weenoꞌco niyugo, Õꞌacʉ̃ dutiꞌquere yʉꞌrʉnʉꞌcãco niwõ.
Tojo nimicã, Õꞌacʉ̃ numiarẽ yʉꞌrʉogʉsami. Na põꞌrãticã, narẽ añurõ yʉꞌrʉweticã weegʉsami. Na cʉ̃rẽ ẽjõpeocã, masãrẽ maꞌicã, tojo weegʉsami. Na queoro wãcũyu, weeseticã, Õꞌacʉ̃ cʉ̃ ʉaro weenuꞌcũcã, yʉꞌrʉweticã weegʉsami.
Tojo weesĩꞌrĩgʉ̃nojõ aꞌtiro nirõʉaꞌa. Cʉ̃́ta “Ñaꞌarõ weemi” ninoꞌña marĩgʉ̃ nirõʉaꞌa. Niꞌcõta nʉmotigʉ nirõʉaꞌa. Cʉ̃ wiopesase meꞌrã weesetigʉnojõ nirõʉaꞌa. Añurõ wãcũyu weesetigʉnojõ nirõʉaꞌa. Ãpẽrã wiopesase meꞌrã ĩꞌanoꞌgʉ̃nojõ nirõʉaꞌa. Sijari masã cʉ̃ ya wiꞌipʉ waꞌacã, añurõ põtẽrĩgʉ̃nojõ nirõʉaꞌa. Ãpẽrãrẽ añurõ buꞌemeꞌrĩgʉ̃nojõ nirõʉaꞌa.
Tojo nicã queꞌagʉ, cumucabʉcʉ niticãꞌrõʉaꞌa. Tojo weronojõ oꞌogʉ, tuꞌtiro marĩrõ masãrẽ queoro weegʉnojõ nirõʉaꞌa. Aꞌmequẽsere ʉatigʉ, niyerure ʉaripejatigʉnojõ nirõʉaꞌa.
Cʉ̃, cʉ̃ ya wiꞌicjãrãrẽ añurõ dutimasĩgʉ̃ nirõʉaꞌa. Cʉ̃ põꞌrãrẽ añurõ wiopesase meꞌrã yʉꞌtimeꞌrĩcã weegʉ́ nirõʉaꞌa.
Cʉ̃, cʉ̃ ya wiꞌicjãrãrẽ dutimasĩtigʉ, Õꞌacʉ̃rẽ ẽjõpeori curuacjãrã peꞌere totá nemorõ coꞌtetibosami.
Jesucristore ne waropʉ ẽjõpeomʉjãtiꞌcʉre sʉꞌori wejepeogʉ sõrõña. Apetero weegʉ niꞌcʉ̃ ẽjõpeoca beꞌroacã sõrõnoꞌcʉ peꞌe “Yʉꞌʉ ãpẽrã yʉꞌrʉoro añuyʉꞌrʉnʉꞌcãꞌa”, nibosami. Cʉ̃ tojo nígʉ̃, wãtĩ weronojõ wãcũbosami. Tojo weegʉ Õꞌacʉ̃ wãtĩrẽ buꞌiri daꞌreꞌcaro weronojõ cʉ̃rẽ weebosami.
Apeye quẽꞌrãrẽ aꞌtiro ninoꞌgʉ̃rẽ beseya. Jesucristore ẽjõpeotirã “Cʉ̃́ta añurõ weemi” ninoꞌgʉ̃ niato. Tojo weeticãma, ãpẽrã cʉ̃rẽ ñaꞌarõ wãcũbosama. Cʉ̃ ʉaro wéégʉ, bopoyagʉ wãtĩ ʉaro weebosami.
Jesucristore ẽjõpeori curuacjãrã, Õꞌacʉ̃ ye queti wererãrẽ weetamucoꞌterã quẽꞌrã na wiorã weronojõ nirõʉaꞌa. Ãpẽrã ẽjõpeonoꞌrãnojõ nirõʉaꞌa. Na ucũsere queoro weerãnojõ nirõʉaꞌa. Queꞌarã, ñaꞌarõ weese meꞌrã niyeru wapataꞌasĩꞌrĩrãnojõ niticãꞌrõʉaꞌa.
Marĩ ẽjõpeose Jesucristo ye queti Õꞌacʉ̃ ĩꞌoꞌquere ẽjõpeonuꞌcũrã nirõʉaꞌa. Na buꞌiri moorã tʉꞌoñaꞌrã nirõʉaꞌa.
Narẽ sõrõati dʉporo na weesetisere añurõ masĩrõʉaꞌa. Na añurõ weeseticã, buꞌiri marĩcã ĩꞌarã, sõrõrõʉaꞌa.
Numia quẽꞌrã mejãrõta ãpẽrãrẽ ẽjõpeonoꞌrãnojõ nirõʉaꞌa. Ucjasepijarã niticãꞌrõʉaꞌa. Nʉcʉ̃ĩꞌase meꞌrã weesetirã nirõʉaꞌa. Tojo nicã queoro weenuꞌcũrã nirõʉaꞌa.
Ʉmʉ weetamucoꞌtegʉ niꞌcõta nʉmotiroʉaꞌa. Cʉ̃ põꞌrãrẽ, cʉ̃ ya wiꞌicjãrãrẽ añurõ dutimasĩrõʉaꞌa.
Na weetamucoꞌtesere añurõ weecã, narẽ masã “Añurõ weema”, nirãsama. Tojo nicã Jesucristore na ẽjõpeosere uiro marĩrõ añurõ werenemorãsama.
14-15 “Maata mʉꞌʉ tiropʉ waꞌagʉti”, ni wãcũꞌu. Tojo wãcũmigʉ̃, apetero weegʉ maata waꞌatibosaꞌa. Tojo weegʉ mʉꞌʉrẽ Õꞌacʉ̃ põꞌrã aꞌtiro nisetiroʉaꞌa nisere ojagʉti. Õꞌacʉ̃ catinuꞌcũgʉ̃ nimi. Cʉ̃ põꞌrã Jesucristore ẽjõpeori curuacjãrã nima. Náta Õꞌacʉ̃ ye queti diacjʉ̃ cjasere masãrẽ masĩcã weema.
Diacjʉ̃ta niꞌi. Marĩ ẽjõpeose todʉporo masã masĩtiꞌque niꞌi. Mejõ nise niweꞌe. Añuse waro niꞌi. Aꞌtiro niꞌi:
Õꞌacʉ̃ macʉ̃ masʉ̃ weronojõ upʉtigʉ aꞌti nucũcãpʉre bajuacʉ niwĩ.
Espíritu Santu cʉ̃rẽ “Añugʉ̃ waro nimi”, ni werebajurẽcʉ niwĩ.
Õꞌacʉ̃rẽ werecoꞌterã ʉꞌmʉsepʉ nirã́ cʉ̃rẽ ĩꞌacãrã niwã.
Cʉ̃ ye queti aꞌti nucũcãpʉre wereseꞌsanoꞌo.
Aꞌti nucũcãpʉre masã cʉ̃rẽ ẽjõpeoma.
Beꞌro Õꞌacʉ̃ ʉꞌmʉsepʉ cʉ̃rẽ miacʉ niwĩ.
Espíritu Santu bajuyoropʉ aꞌtiro nicʉ niwĩ: “Aꞌti ʉmʉco peꞌtiati dʉporo ãpẽrã Jesucristore ẽjõpeomiꞌcãrã ẽjõpeoduꞌurãsama. Wãtĩa nisoose meꞌrã buꞌesere wererãrẽ siruturãsama. Tojo nicã wãtĩa buꞌesere siruturãsama.”
Weetaꞌsari masã nisoose meꞌrã buꞌecã, tʉꞌorãsama. Weetaꞌsari masã te nisoosere masĩmirã, ne buꞌiritirã tʉꞌoñaꞌtima.
Na aꞌtiro weesama. Masãrẽ nʉmotisĩꞌrĩcã, cãꞌmotaꞌasama. Tojo nicã niꞌcãrẽ baꞌasere baꞌadutitisama. Õꞌacʉ̃ peꞌe aꞌte baꞌasere weecʉ niwĩ. Jesucristore ẽjõpeorãrẽ diacjʉ̃ cjase masĩrãrẽ baꞌadutigʉ tojo weecʉ niwĩ. Tere baꞌarã, cʉ̃rẽ eꞌcatise oꞌodutigʉ tojo weecʉ niwĩ.
Nipeꞌtise Õꞌacʉ̃ weeꞌque añuse niꞌi. Marĩ ne yabiticãꞌrõʉaꞌa. Aꞌtiro peꞌe weeroʉaꞌa. Cʉ̃rẽ eꞌcatise oꞌorã, baꞌaroʉaꞌa.
Aꞌtiro niꞌi. Õꞌacʉ̃ tere “Añu niꞌi”, nitojacʉ niwĩ. Tojo weerã marĩ cʉ̃rẽ eꞌcatise oꞌocã, cʉ̃ te baꞌasere añuse waꞌacã weemi.
Mʉꞌʉ Õꞌacʉ̃ ye cjasere marĩ acawererãrẽ buꞌeya. Tere buꞌégʉ, Jesucristore añurõ daꞌracoꞌtegʉ nigʉ̃saꞌa. Siape meꞌrã mʉꞌʉ Õꞌacʉ̃ ye cjasere buꞌégʉ, nemorõ ẽjõpeogʉsaꞌa. Mʉꞌʉ añuse buꞌesere sirutuse meꞌrã nemorõ wãcũtutuagʉ nigʉ̃saꞌa.
Aꞌti turi cjase weremaꞌasere tʉꞌoticãꞌña. Nemorõ Õꞌacʉ̃ ʉaro weenuꞌcũcãꞌña.
Aꞌtiro niꞌi. Marĩ daꞌrarã, nemorõ tutuarã waꞌasaꞌa. Te añu niꞌi. Marĩ Õꞌacʉ̃ ʉaro weecã, totá nemorõ añusaꞌa. Aꞌti ʉmʉcopʉre, beꞌro ʉꞌmʉsepʉre marĩrẽ añurõ waꞌarosaꞌa.
Aꞌte diacjʉ̃ta niꞌi. Nipeꞌtirã aꞌtere ẽjõpeoroʉaꞌa.
Aꞌtere ãpẽrãrẽ dutiya. Narẽ tere buꞌeya.
Mʉꞌʉ maꞌmʉ nise ye buꞌiri ãpẽrã mʉꞌʉ ucũsere ẽjõpeotibosama. Tojo weesere cãꞌmotaꞌaya. Aꞌtiro peꞌe weeya. Jesucristore ẽjõpeorãrẽ añuse queose ĩꞌoña. Mʉꞌʉ ucũwʉase, mʉꞌʉ weesetise meꞌrã ĩꞌoña. Tojo nicã ãpẽrãrẽ maꞌise, mʉꞌʉ Jesucristore ẽjõpeose meꞌrã ĩꞌoña. Apeye quẽꞌrãrẽ añugʉ̃ mʉꞌʉ nise meꞌrã ĩꞌoña.
Yʉꞌʉ topʉ etase dʉporo nerẽrã, Õꞌacʉ̃ ye quetire buꞌeĩꞌonuꞌcũcãꞌña. Marĩ acawererãrẽ wãcũtutuadutigʉ tojo weeya. Narẽ añurõ buꞌeya.
Õꞌacʉ̃ mʉꞌʉrẽ weemasĩse oꞌoꞌquere weenuꞌcũcãꞌña. Sõꞌonícatero Jesucristore ẽjõpeori curuacjãrã sʉꞌori nirã́ mʉꞌʉrẽ ñapeocaterore te weemasĩsere Õꞌacʉ̃ oꞌowĩ.
Õꞌacʉ̃ oꞌoꞌquere wãcũnʉrʉ̃, añurõ weenuꞌcũcãꞌña. Tojo weecã, nipeꞌtirã mʉꞌʉ añurõ weewãꞌcãsere ĩꞌarãsama.
Apeye nigʉ̃ti. Mʉꞌʉ buꞌesere, tojo nicã mʉꞌʉ weesetisere añurõ wãcũña. Nipeꞌtisere queoro weenuꞌcũcãꞌña. Aꞌtere wéégʉ, mʉꞌʉ basu yʉꞌrʉwetigʉ weegʉsaꞌa. Tojo nicã mʉꞌʉ weresere tʉꞌorã quẽꞌrã yʉꞌrʉwetirãsama.
Timoteo, mʉꞌʉrẽ dutigʉti. Bʉcʉrã ʉmʉarẽ tuꞌtiticãꞌña. Mʉꞌʉ, mʉꞌʉ pacʉsʉmʉarẽ ucũgʉ̃ weronojõ narẽ wereya. Maꞌmapjia quẽꞌrãrẽ mʉꞌʉ acabijirãrẽ ucũgʉ̃ weronojõ weeya.
Bʉcʉrã numiarẽ mʉꞌʉ pacosãnumiarẽ ucũgʉ̃ weronojõ narẽ weremeꞌrĩcãꞌña. Nuꞌmiarẽ mʉꞌʉ acabijirãrẽ weronojõ ñaꞌarõ wãcũrõ marĩrõ wereya.
Wapewia numia weetamunoꞌña marĩrãrẽ weetamuña.
Wapewio põꞌrãticãma o pãrãmerãticãma, core na weetamuato. Ne waro na ya wiꞌicjãrã meꞌrã añurõ weewãꞌcõrõʉaꞌa. Tojo weerã põꞌrã, pãrãmerã, na pacʉsʉmʉa, na ñecʉ̃sʉmʉa maꞌiꞌque wapa maꞌi aꞌmerã weesama. Tojo weese añuse niꞌi. Õꞌacʉ̃ tere tʉꞌsasami.
Apego wapewio waro niꞌcõ nigṍ pũrĩcã Õꞌacʉ̃ weetamuatjere yucuesamo. Ʉmʉcorinʉcʉ̃, ñamirĩnʉcʉ̃ tojo sẽrĩnuꞌcũsamo.
Apego wapewio peꞌe co ʉasere weemaꞌacãꞌsamo. Co pecameꞌepʉ waꞌacjo weronojõ nitojasamo.
Aꞌte quẽꞌrãrẽ weedutiya. Tojo weeduticã, “Na buꞌiri marĩrã nima”, ninoꞌrãsama.
Aꞌtiro niꞌi. Niꞌcʉ̃ cʉ̃ acawererãrẽ añurõ weetigʉ, marĩ ẽjõpeosere yabigʉ weronojõ nisami. Cʉ̃ ya wiꞌicjãrã warore añurõ weetigʉ peꞌe, totá nemorõ ñaꞌarõ weesami. Jesucristore ẽjõpeotigʉ nemorõ ñaꞌagʉ̃ nisami.
Wapewia numiarẽ weetamurãtirã na wãmerẽ niꞌcã pũrĩpʉ ojaõꞌoña. Aꞌtiro nirã́ numianojõrẽ ojaya: Bʉcʉo waro sesenta cʉ̃ꞌmarĩ cʉogore, niꞌcʉ̃rẽta marãpʉtiꞌcore ojaya.
“Co añurõ weemo” ninoꞌgõnojõrẽ ojaya. Co põꞌrãrẽ añurõ masõꞌconojõrẽ masã co ya wiꞌipʉ ejacã añurõ ñeꞌegõnojõrẽ ojaya. Tojo nicã mejõ nisere daꞌrago ãpẽrã Jesucristore ẽjõpeorãrẽ weetamugõnojõrẽ ojaõꞌoña. Piꞌetirãrẽ weetamugõnojõrẽ ojaya. Noꞌo añuse apeyenojõ weegore ojaya.
Ãpẽrã wapewia numia nuꞌmiacure nisama. Nanojõrẽ na wãmerẽ ojaticãꞌña. Apetero na ʉmʉa meꞌrã nisĩꞌrĩrã, apaturi marãpʉtibosama tja. Jesucristo peꞌere wãcũduꞌu, marãpʉtise peꞌere wãcũyʉꞌrʉnʉꞌcãbosama.
Na “Jesucristo ye diaꞌcʉ̃rẽ weerãti” níꞌquere weetirã, buꞌiritirã nibosama.
Apeye quẽꞌrãrẽ wiꞌseripʉ diaꞌcʉ̃ sijarã, nijĩsijarã dojobosama. Te diaꞌcʉ̃rẽ weetibosama. Ucjasebʉcʉrã dojobosama. Nipeꞌtise deꞌro waꞌasere ucjarã, na ye nitisere ucũwʉanoꞌña marĩsere ucjabosama.
Tojo weegʉ wapewia numia nuꞌmiacure nirãrẽ marãpʉticã ʉaꞌa. Na põꞌrãtiato. Wiꞌserire coꞌteato. Na tojo weecã, marĩrẽ ĩꞌatuꞌtigʉ “Na ñaꞌarõ weema”, nímasĩtisami.
Aꞌtiro niꞌi. Ãpẽrã wapewia numia Jesucristore ẽjõpeomirã, cʉ̃rẽ ẽjõpeoduꞌuma. Wãtĩa wiogʉre siruturã, tojo weema.
Jesucristore ẽjõpeogʉ o ẽjõpeogo na acawerego wapewiore cʉobosama. Core cʉorã na weetamuato. Jesucristore ẽjõpeori curuacjãrãrẽ coꞌtedutiticãꞌto. Tojo weecã, ãpẽrã wapewia numia coꞌtenoꞌña marĩrã peꞌere coꞌtemasĩrãsama.
Jesucristore ẽjõpeori curuacjãrãrẽ sʉꞌori wejepeorãrẽ, añurõ weerãrẽ aꞌtiro nirõʉaꞌa. “Na añubutiaro dutima”, nirõʉaꞌa. Totá masãrẽ were buꞌerã peꞌere nemorõ nirõʉaꞌa.
Õꞌacʉ̃ ye queti ojáca pũrĩpʉ nírõnojõta aꞌtiro niꞌi: “Wecʉ trigore ãrʉ̃agʉ̃, tuumajãmisʉtʉasami. Cʉ̃ baꞌasĩꞌrĩgʉ̃, baꞌato. Aꞌtiro weeticãꞌto. Trigore baꞌari nírã, cʉ̃ ʉseropʉ tuusãarĩ beꞌtore tuusãaticãꞌto.” Aperopʉre aꞌtiro ojanoꞌwʉ̃: “Daꞌrari masʉ̃ cʉ̃ daꞌrase wapa wapataꞌabaꞌamasĩmi,” ni ojanoꞌwʉ̃. Tojo weerã sʉꞌori nirãrẽ weetamurõʉaꞌa.
Apetero niꞌcʉ̃ mʉꞌʉpʉre aꞌtiro nibosami: “Ʉ̃sãrẽ sʉꞌori wejepeogʉ ñaꞌarõ weeami”, ni weresãbosami. Cʉ̃ tojo nicã, tʉꞌoticãꞌña. Pʉarã o iꞌtiarã ĩꞌaꞌcãrã weresãcãpʉ, tʉꞌoya.
Ñaꞌarõ weenuꞌcũrãrẽ nipeꞌtirã ĩꞌorõpʉ tuꞌtiya. Tojo weecã, ãpẽrã uirã, ñaꞌarõ weesome.
Õꞌacʉ̃ ĩꞌorõpʉre, Jesucristo marĩ wiogʉ ĩꞌorõpʉre mʉꞌʉrẽ aꞌtiro nigʉ̃ti. Tojo nicã Õꞌacʉ̃rẽ werecoꞌterã cʉ̃ beseꞌcãrã ĩꞌorõpʉ quẽꞌrãrẽ mʉꞌʉrẽ nigʉ̃ti: Sʉꞌori wejepeorãrẽ niꞌcãrõnojõ weeya. Mʉꞌʉ tʉꞌsarãnojõ diaꞌcʉ̃rẽ añurõ weeticãꞌña. Nipeꞌtirãrẽ queoro weeya.
Ĩꞌabocurequejo, sʉꞌori wejepeogʉre sõrõticãꞌña. Mʉꞌʉ ñaꞌarõ weerãrẽ besegʉ, na ñaꞌarõ weesere buꞌipejatamubosaꞌa. Nipeꞌtise ñaꞌarõ weesere cãꞌmotaꞌaya.
Mʉꞌʉ paapʉ dutitise ye buꞌiri aco diaꞌcʉ̃ sĩꞌrĩticãꞌña. Cãꞌrõacã vino quẽꞌrãrẽ sĩꞌrĩña.
Mejãrõta tja añurõ weese quẽꞌrã maata masĩnoꞌo. Apeye peꞌe añurõ weese maata bajutise beꞌropʉ bajuarosaꞌa.
Jesucristore ẽjõpeorã daꞌracoꞌteri masã na wiorãrẽ wiopesase meꞌrã ĩꞌarõʉaꞌa. Na tojo weecã, Õꞌacʉ̃rẽ, tojo nicã marĩ buꞌesere ãpẽrã ñaꞌarõ ucũsome.
Na wiorã Jesucristore ẽjõpeorã nicã, aꞌtiro weeticãꞌto. Na ẽjõpeorã nise buꞌiri narẽ wiopesase marĩrõ ĩꞌaticãꞌto. Aꞌtiro peꞌe weeato. Nemorõ añurõ weeato. Na wiorã Jesucristore ẽjõpeorã nima. Tojo weerã na acawererã na mairãrẽ weronojõ añurõ weeato. Aꞌtere were, buꞌeya narẽ.
Noꞌo mejẽcã buꞌegʉnojõ aꞌtiro nisami. Marĩ wiogʉ Jesucristo ye buꞌesere “Tojo niweꞌe”, nisami. Tojo nicã marĩ ẽjõpeose quẽꞌrãrẽ “Tojo niweꞌe”, nisami.
Tojo nigʉ̃́ masĩtimigʉ̃, “Ãpẽrã yʉꞌrʉoro masĩyʉꞌrʉnʉꞌcãꞌa”, nisami. Cʉ̃ tojo nigʉ̃́ tʉꞌomasĩtigʉ nimi. Cʉ̃ na ucũsenʉcʉ̃rẽ “Tojo niweꞌe”, nimʉjãsami. Te meꞌrã aꞌmerĩ ʉose, aꞌmetuꞌtise, yabise, aꞌmerĩ ẽjõpeotise wãꞌcãꞌa.
Tojo nicã ãpẽrã mejõ warota aꞌmetuꞌtise wãꞌcãꞌa. Ñaꞌarõ wãcũrã, tojo weesama. Diacjʉ̃ cjasere ne masĩtisama. Tojo weerã́ meꞌrã aꞌmesʉꞌaticãꞌña. Na “Õꞌacʉ̃rẽ ẽjõpeose meꞌrã wapataꞌarãsaꞌa”, ni wãcũsama.
Tojota niꞌi, nírõ. Diacjʉ̃ta marĩ Õꞌacʉ̃rẽ ẽjõpeose meꞌrã peje apeyenojõ cʉorã weronojõ niꞌi. Marĩ cʉoro ejatuaro eꞌcaticãma, tojota niꞌi.
Aꞌtiro niꞌi. Marĩ aꞌti turipʉre bajuarã, ne apeyenojõ meꞌrã bajuatiwʉ. Wẽrĩrãpʉ quẽꞌrã ne apeyenojõ miasome.
Marĩ suꞌti, baꞌase cʉose meꞌrã eꞌcatiroʉaꞌa.
Ãpẽrã peꞌe peje cʉosĩꞌrĩrã ʉaripejarã noꞌo ʉaro weemaꞌasama. Siape meꞌrã nemorõ ʉaripejadojasama. Te meꞌrã na dojo, buꞌiri daꞌrenoꞌrãsama. Pecameꞌepʉ waꞌarãsama.
Aꞌtiro niꞌi. Niyeru ʉaripejase meꞌrã nipeꞌtise ñaꞌase dʉꞌpocã́tiꞌi. Ãpẽrã Jesucristore ẽjõpeomiꞌcãrã aꞌte ʉaripejase meꞌrã na ẽjõpeomiꞌquere duꞌucãꞌsama. Tojo weerã niꞌcãrõacãrẽ na catiri ʉmʉcore peje bʉjawetise bocama.
Timoteo, mʉꞌʉ pũrĩcã Õꞌacʉ̃ yagʉ ʉaripejasere ne weemaꞌaticãꞌña. Aꞌtiro peꞌe weeya. Añurõ weenuꞌcũcãꞌña. Õꞌacʉ̃rẽ sirutuya. Cʉ̃rẽ ẽjõpeoya. Nipeꞌtirãrẽ maꞌiña. Mejẽcã waꞌacã, wãcũtutuaya. Tuꞌtiro marĩrõ ãpẽrãrẽ añurõ weeya.
Mʉꞌʉ tutuaro põtẽorõ wãcũtutua, ẽjõpeonuꞌcũcãꞌña. Catise ʉꞌmʉsepʉ mʉꞌʉ Õꞌacʉ̃ meꞌrã ninuꞌcũatjere wãcũnuꞌcũcãꞌña. Õꞌacʉ̃ catise peꞌtitisere oꞌosĩꞌrĩgʉ̃ mʉꞌʉrẽ besecʉ niwĩ. Tojo weegʉ tere wãcũyʉꞌrʉnʉꞌcãcã, mʉꞌʉrẽ oꞌogʉsami. Mʉꞌʉ pãjãrã tʉꞌoropʉ Jesucristore ẽjõpeosere queoro werewʉ.
13-14 Õꞌacʉ̃ nipeꞌtirãrẽ catise oꞌogʉ nimi. Cʉ̃ ĩꞌorõpʉ, tojo nicã Jesucristo ĩꞌorõpʉ quẽꞌrãrẽ mʉꞌʉrẽ weedutiꞌi. Jesucristomarĩcã cʉ̃ catiri ʉmʉcore maꞌitigʉ, aꞌtiro weecʉ niwĩ. Poncio Pilatore cʉ̃ nisetisere añurõ werecʉ niwĩ. Mʉꞌʉ quẽꞌrã yʉꞌʉ dutise nipeꞌtisere dʉcayuro marĩrõ queoro wereya. “Cʉ̃ queoro weetimi”, ninoꞌticãꞌña. Marĩ wiogʉ Jesucristo aꞌtiri curapʉ tojo weeduꞌuya.
Õꞌacʉ̃ “Tojo weegʉti” nícatero ejacã, nipeꞌtise cʉ̃ níꞌquere queoro tuꞌajanʉꞌcõgʉ̃sami. Õꞌacʉ̃ niꞌcʉ̃ta añuyʉꞌrʉgʉ, tutuayʉꞌrʉgʉ nimi. Nipeꞌtirã wiorã wiogʉ nimi.
Cʉ̃ niꞌcʉ̃ta catinuꞌcũmi. Cʉ̃ pũrõ asisteropʉ nimi. Ne niꞌcʉ̃ masʉ̃ cʉ̃ basu Õꞌacʉ̃ nirõpʉ waꞌamasĩtimi. Ne niꞌcʉ̃ cʉ̃rẽ ĩꞌaticʉ niwĩ. Ĩꞌata basioweꞌe. Õꞌacʉ̃ niꞌcʉ̃rẽta añurõ ucũyʉꞌrʉnʉꞌcãrõʉaꞌa. “Cʉ̃ wiogʉ ninuꞌcũato”, nirõʉaꞌa. Tojota niato.
Noꞌo peje cʉorãnojõrẽ aꞌtiro weedutiya. Na “Ãpẽrã yʉꞌrʉoro niyʉꞌrʉnʉꞌcãꞌa”, niticãꞌto. Na cʉose meꞌrã “Añurõ waꞌarosaꞌa”, ni eꞌcatiyuticãꞌto. Te queoro niweꞌe. Peꞌtidija waꞌarosaꞌa. Tojo weronojõ oꞌorã, Õꞌacʉ̃ peꞌere eꞌcatise meꞌrã yucueato. Cʉ̃ catinuꞌcũgʉ̃ marĩrẽ eꞌcaticã ʉagʉ, nipeꞌtise marĩ cʉosere oꞌomi.
Peje cʉorãrẽ añusere weedutiya. Ãpẽrãrẽ añurõ weeato. Na cʉosere oꞌoato.
Na tojo wéérã, ape ʉmʉcopʉre peje cʉorã weronojõ niyutojarãsama. Na catinuꞌcũatjere bocarãsama.
Timoteo, Õꞌacʉ̃ mʉꞌʉrẽ weredutigʉ cũuꞌquere añurõ weeya. Aꞌti nucũcã cjase ucũse mejõ nisere tʉꞌoticãꞌña. Tojo nicã mejẽcã noꞌo ʉaro ucũmaꞌase quẽꞌrãrẽ tʉꞌoticãꞌña. Ãpẽrã “Masĩrã waro niꞌi” nirã́ peje mejẽcã wãcũse cʉoma. Ʉpʉtʉ na ʉaro ucũmaꞌasama. Na masĩse nisoo ucũmaꞌase niꞌi. Tojo weegʉ narẽ tʉꞌoticãꞌña.
Niꞌcãrẽrã aꞌtere weesiruturã, Jesucristore ẽjõpeomiꞌquere duꞌucãꞌcãrã niwã.
Õꞌacʉ̃ mʉꞌʉrẽ añurõ weeato.
Tocãꞌrõta ojaꞌa.
Pablo
Yʉꞌʉ Pablo Jesucristo besecṹúꞌcʉ niꞌi. Cʉ̃ yʉꞌʉre Õꞌacʉ̃ ʉaronojõta cʉ̃ ye quetire weredutigʉ oꞌówĩ. Aꞌte queti aꞌtiro niꞌi. Õꞌacʉ̃ “Jesucristore ẽjõpeorãrẽ catinuꞌcũcã weegʉti”, nicʉ niwĩ. Cʉ̃ níꞌcaronojõta yʉꞌʉre tere weredutigʉ oꞌówĩ.
Timoteo, mʉꞌʉrẽ yʉꞌʉ maigʉ̃rẽ ojaꞌa. Mʉꞌʉ Jesucristo ye quetire yʉꞌʉ werecã, añurõ ẽjõpeowʉ. Tojo weegʉ mʉꞌʉ yʉꞌʉ macʉ̃ weronojõ niꞌi. Õꞌacʉ̃ marĩ pacʉ, tojo nicã Jesucristo marĩ wiogʉ mʉꞌʉrẽ añurõ weeato. Pajañaꞌto. Mʉꞌʉrẽ ejerisãjãcã weeato.
Yʉꞌʉ Õꞌacʉ̃rẽ sẽrĩsetirinʉcʉ̃ mʉꞌʉrẽ wãcũꞌu. Mʉꞌʉrẽ wãcũgʉ̃, ñamipʉ, ʉmʉcopʉ Õꞌacʉ̃rẽ eꞌcatise oꞌoꞌo. Cʉ̃rẽ yʉꞌʉ ñecʉ̃sʉmʉa ẽjõpeosetiꞌcaronojõta ẽjõpeoꞌo. Yʉꞌʉ buꞌiri moogʉ̃ tʉꞌoñaꞌgʉ̃, cʉ̃rẽ ẽjõpeoꞌo.
Timoteo, mʉꞌʉrẽ pũrõ wãcũꞌu. Yʉꞌʉ mʉꞌʉ tiropʉ níꞌcʉ wijacã, mʉꞌʉ utiꞌquere wãcũnuꞌcũcãꞌa. Mʉꞌʉrẽ pũrõ ĩꞌasĩꞌrĩsaꞌa. Mʉꞌʉrẽ ĩꞌagʉ̃, eꞌcatigʉti nígʉ̃, tojo wãcũꞌu.
Mʉꞌʉ Jesucristore queoro ẽjõpeosere yʉꞌʉ wãcũꞌu. Mʉꞌʉ niꞌcãrõacã ẽjõpeosere mʉꞌʉ ñecõ Loida, tojo nicã mʉꞌʉ paco Eunice ẽjõpeomʉꞌtãwã. Mʉꞌʉ quẽꞌrã tereta ẽjõpeosirutugʉ weeꞌe.
Õꞌacʉ̃ marĩrẽ Espíritu Santure oꞌówĩ. Cʉ̃rẽ oꞌógʉ, uidutigʉ mejẽta oꞌowĩ. Tojo oꞌogʉ, tutuase oꞌogʉre, maꞌise oꞌogʉre, queoro wãcũse oꞌogʉre oꞌowĩ.
Tojo weegʉ marĩ wiogʉ ye quetire weregʉ, bopoyaticãꞌña. Yʉꞌʉ quẽꞌrãrẽ Jesucristo ye queti buꞌese wapa, buꞌiri daꞌreri wiꞌipʉ yʉꞌʉ dujicã, bopoyasãticãꞌña. Aꞌtiro peꞌe weeya. Jesucristo ye quetire wereya. Tojo werese buꞌiri mʉꞌʉ quẽꞌrã ñaꞌarõ yʉꞌrʉgʉsaꞌa. Tojo waꞌacã ĩꞌagʉ̃, “Añurõsaꞌa”, niña. Õꞌacʉ̃ mʉꞌʉrẽ tutuaro oꞌoro põtẽorõ tojo weeya.
Õꞌacʉ̃ marĩrẽ pecameꞌepʉ waꞌaboꞌcãrãrẽ yʉꞌrʉweticã weewĩ. Cʉ̃ añurõ weecã ʉagʉ, cʉ̃ ʉaro weedutigʉ marĩrẽ besecʉ niwĩ. Marĩ añuse weesetisere ĩꞌagʉ̃ mejẽta besecʉ niwĩ. Cʉ̃ peꞌe marĩrẽ añurõ weesĩꞌrĩgʉ̃ besecʉ niwĩ. Aꞌtiro niꞌi. Õꞌacʉ̃ marĩrẽ maꞌígʉ̃, Jesucristo marĩrẽ yʉꞌrʉoatjere wãcũcʉ niwĩ. Tere aꞌti turi weese dʉporo wãcũtojacʉ niwĩ.
Aꞌtocateroma marĩrẽ yʉꞌrʉogʉ, Jesucristo aꞌtise meꞌrã cʉ̃ maꞌisere ĩꞌowĩ. Marĩ pecameꞌepʉ waꞌaboꞌcãrãrẽ yʉꞌrʉweticã weewĩ. Tojo nicã aꞌtiro masĩcã weewĩ. Marĩ cʉ̃ yʉꞌrʉose quetire tʉꞌo ẽjõpeorã, catinuꞌcũrãsaꞌa nisere masĩcã weewĩ.
Õꞌacʉ̃ te quetire yʉꞌʉre weredutiwĩ. Judío masã nitirãrẽ buꞌedutigʉ yʉꞌʉre besecṹúwĩ.
Te quetire werese buꞌiri yʉꞌʉ pũrõ piꞌetiꞌi. Tojo piꞌetimigʉ̃, bopoyaweꞌe. Yʉꞌʉ Jesucristore masĩꞌi. “Cʉ̃ níꞌquere queorota weegʉsami”, niꞌi. Cʉ̃ tutuagʉ nimi. Yʉꞌʉre te queti wereturiase cũuꞌquere añurõ coꞌteyapadaꞌreogʉsami. “Téé apaturi aꞌtigʉpʉ, coꞌtenuꞌcũgʉ̃sami”, niꞌi. Tojo weegʉ yʉꞌʉ ne bopoyaweꞌe.
Yʉꞌʉ mʉꞌʉrẽ buꞌeꞌquere queoro buꞌewãꞌcãña. Añurõ ẽjõpeosetiya. Aꞌmerĩ maꞌiña. Marĩ Jesucristo meꞌrã nírã, tojo weemasĩꞌi.
Espíritu Santu marĩpʉre nimi. Cʉ̃ weetamuse meꞌrã Õꞌacʉ̃ mʉꞌʉrẽ weredutigʉ cũuꞌquere añurõ buꞌeya.
Mʉꞌʉ masĩtojaꞌa. Nipeꞌtirã Jesucristore ẽjõpeorã, Asiacjãrã yʉꞌʉre cõꞌawijapeꞌtia waꞌawã. Na waꞌtero níꞌcãrã quẽꞌrã Figelo, tojo nicã Hermógenes mejãrõta weewã.
Onesíforo pũrĩcã tojo weetiwĩ. Õꞌacʉ̃ cʉ̃rẽ, cʉ̃ ya wiꞌicjãrãrẽ pajañaꞌgʉ̃sami. Pejetiri Onesíforo yʉꞌʉre wãcũtutuacã weewĩ. Apeye quẽꞌrãrẽ yʉꞌʉ buꞌiri daꞌreri wiꞌipʉ nimicã, yʉꞌʉre bopoyasãtiwĩ.
Aꞌtiro peꞌe weewĩ. Cʉ̃ Romapʉ ejagʉ, yʉꞌʉre ʉpʉtʉ aꞌmacʉ niwĩ. Téé bocagʉpʉ, aꞌmaduꞌuwĩ.
Marĩ wiogʉ masãrẽ beseatji nʉmʉ Onesíforore pajañaꞌto. Cʉ̃ marĩrẽ Éfesopʉ weetamuꞌquere mʉꞌʉ añurõ masĩsaꞌa.
Timoteo, mʉꞌʉ yʉꞌʉ macʉ̃ weronojõ nigʉ̃rẽ aꞌtiro nigʉ̃ti. Jesucristo mʉꞌʉrẽ añurõ weemi. Tojo weegʉ cʉ̃ weetamuse meꞌrã cʉ̃rẽ ẽjõpeonuꞌcũcãꞌña.
Yʉꞌʉ pãjãrã masã tʉꞌoropʉ buꞌeꞌquere wereturiaya. “Ãꞌrãta yʉꞌʉ buꞌesere ãpẽrãrẽ queoro wereturiatʉꞌsama” ni, mʉꞌʉ ĩꞌarãnojõrẽ wereya.
Mʉꞌʉ Jesucristo ye quetire werese buꞌiri mʉꞌʉrẽ ñaꞌarõ waꞌarosaꞌa. Ʉ̃sãrẽ waꞌaꞌcaro weronojõ waꞌarosaꞌa. Mʉꞌʉrẽ tojo waꞌacã, wãcũtutuaya. Surara weronojõ weeya. Cʉ̃rẽ mejẽcã waꞌacã, wãcũtutuasami.
Surara cʉ̃ wiogʉ dutise diaꞌcʉ̃rẽ weesami. Surara nitigʉ weronojõ weetisami. Tojo weegʉ mʉꞌʉ cʉ̃ weronojõ weeya. Jesucristo ye diaꞌcʉ̃rẽ weeya.
Apĩ quẽꞌrã omarĩ masʉ̃ cʉ̃ wiorã dutisenojõrẽ queoro weetigʉ, wapataꞌatisami. Na cʉ̃rẽ oꞌoboꞌquere oꞌotisama. Tojo weegʉ añuse bocasĩꞌrĩgʉ̃, Jesucristo dutiꞌquere queoro weeya.
Niꞌcʉ̃ wesepʉ añurõ daꞌragʉnojõ ti wese cjase dʉcatise meꞌrã dua wapataꞌamasĩsami. Mʉꞌʉ te weronojõ Õꞌacʉ̃ ye cjasere añurõ buꞌégʉ, te wapa mʉꞌʉ quẽꞌrã wapataꞌamasĩꞌi.
Yʉꞌʉ weresere wãcũnʉrʉ̃ña. Mʉꞌʉ tojo weecã, marĩ wiogʉ nipeꞌtisere mʉꞌʉrẽ masĩcã weegʉsami.
Jesucristore wãcũña. Cʉ̃ wẽrĩꞌcʉ nimigʉ̃, masãcʉ niwĩ. Cʉ̃́ta dʉporocjʉ̃ wiogʉ Davi pãrãmi nituriagʉ nimi. Yʉꞌʉ Jesucristo ye añuse quetire weregʉ, tereta werewʉ.
Aꞌte queti werese buꞌiri yʉꞌʉ piꞌetisaꞌa. Yʉꞌʉ ñaꞌarõ weegʉ́ weronojõ buꞌiri daꞌreri wiꞌipʉ niꞌi. Õꞌacʉ̃ ye queti pũrĩcã nipeꞌtiropʉ nibiꞌatojaꞌa. Yʉꞌʉre buꞌiri daꞌreri wiꞌipʉ biꞌadʉpoꞌque weronojõ niweꞌe.
Tojo weegʉ yʉꞌʉ piꞌetimigʉ̃, wãcũtutuaꞌa. Õꞌacʉ̃ beseꞌcãrãrẽ añurõ waꞌato nígʉ̃ tojo weeꞌe. Na quẽꞌrã marĩ weronojõ Jesucristore ẽjõpeorã, yʉꞌrʉonoꞌrãsama. Añubutiasere bocarãsama. Catinuꞌcũcãꞌrãsama. Tojo weegʉ nipeꞌtisere wãcũtutuaꞌa.
Aꞌtiro nise diacjʉ̃ta niꞌi:
Marĩ Jesucristore ẽjõpeose buꞌiri ãpẽrã wẽjẽbosama.
Na tojo wẽjẽcã, marĩ Jesucristo meꞌrã ʉꞌmʉsepʉ catinuꞌcũrãsaꞌa.
Marĩ piꞌetirã wãcũtutuarã, cʉ̃ wiogʉ nirõpʉ cʉ̃ meꞌrã wiorã nirãsaꞌa.
“Cʉ̃rẽ masĩtisaꞌa” nicã, cʉ̃ quẽꞌrã marĩrẽ “Masĩweꞌe”, nigʉ̃sami.
Marĩ cʉ̃rẽ añurõ ẽjõpeotimicã, cʉ̃ peꞌe nipeꞌtise “Aꞌtiro weegʉti” níꞌquere queoro weenuꞌcũsami.
Õꞌacʉ̃ ne niꞌcãti nisoomasĩtisami.
Mʉꞌʉ peꞌe Õꞌacʉ̃ yere añurõ buꞌeya. Tojo nicã cʉ̃ yere queoro weeya. Mʉꞌʉ tojo weecã ĩꞌagʉ̃, mʉꞌʉrẽ “Añurõ weemi”, nigʉ̃sami. Queoro wéégʉ, mʉꞌʉ daꞌrasere bopoyasome. Diacjʉ̃ cjasere Jesucristo ye quetire queoro wereturiaya.
Aꞌti turi cjase diacjʉ̃ nitisere na ucũcã, ucũtamuticãꞌña. Aꞌtiro niꞌi. Tere ucũrã, nemorõ siape meꞌrã ñaꞌarã waꞌasama.
Na buꞌese marĩ upʉpʉ cãmi boaseꞌsaro weronojõ ãpẽrãrẽ pẽꞌrĩpejawãꞌcãsaꞌa. Ãꞌrã pʉarã Himeneo, Fileto te boase weronojõ masãrẽ buꞌérã, dojorẽma.
Ãꞌrã Õꞌacʉ̃ ye quetire queoro buꞌetima. Aꞌtiro nima: “Masã wẽrĩꞌcãrã masãtojacãrã niwã”, nima. Na tojo nicã tʉꞌorã, ãpẽrã “¿Ʉ̃sã deꞌro ẽjõpeorãsariba?” ni wãcũma.
Õꞌacʉ̃ cʉ̃ ucũse cũuꞌque pũrĩcã tutuari wiꞌi yeenʉꞌcõꞌque weronojõ niꞌi. Cʉ̃ ye queti ne dʉcayuweꞌe. Aꞌtiro niꞌi. “Marĩ wiogʉ Jesucristo cʉ̃ yarãrẽ masĩsami.” Tojo nicã “Nipeꞌtirã ‘Jesucristo yarã niꞌi’, ni wãcũrã ñaꞌarõ weesere duꞌuato.”
Aꞌte queosere weregʉti. Niꞌcʉ̃ peje cʉogʉ ya wiꞌipʉre peje bapari nisaꞌa. Uru meꞌrã weeꞌque pari, plata meꞌrã weeꞌque pari nisaꞌa. Tojo nicã apeye yucʉ meꞌrã weeꞌque pari, diꞌi meꞌrã yeeꞌque pari nisaꞌa. Bosenʉmʉ nicã añuse parire na baꞌawʉaropʉ peosama. Apeye parire mejõ nirĩ nʉmʉ peosama.
Marĩ aꞌte weronojõ ñaꞌasere weetirã, bosenʉmʉ nicã añuse pari peose weronojõ nirãsaꞌa. Marĩ wiogʉ yarã waro nirãsaꞌa. Cʉ̃ nipeꞌtise añurõ weedutisere queoro weerãsaꞌa.
Tojo weegʉ mʉꞌʉ maꞌmapjia na ʉaripejasenojõrẽ weeticãꞌña. Queoro weeya. Jesucristore ẽjõpeoya. Masã quẽꞌrãrẽ maꞌiña. Tojo nicã aꞌmequẽse marĩrõ niña. Nipeꞌtirã queoro weerã́ Õꞌacʉ̃rẽ ẽjõpeorã meꞌrã añurõ nicãꞌña.
Ãpẽrã tojo ucũmaꞌacã, na meꞌrã ucũtamuticãꞌña. Na tʉꞌomasĩtima. Mʉꞌʉ masĩꞌi, na tojo ucũrã na ʉaro aꞌmetuꞌtiyapatisama.
Mʉꞌʉ marĩ wiogʉre daꞌracoꞌtegʉ niꞌi. Ne aꞌmetuꞌtiticãꞌña. Aꞌtiro peꞌe weeya. Nipeꞌtirã meꞌrã añurõ niña. Narẽ añurõ buꞌe, na mʉꞌʉrẽ ñaꞌarõ weesĩꞌrĩcã, tojo tʉꞌoñaꞌcãꞌña.
Mʉꞌʉ buꞌesere tʉꞌosĩꞌrĩtirãrẽ añurõ pajañaꞌse meꞌrã narẽ “Aꞌtiro peꞌe añurõ weeya”, niña. Õꞌacʉ̃ na ñaꞌarõ weeꞌquere dʉcayugʉsami nígʉ̃, tojo niña. Na dʉcayurã, diacjʉ̃ cjasere ẽjõpeorãsama.
Mʉꞌʉ narẽ tere werecã, tʉꞌomasĩrãsama. Tojo weerã wãtĩ yarã, cʉ̃ dutiro weemiꞌcãrã yʉꞌrʉwetiwijarãsama.
Mʉꞌʉ aꞌtere tʉꞌomasĩña. Aꞌti turi peꞌtise dʉporo peje ñaꞌase wãꞌcãrõsaꞌa. Aꞌtiro waꞌarosaꞌa.
Masã na ye cjase diaꞌcʉ̃rẽ ʉarãsama. Niyerure ʉaripejarãsama. “Ãpẽrã yʉꞌrʉoro añuyʉꞌrʉnʉꞌcãꞌa”, ni wãcũrãsama. Masĩbutiarã weronojõ ucũmaꞌarãsama. Õꞌacʉ̃rẽ ʉatirã, ñaꞌarõ cʉ̃rẽ ucũrãsama. Na pacʉsʉmʉarẽ yʉꞌrʉnʉꞌcãrãsama. Ãpẽrã narẽ añurõ weemicã, “Ʉ̃sãrẽ añurõ weeapʉ”, ne nisome. Narẽ eꞌcatise oꞌosome. Wiopesase meꞌrã Õꞌacʉ̃rẽ ẽjõpeosome. Marĩ ẽjõpeosetisere mejõ nisere weronojõ wãcũrãsama.
Ne ãpẽrãrẽ maꞌisome. Pajañaꞌse moorãsama. Ucjasepijarã nirãsama. Na noꞌo ʉaro ñaꞌarõ weesĩꞌrĩsere weerãsama. Ãpẽrãrẽ ñaꞌarõ piꞌeticã weerãsama. Ne cãꞌrõ añusere ʉasome.
Na meꞌrãcjãrã nimiꞌcãrãrẽ ñaꞌarõ weerãsama. Noꞌo ʉaro weemaꞌacãꞌrãsama. Na ʉpʉtʉ “Ãpẽrã yʉꞌrʉoro añuyʉꞌrʉnʉꞌcãꞌa”, ni wãcũrãsama. Õꞌacʉ̃ peꞌere wãcũrõnojõ oꞌorã, eꞌcati nisetisenojõ diaꞌcʉ̃rẽ wãcũrãsama.
Õꞌacʉ̃rẽ ẽjõpeorã weronojõ weesoorãsama. Na weesetise meꞌrã peꞌe Õꞌacʉ̃ tutuasere “Tojo niweꞌe”, nirãsama.
Nanojõ meꞌrã ne cãꞌrõ baꞌpatimaꞌaticãꞌña.
Na tojo weerãnojõ aꞌtiro weesama. Ucũmeꞌrĩse meꞌrã wiꞌseripʉ sãjãasama. Sãjãa, numia tiro todʉporo ñaꞌarõ weeꞌcãrã buꞌiritirã, wãcũtutuatirãrẽ nisoo dojorẽsama. Narẽ mejẽcã ẽjõpeocã weesama. Na numia nipeꞌtise ñaꞌarõ weesere ʉaripejasama.
Nipeꞌtise buꞌesere masĩsĩꞌrĩmirã, ne diacjʉ̃ cjasere masĩtuꞌajatisama.
Numiarẽ nisoori masã pʉarã Janes, Jambres weronojõ nima. Na dʉporopʉ Moisé nícateropʉre na Egiptocjãrã tʉꞌoñaꞌrĩ masã nicãrã niwã. Na Moisére ĩꞌatuꞌticãrã niwã. Diacjʉ̃ cjasere ne ʉaticãrã niwã. Na weronojõ ãꞌrã quẽꞌrã diacjʉ̃ cjasere ʉatima. Ñaꞌarõ wãcũpoꞌcãrã ne queoro ẽjõpeomasĩtima.
Na ucũmaꞌase maata peꞌtirosaꞌa. Nipeꞌtirã na ucũcã tʉꞌorã, “Tojo nimaꞌarã weema”, nirãsama. Moisére ʉatiꞌcãrã Janes, Jambrere weronojõ waꞌarosaꞌa. Titapʉre na nimaꞌasere masã masĩcãrã niwã. Mejãrõta tja ãꞌrã quẽꞌrãrẽ na nimaꞌasere masĩrãsama.
Mʉꞌʉ pũrĩcã yʉꞌʉ buꞌese nipeꞌtisere añurõ masĩꞌi. Yʉꞌʉ weesetisere, yʉꞌʉ weesĩꞌrĩsere masĩꞌi. Tojo nicã yʉꞌʉ Õꞌacʉ̃rẽ ẽjõpeosere masĩꞌi. Ãpẽrã queoro weeticã, yʉꞌʉ tojo tʉꞌoñaꞌsere mʉꞌʉ masĩꞌi. Yʉꞌʉ maꞌisetisere, mejẽcã waꞌacã wãcũtutuasere mʉꞌʉ masĩꞌi.
Masã yʉꞌʉre ñaꞌarõ weecã, piꞌetiwʉ. Nipeꞌtise aꞌte macãrĩpʉ waꞌaꞌquere mʉꞌʉ masĩꞌi. Antioquíapʉ, Iconiopʉ, Listrapʉ yʉꞌʉ piꞌetiꞌquere mʉꞌʉ masĩꞌi. Piꞌetisetirinʉcʉ̃ marĩ wiogʉ yʉꞌʉre yʉꞌrʉweticã weewĩ.
Diacjʉ̃ta niꞌi. Jesucristore ẽjõpeorã nipeꞌtirãrẽ Õꞌacʉ̃ ʉaronojõ añurõ weesĩꞌrĩrãrẽ ãpẽrã ñaꞌarõ weerãsama.
Ñaꞌarĩ masã, tojo nicã nisoori masã nemorõ ñaꞌarõ weenemopeorãsama. Nisoonemowãꞌcãrãsama. Nisoorã nimirã, na quẽꞌrã nisoonoꞌo, ẽjõpeorãsama.
Mʉꞌʉ pũrĩcã mʉꞌʉrẽ buꞌeꞌquere queoro ẽjõpeonuꞌcũcãꞌña. Queoro weeya. Mʉꞌʉ tere “Diacjʉ̃ta niꞌi”, nisaꞌa. Mʉꞌʉ mʉꞌʉrẽ buꞌeꞌcãrãrẽ masĩꞌi.
Mʉꞌʉ wĩꞌmagʉ̃pʉta Õꞌacʉ̃ ye queti ojáca pũrĩ cjasere masĩnʉꞌcãwʉ̃. Tere buꞌégʉ, mʉꞌʉ Õꞌacʉ̃ yere masĩwʉ̃. Masĩ, Jesucristore ẽjõpeose meꞌrã yʉꞌrʉonoꞌwʉ̃.
Õꞌacʉ̃ ye queti ojáca pũrĩ cjasere ojadutigʉ, cʉ̃ masĩse oꞌose meꞌrã ojaduticʉ niwĩ. Te ojaꞌquere buꞌérã, diacjʉ̃ nisere masĩnoꞌo. Marĩ ñaꞌarõ weeꞌque quẽꞌrãrẽ “Ñaꞌa niꞌi”, ninoꞌo. Marĩ ñaꞌarõ weeꞌquere dʉcayumasĩcã weeꞌe. Tere buꞌérã, queoro weenuꞌcũmasĩꞌi.
Jesucristo nipeꞌtirã wiogʉ tutuaro meꞌrã aꞌtigʉsami. Aꞌtigʉ, masã catirãrẽ, wẽrĩꞌcãrãrẽ besegʉsami. Õꞌacʉ̃, tojo nicã Jesucristo tʉꞌoropʉre mʉꞌʉrẽ aꞌtiro weedutiꞌi.
Masãrẽ Õꞌacʉ̃ ye quetire wereya. Nipeꞌtisetiri masã tʉꞌosĩꞌrĩcã, wereya. Na tʉꞌosĩꞌrĩticã quẽꞌrãrẽ, werenuꞌcũcãꞌña. Mʉꞌʉ weresere tʉꞌorã, ẽjõpeorãsama. Na queoro weeticã, tuꞌtiya. “Aꞌtiro weeroʉaꞌa”, niña. Narẽ buꞌégʉ, queoro pajañaꞌse meꞌrã weremeꞌrĩcãꞌña.
Beꞌropʉre masã añuse buꞌesere ʉatirãsama. Tojo weegʉ aꞌtiro nicãrẽ queoro buꞌeweꞌoya. Beꞌropʉre aꞌtiro waꞌarosaꞌa. Na, na ʉaro weerãsama. Na tʉꞌotʉꞌsase diaꞌcʉ̃rẽ tʉꞌosĩꞌrĩrãsama. Tojo weerã tere buꞌeajã pãjãrãrẽ aꞌmarãsama.
Na diacjʉ̃ cjasere tʉꞌosome. Nipeꞌtise noꞌo weremaꞌase peꞌere tʉꞌorãsama.
Timoteo, mʉꞌʉ pũrĩcã queoro wãcũña. Mʉꞌʉ Jesucristo ye quetire werecã, masã mʉꞌʉrẽ ñaꞌarõ weerãsama. Na tojo weecã, wãcũtutuaya. Jesucristo masãrẽ yʉꞌrʉomi nise quetire duꞌucũurõ marĩrõ werenuꞌcũcãꞌña. Mʉꞌʉrẽ weedutiꞌquere weetuꞌajanʉꞌcõña.
Yʉꞌʉ wẽrĩatjo cãꞌrõ dʉꞌsaꞌa. Yʉꞌʉre masã Õꞌacʉ̃rẽ waꞌicʉrãrẽ ʉ̃jʉ̃amorõpeoꞌcaro weronojõ waꞌarotiro weeꞌe. Tojo weegʉ mʉꞌʉrẽ tojo dutiꞌi.
Yʉꞌʉ Jesucristo ye quetire weregʉ, nipeꞌtise yʉꞌʉ tutuaro põtẽorõ weewʉ. Nipeꞌtise Õꞌacʉ̃ yʉꞌʉre dutiꞌquere tuꞌajatojaꞌa. Ne cʉ̃rẽ ẽjõpeoduꞌuweꞌe.
Niꞌcãrõacãrẽ majã Õꞌacʉ̃ yʉꞌʉre añurõ weeꞌque wapa oꞌoatje dʉꞌsaꞌa. Marĩ wiogʉ Õꞌacʉ̃ masãrẽ beseatji nʉmʉ nicã, yʉꞌʉre oꞌogʉsami. Cʉ̃ masãrẽ queoro besemi. Yʉꞌʉ diaꞌcʉ̃rẽ oꞌosome. Nipeꞌtirã cʉ̃rẽ ẽjõpeorã cʉ̃ aꞌtiatjere ʉarãrẽ oꞌogʉsami.
Mʉꞌʉ põtẽorõ aꞌtita basioro yʉꞌʉ tiropʉ maatacure ĩꞌagʉ̃ aꞌtia.
Aꞌtiro niꞌi. Crescente wãmetigʉ Galacia wãmetiropʉ waꞌawĩ. Tojo nicã Tito Dalmaciapʉ waꞌawĩ. Demas pũrĩcã aꞌti turi cjasere nemorõ maꞌiyʉꞌrʉnʉꞌcãgʉ̃, yʉꞌʉre cõꞌawãꞌcã waꞌawĩ. Cʉ̃ Tesalónicapʉ waꞌawĩ.
Luca diaꞌcʉ̃ yʉꞌʉ meꞌrã nimi. Marcore aꞌmaña. Mʉꞌʉ meꞌrã aꞌtiato. Cʉ̃ yʉꞌʉre weetamusere ʉaꞌa.
Yʉꞌʉ Tíquicore Éfesopʉ oꞌówʉ.
Mʉꞌʉ aꞌtigʉ, yaro suꞌtiro asibusuro buꞌicjãrõrẽ miitia. To Troa wãmetiri macã Carpo ya wiꞌipʉ nisaꞌa. Yé papera tũrũrĩrẽ miitia. Waꞌicʉrã caseri meꞌrã ojaꞌque yé caserire acobojotibutiacãꞌña.
Alejandro cõme meꞌrã daꞌrari masʉ̃ yʉꞌʉre ñaꞌabutiaro weewĩ. Õꞌacʉ̃ marĩ wiogʉ cʉ̃ weeꞌcaro ejatuaro cʉ̃rẽ buꞌiri daꞌregʉsami.
Mʉꞌʉ pũrĩcã cʉ̃rẽ tʉꞌomasĩña. Cʉ̃ marĩ buꞌesere ne ʉatiyʉꞌrʉami.
Ne waro wiorã yʉꞌʉre sẽrĩtiñaꞌcã, ne niꞌcʉ̃ yʉꞌʉre weetamutiwĩ. Nipeꞌtirã yʉꞌʉre cõꞌawãꞌcã waꞌawã. Õꞌacʉ̃ na tojo weeꞌquere acobojocã ʉaꞌa.
Õꞌacʉ̃ pũrĩcã yʉꞌʉre weetamuwĩ. Yʉꞌʉre tutuase oꞌowĩ. Tojo weegʉ wiorãrẽ yʉꞌʉ aꞌtiro werewʉ. Jesucristo masã ñaꞌarõ nisetiꞌquere yʉꞌrʉomi nise quetire narẽ werepeꞌocãꞌwʉ̃. Nipeꞌtirã aꞌti ʉmʉcocjãrã judío masã nitirã te quetire tʉꞌoato nígʉ̃ tojo werewʉ. Apeye quẽꞌrãrẽ Õꞌacʉ̃ yʉꞌʉre aꞌtiro weewĩ. Yaiwa baꞌanoꞌboꞌcʉre weronojõ wiose waꞌteropʉ nigʉ̃rẽ yʉꞌrʉweticã weewĩ.
Tojo nicã nipeꞌtise yʉꞌʉre beꞌropʉ ñaꞌarõ weeatjere yʉꞌrʉweticã weegʉsami. Ʉꞌmʉsepʉ cʉ̃ wiogʉ nirõpʉ yʉꞌʉre miagʉ̃sami. Masã Õꞌacʉ̃rẽ añurõ ucũnuꞌcũato. Tojota waꞌato.
Prisca, Aquila añuato. Tojo nicã Onesíforo ya wiꞌicjãrã quẽꞌrã añuato.
Erasto Corintopʉ tojaqueꞌawĩ. Trófimoma dutitigʉre Miletopʉ cõꞌawãꞌcãtiwʉ.
Mʉꞌʉ põtẽorõ aꞌtita basioro puꞌecʉ dʉporo aꞌtia. Eubulo, Pudente, Lino, Claudia, nipeꞌtirã marĩ acawererã mʉꞌʉrẽ añudutima.
Jesucristo marĩ wiogʉ mʉꞌʉ meꞌrã niato. Õꞌacʉ̃ mʉsã nipeꞌtirãrẽ añurõ weeato.
Tocãꞌrõta ojaꞌa.
Pablo
Yʉꞌʉ Pablo Õꞌacʉ̃rẽ daꞌracoꞌtegʉ Jesucristo besecṹúꞌcʉ niꞌi. Cʉ̃, cʉ̃ ye quetire weredutigʉ cũuwĩ. Õꞌacʉ̃ cʉ̃ beseꞌcãrãrẽ añurõ ẽjõpeocã ʉasãgʉ̃ yʉꞌʉre cũuwĩ. Tojo nicã narẽ Õꞌacʉ̃ ye, diacjʉ̃ cjasere masĩdutigʉ cũuwĩ. Queoro Õꞌacʉ̃ ʉaronojõ weedutigʉ tojo cũuwĩ.
Apeyere, narẽ Õꞌacʉ̃ tiropʉ catinuꞌcũatjere eꞌcatiyudutigʉ cũuwĩ. Õꞌacʉ̃ nisootimi. Cʉ̃ aꞌti turi weese dʉporo “Catise peꞌtitiatjere oꞌogʉti”, nitojacʉ niwĩ.
Niꞌcãrõacãrẽ cʉ̃ “Tojo weegʉti” nícatero ejaꞌa. Tojo weegʉ cʉ̃ ye quetire weresijase meꞌrã “Cʉ̃ tojo weegʉti” níꞌquere masãrẽ masĩcã weemi. Õꞌacʉ̃ marĩrẽ yʉꞌrʉogʉ cʉ̃ dutiro meꞌrã yʉꞌʉre te quetire weredutiwĩ.
Tito, mʉꞌʉ yʉꞌʉ macʉ̃ weronojõ niꞌi. Marĩ niꞌcãrõnojõ ẽjõpeose cʉoꞌo. Mʉꞌʉrẽ aꞌti pũrĩrẽ ojaꞌa. Õꞌacʉ̃ marĩ pacʉ, tojo nicã Jesucristo marĩ ñaꞌarõ weeꞌquere yʉꞌrʉogʉ añurõ weeato mʉꞌʉrẽ. Pajañaꞌto. Mʉꞌʉrẽ ejerisãjãcã weeato.
Mʉꞌʉrẽ Creta wãmetiri nʉcʉ̃rõpʉ cũuwãꞌcãtiwʉ. Yʉꞌʉ weepeꞌotiꞌquere tuꞌajanʉꞌcõdutigʉ tojo weewʉ. Tojo nicã yʉꞌʉ nírõnojõta topʉ nise macãrĩrẽ, te macãrĩnʉcʉ̃ Jesucristore ẽjõpeori curuacjãrãrẽ sʉꞌori wejepeoajãrẽ sõrõdutiwʉ. Aꞌtiro niwʉ̃:
Niꞌcʉ̃ Jesucristore ẽjõpeori curuacjãrãrẽ sʉꞌori wejepeogʉ Õꞌacʉ̃ ye cjasere coꞌtegʉ nimi. Tojo weegʉ “Cʉ̃́ta ñaꞌagʉ̃ nimi” ninoꞌña marĩgʉ̃nojõ niato. Cʉ̃ ʉaro diaꞌcʉ̃ dutigʉnojõ, uamʉñagʉ̃nojõ niticãꞌto. Tojo nicã queꞌagʉ, cumucabʉcʉ noꞌo ñaꞌarõ weese meꞌrã niyeru wapataꞌasĩꞌrĩgʉ̃nojõ niticãꞌto.
Aꞌtiro peꞌe niato. Sijari masã cʉ̃ ya wiꞌipʉ waꞌacã, añurõ põtẽrĩgʉ̃nojõ niato. Añusere weegʉnojõ niato. Tojo nicã añurõ wãcũyu weesetigʉnojõ, ãpẽrãrẽ queoro weegʉnojõ niato. Õꞌacʉ̃ ʉaro diaꞌcʉ̃ weegʉ́ niato. Queoro weesetigʉnojõ niato.
Õꞌacʉ̃ yere, diacjʉ̃ cjase cʉ̃rẽ buꞌeꞌquere weenuꞌcũcãꞌto. Tojo weegʉ ãpẽrã quẽꞌrãrẽ Jesucristo ye queti queoro buꞌese meꞌrã narẽ wãcũtutuacã weemasĩsami. Ãpẽrã peꞌere te buꞌesere mejẽcã ucũrãrẽ queoro wãcũcã weemasĩsami.
Aꞌtiro niꞌi. Pãjãrã Õꞌacʉ̃rẽ yʉꞌrʉnʉꞌcãrã nima. Na noꞌo ʉaro ucũmaꞌa, masãrẽ mejẽcã ẽjõpeocã weema. Judío masãta tojo weeyʉꞌrʉnʉꞌcãma.
Na niyeru wapataꞌamaꞌasĩꞌrĩrã, noꞌo ʉaro buꞌemaꞌacãꞌsama. Na buꞌese meꞌrã pãjãrã niꞌcʉ̃ põꞌrã niꞌcã wiꞌicjãrãrẽ dojorẽpeꞌocãꞌsama. Tojo weerãrẽ na buꞌesere cãꞌmotaꞌaya.
Dʉporopʉ ti nʉcʉ̃rõ Cretacjʉ̃ ojari masʉ̃ ti diꞌtacjãrãrẽ ojagʉ, aꞌtiro ojacʉ niwĩ: “Aꞌto Cretacjãrã nisoosepijarã nima. Waꞌicʉrã weronojõ tʉꞌomasĩtirã nima. Baꞌawãrĩrã, teesepijarã nima.”
Cʉ̃ narẽ diacjʉ̃ta ojacʉ niwĩ. Tojota nima. Tojo weegʉ tocjãrã Jesucristore ẽjõpeorã ñaꞌarõ weesetirãrẽ tuꞌtiya. Narẽ queoro ẽjõpeodutigʉ tojo weeya.
Judío masã noꞌo ʉaro wãcũboca weremaꞌasere tʉꞌoticãꞌto nígʉ̃ añurõ buꞌeya. Tojo nicã noꞌo na dutimaꞌasere tʉꞌoticãꞌto nígʉ̃ tojo weeya. Na Õꞌacʉ̃ yere, diacjʉ̃ cjasere ʉatima.
Judío masã apeye baꞌasere baꞌadutitisama. “Tere baꞌarã, Õꞌacʉ̃ dutiꞌquere yʉꞌrʉnʉꞌcãrã weeꞌe”, nisama. Tojo niweꞌe. Marĩ nipeꞌtirã buꞌiri marĩrã tʉꞌoñaꞌrã baꞌacã, añu niꞌi. Õꞌacʉ̃rẽ yʉꞌrʉnʉꞌcãrã mejẽta weeꞌe. Ãpẽrã Jesucristore ẽjõpeotirã nipeꞌtisere ñaꞌarõ wãcũsama. Aꞌtiro niꞌi. Na wãcũsepʉta, na tʉꞌoñaꞌsepʉta ñaꞌasãjãcãꞌsama. Tojo weerã na ñaꞌarõ weesere ne bʉjawetitisama.
Na “Õꞌacʉ̃rẽ masĩꞌi”, nimima, nírã. Marĩ peꞌe na weesetisere ĩꞌarã, masĩꞌi. “Na cʉ̃rẽ masĩtisama”, ninoꞌo. Na ñaꞌayʉꞌrʉarã, Õꞌacʉ̃ dutisere yʉꞌrʉnʉꞌcãrã, ne cãꞌrõ añurõ weemasĩtisama.
Mʉꞌʉ buꞌégʉ, Õꞌacʉ̃ ye cjasere diacjʉ̃ nirṍnojõta buꞌeya.
Aꞌtiro buꞌeya. Bʉcʉrã ʉmʉa wiopesase meꞌrã weesetiato. Na wiopesase meꞌrã ĩꞌanoꞌato. Añurõ wãcũyu weesetirãnojõ niato. Apeyere queoro ẽjõpeoato. Aꞌmerĩ maꞌisetiato. Mejẽcã waꞌacã, nʉꞌcãpoato.
Bʉcʉrã numiarẽ mejãrõta buꞌeya. Õꞌacʉ̃rẽ ẽjõpeorã numia weewʉasenojõrẽ weeato. Ãpẽrãrẽ ñaꞌarõ ucjaticãꞌto. Queꞌaticãꞌto. Nipeꞌtise na añuse weesetise meꞌrã ãpẽrãrẽ queose oꞌoato.
Bʉcʉrãnumia ne marãpʉtirãnumiarẽ aꞌtiro weeato. Na marãpʉsʉmʉarẽ, na põꞌrãrẽ maꞌicã weeato.
Tojo nicã narẽ añurõ wãcũyu weeseticã weeato. Ñaꞌase marĩrõ nicã weeato. Bʉcʉrãnumia na añurõ weese meꞌrã ne marãpʉtirãnumiarẽ na ye wiꞌseripʉ añurõ coꞌtemasĩcã weeato. Maꞌise meꞌrã ãpẽrãrẽ añurõ weecã weeato. Na marãpʉsʉmʉarẽ añurõ yʉꞌticã weeato. Na tojo weecã ĩꞌarã, ne niꞌcʉ̃ Õꞌacʉ̃ ye quetire “Tojo niweꞌe”, nímasĩsome.
Maꞌmapjiare mejãrõta wereya. Narẽ añurõ wãcũyu weesetirã niato nígʉ̃ tojo weeya.
Mʉꞌʉ basuta nipeꞌtise mʉꞌʉ weese meꞌrã nipeꞌtirãrẽ añuse queose oꞌoya. Narẽ buꞌégʉ, nipeꞌtisere nisooro marĩrõ wiopesase meꞌrã buꞌeya.
Queoro ucũña. Mʉꞌʉ tojo weecã, ãpẽrã ne “Tojo niweꞌe”, nisome. Noꞌo mʉꞌʉ buꞌesere ʉatigʉnojõ queoro mʉꞌʉ buꞌecã tʉꞌogʉ, bopoyagʉsami. Marĩ buꞌesere ne ñaꞌarõ ucũsome.
Daꞌracoꞌterãrẽ aꞌtiro werecasaya: “Nipeꞌtise mʉsã wiorã dutisere yʉꞌtiya. Narẽ eꞌcaticã weeya. Yeꞌsuticãꞌña”, niña.
“Mʉsã wiorã yere yajaticãꞌña. Tojo weronojõ oꞌorã, añurõ weese meꞌrã peꞌe narẽ ẽjõpeocã weeya”, niña. Tojo weese meꞌrã ãpẽrã Õꞌacʉ̃ marĩrẽ yʉꞌrʉogʉ ye buꞌesere “Añubutiase niꞌi”, ni ĩꞌarãsama.
Aꞌtiro niꞌi. Õꞌacʉ̃ marĩrẽ maꞌígʉ̃, nipeꞌtirã aꞌti nucũcãcjãrã na ñaꞌarõ weesetiꞌquere yʉꞌrʉosĩꞌrĩgʉ̃, Jesucristore oꞌócʉ niwĩ.
12-13 Jesucristo marĩ wiogʉ tutuayʉꞌrʉgʉ, marĩrẽ yʉꞌrʉogʉ nimi. Beꞌro cʉ̃ añurõ asistese meꞌrã apaturi aꞌtigʉsami. Aꞌtocatero cʉ̃ aꞌtiatjere yucueri curare Õꞌacʉ̃ marĩrẽ ñaꞌasere, ñaꞌarõ ʉaripejasere duꞌudutimi. Apeyenojõrẽ weeati dʉporo wãcũyutojaca beꞌropʉ weedutimi. Tojo nicã queoro weeseti, añurõ ẽjõpeodutimi.
Jesucristo marĩ ñaꞌarõ weesere yʉꞌrʉweticã wéégʉ, wẽrĩbosacʉ niwĩ. Cʉ̃ marĩrẽ cʉ̃ yarã sãjãdutigʉ, ñaꞌase moorã niato nígʉ̃ tojo weecʉ niwĩ. Marĩrẽ eꞌcatise meꞌrã añurõ weeseticã ʉasami. Tojo weegʉ wẽrĩbosacʉ niwĩ.
Aꞌtereta mʉꞌʉ narẽ buꞌeya. Narẽ wãcũtutuanemocã weeya. Na ñaꞌarõ weesetisere narẽ masĩcã weeya. Mʉꞌʉ ãpẽrãrẽ dutigʉ niyugʉ, tojo weeya. Ne niꞌcʉ̃ mʉꞌʉrẽ tojo ĩꞌacõꞌaticãꞌto.
Tocjãrã Cretacjãrãrẽ aꞌtiro weedutiya. “Wiorã dutisere yʉꞌtiato. Nipeꞌtise añurõ weesenojõrẽ weeato.
Ne ãpẽrãrẽ ñaꞌarõ ucjaticãꞌto. Ãpẽrã meꞌrã ũrũsãtirãta, narẽ añurõ ucũato. Maꞌise meꞌrã nipeꞌtirãrẽ añurõ weeato”, niña narẽ.
Todʉporopʉre marĩ quẽꞌrã tʉꞌomasĩtirã, Õꞌacʉ̃rẽ yʉꞌrʉnʉꞌcãsepijarã niwʉ̃. Marĩ bajudutiꞌcãrã weronojõ niwʉ̃. Noꞌo ʉaro nipeꞌtisere ʉaripejawʉ. Ñaꞌarõ weenuꞌcũwʉ̃. Nipeꞌtirãrẽ ʉowʉ. Ãpẽrã marĩrẽ yabicã, marĩ quẽꞌrã narẽ yabiaꞌmewʉ̃.
4-5 Marĩ tojo weesetimicã, Õꞌacʉ̃ cʉ̃ añurõ weesere, cʉ̃ maꞌisere ĩꞌogʉ̃, marĩrẽ yʉꞌrʉowĩ. Marĩ añurõ weesere ĩꞌagʉ̃ mejẽta yʉꞌrʉowĩ. Cʉ̃ pajañaꞌgʉ̃, marĩrẽ yʉꞌrʉowĩ. Apaturi marĩrẽ wĩꞌmarã ne bajuarãrẽ weronojõ weewĩ. Cʉ̃ wẽrĩse meꞌrã marĩ ñaꞌarõ weeꞌquere cõꞌagʉ̃ yʉꞌrʉowĩ. Espíritu Santu marĩrẽ añurã waꞌadutigʉ dʉcayuwĩ.
Jesucristo marĩrẽ yʉꞌrʉoꞌcʉ meꞌrã Õꞌacʉ̃ Espíritu Santu tutuasere marĩrẽ oꞌoyʉꞌrʉnʉꞌcãwĩ.
Te yʉꞌʉ ucũꞌque diacjʉ̃ warota niꞌi. Mʉꞌʉ tere narẽ buꞌenuꞌcũcã, ʉpʉtʉ ʉasãꞌa. Mʉꞌʉ tojo weecã, Õꞌacʉ̃rẽ ẽjõpeorã añuse diaꞌcʉ̃rẽ weerãsama. Tojo weese añuse niꞌi. Nipeꞌtirãrẽ añurõ waꞌacã weese niꞌi.
Apeye, mejõ waro ucũ, aꞌmetuꞌtimaꞌasere cãꞌmotaꞌaya. Judío masã na dʉꞌpocã́timʉjãtiꞌque ucũmaꞌasere cãꞌmotaꞌaya. Tojo nicã Moisé dutiꞌquere aꞌmerĩ “Tojo niweꞌe” ni ũrũsãsere cãꞌmotaꞌaya. Nipeꞌtise te wapamarĩse, na ucũmaꞌase niꞌi.
Jesucristore ẽjõpeori curuacjãrãrẽ dʉcawaticã weegʉnojõrẽ “Tojo weeticãꞌña”, niña. Mʉꞌʉ niꞌcãti o pʉati werecũmí, mʉsã meꞌrã nigʉ̃rẽ cõꞌawĩrõña.
“Ẽjõpeogʉ nimigʉ̃, dojogʉ weesami. Cʉ̃ buꞌiri daꞌrenoꞌacjʉpʉta nisami”, ni masĩtojaꞌa.
Yʉꞌʉ Artemarẽ o Tíquicore mʉꞌʉ tiropʉ oꞌócã, mʉꞌʉ peꞌe yʉꞌʉ tiropʉ dʉcayuwãꞌcãtia. Mʉꞌʉ põtẽorõ aꞌtita basioro yʉꞌʉre ĩꞌagʉ̃ aꞌtia. Yʉꞌʉ Nicópolipʉ nigʉ̃saꞌa. Topʉ “Puꞌecʉ tõꞌogʉ̃ti”, niwʉ̃.
Nipeꞌtise mʉꞌʉ weetamuta basiosere Zenas, masãrẽ ucũbosagʉre weetamuña. Apolo quẽꞌrãrẽ weetamuña. Narẽ dʉꞌsasenojõrẽ oꞌoya. Na mʉꞌʉ tojo weecã, apesepʉ yʉꞌrʉarã, apeyenojõrẽ dʉꞌsanoꞌsome.
Marĩ meꞌrãcjãrã Jesucristore ẽjõpeorã quẽꞌrã añuse diaꞌcʉ̃ weeato. Ãpẽrãrẽ apeyenojõ moocã ĩꞌarã, weetamuato. Tojo weerã na catiri ʉmʉcore mejõ waro nisome.
Nipeꞌtirã yʉꞌʉ meꞌrã nirã́ mʉꞌʉrẽ añudutima. Marĩ meꞌrãcjãrã Jesucristore ẽjõpeorã añuato. Õꞌacʉ̃ mʉsã nipeꞌtirãrẽ añurõ weeato.
Tocãꞌrõta ojaꞌa.
Pablo
Yʉꞌʉ Jesucristo yere werese wapa, buꞌiri daꞌreri wiꞌipʉ niꞌi. Filemó, marĩ acaweregʉ Timoteo meꞌrã mʉꞌʉrẽ ojaꞌa. Mʉꞌʉ ʉ̃sã ʉpʉtʉ maꞌigʉ̃ Jesucristo yere weretamugʉ̃ niꞌi.
Mʉꞌʉ ya wiꞌipʉ Jesucristore ẽjõpeori curuacjãrã nerẽwʉarã quẽꞌrãrẽ ojaꞌa. Marĩ acawerego Apia wãmetigore, tojo nicã Arquipo quẽꞌrãrẽ ojaꞌa. Cʉ̃ ʉ̃sã weronojõ Jesucristo yere weregʉ tutuaro meꞌrã daꞌranuꞌcũsami.
Mʉsãrẽ Õꞌacʉ̃ marĩ pacʉ, Jesucristo marĩ wiogʉ añurõ weeato. Mʉsãrẽ ejerisãjãcã weeato.
4-5 Yʉꞌʉ mʉꞌʉrẽ “Aꞌtiro weemi”, nicã tʉꞌowʉ. “Marĩ wiogʉ Jesure maꞌimi, cʉ̃rẽ ẽjõpeomi” nisere tʉꞌowʉ. Tojo nicã “Jesure ẽjõpeorãrẽ mejãrõta maꞌimi” nisere tʉꞌowʉ. Tojo weegʉ Õꞌacʉ̃ yʉꞌʉ wiogʉre sẽrĩgʉ̃, mʉꞌʉrẽ sẽrĩbosasetirinʉcʉ̃ eꞌcatise oꞌoꞌo.
Mʉꞌʉ ẽjõpeosere ãpẽrãrẽ wereturiacã ʉagʉ sẽrĩbosaꞌa. Jesucristo marĩrẽ añurõ weesere masĩtuꞌajato nígʉ̃ sẽrĩbosaꞌa.
Acaweregʉ, mʉꞌʉ Jesucristore ẽjõpeorãrẽ wãcũtutuacã weewʉ. Tojo weegʉ yʉꞌʉ mʉꞌʉ meꞌrã eꞌcatiꞌi. Mʉꞌʉ ãpẽrãrẽ maꞌisere tʉꞌogʉ, wãcũtutuaꞌa.
Filemó, mʉꞌʉ añurõ weesetiꞌi. Tojo weegʉ yʉꞌʉ Jesucristo besecṹúꞌcʉ niyugʉ, mʉꞌʉrẽ “Aꞌtiro weeroʉaꞌa”, ni dutimasĩꞌi.
Sõꞌowaro dutibutiasĩꞌrĩtisaꞌa. Maꞌise meꞌrã peꞌe mʉꞌʉrẽ “Tojo weeya”, nisĩꞌrĩsaꞌa. Yʉꞌʉ bʉcʉ ẽjã waꞌaꞌa. Jesucristo yere werese wapa, buꞌiri daꞌreri wiꞌipʉ niꞌi.
Mʉꞌʉrẽ Onésimo ye cjasere “Aꞌtiro weeya”, nisĩꞌrĩsaꞌa. Aꞌtopʉ buꞌiri daꞌreri wiꞌipʉ cʉ̃ Jesucristore ẽjõpeonʉꞌcãmi. Yʉꞌʉ macʉ̃ weronojõ nimi.
Todʉporopʉre cʉ̃ mʉꞌʉrẽ daꞌracoꞌtegʉ queoro weeticʉ niwĩ. Niꞌcãrõacã pũrĩcãrẽ marĩ pʉarãrẽ mʉꞌʉrẽ, tojo nicã yʉꞌʉre weetamumasĩmi.
Mʉꞌʉ tiropʉ cʉ̃rẽ yʉꞌʉ ʉpʉtʉ maigʉ̃rẽ oꞌógʉti tja. Cʉ̃rẽ añurõ ñeꞌeña.
Aꞌtopʉ cʉ̃rẽ yʉꞌʉ meꞌrã tojaqueꞌacã ʉamiꞌi. Yʉꞌʉ Jesucristo yere werese wapa, buꞌiri daꞌreri wiꞌipʉ niꞌi. Cʉ̃ aꞌtopʉ nirṍ ejatuaro mʉꞌʉ yʉꞌʉre weetamuboꞌquere weetamubosami.
Mʉꞌʉ dutiro peꞌe yʉꞌʉ weesĩꞌrĩsaꞌa. Mʉꞌʉ “Jaʉ” nicãma, mʉꞌʉ tojo nise yʉꞌʉ dutibutiase mejẽta nirõsaꞌa. Mʉꞌʉ ʉaronojõ waꞌarosaꞌa.
Apetero weero aꞌtiro waꞌapã. Onésimo yoaticã aperopʉ waꞌapĩ. Niꞌcãrõacãrẽ mʉꞌʉrẽ cʉ̃rẽ cʉonuꞌcũdutiro tojo waꞌaro waꞌapã.
Aꞌtocaterore mʉꞌʉrẽ daꞌracoꞌtegʉ weronojõ nisome. Mʉꞌʉrẽ daꞌrawãꞌñacoꞌtegʉ nemorõ nigʉ̃sami. Mʉꞌʉ acaweregʉ mʉꞌʉ maꞌigʉ̃ waro weronojõ nigʉ̃sami. Yʉꞌʉ cʉ̃rẽ ʉpʉtʉ maꞌiꞌi. Mʉꞌʉ pũrĩcã tjãsaꞌa. Cʉ̃ mʉꞌʉrẽ daꞌrawãꞌñacoꞌtegʉ seꞌsaro nisome. Jesucristore ẽjõpeogʉ, mʉꞌʉ acaweregʉ weronojõ nigʉ̃sami.
Marĩ pʉarã Jesucristore ẽjõpeorã niꞌi. Tojo weegʉ yʉꞌʉre mʉꞌʉ “Yʉꞌʉ meꞌrãcjʉ̃ waro nimi”, nímasĩꞌi. Tojo weegʉ yʉꞌʉre ñeꞌegʉ̃ weronojõ Onésimorẽ ñeꞌeña.
Cʉ̃ apeyenojõ dojorẽcãma, o wapamoocã, yʉꞌʉre tere wapaseeya.
Yʉꞌʉ basuta aꞌtere ojaꞌa. Wapayegʉti. Tojo nimigʉ̃, mʉꞌʉrẽ aꞌtiro nímasĩsaꞌa. Yʉꞌʉ Jesucristo ye quetire mʉꞌʉrẽ ẽjõpeocã weewʉ. Tojo weeꞌque wapa mʉꞌʉ yʉꞌʉre wapamooꞌo.
Acaweregʉ, mʉꞌʉ Jesucristore ẽjõpeogʉ niyugʉ, Onésimorẽ añurõ ñeꞌecã ʉaꞌa. Tojo weegʉ yʉꞌʉre wãcũtutuacã weeya.
Tojo nicã apeye quẽꞌrãrẽ nibaqueꞌogʉti. Yʉꞌʉ cãrĩatjore apoyuya. Õꞌacʉ̃ mʉsã sẽrĩsere tʉꞌocã, mʉsã tiropʉ waꞌagʉsaꞌa.
Epafras yʉꞌʉ meꞌrãcjʉ̃ Jesucristo yere werese wapa, buꞌiri daꞌreri wiꞌipʉ nimi. Cʉ̃ quẽꞌrã mʉꞌʉrẽ añudutise oꞌomi.
Yʉꞌʉ meꞌrã daꞌrarã Marco, Aristarco, Demas, tojo nicã Luca añudutima.
Marĩ wiogʉ Jesucristo mʉsãrẽ añurõ weeato.
Tocãꞌrõta ojaꞌa.
Pablo
Dʉporopʉ Õꞌacʉ̃ marĩ ñecʉ̃sʉmʉa judío masãrẽ pejetiri ucũcʉ niwĩ. Cʉ̃, cʉ̃ ye queti weremʉꞌtãrĩ masãrẽ mejẽcãnojõ diaꞌcʉ̃ werecʉ niwĩ. Ãpẽrãrẽ bajuyoropʉ werecʉ niwĩ. Ãpẽrãrẽ quẽꞌese weronojõ ĩꞌocʉ niwĩ. Ãpẽrãrẽ quẽꞌerõpʉ werecʉ niwĩ.
Aꞌtocaterore aꞌti ʉmʉco peꞌtiatji dʉporo cʉ̃ macʉ̃ meꞌrã cʉ̃ ye cjasere marĩrẽ ucũmi. Ne waropʉta Õꞌacʉ̃ cʉ̃ macʉ̃ meꞌrã nipeꞌtise aꞌti turi cjasere weecʉ niwĩ. Tere wéégʉ, nipeꞌtise cʉ̃ macʉ̃ ye tojadutigʉ tojo weecʉ niwĩ.
Cʉ̃́ta Õꞌacʉ̃ asistesere cʉogʉ nimi. Õꞌacʉ̃ tutuayʉꞌrʉgʉ, añuyʉꞌrʉgʉ nimi. Cʉ̃ macʉ̃ quẽꞌrã cʉ̃ weronojõta nimi. Cʉ̃ ucũtutuase meꞌrã nipeꞌtise aꞌti turi cjasere cʉ̃ ne waropʉ weenʉꞌcãꞌcaro weronojõta ninuꞌcũcã weemi. Cʉ̃ wẽrĩse meꞌrã marĩ ñaꞌarõ weeꞌquere yʉꞌrʉocʉ niwĩ. Tojo wééca beꞌro ʉꞌmʉsepʉre Õꞌacʉ̃ tutuayʉꞌrʉgʉ dujiri cũmurõpʉ ejanujãcʉ niwĩ.
Õꞌacʉ̃ cʉ̃ macʉ̃rẽ cʉ̃ wiogʉ nisere oꞌoturiacʉ niwĩ. Tojo weegʉ cʉ̃ macʉ̃ cʉ̃rẽ werecoꞌterã ʉꞌmʉsecjãrã buꞌipʉ tojacʉ niwĩ.
Õꞌacʉ̃ cʉ̃ macʉ̃rẽ aꞌtiro nicʉ niwĩ:
Mʉꞌʉ yʉꞌʉ macʉ̃ niꞌi.
Niꞌcãcã meꞌrã yʉꞌʉ mʉꞌʉ pacʉ niꞌi nisere ĩꞌoꞌo, nicʉ niwĩ.
Cʉ̃, cʉ̃rẽ werecoꞌterãrẽ tojo niticʉ niwĩ. Tojo nicã cʉ̃ macʉ̃ ye cjasere ucũgʉ̃, aꞌtiro nicʉ niwĩ:
Yʉꞌʉ cʉ̃ pacʉ nigʉ̃ti.
Cʉ̃ yʉꞌʉ macʉ̃ nigʉ̃sami, nicʉ niwĩ.
Cʉ̃rẽ werecoꞌterã peꞌere ne tojo niticʉ niwĩ.
Aꞌtiro weecʉ niwĩ. Cʉ̃ macʉ̃ masã maꞌmi niꞌcʉ̃ nigʉ̃rẽ aꞌti nucũcãpʉ bajuacã weecʉ niwĩ. Tojo waꞌacã wéégʉ, Õꞌacʉ̃ aꞌtiro nicʉ niwĩ:
Nipeꞌtirã yʉꞌʉre werecoꞌterã yʉꞌʉ macʉ̃rẽ ejaqueꞌa, ẽjõpeoato, nicʉ niwĩ.
Õꞌacʉ̃ cʉ̃rẽ werecoꞌterã peꞌema aꞌtiro nicʉ niwĩ:
Yʉꞌʉ, yʉꞌʉre werecoꞌterãrẽ wĩꞌrõ weronojõ upʉticã weeꞌe.
Narẽta tja pecameꞌe weronojõ upʉticã weeꞌe.
Cʉ̃ macʉ̃ peꞌere “Aꞌtiro weegʉti”, nicʉ niwĩ:
Mʉꞌʉ Õꞌacʉ̃ nise, wiogʉ nise ne peꞌtisome.
Mʉꞌʉ masãrẽ queoro dutigʉsaꞌa.
Mʉꞌʉ queoro weesere maꞌiꞌi.
Ãpẽrã ñaꞌarõ weese peꞌere yabiꞌi.
Tojo weegʉ yʉꞌʉ Õꞌacʉ̃ mʉꞌʉrẽ besegʉ, wiogʉ sõrõgʉ̃, ʉꞌse meꞌrã waꞌrewʉ.
Mʉꞌʉ meꞌrãcjãrã buꞌi tojacã weewʉ.
Apero Õꞌacʉ̃ cʉ̃ macʉ̃rẽ ucũꞌquere aꞌtiro ojanoꞌwʉ̃:
Wiogʉ, ne waropʉre mʉꞌʉ basuta aꞌti turire, ʉꞌmʉsere bajurẽwʉ̃.
Aꞌte mʉꞌʉ weeꞌque peꞌtirosaꞌa.
Mʉꞌʉ pũrĩcã peꞌtisome.
Ninuꞌcũgʉ̃saꞌa.
Nipeꞌtise mʉꞌʉ weeꞌque suꞌti weronojõ boadijarosaꞌa.
Mʉꞌʉ tere suꞌti weronojõ tuupeꞌegʉsaꞌa.
Nipeꞌtise te dʉcayunoꞌrõsaꞌa.
Mʉꞌʉ pũrĩcã ne dʉcayuweꞌe.
Mejãrõta ninuꞌcũꞌu.
Mʉꞌʉ catiri ʉmʉco ne peꞌtisome, nicʉ niwĩ Õꞌacʉ̃ cʉ̃ macʉ̃rẽ.
Õꞌacʉ̃ aꞌte quẽꞌrãrẽ cʉ̃ macʉ̃rẽ aꞌtiro nicʉ niwĩ:
Yʉꞌʉ tiro wiogʉ dujiri cũmurõ diacjʉ̃ peꞌe dujigʉsaꞌa.
Mʉꞌʉrẽ ĩꞌatuꞌtiꞌcãrã mʉꞌʉ doca tojapeꞌticã weegʉti.
Yʉꞌʉ tojo weeri cura mʉꞌʉ dujigʉsaꞌa, nicʉ niwĩ.
Cʉ̃rẽ werecoꞌterã peꞌere ne niꞌcʉ̃rẽ tojo niticʉ niwĩ.
Nipeꞌtirã Õꞌacʉ̃rẽ werecoꞌterã bajutirã nima. Na cʉ̃ dutisere weecoꞌterã nima. Na cʉ̃ yʉꞌrʉonoꞌcãrãrẽ weetamudutigʉ oꞌóꞌcãrã nima.
Õꞌacʉ̃ cʉ̃ macʉ̃rẽ nipeꞌtirã wiogʉ waꞌacã weecʉ niwĩ. Tojo weerã Jesucristo ye quetire marĩ tʉꞌoꞌquere nemorõ wãcũnʉrʉ̃rõʉaꞌa. Tere wãcũtirã, mejẽcã ẽjõpeobosaꞌa nírã, wãcũnʉrʉ̃rõʉaꞌa.
Dʉporopʉre Õꞌacʉ̃ cʉ̃rẽ werecoꞌterã ʉꞌmʉsecjãrãrẽ cʉ̃ ye quetire wereduticʉ niwĩ. “Na wereꞌque diacjʉ̃ niꞌi”, ninoꞌcaro niwʉ̃. Tojo nimicã, masã peꞌe na wereꞌquere ẽjõpeoti, yʉꞌrʉnʉꞌcãcãrã niwã. Õꞌacʉ̃ nipeꞌtirã na dutisere weetirãrẽ queoro buꞌiri daꞌrecʉ niwĩ.
Marĩ pũrĩcã Õꞌacʉ̃ masãrẽ yʉꞌrʉose queti añubutiasere cʉoꞌo. Tojo cʉomirã, tere tojo ĩꞌacõꞌarã, cʉ̃ buꞌiri daꞌresere ne yʉꞌrʉwetisome. Ne warore Jesucristo marĩ wiogʉ masãrẽ yʉꞌrʉogʉti nisere werenʉꞌcãcʉ niwĩ. Beꞌro tja cʉ̃ wereꞌquere tʉꞌorã, aꞌtiro weeꞌcãrã niwã. Diacjʉ̃ta niꞌi nírã, marĩrẽ wereturiacãrã niwã.
Apeye quẽꞌrãrẽ Õꞌacʉ̃ aꞌtiro weecʉ niwĩ. Cʉ̃ aꞌte quetire “Diacjʉ̃ta niꞌi” nígʉ̃, peje weeĩꞌosere ĩꞌamarĩase meꞌrã ĩꞌocʉ niwĩ. Tojo nicã Espíritu Santu meꞌrã marĩrẽ aꞌtiro weecʉ niwĩ. Cʉ̃ ʉaronojõ peje mejẽcãrĩ diaꞌcʉ̃ weemasĩsere oꞌocʉ niwĩ.
Aꞌti turi peꞌtíca beꞌro ape turi nirõsaꞌa. Ti turipʉre Õꞌacʉ̃rẽ werecoꞌterã ʉꞌmʉsecjãrã dutise doca nisome.
Aꞌtiro peꞌe niꞌi. Õꞌacʉ̃ ye queti ojáca pũrĩpʉre niꞌcʉ̃ aꞌtiro ojacʉ niwĩ:
Õꞌacʉ̃, ¿deꞌro weegʉ masãrẽ wãcũmiti mʉꞌʉ? Na boadijarãrẽ ¿deꞌro weeacjʉ tocãꞌrõ wãcũqueꞌtimiti mʉꞌʉ?
Õꞌacʉ̃, yoaticã masãrẽ mʉꞌʉrẽ werecoꞌterã doca nicã weecʉ niwʉ̃.
Tojo weemigʉ̃, narẽ beꞌropʉre wiorã sõrõcʉ niwʉ̃.
Narẽ wiorã sõrõ, nipeꞌtirã narẽ “Añurã nima”, ni wãcũcã weecʉ niwʉ̃.
Nipeꞌtise mʉꞌʉ bajurẽꞌquere masã dutiato nígʉ̃ cũucʉ niwʉ̃, ni ojacʉ niwĩ.
Õꞌacʉ̃ nipeꞌtisere masã dutise doca nicã weecʉ niwĩ. Tojo weero ne apeyenojõ na buꞌi niweꞌe. Tojo nimicã, masã nipeꞌtisere sõꞌowaro dutitima yujupʉ.
Nipeꞌtise Õꞌacʉ̃ ye niꞌi. Cʉ̃ tutuaro meꞌrã ninuꞌcũꞌu. Nipeꞌtirã cʉ̃ põꞌrãrẽ ʉꞌmʉsepʉ cʉ̃ wiogʉ nirõpʉ cʉ̃ meꞌrã nicã ʉami. Tojo weegʉ cʉ̃ queoro weesĩꞌrĩgʉ̃, Jesucristo marĩrẽ yʉꞌrʉogʉre piꞌeticã weecʉ niwĩ.
Jesucristo marĩ ñaꞌarõ weeꞌquere cõꞌacʉ niwĩ. Marĩrẽ Õꞌacʉ̃ yarã tojacã weecʉ niwĩ. Marĩ Jesucristo meꞌrã niꞌcʉ̃ põꞌrã niꞌi. Tojo weegʉ Õꞌacʉ̃ macʉ̃ marĩrẽ “Yʉꞌʉ acawererã nima”, nímasĩmi. Marĩrẽ ne bopoyasãtimi.
Õꞌacʉ̃ ye queti ojáca pũrĩpʉ Jesucristo cʉ̃ pacʉre ucũsere aꞌtiro ojanoꞌwʉ̃:
Mʉꞌʉ ye cjasere, yʉꞌʉ acawererã mʉꞌʉrẽ ẽjõpeorãrẽ weregʉti.
Masã nerẽwʉaropʉ “Õꞌacʉ̃ añuyʉꞌrʉami”, mʉꞌʉrẽ ni basapeogʉti.
Aperopʉ quẽꞌrãrẽ aꞌtiro ojanoꞌwʉ̃:
Yʉꞌʉ Õꞌacʉ̃rẽ ẽjõpeogʉti.
Aperopʉre ninemowʉ̃ tja:
Õꞌacʉ̃ põꞌrã cʉ̃ yʉꞌʉre oꞌoꞌcãrã meꞌrã aꞌto niꞌi, ni ojanoꞌwʉ̃.
Marĩ wẽrĩdijati upʉre cʉoꞌo. Tojo weronojõ Jesú quẽꞌrã marĩ weronojõ upʉticʉ niwĩ. Cʉ̃ marĩ weronojõ upʉtigʉ, wẽrĩcʉ niwĩ. Cʉ̃ wẽrĩse meꞌrã wãtĩ wẽrĩse oꞌogʉre docaqueꞌacã weecʉ niwĩ.
Cʉ̃ wẽrĩse meꞌrã wẽrĩsere uirãrẽ, te doca ninuꞌcũrãrẽ yʉꞌrʉweticã weecʉ niwĩ.
Aꞌtiro niꞌi. Jesucristo Õꞌacʉ̃rẽ werecoꞌterã ʉꞌmʉsecjãrãrẽ weetamugʉ̃ mejẽta aꞌticʉ niwĩ. Marĩ Abrahã pãrãmerã nituriarã Õꞌacʉ̃ yarã peꞌere weetamugʉ̃ aꞌticʉ niwĩ.
Jesucristo marĩ cʉ̃ acawererã weronojõ upʉticʉ niwĩ. Marĩrẽ yʉꞌrʉosĩꞌrĩgʉ̃ tojo weecʉ niwĩ. Cʉ̃ wẽrĩse meꞌrã marĩ ñaꞌarõ weeꞌquere cʉ̃ pacʉre acobojoduticʉ niwĩ. Cʉ̃ tojo weegʉ paꞌia wiogʉ masã ñaꞌarõ weeꞌquere Õꞌacʉ̃rẽ sẽrĩbosagʉ weronojõ weecʉ niwĩ. Marĩrẽ añurõ weetamunuꞌcũsĩꞌrĩgʉ̃ tojo weecʉ niwĩ. Nipeꞌtise marĩ weronojõ weesetigʉ, marĩrẽ pajañaꞌgʉ̃ti nígʉ̃, tojo upʉticʉ niwĩ.
Peje mejẽcã waꞌacã, piꞌeticʉ niwĩ. Tojo nicã wãtĩ cʉ̃rẽ niquesãcʉ niwĩ. Tojo waꞌasere wãcũtutuacʉ niwĩ. Tojo weegʉ marĩrẽ mejẽcã waꞌacã, wãtĩ marĩrẽ ñaꞌarõ weeduticã, weetamumasĩmi.
Yʉꞌʉ acawererã, Jesucristore ẽjõpeorã Õꞌacʉ̃ besenoꞌcãrã Jesucristore añurõ wãcũnʉrʉ̃ña. Cʉ̃ Õꞌacʉ̃ yere weredutigʉ oꞌónoꞌcʉ nimi. Tojo nicã cʉ̃ paꞌia wiogʉ weronojõ Õꞌacʉ̃rẽ marĩ ye niatjere sẽrĩbosagʉ weesami.
Dʉporopʉ Moisé Õꞌacʉ̃ cʉ̃ yere weedutigʉ cũuꞌquere queoro weecʉ niwĩ. Mejãrõta Jesú quẽꞌrã Õꞌacʉ̃ cʉ̃rẽ cũuꞌquere queoro weecʉ niwĩ.
Jesure Moisé yʉꞌrʉoro añurõ wãcũyʉꞌrʉnʉꞌcãrõʉaꞌa. Aꞌte weronojõ niꞌi. Niꞌcʉ̃ wiꞌire weesami. Ti wiꞌi nemorõ wiꞌi weeꞌcʉ peꞌe añurõ ucũnoꞌsami. Jesúta wiꞌi weeꞌcʉ weronojõ nimi.
Nipeꞌtise wiꞌserire masã weema. Õꞌacʉ̃ peꞌe nipeꞌtisepʉreta weeꞌcʉ nimi.
Moisé Õꞌacʉ̃ yarãrẽ coꞌtegʉ, queoro weecʉ niwĩ. Cʉ̃ daꞌrase aꞌtiro nicaro niwʉ̃. Õꞌacʉ̃ wereꞌquere weremʉꞌtãrĩ masʉ̃ nicʉ niwĩ.
Õꞌacʉ̃ yarã niꞌcã wiꞌi weronojõ nima. Õꞌacʉ̃ beseꞌcʉ Cristo ti wiꞌicjʉ̃ wiogʉ macʉ̃ nimi. Cʉ̃ queoro weenuꞌcũmi. Ti wiꞌicjãrã marĩta niꞌi. Marĩ Õꞌacʉ̃rẽ ẽjõpeoduꞌutirã, cʉ̃ yarã nirãsaꞌa. Tojo nicã “Beꞌropʉ cʉ̃ oꞌoatjere marĩrẽ oꞌogʉsami” ni ẽjõpeorã, cʉ̃ yarã nirãsaꞌa.
Espíritu Santu Õꞌacʉ̃ ye queti ojáca pũrĩpʉ níꞌcaronojõta marĩ ẽjõpeoduꞌuticãꞌrõʉaꞌa. Aꞌtiro ojanoꞌwʉ̃:
Aꞌtiro nicã mʉsã Õꞌacʉ̃ ucũsere tʉꞌorã,
ne ejeripõꞌrã bʉtiticãꞌña.
Dʉporopʉ Õꞌacʉ̃rẽ yʉꞌrʉnʉꞌcãꞌcãrã weronojõ niticãꞌña.
Na yucʉ marĩrõ, masã marĩrõpʉ nícaterore Õꞌacʉ̃ dutisere ʉaticãrã niwã.
Ʉatirã, Õꞌacʉ̃rẽ uacã weenuꞌcũcãrã niwã.
Õꞌacʉ̃ aꞌtiro nicʉ niwĩ:
“Mʉsã ñecʉ̃sʉmʉa masã marĩrõpʉ nírã, yʉꞌʉre uacã weewã.
Cuarenta cʉ̃ꞌmarĩ yʉꞌʉ añurõ weesere ĩꞌamirã, tojo weewã.
Aꞌtiro niwʉ̃: ‘Mʉsã noꞌo ʉaro mejẽcã diaꞌcʉ̃ weeꞌe.
Yʉꞌʉ dutisere ne ʉaweꞌe.’
Tojo weegʉ na meꞌrã uagʉ, ‘Diacjʉ̃ta aꞌtiro weegʉti’ niwʉ̃.
‘Yʉꞌʉ mʉsãrẽ oꞌoatji diꞌtare ne ejasome.
Yʉꞌʉ meꞌrã soo, eꞌcatitamusome’, niwʉ̃ narẽ”, nicʉ niwĩ Õꞌacʉ̃.
Yʉꞌʉ acawererã, tʉꞌomasĩña. Ne niꞌcʉ̃ ñaꞌarõ wãcũ, ẽjõpeotigʉ niticãꞌña. Ñaꞌarõ wãcũrã, cʉ̃rẽ ẽjõpeotirã, mʉsã Õꞌacʉ̃ catinuꞌcũgʉ̃rẽ cõꞌarã weebosaꞌa.
Aꞌtiro peꞌe weeya. Ʉmʉcorinʉcʉ̃ aꞌmerĩ wãcũtutuacã weeya. Nipeꞌtise mʉsã catiri ʉmʉcore, ñaꞌarõ weeri nírã, aꞌmerĩ weetamunuꞌcũcãꞌña. Mʉsã ñaꞌarõ wéérã, nemorõ ñaꞌarõ weesãjãbosaꞌa. Õꞌacʉ̃rẽ yʉꞌrʉnʉꞌcãbosaꞌa. Tojo weerã aꞌmerĩ wãcũtutuacã weeya.
Marĩ ne waro Jesucristore ẽjõpeoꞌcaronojõ ẽjõpeonuꞌcũrã. Tojo wéérã, marĩ Õꞌacʉ̃ beseꞌcʉ Cristo wiogʉ nirõpʉ cʉ̃ meꞌrã ninuꞌcũrãsaꞌa.
Yʉꞌʉ níꞌcaronojõta aꞌtiro ojanoꞌcaro niwʉ̃:
Niꞌcãcã mʉsã Õꞌacʉ̃ ucũsere tʉꞌorã, mʉsã ejeripõꞌrã bʉtiticãꞌña.
Dʉporocjãrã Õꞌacʉ̃rẽ yʉꞌrʉnʉꞌcãꞌcãrã weronojõ niticãꞌña, ninoꞌcaro niwʉ̃.
Dʉporocjãrã Õꞌacʉ̃ ucũsere tʉꞌomirã, cʉ̃rẽ yʉꞌrʉnʉꞌcãcãrã niwã. Na nipeꞌtirã Egiptopʉ níꞌcãrã Moisé mianoꞌcãrã nicãrã niwã. Tojo mianoꞌcãrã nimirã, Õꞌacʉ̃rẽ yʉꞌrʉnʉꞌcãcãrã niwã.
Cuarenta cʉ̃ꞌmarĩ Õꞌacʉ̃ ñaꞌarõ weerã́ meꞌrã uacʉ niwĩ. Na yucʉ marĩrõ, masã marĩrõpʉ boabajaqueꞌaticãrã niwã.
Õꞌacʉ̃ cʉ̃rẽ yʉꞌrʉnʉꞌcãꞌcãrãrẽ “Aꞌtiro weegʉti” nicʉ niwĩ: “Yʉꞌʉ narẽ oꞌoatji diꞌtare ne ejasome. Na yʉꞌʉ meꞌrã soo, eꞌcatitamusome”, nicʉ niwĩ.
Tojo weerã marĩ masĩꞌi. Na Õꞌacʉ̃rẽ ẽjõpeotise ye buꞌiri cʉ̃ oꞌoatji diꞌtare ejamasĩticãrã niwã. Cʉ̃ meꞌrã soo, eꞌcatitamumasĩticãrã niwã.
Õꞌacʉ̃ dʉporocjãrãrẽ “Soo, eꞌcatitamurã aꞌtia”, nicʉ niwĩ. Aꞌtiro nicã marĩ quẽꞌrãrẽ mejãrõta nigʉ̃ weemi. Apetero weerã niꞌcãrẽrã mʉsã tiropʉ nirã́ cʉ̃ meꞌrã soo, eꞌcatitamutibosama. Tojo weerã nʉcʉ̃ĩꞌase meꞌrã cʉ̃rẽ yʉꞌtiroʉaꞌa.
Marĩ quẽꞌrã dʉporocjãrã weronojõta masãrẽ yʉꞌrʉose quetire werenoꞌcãrã niꞌi. Námarĩcã mejõ waro te quetire tʉꞌocãrã niwã. Tere tʉꞌomirã, ẽjõpeoticãrã niwã.
Marĩ tere ẽjõpeorã pũrĩcã, cʉ̃ meꞌrã soo, eꞌcatitamurãsaꞌa. Õꞌacʉ̃ aꞌti turi weetuꞌajanʉꞌcõca beꞌro soocʉ niwĩ. Dʉporopʉre “Soorãsama” níꞌcʉ nimigʉ̃, masã marĩrõpʉ sijaꞌcãrãrẽ ucũgʉ̃, aꞌtiro nicʉ niwĩ:
Yʉꞌʉre ẽjõpeotise buꞌiri na meꞌrã uagʉ, “Diacjʉ̃ta yʉꞌʉ meꞌrã soo, eꞌcatitamusome”, niwʉ̃, nicʉ niwĩ.
Aperopʉ Õꞌacʉ̃ ye queti ojáca pũrĩpʉ cʉ̃ aꞌti turire weetʉoca nʉmʉ beꞌro cja nʉmʉrẽ aꞌtiro ojanoꞌcaro niwʉ̃:
Ti nʉmʉ nicã, nipeꞌtise cʉ̃ wééca beꞌro saurure soocʉ niwĩ Õꞌacʉ̃.
Apaturi mejãrõta aꞌtiro ojanoꞌwʉ̃ tja:
Yʉꞌʉ meꞌrã soo, eꞌcatitamurã waꞌasome, nicʉ niwĩ.
Dʉporocjãrãpʉ Õꞌacʉ̃ yʉꞌrʉose quetire tʉꞌomʉꞌtãꞌcãrã, na yʉꞌrʉnʉꞌcãꞌque buꞌiri cʉ̃ meꞌrã soo, eꞌcatitamurã waꞌaticãrã niwã. Ãpẽrã peꞌere cʉ̃ meꞌrã soo, eꞌcatitamurã waꞌatjo dʉꞌsaꞌa yujupʉ.
Dʉporocjãrãpʉ na soo, eꞌcatitamurã waꞌaticã ĩꞌagʉ̃, Õꞌacʉ̃ marĩ peꞌere ape nʉmʉ besecṹúcʉ niwĩ. Cʉ̃ beséca nʉmʉ aꞌtocatero niꞌi. Õꞌacʉ̃ beꞌropʉ Davi ojaꞌque meꞌrã marĩrẽ aꞌtere masĩcã weemi. Tere Õꞌacʉ̃ ye queti ojáca pũrĩpʉ aꞌtiro ojacʉ niwĩ:
Aꞌtocaterore mʉsã Õꞌacʉ̃ ucũsere tʉꞌorã, mʉsã ejeripõꞌrã bʉtiticãꞌña, nicʉ niwĩ.
Todʉporopʉ Josué Israe curuacjãrãrẽ Canaá wãmetiropʉ sʉꞌori miacʉ niwĩ. Cʉ̃ narẽ topʉ miaa, narẽ soose oꞌoticʉ niwĩ. Cʉ̃ oꞌóca beꞌro nicãma, Õꞌacʉ̃ beꞌropʉre tere ucũnemotibopĩ.
Tojo weero masĩnoꞌo. Añubutiase soose Õꞌacʉ̃ aꞌti diꞌta wééca beꞌro sooꞌcaronojõta marĩ cʉ̃ yarãrẽ “Soose dʉꞌsaꞌa yujupʉ”, ninoꞌo.
Õꞌacʉ̃rẽ añurõ ẽjõpeogʉ, cʉ̃ meꞌrã soo, eꞌcatitamugʉ̃sami. Cʉ̃ daꞌrasetisere cʉ̃ meꞌrã ejerisãjãgʉ̃sami. Õꞌacʉ̃marĩcã cʉ̃ daꞌráca beꞌro soocʉ niwĩ. Tojo weegʉ Õꞌacʉ̃ meꞌrã nigʉ̃́ cʉ̃ meꞌrã soogʉsami.
Õꞌacʉ̃ ye ucũse ninuꞌcũcãꞌa. Tutuayʉꞌrʉaꞌa. Ñosẽrĩ pjĩjo pʉ́aperi osoyojaca pjĩ meꞌrã ñosẽrõ weronojõ niꞌi. Ti pjĩ nemorõ Õꞌacʉ̃ ucũse pũrĩcã marĩ poꞌpeapʉ, marĩ ejeripõꞌrãpʉ, marĩ wãcũsepʉ, nipeꞌtiropʉ sãjãsaꞌa. Õꞌacʉ̃ ucũsere tʉꞌorã, marĩ poꞌpeapʉ wãcũsere “Añu niꞌi, o ñaꞌa niꞌi”, ni besemasĩnoꞌo.
Marĩ Õꞌacʉ̃ weeꞌcãrã niꞌi. Cʉ̃rẽ ne duꞌtimasĩweꞌe. Nipeꞌtise marĩ nisere, marĩ weesere cʉ̃ ĩꞌamasĩmi. Cʉ̃́ta marĩ weeꞌquere “¿Deꞌro weerã tojo weeri?” ni besegʉsami.
Jesú Õꞌacʉ̃ macʉ̃ paꞌia wiogʉ weronojõ marĩrẽ Õꞌacʉ̃rẽ sẽrĩbosagʉ nimi. Cʉ̃ Õꞌacʉ̃ pʉꞌtopʉ nimi. Tojo weerã marĩ cʉ̃rẽ ẽjõpeonuꞌcũcãꞌrõʉaꞌa.
Õꞌacʉ̃rẽ marĩrẽ sẽrĩbosagʉ paꞌia wiogʉ weronojõ nimi. Cʉ̃ quẽꞌrã marĩ weronojõ piꞌeticʉ niwĩ. Tojo weegʉ marĩ tutuaticã, marĩrẽ pajañaꞌsami. Cʉ̃ nipeꞌtise ñaꞌarõ waꞌasere tʉꞌoñaꞌcʉ niwĩ. Tojo nicã wãtĩ marĩrẽ ñaꞌasere weedutironojõta Jesú quẽꞌrãrẽ ñaꞌasere weeduticʉ niwĩ. Wãtĩ tojo weedutimicã, Jesú peꞌe ne niꞌcãti ñaꞌarõ weeticʉ niwĩ.
Marĩrẽ cʉ̃ pajañaꞌyucã, uiro marĩrõ Õꞌacʉ̃ cʉ̃ weetamusere sẽrĩmasĩꞌi. Marĩrẽ añurõ weegʉsami. Marĩrẽ mejẽcã waꞌacã, cʉ̃rẽ weetamuse sẽrĩcã, pajañaꞌgʉ̃sami.
Paꞌia wiogʉre beserã, na waꞌtero nigʉ̃rẽ besema. Cʉ̃, masã ye cjase niatjere Õꞌacʉ̃rẽ sẽrĩbosagʉ nimi. Masã ñaꞌarõ weeꞌquere acobojose sẽrĩgʉ̃, waꞌicʉrãrẽ wẽjẽ ʉ̃jʉ̃amorõmi.
Paꞌia wiogʉ marĩ weronojõ nimi. Masʉ̃ nígʉ̃, cʉ̃ quẽꞌrã tutuatimi. Tojo weegʉ tutuatirãrẽ, tʉꞌomasĩtirãrẽ, noꞌo ʉaro weebajaqueꞌatirãrẽ pajañaꞌsami.
Cʉ̃ quẽꞌrã cʉ̃ basu ñaꞌarõ weeꞌque wapa ãpẽrãrẽ weebosaronojõta waꞌicʉrãrẽ wẽjẽ ʉ̃jʉ̃amorõsami.
Ne niꞌcʉ̃ paꞌia wiogʉ cʉ̃ basu bese sãjãmasĩtisami. Aꞌtiro peꞌe weenoꞌsami. Õꞌacʉ̃ basu bese sõrõsami. Cʉ̃ Aarṍrẽ weeꞌcaronojõta weesami.
Õꞌacʉ̃ beseꞌcʉ Cristo quẽꞌrãrẽ tojota waꞌacaro niwʉ̃. Cristo Õꞌacʉ̃ tiropʉ paꞌia wiogʉ weronojõ waꞌagʉ, cʉ̃ basu beseticʉ niwĩ. Õꞌacʉ̃ peꞌe cʉ̃rẽ bese sõrõcʉ niwĩ. Yʉꞌʉ mʉsãrẽ aꞌte dʉporo ojaꞌcaronojõta aꞌtiro nicʉ niwĩ:
Mʉꞌʉ yʉꞌʉ macʉ̃ niꞌi.
Niꞌcãcã meꞌrã yʉꞌʉ mʉꞌʉ pacʉ niꞌi nisere ĩꞌoꞌo.
Aperopʉ quẽꞌrãrẽ Õꞌacʉ̃ ye queti ojáca pũrĩpʉ cʉ̃ macʉ̃rẽ aꞌtiro nicʉ niwĩ:
Mʉꞌʉ paꞌi ninuꞌcũgʉ̃saꞌa.
Melquisedec níꞌcaronojõta nigʉ̃saꞌa, nicʉ niwĩ.
Õꞌacʉ̃ beseꞌcʉ Cristo aꞌti nucũcãpʉ nígʉ̃, cʉ̃rẽ ñubuecʉ niwĩ. Cʉ̃rẽ sẽrĩgʉ̃, ʉpʉtʉ tutuaro meꞌrã, utise meꞌrã Õꞌacʉ̃rẽ sẽrĩcʉ niwĩ. Cʉ̃rẽ wẽrĩticã weemasĩboꞌcʉre tojo sẽrĩcʉ niwĩ. Cʉ̃ Õꞌacʉ̃ ʉaro weesĩꞌrĩcʉ niwĩ. Cʉ̃ tojo weecã ĩꞌagʉ̃, cʉ̃ sẽrĩsere tʉꞌocʉ niwĩ.
Cristo Õꞌacʉ̃ beseꞌcʉ cʉ̃ macʉ̃ nimigʉ̃, piꞌeticʉ niwĩ. Tojo piꞌetigʉ, Õꞌacʉ̃ dutisere yʉꞌticʉ niwĩ. Te meꞌrã Õꞌacʉ̃rẽ yʉꞌtisere añurõ masĩcʉ niwĩ.
Cʉ̃ wẽrĩgʉ̃, nipeꞌtise cʉ̃ pacʉ cũuꞌquere weecʉ niwĩ. Tojo weegʉ cʉ̃ masãrẽ yʉꞌrʉogʉ sãjãcʉ niwĩ. Marĩ nipeꞌtirã cʉ̃rẽ ẽjõpeo yʉꞌtirãrẽ yʉꞌrʉo, catinuꞌcũcã weemi.
Õꞌacʉ̃ Melquisedec paꞌia wiogʉ warore weronojõ cʉ̃rẽ sõrõcʉ niwĩ.
Õꞌacʉ̃ beseꞌcʉ Cristo paꞌia wiogʉ waro Melquisedec weronojõ nisere peje waro weresĩꞌrĩsaꞌa. Tojo weresĩꞌrĩmigʉ̃, mʉsã tʉꞌomasĩti, tʉꞌosĩꞌrĩtise ye buꞌiri basioweꞌe.
Mʉsã yoacã Jesucristore ẽjõpeowʉ. Niꞌcãrõacãrẽ ãpẽrãrẽ buꞌerãpʉ nitojabosaꞌa. Tojo nimirã, Õꞌacʉ̃ yere mejõ niseacãrẽ apaturi wereapocã ʉaꞌa. Mʉsã tutuatirã waro weronojõ waꞌaꞌa tja. Tojo weerã diasatiseacãrẽ añurõ tʉꞌorãnojõ oꞌorã, tʉꞌotiyʉꞌrʉocãꞌa. Baꞌasere baꞌaronojõ oꞌorã, niꞌcãrõacãrẽ wecʉ õpẽcõrẽ sĩꞌrĩrã weronojõ niꞌi yujupʉ.
Wecʉ õpẽcõ diaꞌcʉ̃rẽ sĩꞌrĩrã, wĩꞌmarã waro nima. Mʉsã na wĩꞌmarã weronojõ diacjʉ̃ weesere Õꞌacʉ̃ ye cjasere masĩweꞌe.
Baꞌase bʉtise peꞌe bʉcʉrã baꞌase niꞌi. Na diasasere masĩma. Añusere, ñaꞌasere besepoꞌcãrãpʉ nima.
Marĩ añurõ ẽjõpeorã nisĩꞌrĩrã, Cristo ye queti diasasere buꞌerã. Marĩrẽ buꞌemʉꞌtãꞌquere apaturi buꞌeticãꞌrã majã. Buꞌetojawʉ tema. Marĩ buꞌemʉꞌtãꞌque aꞌtiro niwʉ̃. Marĩ ñaꞌarõ weeꞌquere acobojose sẽrĩdutiwʉ. Tojo ñaꞌarõ weeꞌque buꞌiri pecameꞌepʉ waꞌabopã, niwʉ̃. Marĩ wãcũse dʉcayuroʉaꞌa nisere buꞌewʉ. Tojo nicã Õꞌacʉ̃rẽ ẽjõpeoroʉaꞌa nisere buꞌemʉꞌtãwʉ̃. Aꞌte ne waro buꞌenʉꞌcãꞌquere weeticãꞌrã majã.
Apeye quẽꞌrãrẽ wãmeyesere, Espíritu Santure ñapeorã cʉocã weesere buꞌemʉꞌtãwʉ̃. Tojo nicã wẽrĩꞌcãrã masãrãsama, ñaꞌarõ weeꞌcãrã pecameꞌepʉ buꞌiri daꞌrenoꞌrãsama nisere buꞌewʉ.
Niꞌcãrõacã Õꞌacʉ̃ cʉ̃ ʉacã, apeyere, diasasere buꞌenemobosaꞌa.
4-6 Mʉsã apetero weerã Jesucristo quetire ẽjõpeomirã, ẽjõpeoduꞌubosaꞌa. Õꞌacʉ̃ masãrẽ catinuꞌcũsere oꞌocʉ niwĩ. Cʉ̃ oꞌomicã, na ẽjõpeoduꞌubosama. Tojo ẽjõpeoduꞌurãnojõrẽ aꞌtiro niꞌi. Na wãcũsere apaturi ne dʉcayumasĩtisama. Tojo nicã Espíritu Santure cʉorãnojõ, noꞌo Õꞌacʉ̃ ye queti añuse quetire masĩrãnojõ tere ẽjõpeoduꞌurã, ne apaturi na wãcũsere dʉcayumasĩtisama. Õꞌacʉ̃ tutuase oꞌosere masĩmirã Jesucristore ẽjõpeoduꞌurã, ne apaturi acobojose sẽrĩmasĩtisama. Cʉ̃rẽ ẽjõpeoduꞌurã, na basu Õꞌacʉ̃ macʉ̃rẽ apaturi curusapʉ paabiꞌperã weronojõ weerã weema. Nipeꞌtirã ĩꞌorõpʉ cʉ̃rẽ yabi bujicãꞌrã weema.
Õꞌacʉ̃ masãrẽ añurõ weese aꞌtiro niꞌi. Masã diꞌta weronojõ nima. Õꞌacʉ̃ narẽ añurõ weese acoro pejaro weronojõ niꞌi. Nipeꞌtisetiri acoro pejasetirinʉcʉ̃ diꞌtapʉ siꞌbisãjãꞌa. Aco diꞌtapʉre añurõ siꞌbisãjãca beꞌro na otese añurõ pĩꞌrĩ dʉcatisaꞌa. Tojo dʉcaticã, ti diꞌta wiogʉre añu niꞌi. Õꞌacʉ̃ “Añuse diꞌta niꞌi”, nisami. Tojo weronojõ añurõ weerãrẽ eꞌcatise meꞌrã narẽ ĩꞌasami.
Ãpẽrã peꞌe ñaꞌase diꞌta weronojõ nima. Ñaꞌase diꞌtapʉre acoro pejamicã, pota, ñaꞌase diaꞌcʉ̃ bajuasaꞌa. Ti diꞌta wapamarĩꞌi. Ti diꞌta wiogʉ tere ĩꞌagʉ̃, “Ñaꞌase niꞌi, ʉ̃jʉ̃acõꞌarã”, nisami. Cʉ̃ níꞌcaronojõ Õꞌacʉ̃ quẽꞌrã cʉ̃rẽ ẽjõpeoduꞌurãrẽ mejãrõta nisami.
Õꞌacʉ̃ queoro weegʉ́ nimi. Cʉ̃ mʉsã acawererã Jesucristore ẽjõpeorãrẽ mʉsã añurõ weeꞌquere acobojosome. Narẽ mʉsã weetamusere acobojosome. Mʉsã narẽ añurõ wéérã, Õꞌacʉ̃rẽ maꞌisere ĩꞌoꞌo.
Mʉsã aꞌtiro weecã ʉpʉtʉ ʉaꞌa. Ãpẽrãrẽ weetamurã, mʉsãnʉcʉ̃ eꞌcatise meꞌrã añurõ weesĩꞌrĩsere tojota weeyapaticãꞌña. Tojo weero Õꞌacʉ̃ “Oꞌogʉti” níꞌque queoro mʉsã wãcũꞌcaronojõta waꞌarosaꞌa.
Mʉsã nijĩsijarã dojocã ʉatisaꞌa. Ãpẽrã Jesucristore ẽjõpeorã weronojõ weeya. Na, narẽ ñaꞌarõ waꞌacã, wãcũtutuama. Ne Jesucristore ẽjõpeoduꞌutima. Na tojo weecã ĩꞌagʉ̃, Õꞌacʉ̃ narẽ cʉ̃ “Oꞌogʉti” níꞌquere oꞌogʉsami. Mʉsã quẽꞌrã narẽ ĩꞌacũu, weesirutuya.
13-16 Masã “Diacjʉ̃ta niꞌi” nírã, na yʉꞌrʉoro nigʉ̃́ meꞌrã wãmepeorã weesama. Na tojo ni wãmepeocã, narẽ “Tojo niweꞌe”, nita basiotisaꞌa. Õꞌacʉ̃ pũrĩcã Abrahãrẽ “Mʉꞌʉrẽ añurõ weegʉti” nígʉ̃, apĩ wãme meꞌrã wãmepeoticʉ niwĩ. Ne niꞌcʉ̃ Õꞌacʉ̃ nemorõ niyʉꞌrʉnʉꞌcãgʉ̃ marĩmi. Tojo weegʉ “Aꞌtiro weegʉti” nígʉ̃, cʉ̃ basu wãmepeocʉ niwĩ. Aꞌtiro nicʉ niwĩ: “Diacjʉ̃ta niꞌi. Mʉꞌʉrẽ añubutiaro weegʉti. Mʉꞌʉ pãrãmerã pãjãrã nituriarãsama”, nicʉ niwĩ. Abrahã cʉ̃ tojo níꞌquere sojaticʉ niwĩ. Tojo weegʉ Õꞌacʉ̃ cʉ̃rẽ “Tojo weegʉti” níꞌquere ñeꞌecʉ niwĩ.
Õꞌacʉ̃ “Masãrẽ ‘Añurõ weegʉti’ níꞌquere ‘dʉcayusome’ ” nígʉ̃, cʉ̃ basu wãmepeocʉ niwĩ. Marĩrẽ cʉ̃ “ ‘Oꞌogʉti’ níꞌquere ‘Ñeꞌerãsaꞌa’ ” ni masĩdutigʉ, tojo weecʉ niwĩ.
Tojo weero te pʉaro cʉ̃ wãmepeose, cʉ̃ “Masãrẽ añurõ weegʉti” níꞌque ne dʉcayuta basioweꞌe. Õꞌacʉ̃ ne nisoomasĩtimi. Cʉ̃ diacjʉ̃ ucũse meꞌrã marĩrẽ cʉ̃ yʉꞌrʉonoꞌcãrãrẽ wãcũtutuacã weemi. Cʉ̃ marĩrẽ “Añurõ weegʉti” níꞌcaronojõta weegʉsami, ninoꞌo.
Tere wãcũrã, marĩ ʉꞌmʉsepʉ niatjere eꞌcatise meꞌrã coꞌteyurã, ẽjõpeoduꞌusome. Marĩ coꞌteyuse ninuꞌcũcãꞌrõsaꞌa. Dʉcayusome. Jesú ʉꞌmʉse Õꞌacʉ̃ nirõpʉ sãjãacʉ niwĩ. Tojo weerã marĩ tojo tʉꞌoñaꞌa.
Aꞌtiro niꞌi. Judío masã paꞌia wiogʉ Õꞌacʉ̃ wiꞌi poꞌpeapʉ cʉ̃ Nibutiari Tucũpʉ sãjãagʉ̃, aꞌtiro weesami. Ʉsebʉtiri caserojore yʉꞌrʉsãjãsami. Jesú cʉ̃ wẽ́rĩ́ca beꞌro ʉꞌmʉsepʉ sãjãagʉ̃, ti caserojore yʉꞌrʉagʉ weronojõ weecʉ niwĩ. Marĩ ʉꞌmʉsepʉ waꞌatji maꞌarẽ pãobosagʉ weecʉ niwĩ. Cʉ̃ tojo weese meꞌrã paꞌia wiogʉ waro weronojõ tojacʉ niwĩ. Cʉ̃ Melquisedec níꞌcaronojõta paꞌi ninuꞌcũgʉ̃sami.
Dʉporocjʉ̃ Melquisedec wãmetigʉ Salem wãmetiri macã wiogʉ nicʉ niwĩ. Cʉ̃ paꞌi niyugʉ, Õꞌacʉ̃ nipeꞌtirã buꞌipʉ nigʉ̃rẽ masãrẽ sẽrĩbosacʉ niwĩ. Cʉ̃ nícaterore Abrahã ãpẽrã wiorã meꞌrã aꞌmewẽjẽcʉ niwĩ. Na meꞌrã aꞌmewẽjẽgʉ̃ ejagʉ, cʉ̃ yarã meꞌrã wapataꞌadajacʉ niwĩ. Cʉ̃ tojo weedajacã, Melquisedec cʉ̃rẽ põtẽrĩgʉ̃ ejacʉ niwĩ. Cʉ̃rẽ põtẽrĩgʉ̃, “Õꞌacʉ̃ mʉꞌʉrẽ añurõ weeato”, nicʉ niwĩ.
Cʉ̃ tojo níca beꞌro Abrahã cʉ̃ aꞌmequẽgʉ̃ wapataꞌaꞌquere diez mesãrĩ dʉcawaacũucʉ niwĩ. Niꞌcã mesãrẽ Melquisedere oꞌocʉ niwĩ. Melquisedec wãme “Wiogʉ queoro weegʉ́” nisĩꞌrĩrõ weeꞌe. Cʉ̃ Salem wãmetiri macãcjʉ̃ nitjĩagʉ̃, “Ejerisãjãse wiogʉ” nicʉ niwĩ. Salem “Ejerisãjãse” nisĩꞌrĩrõ weeꞌe.
Melquisedec pacʉsʉmʉarẽ, cʉ̃ ñecʉ̃sʉmʉarẽ ne masĩnoꞌña marĩꞌi. Cʉ̃ bajuaꞌquere, cʉ̃ wẽrĩꞌque quẽꞌrãrẽ ne masĩnoꞌña marĩꞌi. Tojo weegʉ Melquisedec Õꞌacʉ̃ macʉ̃ Jesucristo paꞌi ninuꞌcũacjʉ weronojõ nicʉ niwĩ.
Mʉsã Melquisedere wãcũña. Mejõ nigʉ̃́ mejẽta nicʉ niwĩ. Marĩ ñecʉ̃ Abrahã waromarĩcã cʉ̃ wiorãrẽ aꞌmewẽjẽgʉ̃ wapataꞌaꞌquere diez mesãrĩ cʉ̃ seeneocũuꞌquere cʉ̃rẽ niꞌcã mesãrẽ oꞌowapamocʉ niwĩ.
Moisé dutiꞌque paꞌiare oꞌodutisere aꞌtiro ojanoꞌwʉ̃: “Leví pãrãmerã nituriarã paꞌia nirã́ diaꞌcʉ̃rẽ cãꞌrõ wapaseeato”, niwʉ̃. Abrahã cʉ̃ oꞌoꞌcaronojõta masã na cʉosere oꞌodutiwʉ. Na, na acawererã waro nimicã, tojo nicã Abrahã pãrãmerã nimirã, na oꞌosere ñeꞌecãrã niwã.
Melquisedec pũrĩcã Leví pãrãmi nituriatimigʉ̃, aꞌtiro weecʉ niwĩ. Abrahã Õꞌacʉ̃ “Añurõ weegʉti” ninoꞌcʉre cʉ̃ cʉosere oꞌocã, ñeꞌecʉ niwĩ. Tere ñeꞌegʉ̃, Abrahãrẽ “Õꞌacʉ̃ mʉꞌʉrẽ añurõ weeato”, ni sẽrĩbosacʉ niwĩ.
Aꞌte diacjʉ̃ta niꞌi. “Õꞌacʉ̃ mʉꞌʉrẽ añurõ weeato” nigʉ̃́ peꞌe apĩ “Tojota weeato” ni, yʉꞌtigʉ nemorõ wiogʉ niyʉꞌrʉnʉꞌcãmi.
Aꞌtiro nicã paꞌia marĩ waꞌtero nirã́ ãpẽrã oꞌosere ñeꞌerã marĩ weronojõ masã nima. Na quẽꞌrã wẽrĩsama. Abrahã oꞌoꞌquere ñeꞌeꞌcʉ Melquisedec peꞌema Õꞌacʉ̃ ye queti ojáca pũrĩpʉ catinuꞌcũgʉ̃ weronojõ nigʉ̃rẽ ojanoꞌcaro niwʉ̃. Cʉ̃ catinuꞌcũgʉ̃ weronojõ ucũnoꞌmi.
9-10 Leví Abrahã pãrãmi nicʉ niwĩ. Cʉ̃ pãrãmerã nituriarã quẽꞌrã Abrahã pãrãmerã nicãrã niwã. Leví, tojo nicã nipeꞌtirã cʉ̃ pãrãmerã nituriarã paꞌia nicãrã niwã. Na, masã oꞌosere ñeꞌecãrã niwã. Abrahã Melquisedere aꞌmerĩ bocaejacã, na quẽꞌrã marĩꞌcãrã nimirã, Abrahã meꞌrã nírã weronojõ nicãrã niwã. Tojo weero aꞌtiro nita basioꞌo. Leví pãrãmerã nituriarãpʉ Abrahã Melquisedere oꞌocã, na quẽꞌrã cʉ̃rẽ oꞌobuꞌipejatamuꞌcãrã weronojõ nicãrã niwã.
Israe curuacjãrã, paꞌia Leví ya curuacjãrã meꞌrã Õꞌacʉ̃ dutisere ñeꞌecãrã niwã. Na Leví ya curuacjãrã Aarṍ pãrãmerã nituriarã nicãrã niwã. Na paꞌia ãpẽrã Õꞌacʉ̃ dutisere siruturãrẽ añurã waꞌacã weemasĩticãrã niwã. Weemasĩcã pũrĩcãrẽ, Õꞌacʉ̃ apĩ paꞌi sõrõtibopĩ. Apĩrẽ sõrõgʉ̃, Aarṍ ya curuacjʉ̃rẽ sõrõticʉ niwĩ. Melquisedec weronojõ nigʉ̃́ peꞌere sõrõcʉ niwĩ.
Apĩ paꞌi sãjãcã, todʉporo cjase dutise quẽꞌrã dʉcayusaꞌa.
Marĩ wiogʉ Jesucristore Õꞌacʉ̃ ye queti ojáca pũrĩpʉ aꞌtiro nicʉ niwĩ: “Mʉꞌʉ paꞌi Melquisedec níꞌcaronojõ ninuꞌcũgʉ̃saꞌa”, nicʉ niwĩ. Jesucristo paꞌi niacjʉ nimigʉ̃, Leví ya curuacjʉ̃ niticʉ niwĩ. Cʉ̃ ya curuacjʉ̃ ne niꞌcʉ̃ paꞌi sãjãticʉ niwĩ.
Masĩnoꞌo, marĩ wiogʉ Jesucristo Judá ya curuacjʉ̃ nicʉ niwĩ. Moisé paꞌiare ucũgʉ̃, ne niꞌcãti “Judá ya curuacjãrã paꞌia nirãsama”, niticʉ niwĩ.
15-16 Apĩ paꞌi Melquisedec weronojõ nigʉ̃́ bajuase meꞌrã aꞌtiro masĩnoꞌo. Jesucristo paꞌi sãjãcã, Leví ya curuacjãrã paꞌiare sõrõdutiꞌcaronojõ waꞌaticaro niwʉ̃. Cʉ̃ catinuꞌcũgʉ̃ nise meꞌrã peꞌe paꞌi sãjãcʉ niwĩ.
Õꞌacʉ̃ Jesucristore aꞌtiro nicʉ niwĩ:
Mʉꞌʉ paꞌi ninuꞌcũacjʉ niꞌi.
Melquisedec níꞌcaronojõta nigʉ̃saꞌa, nicʉ niwĩ.
Õꞌacʉ̃ todʉporo cʉ̃ dutise cũumʉꞌtãꞌquere mejõ nise tojacã weecʉ niwĩ. Te masãrẽ añurõ niseticã weeticaro niwʉ̃.
Aꞌtiro niꞌi. Moisé dutiꞌquere yʉꞌtirã, masã añurã waꞌaticãrã niwã. Niꞌcãrõacãma marĩ Jesucristore ẽjõpeorã, añurã tojaꞌa. Õꞌacʉ̃rẽ masĩta basioꞌo. Tojo weerã añurõ eꞌcatiyuꞌu.
Õꞌacʉ̃ cʉ̃ macʉ̃rẽ paꞌi sõrõgʉ̃, cʉ̃ basuta “Diacjʉ̃ weegʉti”, nicʉ niwĩ.
Ãpẽrã paꞌia peꞌere sõrõgʉ̃, tojo niticʉ niwĩ. Õꞌacʉ̃ cʉ̃ macʉ̃rẽ sõrõgʉ̃, cʉ̃ basu wãmepeo, sõrõcʉ niwĩ. Õꞌacʉ̃ cʉ̃ ye queti ojáca pũrĩpʉre aꞌtiro ojanoꞌwʉ̃:
Mʉꞌʉ paꞌi ninuꞌcũacjʉ niꞌi.
Melquisedec weronojõta nigʉ̃saꞌa, nicʉ niwĩ.
Cʉ̃ tojo níꞌquere aꞌte meꞌrã masĩnoꞌo. Jesú meꞌrã Õꞌacʉ̃ “Masãrẽ añurõ weegʉti” níꞌquere diacjʉ̃ta nigʉ̃ weepĩ, ninoꞌo. Cʉ̃ Moisé meꞌrã “Masãrẽ añurõ weegʉti” nimʉꞌtãꞌque nemorõ aꞌte beꞌro cjase peꞌe añuyʉꞌrʉnʉꞌcãꞌa.
Paꞌia pãjãrã waro sãjãmʉjãcãrã niwã. Na wẽrĩse buꞌiri ninuꞌcũmasĩticãrã niwã. Na wẽ́rĩ́ca beꞌro ãpẽrã dʉcayumʉjãcãrã niwã.
Jesú pũrĩcã catinuꞌcũcʉ̃sami. Cʉ̃ paꞌi nisere ãpẽrãrẽ dʉcayuturiasome.
Tojo weegʉ Õꞌacʉ̃rẽ masĩsĩꞌrĩrãrẽ yʉꞌrʉwetidojacã weemi. Cʉ̃rẽ ẽjõpeorãrẽ tojo weemi. Cʉ̃ catinuꞌcũgʉ̃ marĩ ye niatjere Õꞌacʉ̃rẽ sẽrĩbosanuꞌcũmi.
Tojo weegʉ Jesú paꞌia wiogʉ waro nimi. Cʉ̃nojõrẽta marĩ ʉaꞌa. Cʉ̃ ñaꞌase moogʉ̃, añubutiagʉ, ñaꞌarõ weetigʉ nimi. Marĩ ñaꞌarõ weerã́ weronojõ nitimi. Õꞌacʉ̃ cʉ̃rẽ nipeꞌtirã buꞌipʉ cũucʉ niwĩ.
Cʉ̃ ãpẽrã paꞌia wiorã weronojõ nitimi. Paꞌia wiorã ʉmʉcorinʉcʉ̃ na ñaꞌarõ weeꞌquere acobojosere sẽrĩrã, waꞌicʉrãrẽ wẽjẽ ʉ̃jʉ̃amorõsama. Beꞌro ãpẽrã yere mejãrõta weebosasama. Jesucristo peꞌe aꞌtiro weecʉ niwĩ. Cʉ̃ niꞌcãtita na waꞌicʉrãrẽ wẽjẽ ʉ̃jʉ̃amorõpeoꞌcaro weronojõ wéégʉ, cʉ̃ basu cʉ̃ wẽrĩse meꞌrã masã ñaꞌarõ weeꞌquere wẽrĩwapayepeꞌocãꞌcʉ niwĩ. Cʉ̃ nipeꞌtirã ye niatjere tojo weebosacʉ niwĩ.
Moisé dutiꞌque meꞌrã paꞌia wiogʉre sõrõrã, aꞌtiro weenoꞌcaro niwʉ̃. Cʉ̃rẽ sõrõrã, cʉ̃ añurõ weenuꞌcũtimicã, besesõrõnoꞌcaro niwʉ̃. Tojo wééca beꞌro Õꞌacʉ̃ peꞌe diacjʉ̃ta cʉ̃ basu cʉ̃ macʉ̃rẽ paꞌia wiogʉ waro sõrõcʉ niwĩ. Cʉ̃ macʉ̃ añugʉ̃ ninuꞌcũgʉ̃rẽ tojo weecʉ niwĩ.
Nipeꞌtise niꞌcãrõacã yʉꞌʉ ojaꞌque aꞌtiro niꞌi. Jesucristo marĩ yagʉ paꞌia wiogʉ waro nimi. Cʉ̃ ʉꞌmʉsepʉ wiogʉ dujiri cũmurõ Õꞌacʉ̃ tutuayʉꞌrʉgʉ tiro diacjʉ̃ peꞌe ejanujãcʉ niwĩ.
Cʉ̃ ʉꞌmʉsepʉ Õꞌacʉ̃ Nibutiari Tucũpʉre paꞌia wiogʉ weronojõ nisami. Ti wiꞌi Õꞌacʉ̃ wééca wiꞌi niꞌi. Masã mejẽta weecãrã niwã.
Aꞌti diꞌtapʉma paꞌia wiorãrẽ waꞌicʉrãrẽ wẽjẽ ʉ̃jʉ̃amorõpeodutiro sõrõnoꞌcaro niwʉ̃. Tojo nicã apeyere oꞌodutirã sõrõnoꞌcãrã niwã. Tojo weegʉ Jesucristo quẽꞌrã Õꞌacʉ̃rẽ apeyenojõ oꞌocã, añutʉꞌsaꞌa nígʉ̃ wẽrĩgʉ̃, cʉ̃rẽ apeyenojõ oꞌogʉ weronojõ weecʉ niwĩ.
Jesucristo aꞌti nucũcãpʉre tojadojagʉ, ne cãꞌrõ paꞌi nimaꞌatibopĩ. Ãpẽrã paꞌia Moisé dutiꞌcaronojõta Õꞌacʉ̃rẽ apeyenojõrẽ oꞌorã nitojacãrã niwã. Tojo weero basiotibopã.
Aꞌti nucũcãpʉ paꞌia Õꞌacʉ̃ cjasere daꞌrarã aꞌtiro weema. Na Õꞌacʉ̃ wiꞌi ʉꞌmʉsepʉ nirĩ wiꞌi cjasere weronojõ weerã weema. Marĩ masĩꞌi. Ʉꞌmʉse cja wiꞌi peꞌe ti wiꞌi waro niꞌi. Aꞌti nucũcã cja wiꞌi peꞌe ʉꞌmʉse cja wiꞌi queose niꞌi. Tojo weegʉ Õꞌacʉ̃ cʉ̃ ya wiꞌi aꞌti nucũcã cja wiꞌire weedutigʉ, Moisére aꞌtiro nicʉ niwĩ: “Añurõ wãcũña. Nipeꞌtise ya wiꞌi cjasere mʉꞌʉrẽ ʉ̃rʉ̃gʉ̃pʉ ĩꞌoꞌcaronojõta weeya”, nicʉ niwĩ.
Aꞌtocateroma majã Jesú paꞌia wiogʉ waro Õꞌacʉ̃ tiropʉ marĩrẽ sẽrĩbosanuꞌcũgʉ̃ nimi. Cʉ̃ weese ãpẽrã paꞌia ye nemorõ añuyʉꞌrʉnʉꞌcãꞌa. Aꞌtiro niꞌi. Õꞌacʉ̃ ne waro masã meꞌrã apogʉ, “Yʉꞌʉ dutiꞌquere wéérã, yarã nirãsama”, nicʉ niwĩ. Beꞌrore tja masã meꞌrã apogʉ, “Mʉsã wiogʉ nigʉ̃ti. Mʉsãrẽ yarã waꞌacã weegʉti. Mʉsãrẽ acobojogʉti. Yʉꞌʉ meꞌrã catinuꞌcũrãsaꞌa”, nicʉ niwĩ. Cʉ̃ tojo níꞌquere masĩnoꞌo. Cʉ̃ nimʉꞌtãꞌque nemorõ beꞌro cjase peꞌe añuyʉꞌrʉnʉꞌcãꞌa. Aꞌte beꞌro cjasere Jesúta queoro waꞌacã weecʉ niwĩ. Tojo weero ãpẽrã paꞌia weese nemorõ añuyʉꞌrʉnʉꞌcãꞌa.
Aꞌtiro niꞌi. Õꞌacʉ̃ ne waro masã meꞌrã apoꞌque queoro waꞌaticaro niwʉ̃. Queoro waꞌacãma, masã meꞌrã apaturi aponemotibopĩ.
Õꞌacʉ̃ ne warocjãrãrẽ “Yʉꞌʉ dutiꞌquere queoro weetima”, nicʉ niwĩ. Narẽ cʉ̃ ye queti ojáca pũrĩpʉ aꞌtiro ojanoꞌwʉ̃:
Marĩ wiogʉ aꞌtiro nimi:
“Beꞌropʉ yʉꞌʉ Israe curuacjãrãrẽ, tojo nicã Judá ya curuacjãrãrẽ apaturi añurõ na meꞌrã weeapogʉti tja.
Todʉporopʉ na ñecʉ̃sʉmʉa meꞌrã weegʉti ni apoꞌcaronojõ nisome.
Narẽ Egiptopʉ níꞌcãrãrẽ yʉꞌʉ basu miiwijawʉ.
Narẽ ‘Añurõ weegʉti’, nimiwʉ̃.
Na peꞌe yʉꞌʉ dutiꞌquere weetiwã.
Tojo weegʉ narẽ cõꞌawãꞌcãwʉ̃”, nicʉ niwĩ marĩ wiogʉ.
“Beꞌropʉ Israe curuacjãrã meꞌrã apaturi ‘Añurõ weegʉti’ níꞌque aꞌtiro niꞌi.
Yʉꞌʉ dutiꞌquere narẽ wãcũcã weegʉti.
Tojo nicã narẽ yʉꞌʉ dutiꞌquere ẽjõpeocã weegʉti.
Tojo weegʉ yʉꞌʉ na wiogʉ nigʉ̃ti.
Na quẽꞌrã yarã nirãsama.
Ne cʉ̃ meꞌrãcjʉ̃rẽ, cʉ̃ acaweregʉre, ‘Õꞌacʉ̃rẽ masĩña’, nisome.
Nipeꞌtirã yʉꞌʉre masĩrãsama.
Wĩꞌmarã, tojo nicã bʉcʉrã masĩrãsama.
Na ñaꞌarõ weeꞌquere acobojogʉti.
Ne apaturi tere wãcũnemosome”, nicʉ niwĩ marĩ wiogʉ.
Õꞌacʉ̃ ne waropʉ “Masãrẽ añurõ weegʉti”, nicʉ nimiwĩ. Beꞌro, “Apaturi masã meꞌrã añurõ weegʉti”, ni apocʉ niwĩ tja. Tojo weero cʉ̃ nimʉꞌtãꞌque peꞌe peꞌtia waꞌacaro niwʉ̃. Nipeꞌtise mejãmejã ʉanoꞌña marĩꞌi. Te maata peꞌtidijase niꞌi.
Niꞌcãrõacãma aꞌtiro nigʉ̃ti. Õꞌacʉ̃ ne waro “Masã meꞌrã añurõ weegʉti” nícaterore cʉ̃rẽ ñubuerã weewʉadutisenojõrẽ cũucʉ niwĩ. Na ñubueri wiꞌi aꞌti nucũcã cja wiꞌi nicaro niwʉ̃.
Ti wiꞌi waꞌicʉrã caseri meꞌrã wééca wiꞌi nicaro niwʉ̃. Ne sãjãarĩ tucũ Añurĩ Tucũ wãmeticaro niwʉ̃. Topʉre sĩꞌocjʉ nuꞌcũcaro niwʉ̃. Tojo nicã na Õꞌacʉ̃rẽ oꞌorã pã́rẽ peoro nuꞌcũcaro niwʉ̃.
Ʉsebʉtiri caserojo yʉꞌrʉropʉ ape tucũ Õꞌacʉ̃ Nibutiari Tucũ nicaro niwʉ̃.
Ti tucũpʉ ʉꞌmʉtise ʉ̃jʉ̃amorõpeowʉaro uru meꞌrã weeꞌcaro nicaro niwʉ̃. Tojo nicã Õꞌacʉ̃ “Masã meꞌrã añurõ weegʉti” níꞌquere cʉori acaro, uru casero meꞌrã omabiꞌaca acaro cũñaꞌcaro niwʉ̃. Ti acaro poꞌpeapʉ niꞌcãrʉ̃ uru meꞌrã weecarʉ nicaro niwʉ̃. Tirʉpʉ baꞌase maná wãmetise sãñacaro niwʉ̃. Apeye quẽꞌrãrẽ tuacjʉ Aarṍ yagʉ ñasãwijicjʉ nicaro niwʉ̃. Tojo nicã Õꞌacʉ̃ dutiꞌquere ojaꞌque pjĩrĩ ʉ̃tã pjĩrĩ sãñacaro niwʉ̃.
Ti acaro buꞌipʉre Õꞌacʉ̃rẽ werecoꞌterã ʉꞌmʉsecjãrã queose yeeꞌque nuꞌcũcaro niwʉ̃. Na topʉ niyucã, Õꞌacʉ̃ topʉ nisere ĩꞌonoꞌcaro niwʉ̃. Õꞌacʉ̃rẽ werecoꞌterã wʉʉse docapʉ paꞌia wiogʉ Õꞌacʉ̃rẽ masãrẽ ñaꞌarõ weeꞌquere acobojodutigʉ dí wẽestepeocʉ niwĩ. Niꞌcãrõacãrẽ nipeꞌtise ti wiꞌi cjasere werenemomasĩtisaꞌa.
Õꞌacʉ̃ wiꞌire apóca beꞌro paꞌia na daꞌrawʉasere wéérã, nimʉꞌtãrĩ tucũpʉre sãjãanuꞌcũcãꞌcãrã niwã.
Ape tucũ peꞌere paꞌia wiogʉ waro diaꞌcʉ̃ niꞌcãtita, niꞌcã cʉ̃ꞌmarẽ sãjãacʉ niwĩ. Topʉ sãjãagʉ̃, waꞌicʉrã wẽjẽꞌcãrã ye díre miisãjãacʉ niwĩ. Cʉ̃ basu ñaꞌarõ weeꞌque wapa, tojo nicã masã na ñaꞌarõ weeꞌque wapare acobojose sẽrĩgʉ̃ tojo weecʉ niwĩ.
Tojo weeꞌque meꞌrã aꞌtocaterore Espíritu Santu aꞌtiro marĩrẽ ĩꞌomi. Todʉporopʉ paꞌia Õꞌacʉ̃ wiꞌipʉ weewʉasenojõ niꞌcãrõacãrẽ weenuꞌcũcãma, marĩ ʉꞌmʉsepʉre ne sãjãamasĩtibosaꞌa.
Aꞌte nipeꞌtise todʉporo cjase aꞌtiro nicãrẽ queose niꞌi. Titapʉre Õꞌacʉ̃rẽ oꞌose, na waꞌicʉrãrẽ ʉ̃jʉ̃amorõpeose masãrẽ buꞌiri marĩrã tʉꞌoñaꞌcã weemasĩticaro niwʉ̃.
Te na weesetiꞌque aꞌtiro nicaro niwʉ̃. Sĩꞌrĩse, baꞌase, tojo nicã na Õꞌacʉ̃rẽ ñubuese dʉporo na ñaꞌarõ weeꞌquere coesetise nicaro niwʉ̃. Te dutise buꞌicjase diaꞌcʉ̃ nicaro niwʉ̃. Tojo weese téé Õꞌacʉ̃ tere dʉcayúca beꞌropʉ añucaro niwʉ̃.
Õꞌacʉ̃ beseꞌcʉ Cristo aꞌtitojacʉ niwĩ. Niꞌcãrõacãrẽ cʉ̃ peꞌe paꞌia wiogʉ waro nimi. Cʉ̃ marĩrẽ añusere miiticʉ niwĩ. Niꞌcãrõacãrẽ cʉ̃ paꞌia wiogʉ weewʉasenojõrẽ Õꞌacʉ̃ wiꞌi ʉꞌmʉsepʉ nirĩ wiꞌipʉ weegʉ weesami. Ʉꞌmʉsepʉ nirĩ wiꞌi, aꞌti nucũcã cja wiꞌi nemorõ, añubutiari wiꞌi nisaꞌa. Masã wééca wiꞌi nitisaꞌa.
Õꞌacʉ̃ beseꞌcʉ Cristo ʉꞌmʉse cja wiꞌi Õꞌacʉ̃ Nibutiari Tucũ waropʉre sãjãacʉ niwĩ. Cʉ̃ waꞌicʉrã, cabracã, wecʉ wĩꞌmarã ye díre miisãjãaticʉ niwĩ. Tojo weronojõ oꞌogʉ, cʉ̃ ye dí meꞌrã, cʉ̃ wẽrĩse meꞌrã sãjãacʉ niwĩ. Te meꞌrã marĩ nipeꞌtirãrẽ niꞌcãti meꞌrãta wẽrĩbosacʉ niwĩ. Marĩrẽ catinuꞌcũdutigʉ tojo weecʉ niwĩ.
Dʉporocjãrãpʉ na wẽrĩꞌcãrãrẽ daꞌrañaꞌca beꞌro Õꞌacʉ̃ ĩꞌorõpʉre ñaꞌase cʉorã weronojõ tojacãrã niwã. Tojo weerã wecʉa ʉmʉa ye díre, cabra ye díre, tojo nicã wecʉ wĩꞌmagõ ʉ̃jʉ̃anoꞌco ye nitĩ meꞌrã ñaꞌase cʉorã weronojõ nirãrẽ wẽestepeocãrã niwã. Narẽ Õꞌacʉ̃ ĩꞌorõpʉre ñaꞌase moorã tojadutirã tojo weecãrã niwã. Diacjʉ̃ta niꞌi, nírõ. Na, buꞌipʉ diaꞌcʉ̃ añurã tojacãrã niwã.
Wecʉ ye dí meꞌrã, cabra ye dí meꞌrã tojo weeta basiocã pũrĩcãrẽ, Cristo ye dí meꞌrãma tjãꞌa. Cristo Espíritu Santu ninuꞌcũgʉ̃ weetamuse meꞌrã waꞌicʉrã ʉ̃jʉ̃amorõpeoronojõ oꞌogʉ, cʉ̃ basu Õꞌacʉ̃rẽ wiagʉ, wẽrĩcʉ niwĩ. Cʉ̃ curusapʉ wẽrĩgʉ̃, ñaꞌase moogʉ̃ nicʉ niwĩ. Cʉ̃ ye dí meꞌrã marĩ buꞌiritirã, ñaꞌarõ weeseti tʉꞌoñaꞌquere pecameꞌepʉ waꞌaboꞌcãrãrẽ yʉꞌrʉweticã weecʉ niwĩ. Cʉ̃ Õꞌacʉ̃ catinuꞌcũgʉ̃ yere weenuꞌcũdutigʉ tojo weecʉ niwĩ.
Tojo weegʉ Jesucristo aꞌtiro weegʉ́ nimi. Beꞌropʉre masãrẽ apaturi Õꞌacʉ̃ “Yʉꞌʉ mʉsã wiogʉ nigʉ̃ti. Mʉsã, yarã nirãsaꞌa” níꞌquere apobosagʉ nimi. Todʉporocjãrã peꞌe Õꞌacʉ̃ nimʉꞌtãse cʉ̃ dutiꞌque doca nírã, ñaꞌarõ wee, cʉ̃ dutiꞌquere yʉꞌrʉnʉꞌcãcãrã niwã. Jesucristo wẽrĩse meꞌrã tere acobojonoꞌcãrã niwã. Tojo nicã Õꞌacʉ̃ beseꞌcãrã cʉ̃ “Oꞌogʉti” níꞌque catinuꞌcũsere ñeꞌerãsama.
Aꞌtiro weronojõ niꞌi. Niꞌcʉ̃ cʉ̃ wẽrĩse dʉporo cʉ̃ acaweregʉre “Yʉꞌʉ cʉose mʉꞌʉ ye tojarosaꞌa”, nisami. Cʉ̃ wẽrĩcã ĩꞌarã, wẽrĩꞌcʉ ye níꞌquere cʉ̃rẽ oꞌosama.
Cʉ̃ wẽrĩse dʉporo cʉ̃ “Oꞌogʉti” níꞌquere ñeꞌemasĩtisami. Cʉ̃ wẽ́rĩ́ca beꞌropʉ diaꞌcʉ̃ ñeꞌemasĩsami.
Tojo weero Õꞌacʉ̃ “Masãrẽ aꞌtiro weegʉti” nimʉꞌtãꞌque quẽꞌrãrẽ tojota waꞌacaro niwʉ̃. Waꞌicʉrãrẽ wẽjẽ, na ye dí wẽestese meꞌrã diaꞌcʉ̃ Õꞌacʉ̃ “Tojo weegʉti” níꞌque waꞌanʉꞌcãcaro niwʉ̃.
Moisé aꞌtiro weecʉ niwĩ. Cʉ̃ nipeꞌtise Õꞌacʉ̃ dutiꞌquere nipeꞌtirã tʉꞌoropʉ buꞌecʉ niwĩ. Buꞌetojanʉꞌcõ, cʉ̃ sõꞌarĩ casero oveja poari meꞌrã wééca caserore miicʉ niwĩ. Tojo nicã yucʉsiti hisopo wãmetiri sitire peꞌecʉ niwĩ. Wecʉ macʉ̃ wẽjẽnoꞌcʉ ye díre, cabra ye díre aco meꞌrã morẽcʉ niwĩ. Beꞌro sõꞌarĩ caserore ti siti dʉpʉpʉ dʉꞌteõꞌo, te dípʉ yosomiicʉ niwĩ. Beꞌro Õꞌacʉ̃ ye dutiꞌque ojáca pũrĩrẽ, tojo nicã masã nipeꞌtirãrẽ wẽestepeocʉ niwĩ.
Cʉ̃ tojo wééca beꞌro narẽ nicʉ niwĩ: “Aꞌte dí meꞌrã Õꞌacʉ̃ masãrẽ ‘Tojo weegʉti’ níꞌquere masĩnoꞌo”, nicʉ niwĩ.
Apeyere, Moisé Õꞌacʉ̃ wiꞌire aꞌtiro weecʉ niwĩ. Nipeꞌtise ti wiꞌi poꞌpeapʉ Õꞌacʉ̃rẽ ẽjõpeorã na cʉosere dí meꞌrã wẽestepeocʉ niwĩ.
Titare Õꞌacʉ̃ dutise aꞌtiro nicaro niwʉ̃. Dí meꞌrã Õꞌacʉ̃ wiꞌipʉ nisere cʉ̃ ĩꞌorõpʉ añuse tojadutiro wẽestepeonoꞌcaro niwʉ̃. Wẽestepeoya marĩcã, Õꞌacʉ̃ masã ñaꞌarõ weeꞌquere acobojoticʉ niwĩ. Dí meꞌrã diaꞌcʉ̃ Õꞌacʉ̃ masã ñaꞌarõ weesere acobojonoꞌo.
Dʉporo cjase Õꞌacʉ̃ wiꞌipʉ weewʉasenojõ ʉꞌmʉse cjase queose nicaro niwʉ̃. Tere Õꞌacʉ̃ ĩꞌorõpʉ añuse tojadutirã aꞌtiro weecãrã niwã. Waꞌicʉrãrẽ wẽjẽ, na ye dí meꞌrã wẽestepeocãrã niwã. Dʉporocjãrã na weeꞌque nemorõ ʉꞌmʉse cjase peꞌe añuyʉꞌrʉnʉꞌcãꞌa. Tojo weero waꞌicʉrãrẽ ʉ̃jʉ̃amorõpeoꞌque nemorõ, añuse warore ʉaꞌa. Te Jesucristo wẽrĩse niꞌi.
Todʉporopʉ paꞌia wiogʉ judío masʉ̃ Õꞌacʉ̃ Nibutiari Tucũpʉre niꞌcãrẽtiri cʉ̃ꞌmarĩnʉcʉ̃rẽ waꞌicʉrã ye díre miisãjãamʉjãcʉ niwĩ. Te dí, cʉ̃ ye dí niticaro niwʉ̃. Cristo pũrĩcãrẽ cʉ̃ ye dí waro nicaro niwʉ̃. Cʉ̃ wẽrĩse meꞌrã niꞌcãtita ʉꞌmʉse Õꞌacʉ̃ tiropʉ sãjãacʉ niwĩ.
Jesucristo paꞌia wiogʉ weronojõ wéégʉ pũrĩcã, aꞌti diꞌta dʉꞌpocã́ticãpʉta wẽrĩnʉꞌcã, aꞌtiro nicã quẽꞌrãrẽ wẽrĩnuꞌcũcãꞌbosami. Tojo weronojõ oꞌogʉ, aꞌtocatero aꞌti ʉmʉco peꞌtiwãꞌcãrĩ curare Cristo aꞌti nucũcãpʉre bajuacʉ niwĩ. Cʉ̃ niꞌcãtita nipeꞌtirã ye niatjere wẽrĩbosacʉ niwĩ. Ñaꞌarõ weeꞌquere cõꞌagʉ̃, tojo weecʉ niwĩ.
Marĩ quẽꞌrã nipeꞌtirã niꞌcãti meꞌrãta wẽrĩdijarãsaꞌa. Wẽ́rĩ́ca beꞌro Õꞌacʉ̃ marĩrẽ besegʉsami.
Cristo niꞌcãtita cʉ̃ wẽrĩse meꞌrã waꞌicʉrãrẽ wẽjẽ ʉ̃jʉ̃amorõpeoro weronojõ weecʉ niwĩ. Tojo weese meꞌrã masã nipeꞌtirã ñaꞌarõ weeꞌquere cõꞌacʉ niwĩ. Beꞌro apaturi aꞌtigʉsami. Masã na ñaꞌarõ weeꞌquere cõꞌagʉ̃ mejẽta aꞌtigʉsami. Masã cʉ̃rẽ yucuerã peꞌere yʉꞌrʉogʉ aꞌtigʉ weegʉsami.
Moisé dutise Õꞌacʉ̃ masãrẽ beꞌropʉ añurõ weeatje queose nicaro niwʉ̃. Tojo weero Moisé dutiꞌque masãrẽ Õꞌacʉ̃ meꞌrã añurõ nímasĩcã weeticaro niwʉ̃. Te aꞌtiro nicaro niwʉ̃. Na Õꞌacʉ̃ meꞌrã añurõ nisĩꞌrĩrã, niꞌcãti cʉ̃ꞌmarĩnʉcʉ̃ waꞌicʉrãrẽ wẽjẽ ʉ̃jʉ̃amorõpeocãrã niwã. Te narẽ Õꞌacʉ̃ ĩꞌorõpʉ añurã waro tojacã weemasĩticaro niwʉ̃.
Te masãrẽ añurã tojacã weemasĩcãma, na waꞌicʉrãrẽ ʉ̃jʉ̃amorõpeosere duꞌucãꞌbopã. Na niꞌcãti ʉ̃jʉ̃amorõpeose meꞌrãta na ñaꞌarõ weeꞌquere acobojonoꞌcãrãpʉ tojatojabopã. Na buꞌiri marĩrã tʉꞌoñaꞌbopã.
Aꞌtiro peꞌe nicaro niwʉ̃. Na waꞌicʉrãrẽ wẽjẽ ʉ̃jʉ̃amorõpeorã, na ñaꞌarõ weeꞌquere cʉ̃ꞌmarĩnʉcʉ̃ wãcũrã, tojo weecãrã niwã.
Wecʉa ʉmʉa ye dí, cabra ye dí ñaꞌarõ weeꞌquere ne cõꞌamasĩtisaꞌa.
Tojo weegʉ Jesucristo aꞌti nucũcãpʉre aꞌtigʉ, Õꞌacʉ̃rẽ aꞌtiro nicʉ niwĩ:
Mʉꞌʉ masã ñaꞌarõ weeꞌquere acobojosĩꞌrĩgʉ̃, waꞌicʉrãrẽ wẽjẽ ʉ̃jʉ̃amorõpeosere ʉaweꞌe.
Tojo nicã narẽ acobojosĩꞌrĩgʉ̃, apeyenojõ oꞌocã ʉaweꞌe.
Aꞌtiro wéégʉ, mʉꞌʉ niꞌcã upʉ yʉꞌʉre oꞌocʉ niwʉ̃.
Masã ñaꞌarõ weeꞌquere wẽrĩbosadutigʉ tojo weecʉ niwʉ̃.
Mʉꞌʉ masã na ñaꞌarõ weesere cõꞌasĩꞌrĩgʉ̃, waꞌicʉrãrẽ ʉ̃jʉ̃amorõpeosere, tojo nicã apeyenojõ oꞌosere tʉꞌsaweꞌe.
Tojo tʉꞌsatise buꞌiri yʉꞌʉ aꞌtiro niwʉ̃:
“Õꞌacʉ̃, mʉꞌʉ ʉaro weegʉ aꞌtigʉ weeꞌe.
Mʉꞌʉ ye queti ojáca pũrĩpʉ yʉꞌʉ piꞌetiatjere ojanoꞌcaronojõta weegʉti”, nicʉ niwĩ Jesucristo.
Tojo weegʉ Jesucristo níꞌcaronojõta aꞌtiro niꞌi. Õꞌacʉ̃ waꞌicʉrã ʉ̃jʉ̃amorõpeosere, cʉ̃rẽ apeyenojõ oꞌosere tʉꞌsatisami. Tojo nicã masã ñaꞌarõ weeꞌquere cõꞌasĩꞌrĩrã ʉ̃jʉ̃amorõpeosere ʉatisami. Nipeꞌtise te tojo weese Moisé dutiꞌcaronojõ nicaro niwʉ̃, nírõ. Tojo nimicã, Õꞌacʉ̃ peꞌe tojo weesere tʉꞌsaticʉ niwĩ.
Jesucristo Õꞌacʉ̃rẽ “Mʉꞌʉ ʉaro weegʉ aꞌtigʉ weeꞌe”, nicʉ niwĩ. Tojo nígʉ̃, waꞌicʉrã wẽjẽ ʉ̃jʉ̃amorõpeosere cõꞌacʉ niwĩ. Cʉ̃ wẽrĩse meꞌrã todʉporopʉ na weesetiꞌquere dʉcayucʉ niwĩ.
Jesucristo cʉ̃ wẽrĩse meꞌrã Õꞌacʉ̃ ʉaro weecʉ niwĩ. Tere wéégʉ, cʉ̃ waꞌicʉrã wẽjẽ ʉ̃jʉ̃amorõpeosere weronojõ weegʉ weecʉ niwĩ. Cʉ̃ wẽrĩse meꞌrã Õꞌacʉ̃ marĩrẽ cʉ̃ yarã tojacã weecʉ niwĩ. Niꞌcãtita cʉ̃ wẽrĩse meꞌrã marĩ nipeꞌtirãrẽ wẽrĩbosacʉ niwĩ.
Nipeꞌtirã judío masã paꞌia ʉmʉcorinʉcʉ̃ aꞌtiro weecãrã niwã. Nuꞌcũtjĩarã, waꞌicʉrãrẽ wẽjẽ ʉ̃jʉ̃amorõpeomʉjãcãrã niwã. Na ʉ̃jʉ̃amorõpeonuꞌcũmicã, masã ñaꞌarõ weeꞌquere ne cõꞌamasĩticaro niwʉ̃.
Jesucristo pũrĩcã niꞌcãti cʉ̃ wẽrĩse meꞌrãta masã ñaꞌarõ weeꞌquere cõꞌapeꞌocʉ niwĩ. Cʉ̃ tojo wééca beꞌro Õꞌacʉ̃ tiro diacjʉ̃ peꞌe ejanujãcʉ niwĩ.
Topʉ yucuegʉ weesami. Õꞌacʉ̃ nipeꞌtirã cʉ̃rẽ ĩꞌatuꞌtiꞌcãrãrẽ docaqueꞌacã wééca beꞌropʉ weeduꞌugʉsami.
Niꞌcãti cʉ̃ wẽrĩse meꞌrãta Õꞌacʉ̃ yarãrẽ añurã tojacã weecʉ niwĩ. Na añurã ninuꞌcũrãsama.
Te diacjʉ̃ta niyucã, Espíritu Santu quẽꞌrã marĩrẽ “Tojota niꞌi”, ni weremi. Cʉ̃ aꞌtiro weremʉꞌtãcʉ niwĩ:
“Beꞌropʉ yʉꞌʉ na meꞌrã ‘Apaturi añurõ weegʉti’ níꞌque aꞌtiro niꞌi”, nicʉ niwĩ Õꞌacʉ̃.
“Yʉꞌʉ dutiꞌquere narẽ wãcũcã weegʉti.
Tojo nicã narẽ yʉꞌʉ dutiꞌquere ẽjõpeocã weegʉti.”
Beꞌro aꞌtiro ninemocʉ niwĩ:
Tojo weerã marĩ ñaꞌarõ weeꞌquere acobojonoꞌca beꞌro niyucã, apaturi marĩ ñaꞌarõ weeꞌque buꞌirire acobojodutirã waꞌicʉrãrẽ ʉ̃jʉ̃amorõpeosere ʉanemoweꞌe.
Todʉporo paꞌia wiogʉ diaꞌcʉ̃ Õꞌacʉ̃ Nibutiari Tucũpʉre sãjãamasĩcʉ niwĩ. Niꞌcãrõacãrẽ marĩ quẽꞌrã acobojonoꞌcãrãpʉ nírã, uiro marĩrõ cʉ̃ sãjãaꞌcaronojõ weemasĩꞌi. Õꞌacʉ̃pʉre diacjʉ̃ uiro marĩrõ sẽrĩmasĩꞌi. Jesucristo cʉ̃ wẽrĩꞌque meꞌrã, cʉ̃ ye dí oꞌmabʉroꞌque meꞌrã tojo weemasĩꞌi.
Todʉporopʉ ʉsebʉtiri caserojo Õꞌacʉ̃ Nibutiari Tucũpʉre cãꞌmotaꞌayosacaro niwʉ̃. Ti casero cãꞌmotaꞌaꞌcaro weronojõ Jesucristo wẽrĩse dʉporo masã Õꞌacʉ̃ Nibutiari Tucũpʉre sãjãamasĩticãrã niwã. Niꞌcãrõacãrẽ cʉ̃ wẽrĩse meꞌrã marĩ ti tucũpʉre sãjãaꞌcãrã weronojõ cʉ̃ meꞌrã catinuꞌcũmasĩꞌi.
Jesucristo paꞌia wiogʉ waro ʉꞌmʉsepʉ Õꞌacʉ̃ wiꞌipʉ marĩrẽ sẽrĩbosagʉ nimi.
Tojo weerã Õꞌacʉ̃rẽ queoro wãcũse, añurõ ẽjõpeose meꞌrã sẽrĩrã. “Tojo ẽjõpeomaꞌacãrã weesaꞌa” nirṍ marĩrõ sẽrĩrã. Aꞌtiro niꞌi. Cʉ̃ marĩ ñaꞌarõ buꞌiritirã tʉꞌoñaꞌquere buꞌiri marĩrã tojacã weecʉ niwĩ. Marĩ ya upʉ aco añuse meꞌrã ʉꞌonoꞌcaro weronojõ niꞌi. Marĩ ñaꞌarõ weeꞌquere cõꞌapeꞌonoꞌcãrãpʉ niꞌi.
Õꞌacʉ̃ “Tojo weegʉti” níꞌquere weegʉsami. Tojo weerã marĩ ẽjõpeosetisere ẽjõpeoronojõta ne dʉcayuro marĩrõ ẽjõpeonuꞌcũrã. Cʉ̃ oꞌoatjere eꞌcatise meꞌrã yucuerã, tojo weerã.
Marĩ basu aꞌtiro wãcũrõʉaꞌa. “Ãꞌrãrẽ, ãpẽrãrẽ weetamuturiadutigʉ, ¿deꞌro weegʉsari?” ni wãcũrõʉaꞌa. “Narẽ aꞌmerĩ maꞌidutigʉ, añurõ weedutisĩꞌrĩgʉ̃ tojo ʉasãꞌa”, nirõʉaꞌa.
Õꞌacʉ̃rẽ ẽjõpeorã nerẽwʉaropʉ ãpẽrã nerẽtisama. Na weesere sirututicãꞌrõʉaꞌa. Narẽ siruturonojõ oꞌorã, marĩ nerẽrã, aꞌmerĩ wãcũtutuacã weeroʉaꞌa. Cãꞌrõ dʉꞌsaꞌa marĩ wiogʉ aꞌtiatje. Tojo weerã tojo weeroʉaꞌa.
Aꞌtiro niꞌi. Diacjʉ̃ cjasere masĩmirã, marĩ ñaꞌarõ weesĩꞌrĩrõ bajuro ñaꞌarõ weenuꞌcũrã, acobojose bocasome. Jesucristo wẽrĩse meꞌrã diaꞌcʉ̃ acobojonoꞌo. Marĩ ñaꞌarõ weenuꞌcũrã, cʉ̃rẽ ʉatirã weronojõ niꞌi. Tojo weerã ne acobojonoꞌsome.
Marĩ ñaꞌarõ weenuꞌcũcã, marĩrẽ aꞌtiro waꞌarosaꞌa. Õꞌacʉ̃ marĩrẽ besegʉsami. Cʉ̃ beséca beꞌro pecameꞌepʉ ãpẽrã cʉ̃rẽ ĩꞌatuꞌtiꞌcãrã meꞌrã cõꞌagʉ̃sami. Marĩrẽ “Buꞌiri daꞌregʉti” cʉ̃ níꞌque tuunʉrʉ̃se diaꞌcʉ̃ tojaꞌa.
Todʉporopʉre noꞌo Moisé dutiꞌquere yʉꞌrʉnʉꞌcãgʉ̃rẽ pʉarã o iꞌtiarã weresãca beꞌro cʉ̃rẽ ne pajañaꞌticãrã niwã. Cʉ̃rẽ wẽjẽcõꞌacãrã niwã.
Añurõ wãcũña. Õꞌacʉ̃ dutiꞌque cʉ̃ Moisére cũuꞌquere yʉꞌrʉnʉꞌcãgʉ̃, buꞌiri daꞌrenoꞌcʉ niwĩ. Niꞌcãrõacãma Õꞌacʉ̃ macʉ̃ cʉ̃rẽ wẽrĩbosaꞌquere ẽjõpeoduꞌugʉre tjãsami. Ẽjõpeotigʉnojõ Õꞌacʉ̃ macʉ̃ cʉ̃rẽ wẽrĩbosaꞌquere “Wapamarĩꞌi”, ni wãcũsami. Espíritu Santu cʉ̃rẽ maꞌisere yabisami. Aꞌtiro niꞌi. Jesucristo wẽrĩse meꞌrã Õꞌacʉ̃ masãrẽ cʉ̃ “Weegʉti” níꞌquere queoro waꞌacã weecʉ niwĩ. Cʉ̃ wẽrĩse meꞌrã, cʉ̃ ye dí meꞌrã marĩ ñaꞌarõ weeꞌquere cõꞌacʉ niwĩ. Tojo weegʉ Õꞌacʉ̃ cʉ̃ macʉ̃rẽ ʉatigʉre ʉpʉtʉ buꞌiri daꞌregʉsami.
Õꞌacʉ̃ marĩ wiogʉ ucũꞌquere masĩꞌi. Aꞌtiro nicʉ niwĩ: “Yʉꞌʉ buꞌiri daꞌreacjʉ niꞌi. Na weeꞌque wapare yʉꞌʉ wapayegʉsaꞌa.” Apeye quẽꞌrãrẽ nicʉ niwĩ: “Marĩ wiogʉ cʉ̃ yarãrẽ na ñaꞌarõ weese wapare buꞌiri daꞌregʉsami.”
Õꞌacʉ̃ catinuꞌcũgʉ̃ nimi. Cʉ̃ buꞌiri daꞌrese pũrõ wiose niꞌi.
Mʉsã ne waro ẽjõpeoca beꞌro weeꞌquere wãcũña. Titare mʉsã Jesucristore ẽjõpeose ye buꞌiri pũrõ piꞌeticãrã niwʉ̃. Mʉsãrẽ tojo waꞌaꞌquere wãcũtutuacãrã niwʉ̃.
Niꞌcãrẽrã masã ĩꞌorõpʉ yabi bujicãꞌnoꞌcãrã niwʉ̃. Cãmidaꞌrenoꞌcãrã niwʉ̃. Apeterore ãpẽrã na piꞌetisere tʉꞌoñaꞌtamucãrã niwʉ̃.
Mʉsã buꞌiri daꞌreri wiꞌipʉ nirãrẽ pajañaꞌcãrã niwʉ̃. Ãpẽrã mʉsã yere ẽꞌmacã, eꞌcatise meꞌrã nʉꞌcãcãrã niwʉ̃. Mʉsã ʉꞌmʉsepʉ cʉoatje peꞌere “Aꞌti nucũcã cjase nemorõ, añuyʉꞌrʉnʉꞌcãse niꞌi”, nicãrã niwʉ̃. Te peꞌtitiatje niꞌi nírã, wãcũtutuacãrã niwʉ̃.
Tojo weerã ne ẽjõpeoduꞌuticãꞌña. Ẽjõpeonuꞌcũrã, añuse warore ñeꞌerãsaꞌa.
Mʉsãrẽ wãcũtutuarã nirõʉaꞌa. Tojo wéérã, Õꞌacʉ̃ ʉaro wééca beꞌro cʉ̃ “Oꞌogʉti” níꞌquere mʉsã ñeꞌerãsaꞌa.
Õꞌacʉ̃ ye queti ojáca pũrĩpʉ aꞌtiro ni ojanoꞌcaro niwʉ̃:
“Maata waro aꞌtigʉti” níꞌcʉ aꞌtigʉsami.
Ne yoogosome.
Yʉꞌʉ “Añurõ weerã́ nima” ninoꞌrã pũrĩcã ẽjõpeonuꞌcũrã, yʉꞌʉ meꞌrã ninuꞌcũrãsama.
Ãpẽrã uirã, ẽjõpeoduꞌurã pũrĩcãrẽ ne tʉꞌsasome, ni ojanoꞌwʉ̃.
Marĩ peꞌe ui ẽjõpeoduꞌurãnojõ niweꞌe. Tojo weerã marĩ pecameꞌepʉ waꞌasome. Marĩ cʉ̃rẽ ẽjõpeorã, yʉꞌrʉonoꞌrãsaꞌa.
Marĩ ẽjõpeorã, aꞌtiro nímasĩꞌi: “Õꞌacʉ̃ marĩrẽ níꞌquere diacjʉ̃ta weegʉsami”, niꞌi. Tere ĩꞌatimirã, ĩꞌarã weronojõ “Diacjʉ̃ta niꞌi”, niꞌi.
Dʉporopʉ marĩ ñecʉ̃sʉmʉa Õꞌacʉ̃rẽ ẽjõpeocãrã niwã. Na aꞌtiro ni wãcũcãrã niwã: “Õꞌacʉ̃ níꞌcaronojõta marĩrẽ weetamugʉ̃sami”, nicãrã niwã. Tojo weegʉ Õꞌacʉ̃ narẽ “Añurã nima”, nicʉ niwĩ.
Marĩ Õꞌacʉ̃rẽ ẽjõpeorã, aꞌtiro masĩꞌi. Cʉ̃ aꞌti turi nipeꞌtisere bajurẽgʉ̃, cʉ̃ dutiro meꞌrã bajurẽcʉ niwĩ. Tojo weero aꞌti turi cjase marĩ niꞌcãrõacã ĩꞌase ne waropʉ marĩꞌquere weeꞌque niꞌi, ninoꞌo.
Dʉporocjʉ̃pʉ Abel Õꞌacʉ̃rẽ ẽjõpeogʉ, Õꞌacʉ̃rẽ oveja wĩꞌmagʉ̃rẽ wẽjẽ ʉ̃jʉ̃amorõpeocʉ niwĩ. Cʉ̃, cʉ̃ maꞌmi Caĩ́ oꞌoꞌque nemorõ añurõ oꞌocʉ niwĩ. Õꞌacʉ̃ Abel ẽjõpeosere ĩꞌagʉ̃, cʉ̃ oꞌosere ñeꞌecʉ niwĩ. Cʉ̃rẽ “Añugʉ̃ nimi”, nicʉ niwĩ. Tojo weero Abel dʉporopʉ wẽ́rĩ́ca beꞌro nimicã, aꞌtiro niꞌi. Cʉ̃ Õꞌacʉ̃rẽ ẽjõpeoꞌque aꞌtiro nicãrẽ marĩrẽ buꞌese niꞌi. Marĩ quẽꞌrã cʉ̃ ẽjõpeoꞌcaronojõta Õꞌacʉ̃rẽ ẽjõpeoroʉaꞌa.
Marĩ Õꞌacʉ̃rẽ ẽjõpeotirã, cʉ̃rẽ eꞌcaticã weemasĩtisaꞌa. Aꞌtiro niꞌi. Õꞌacʉ̃rẽ ẽjõpeosĩꞌrĩgʉ̃, “Diacjʉ̃ta cʉ̃ nisami”, nirõʉaꞌa. Tojo nicã “Cʉ̃rẽ yʉꞌʉ ẽjõpeocã, añurõ weegʉsami”, nirõʉaꞌa.
Noé wãmetigʉ quẽꞌrã Õꞌacʉ̃rẽ ẽjõpeogʉ, aꞌtiro weecʉ niwĩ. Aꞌti turire buꞌiri daꞌreatjere Õꞌacʉ̃ cʉ̃rẽ werecʉ niwĩ. Noé “Tojo waꞌarosaꞌa” ni masĩtimigʉ̃, Õꞌacʉ̃rẽ ẽjõpeocʉ niwĩ. Tojo weegʉ Õꞌacʉ̃rẽ yʉꞌtigʉ, cʉ̃ acawererã meꞌrã dia mirĩcã yʉꞌrʉsĩꞌrĩgʉ̃, yucʉsʉ pajipjʉjore daꞌrecʉ niwĩ. Tojo ẽjõpeogʉ, aꞌti nucũcãcjãrã Õꞌacʉ̃ ucũsere ẽjõpeotirãrẽ aꞌtiro ĩꞌocʉ niwĩ. Na pecameꞌepʉ waꞌatjere ĩꞌocʉ niwĩ. Cʉ̃rẽ Õꞌacʉ̃ “Añugʉ̃ nimi”, nicʉ niwĩ. Cʉ̃ ẽjõpeoyucã, tojo nicʉ niwĩ.
Abrahã quẽꞌrã Õꞌacʉ̃rẽ ẽjõpeogʉ, aꞌtiro weecʉ niwĩ. Õꞌacʉ̃ cʉ̃rẽ ape diꞌtapʉ waꞌaduticã, yʉꞌticʉ niwĩ. Õꞌacʉ̃ cʉ̃rẽ oꞌoatjopʉ waꞌacʉ niwĩ. Cʉ̃ ya macãrẽ wijawãꞌcãgʉ̃, “Ti diꞌtapʉ waꞌagʉsaꞌa” nirṍ marĩrõ waꞌacʉ niwĩ.
Abrahã Õꞌacʉ̃ cʉ̃rẽ “Ti diꞌtare mʉꞌʉrẽ oꞌogʉti” níꞌquere ẽjõpeocʉ niwĩ. Ti diꞌtapʉre etacʉ niwĩ. Eta, cʉ̃ ãpẽrã ya diꞌtapʉre nígʉ̃, mejẽcã pejaro tʉꞌoñaꞌcʉ niwĩ. Waꞌicʉrã caseri meꞌrã wééca wiꞌipʉ cãjĩcʉ niwĩ. Cʉ̃ macʉ̃ Isaa, tojo nicã cʉ̃ pãrãmi Jacob mejãrõta nisirutubʉrocãrã niwã. Õꞌacʉ̃ na quẽꞌrãrẽ “Mʉsãrẽ aꞌti diꞌtare oꞌogʉti”, nicʉ niwĩ.
Abrahã Õꞌacʉ̃ ya macã peꞌtitiatji macã ʉꞌmʉse peꞌere nisĩꞌrĩgʉ̃, tojo weecusiacʉ niwĩ. Ti macã Õꞌacʉ̃ wééca macã niꞌi.
Apego quẽꞌrã Õꞌacʉ̃rẽ ẽjõpeogo, Abrahã nʉmo Sara aꞌtiro weenoꞌco niwõ. Co bʉcʉo waro põꞌrã bocata basiotimicã, Õꞌacʉ̃ core põꞌrãticã weecʉ niwĩ. Co niꞌcʉ̃ põꞌrãtico niwõ. Co aꞌtiro wãcũco niwõ: “Õꞌacʉ̃ yʉꞌʉre ‘Wĩꞌmagʉ̃ wʉagosaꞌa’ níꞌquere queoro weegʉsami”, nico niwõ. Tojo weegʉ Õꞌacʉ̃ queoro weecʉ niwĩ.
Abrahã bʉcʉ waro nimigʉ̃, macʉ̃ticʉ niwĩ. Macʉ̃ti, beꞌro pãjãrã waro pãrãmerã nituriarã cʉocʉ niwĩ. Na ñocõa, nucũpori weronojõ pãjãrã waro baꞌpaqueota basiotirã nicãrã niwã.
Ãꞌrã yʉꞌʉ ucũrã Õꞌacʉ̃rẽ ẽjõpeonuꞌcũcãrã niwã. Cʉ̃ “Oꞌogʉti” níca diꞌtare ñeꞌetimirã, ẽjõpeocãrã niwã. Ñeꞌetimirã, wẽrĩa waꞌacãrã niwã. Na ẽjõpeose cʉorã, cʉ̃ oꞌoatjere ñeꞌeꞌcãrã weronojõ nicãrã niwã. “Cʉ̃ níꞌcaronojõta weegʉsami” ni wãcũrã, eꞌcaticãrã niwã. Na tojo weeꞌque meꞌrã “Ʉꞌmʉsepʉ waꞌarãsaꞌa, aꞌti nucũcãpʉre sijari masã weronojõ niꞌi”, nicãrã niwã.
Masĩnoꞌo, tojo nírã, ape diꞌta na niatji diꞌta warore aꞌmarã weecãrã niwã.
Na ne waro wijawãꞌcãꞌcaropʉre wãcũrã pũrĩcã, dajabopã.
Aꞌtiro peꞌe weecãrã niwã. Ti diꞌta nemorõ añurĩ diꞌta waro ʉꞌmʉse peꞌere nisĩꞌrĩcãrã niwã. Tojo weegʉ Õꞌacʉ̃ na “Ʉ̃sã wiogʉ nimi” nicã, bopoyasãticʉ niwĩ. Tojo bopayasãtigʉ, na ya macã na niatjo ʉꞌmʉsere apoyutojacʉ niwĩ.
Abrahã Õꞌacʉ̃rẽ ẽjõpeogʉ, aꞌtiro weecʉ niwĩ. Õꞌacʉ̃ ¿diacjʉ̃ta yʉꞌʉre ẽjõpeomiti? nígʉ̃, cʉ̃ macʉ̃ Isaare waꞌicʉre wẽjẽ ʉ̃jʉ̃amorõpeowʉaronojõ weeduticʉ niwĩ. Abrahã cʉ̃ macʉ̃ niꞌcʉ̃ nigʉ̃rẽ “Wẽjẽ ʉ̃jʉ̃amorõpeoweꞌe”, niticʉ niwĩ.
Todʉporopʉre Õꞌacʉ̃ Abrahãrẽ aꞌtiro nicʉ niwĩ: “Isaa mʉꞌʉ macʉ̃ meꞌrã pãjãrã pãrãmerã nituriarã cʉogʉsaꞌa”, nicʉ niwĩ.
Abrahã aꞌtiro wãcũcʉ niwĩ: “Õꞌacʉ̃ nipeꞌtirã wẽrĩꞌcãrãpʉreta masõmasĩmi.” Cʉ̃ macʉ̃rẽ “Wẽjẽgʉ̃ti” weeri cura Õꞌacʉ̃ cʉ̃rẽ “Wẽjẽticãꞌña”, nicʉ niwĩ. Tojo weerã aꞌtiro nímasĩꞌi: “Abrahã cʉ̃ macʉ̃rẽ wẽrĩꞌcʉpʉ masãꞌcʉre weronojõ cʉocʉ niwĩ”, nímasĩꞌi.
Isaa Õꞌacʉ̃rẽ ẽjõpeogʉ, cʉ̃ põꞌrã Jacore, Esaúre beꞌropʉ añurõ waꞌatjere wereyucʉ niwĩ.
Jacob Õꞌacʉ̃rẽ ẽjõpeogʉ, cʉ̃ wẽrĩse dʉporoacã cʉ̃ pãrãmerã José põꞌrãnʉcʉ̃rẽ “Añurõ waꞌarosaꞌa”, nicʉ niwĩ. Tojo ucũgʉ̃, cʉ̃ tuacjʉpʉ ñatuunuꞌcũgʉ̃ta, Õꞌacʉ̃rẽ ñubuecʉ niwĩ.
José Õꞌacʉ̃rẽ ẽjõpeogʉ nicʉ niwĩ. Cʉ̃ wẽrĩgʉ̃, aꞌtiro wereyucʉ niwĩ: “Israe curuacjãrã Egipto níꞌcãrã beꞌropʉ wijarãsama. Na waꞌarã, yé õꞌarĩrẽ miato”, nicʉ niwĩ.
Moisé pacʉsʉmʉa Õꞌacʉ̃rẽ ẽjõpeocãrã niwã. Na macʉ̃ bajuáca beꞌro “Añugʉ̃ waro nimi”, nicãrã niwã. Na iꞌtia mujĩpũ nʉocʉocãrã niwã. Cʉ̃ bajuase dʉporo Egiptocjãrã wiogʉ wĩꞌmarã ʉmʉarẽ Israe curuacjãrãrẽ wẽjẽduticʉ niwĩ. Moisé pacʉsʉmʉa peꞌe wiogʉ dutisere uititjĩarã, na macʉ̃rẽ nʉocãrã niwã.
Beꞌro Egiptocjãrã wiogʉ macõ cʉ̃rẽ masõco niwõ. Moisé bʉcʉ ẽjãgʉ̃, Õꞌacʉ̃rẽ ẽjõpeocʉ niwĩ. Tojo weegʉ cʉ̃ “Egiptocjãrã wiogʉ pãrãmi nimi” nisere tʉꞌosĩꞌrĩticʉ niwĩ.
Aꞌtiro peꞌe weesĩꞌrĩcʉ niwĩ. Õꞌacʉ̃ yarã Israe curuacjãrã meꞌrã peꞌe piꞌetitamusĩꞌrĩcʉ niwĩ. Õꞌacʉ̃rẽ ẽjõpeotigʉ weronojõ Egiptocjãrã wiogʉ ya wiꞌipʉ tojasĩꞌrĩticʉ niwĩ. Na ñaꞌarõ weesere buꞌipejatamusĩꞌrĩticʉ niwĩ.
Na cʉ̃rẽ yabicã, cʉ̃ Cristo Õꞌacʉ̃ beseꞌcʉ piꞌetiatje weronojõ piꞌeticʉ niwĩ. Tojo piꞌetigʉ, “Nipeꞌtise Egiptopʉ nisere cʉoro nemorõ añu niꞌi”, nicʉ niwĩ. Õꞌacʉ̃ cʉ̃rẽ beꞌropʉ oꞌoatjere wãcũgʉ̃, tojo nicʉ niwĩ.
Ẽjõpeose cʉogʉ, Moisé Egiptopʉ níꞌcʉ wijacʉ niwĩ. Cʉ̃ Egiptocjʉ̃ wiogʉ uasere uiro marĩrõ wijacʉ niwĩ. Moisé Õꞌacʉ̃ bajutigʉre ĩꞌagʉ̃ weronojõ cʉ̃ “Weegʉti” nisere dʉcayuro marĩrõ weenuꞌcũcʉ niwĩ.
Ẽjõpeose cʉogʉ, Moisé Egiptopʉ wijawãꞌcãgʉ̃, Pascua wãmetiri bosenʉmʉrẽ weewãꞌcõcʉ niwĩ. Aꞌtiro niꞌi. Õꞌacʉ̃ cʉ̃rẽ werecoꞌtegʉ ʉꞌmʉsecjʉ̃rẽ nipeꞌtirã Egiptocjãrã ʉmʉa masã maꞌmisʉmʉarẽ wẽjẽduticʉ niwĩ. Tojo weegʉ Moisé aꞌtiro weecʉ niwĩ. Õꞌacʉ̃ dutiꞌcaronojõta Israe curuacjãrãrẽ weeduticʉ niwĩ. Na põꞌrã masã maꞌmisʉmʉarẽ wẽjẽticãꞌto nígʉ̃ oveja wĩꞌmarãrẽ wẽjẽduti, na ye dí meꞌrã sope sumuto wãꞌñase pjĩrĩrẽ waꞌreduticʉ niwĩ. Tojo weegʉ Õꞌacʉ̃rẽ werecoꞌtegʉ díre ĩꞌagʉ̃, wẽjẽticʉ niwĩ.
Õꞌacʉ̃rẽ ẽjõpeotjĩarã, Israe curuacjãrã dia pajiri maa, sõꞌarĩ maajore pẽꞌacãrã niwã. Ti maarẽ pẽꞌarã, diꞌta aco marĩrõ pẽꞌacãrã niwã. Egiptocjãrã na beꞌro pẽꞌasĩꞌrĩmirã, mirĩpeꞌtia waꞌacãrã niwã.
Apeye quẽꞌrãrẽ Israe curuacjãrã Jericó wãmetiri macã sumutore siete nʉmʉrĩ sʉtʉasijacãrã niwã. Na Õꞌacʉ̃rẽ ẽjõpeocã ti macã sumuto cja sãꞌrĩrõ ʉ̃tã meꞌrã wééca sãꞌrĩrõjo bʉrʉdijacaro niwʉ̃.
Tojo nicã ti macãcjõ Rahab wãmetigo ʉmʉa meꞌrã aꞌmetãrãwapataꞌari masõ ẽjõpeose cʉogo nico niwõ. Co Israe curuacjãrã ĩꞌaduꞌtiri masãrẽ añurõ coꞌteco niwõ. Tojo weego ãpẽrã ti macãcjãrã Õꞌacʉ̃rẽ yʉꞌrʉnʉꞌcãꞌcãrã meꞌrã wẽrĩtico niwõ.
¿Ñeꞌerẽ ninemogʉ̃sari yʉꞌʉ? Nipeꞌtirã ye quetire wereta basioweꞌe. Gedeṍ weeꞌquere, Barac weeꞌquere, Sansón weeꞌquere, Jefté weeꞌquere, Davi weeꞌquere, Samue weeꞌquere, tojo nicã ãpẽrã Õꞌacʉ̃ ye queti weremʉꞌtãrĩ masã weeꞌquere werepeꞌotisaꞌa.
Na Õꞌacʉ̃rẽ ẽjõpeorã ãpẽrã ye diꞌtacjãrã meꞌrã aꞌmequẽrã, wijawapataꞌacãrã niwã. Wiorã nirãnojõ masãrẽ queoro duticãrã niwã. Tojo weegʉ Õꞌacʉ̃ cʉ̃ “Añurõ weegʉti” níꞌquere narẽ añurõ weecʉ niwĩ. Yaiwa nirõpʉ biꞌadʉpomicã, narẽ baꞌaticãrã niwã.
Masãrẽ buꞌiri daꞌrerã, asipo ʉ̃jʉ̃awʉaropʉ sõrõcã quẽꞌrãrẽ, ne ʉ̃jʉ̃ticãrã niwã. Ãpẽrã narẽ diꞌpjĩ meꞌrã wẽjẽsĩꞌrĩcã, yʉꞌrʉweticãꞌcãrã niwã. Tutuatimiꞌcãrã, tutuarã waꞌacãrã niwã. Ape diꞌtacjãrã meꞌrã aꞌmequẽrã narẽ wapataꞌarã, nemorõ tutuayʉꞌrʉarã waꞌacãrã niwã. Narẽ ĩꞌatuꞌtirãrẽ docaqueꞌacã weecãrã niwã.
Ãpẽrã peꞌe Õꞌacʉ̃rẽ ẽjõpeose cʉomirã, ʉpʉtʉ piꞌeticãrã niwã. Na piꞌetise meꞌrã wẽjẽnoꞌcãrã niwã. Na ẽjõpeoduꞌucã, buꞌiri daꞌreri wiꞌipʉ nirãrẽ duꞌuwĩrõbopã. Na peꞌe ʉꞌmʉsepʉ catinuꞌcũsere cʉosĩꞌrĩrã, ẽjõpeoduꞌuticãrã niwã.
Ãpẽrã quẽꞌrã Õꞌacʉ̃rẽ ẽjõpeorã yabi bujicãꞌnoꞌcãrã niwã. Na wecʉ casero meꞌrã weeꞌque dari meꞌrã tãrãnoꞌcãrã niwã. Ãpẽrã cõme dari meꞌrãpʉta dʉꞌtenoꞌcãrã niwã. Ãpẽrã buꞌiri daꞌreri wiꞌipʉ dʉponoꞌcãrã niwã.
Ãpẽrã ʉ̃tãperi meꞌrã doquewẽjẽnoꞌcãrã niwã. Ãpẽrã na upʉ deco meꞌrã yejesurenoꞌcãrã niwã. Ãpẽrã diꞌpjĩ meꞌrã dʉtewẽjẽnoꞌcãrã niwã. Ãpẽrã suꞌti marĩrã oveja caseri, cabra caseri meꞌrã diaꞌcʉ̃ cãꞌmotaꞌacãrã, uicusiacãrã niwã. Na pajasecʉorã, ñaꞌarõ weenoꞌcãrã, cãmidaꞌrenoꞌcãrã nicãrã niwã.
Na masã marĩrõpʉ, ʉ̃rʉ̃pagʉpʉ, ʉ̃tã tutiripʉ, diꞌta seꞌteꞌque tʉꞌrʉripʉ nise coperipʉ sijabaqueꞌaticãrã niwã. Tere tojo weenoꞌrã añurã nicãrã niwã. Ãpẽrã peꞌe ñaꞌayʉꞌrʉacãrã niwã. Ne cãꞌrõ Õꞌacʉ̃rẽ ẽjõpeorã meꞌrã nita basioticaro niwʉ̃ narẽ.
Õꞌacʉ̃ nipeꞌtirã cʉ̃rẽ ẽjõpeorãrẽ “Añurã nima”, ni ĩꞌacʉ niwĩ. Ẽjõpeorã nimirã, nipeꞌtise cʉ̃ narẽ “Añurõ weegʉti” níꞌque peꞌere ĩꞌaticãrã niwã.
Titare Õꞌacʉ̃ narẽ “Añurõ weegʉti” níꞌquere weeticʉ niwĩ. Aꞌtiro peꞌe wãcũcʉ niwĩ: “Beꞌrocjãrã yʉꞌʉre ẽjõpeorã meꞌrã ãꞌrã yarãrẽ añurã waꞌacã weegʉti”, nicʉ niwĩ. Cʉ̃ wãcũꞌcaronojõta weemi. Tojo weero cʉ̃ todʉporo weeꞌque nemorõ cʉ̃ niꞌcãrõacã Jesucristo masãrẽ yʉꞌrʉose peꞌe añuyʉꞌrʉnʉꞌcãꞌa.
Sõꞌonícãrã yʉꞌʉ ucũꞌcãrã pãjãrã Õꞌacʉ̃rẽ ẽjõpeorã piꞌetisere nʉꞌcãcãrã niwã. Tojo nʉꞌcãrã, na cʉ̃rẽ ẽjõpeosere ĩꞌocãrã niwã. Na weeꞌque marĩrẽ queose niꞌi. Tojo weerã narẽ wãcũrã, Õꞌacʉ̃ marĩrẽ cũuꞌquere wãcũtutuase meꞌrã weeroʉaꞌa. Niꞌcʉ̃ omarĩ masʉ̃ nʉcʉ̃se cʉ̃rẽ caribosenojõrẽ miatisami. Marĩ quẽꞌrã cʉ̃ weronojõ weeroʉaꞌa. Marĩ nipeꞌtise añurõ weesĩꞌrĩcã, dojorẽsere, marĩ ñaꞌarõ weewʉasere duꞌucãꞌrõʉaꞌa.
Jesure wãcũnʉrʉ̃rõʉaꞌa. Cʉ̃́ta marĩrẽ ne waro ẽjõpeocã weewĩ. Cʉ̃ marĩrẽ nemorõ ẽjõpeowãꞌcãcã weemi. Cʉ̃ curusa bopoyoropʉ piꞌeticʉ niwĩ. Cʉ̃ tojo bopoyoro wẽrĩsere bopoyoro marĩrõ wẽrĩcʉ niwĩ. Cʉ̃ piꞌetíca beꞌro ʉpʉtʉ eꞌcatiatjere wãcũgʉ̃, tojo weecʉ niwĩ. Masãmʉjã́áca beꞌro cʉ̃ Õꞌacʉ̃ dujiri cũmurõ diacjʉ̃ peꞌe ejanujãcʉ niwĩ.
Mʉsã Jesú weeꞌquere wãcũña. Ñaꞌarã cʉ̃rẽ pũrõ piꞌeticã weecãrã niwã. Tojo weerã mʉsã quẽꞌrã piꞌetirã, caributitirãta cʉ̃rẽ ẽjõpeonuꞌcũcãꞌña.
Mʉsã ñaꞌarõ weesere cãꞌmotaꞌarã, ne niꞌcʉ̃ wẽrĩñaꞌtimi yujupʉ.
¿Õꞌacʉ̃ mʉsãrẽ cʉ̃ põꞌrãrẽ weronojõ werecasaꞌquere wãcũweti? Cʉ̃ ye queti ojáca pũrĩpʉ aꞌtiro niꞌi:
“Yʉꞌʉ põꞌrã, mʉsãrẽ añurõ weedutigʉ buꞌiri daꞌreꞌe.
Yʉꞌʉ tojo weesere tojo ĩꞌacõꞌaticãꞌña.
Yʉꞌʉ mʉsãrẽ tuꞌticã, wãcũtutuaya.
Yʉꞌʉ mʉsã wiogʉ yʉꞌʉ mairãrẽ mʉsã ñaꞌarõ weecã, tuꞌtiꞌi.
Nipeꞌtirã yʉꞌʉ põꞌrãrẽ añurõ weedutigʉ buꞌiri daꞌreꞌe”, nicʉ niwĩ Õꞌacʉ̃, ni ojanoꞌwʉ̃.
Piꞌetirã, Õꞌacʉ̃ yere duꞌuticãꞌña. Õꞌacʉ̃ mʉsãrẽ cʉ̃ põꞌrãrẽ buꞌiri daꞌregʉ weemi. Ne niꞌcʉ̃ pacʉ cʉ̃ macʉ̃ ñaꞌarõ weesere buꞌiri daꞌreticã weetisami.
Õꞌacʉ̃ nipeꞌtirã cʉ̃ põꞌrã ñaꞌarõ weesere buꞌiri daꞌremi. Tojo weeticã, mʉsã cʉ̃ põꞌrã waro nitibosaꞌa. Pacʉ marĩrã, tojo bocaꞌcãrã weronojõ nibosaꞌa.
Apeye quẽꞌrãrẽ marĩ wĩꞌmarã nicã, marĩ pacʉsʉmʉa marĩ ñaꞌarõ weesere buꞌiri daꞌrecũwã. Na tojo weesere marĩ yʉꞌti ẽjõpeowʉ. Tojo weerã marĩ pacʉ ʉꞌmʉsepʉ nigʉ̃́ peꞌema tjãrõʉaꞌa. Tojo yʉꞌti ẽjõpeorã, catinuꞌcũrãsaꞌa.
Marĩ pacʉsʉmʉa aꞌti nucũcãpʉ nirã́ marĩ ñaꞌarõ weesere buꞌiri daꞌrewã. Na buꞌiri daꞌreꞌque marĩrẽ yoaticã niwʉ̃. Na buꞌiri daꞌresĩꞌrĩrõnojõ marĩrẽ buꞌiri daꞌrewã. Õꞌacʉ̃ peꞌe marĩrẽ añurõ waro waꞌadutigʉ buꞌiri daꞌremi. Marĩrẽ cʉ̃ weronojõ ñaꞌase moorã waꞌadutigʉ tojo weemi.
Diacjʉ̃ta niꞌi. Õꞌacʉ̃ marĩrẽ buꞌiri daꞌrecã, ne tʉꞌsaweꞌe. Marĩrẽ pũrĩꞌi. Tojo nimicã, marĩ cʉ̃ buꞌiri daꞌrese meꞌrã añurõ weeꞌe. Beꞌropʉre marĩ ejeripõꞌrãrĩpʉ ejerisãjãse bocarãsaꞌa. Añurõ cʉ̃ ʉaronojõ queoro weemeꞌrĩcãꞌrãsaꞌa.
Mʉsã piꞌetirã, wãcũtutuaya.
Õꞌacʉ̃ ʉaro, diacjʉ̃ nisere weeya. Tojo weecã, ãpẽrã tutuatirã mʉsãrẽ ĩꞌacũurã queoro weerãsama. Tutuanemorãsama. Aꞌtiro waꞌase weronojõ niꞌi. Tutuatiri dʉꞌpocã tutuari dʉꞌpocã waꞌarosaꞌa. Caꞌbidijanemosome.
Nipeꞌtirã meꞌrã cumuca marĩrõ nisetiya. Ne ñaꞌarõ weese marĩrõ niña. Ñaꞌarõ wéérã, marĩ wiogʉre ne ĩꞌata basioweꞌe.
Mʉsã tʉꞌomasĩña. Apetero mʉsã ñaꞌarõ weese buꞌiri Õꞌacʉ̃ weetamusere ʉatirã weronojõ waꞌabosaꞌa. Ne niꞌcʉ̃ Õꞌacʉ̃ añurõ weesere ʉatigʉnojõ marĩato. Tojo nicã mʉsã wãcũsepʉ ãpẽrãrẽ ʉose, aꞌpepũrĩse, nipeꞌtise ãpẽrãrẽ ñaꞌarõ weese wãꞌcãcã weeticãꞌña. Siape meꞌrã tojo weesere cãꞌmotaꞌatirã, pãjãrãrẽ dojorẽbosaꞌa.
Ne niꞌcʉ̃ cʉ̃ nʉmo nitigo meꞌrã ñaꞌarõ weeticãꞌto. Tojo nicã Õꞌacʉ̃ yere mejõ nisere weronojõ wãcũticãꞌto. Esaú dʉporocjʉ̃pʉmarĩcã mejõ nisere weronojõ wãcũcʉ niwĩ. Cʉ̃ masã maꞌmi nisere ʉjaboagʉ, cʉ̃ añuse ñeꞌeboꞌquere baꞌase meꞌrã cʉ̃ acabijire dʉcayucʉ niwĩ. Tojo weegʉ cʉ̃ ñeꞌeboꞌquere bajuriocʉ niwĩ.
Mʉsã masĩsaꞌa. Esaú cʉ̃ pacʉ “Mʉꞌʉrẽ añurõ waꞌato” nicã tʉꞌosĩꞌrĩcʉ nimiwĩ. Cʉ̃ pacʉ peꞌe “Basioweꞌe, mʉꞌʉ acabijire oꞌotojapʉ”, nicʉ niwĩ. Cʉ̃ tojo nicã tʉꞌogʉ, pũrõ uticʉ niwĩ. Tojo utimicã, cʉ̃ pacʉ cʉ̃ acabijire oꞌoꞌque ne dʉcayuta basioticaro niwʉ̃.
Mʉsã Õꞌacʉ̃rẽ ẽjõpeorã dʉporocjãrã Israe curuacjãrã weronojõ weeweꞌe. Na sõꞌonícʉ ʉ̃rʉ̃gʉ̃ ĩꞌata basiocjʉ, ñeꞌeñaꞌta basiocjʉ pʉꞌto waꞌacãrã niwã. Tigʉ ʉpʉtʉ ʉ̃jʉ̃caro niwʉ̃. Topʉre pũrõ naꞌitĩꞌacaro niwʉ̃. Bʉpo paa, wĩꞌrõ ʉpʉtʉ waꞌacaro niwʉ̃.
Mʉsã titacjãrã weronojõ coroneta puticã bʉsʉsere tʉꞌoweꞌe. Õꞌacʉ̃ ucũse bajuyoropʉ quẽꞌrãrẽ tʉꞌoweꞌe. Na pũrĩcã cʉ̃ ucũcã tʉꞌorã, uise meꞌrã “Tocãꞌrõta ucũato majã”, nicãrã niwã.
Tojo waꞌaꞌque wioyʉꞌrʉacaro niwʉ̃. Moisé basuta aꞌtiro nicʉ niwĩ: “Yʉꞌʉ uiyʉꞌrʉagʉ narãsãsaꞌa”, nicʉ niwĩ.
Mʉsã pũrĩcã dʉporocjãrã weronojõ niweꞌe. Mʉsã Jesucristore ẽjõpeoyucã, Õꞌacʉ̃ mʉsãrẽ cʉ̃ tiropʉ waꞌata basiocã weecʉ niwĩ. Cʉ̃rẽ sẽrĩmasĩcã weecʉ niwĩ. Topʉ Õꞌacʉ̃ catinuꞌcũgʉ̃ ya macã, ʉꞌmʉsepʉ nirĩ macã niꞌi. Ti macã Jerusalẽ́ wãmetiri macã niꞌi. Opa buꞌa Sión wãmetiri buꞌapʉ niꞌi. Ti macãpʉ Õꞌacʉ̃rẽ werecoꞌterã pãjãrã waro nisama.
Na nerẽ, cʉ̃rẽ eꞌcatipeosama. Õꞌacʉ̃ põꞌrã cʉ̃rẽ ẽjõpeomʉꞌtãꞌcãrã quẽꞌrã na wãmerẽ ʉꞌmʉsepʉ ojaõꞌonoꞌcãrã nima. Topʉta Õꞌacʉ̃ nipeꞌtirãrẽ besegʉ nimi. Tojo nicã todʉporopʉ ejeripõꞌrã añurã weenoꞌcãrã topʉ nima. Marĩ quẽꞌrã Õꞌacʉ̃rẽ ẽjõpeose meꞌrã na tiropʉ waꞌarãsaꞌa.
Marĩ Jesure ẽjõpeoꞌo. Cʉ̃ Õꞌacʉ̃ masãrẽ “Na wiogʉ nigʉ̃ti, na quẽꞌrã yarã nirãsama” níꞌquere apogʉ nimi. Topʉ cʉ̃ ye dí oꞌmabʉrose meꞌrã marĩ acobojonoꞌcãrã waꞌaꞌa. Aꞌtiro niꞌi. Abel cʉ̃ dí oꞌmabʉrocã, cʉ̃rẽ wẽjẽꞌcʉre buꞌiri daꞌrenoꞌcaro niwʉ̃. Tojo weero Jesucristo ye dí, dʉporocjʉ̃ Abel ye dí nemorõ wapatiꞌi.
Tojo weerã añurõ tʉꞌomasĩña. Õꞌacʉ̃rẽ mʉsãrẽ weregʉre teeticãꞌña. Todʉporocjãrãrẽ Õꞌacʉ̃ bajuyoropʉ werecʉ niwĩ. Na cʉ̃rẽ teecãrã niwã. Na tojo weecã, narẽ buꞌiri daꞌrecʉ niwĩ. Marĩ pũrĩcãrẽ teecã, tjãgʉ̃sami. Õꞌacʉ̃ ʉꞌmʉsepʉ nigʉ̃́ marĩrẽ weremi. Cʉ̃rẽ teerã, ne yʉꞌrʉwetisome.
Titapʉre Õꞌacʉ̃ cʉ̃ ʉpʉtʉ ucũcã, diꞌta narãsãcaro niwʉ̃. Aꞌtocaterore aꞌtiro nimi: “Niꞌcãti diꞌta narãsãcã weenemogʉ̃ti. Diꞌta diaꞌcʉ̃rẽ narãsãcã weesome. Ʉꞌmʉarõpʉ nise quẽꞌrãrẽ narãsãcã weegʉti”, nimi Õꞌacʉ̃.
Cʉ̃ niꞌcãti diꞌta narãsãcã weenemogʉ̃ti nígʉ̃, aꞌtiro nigʉ̃ weemi. Nipeꞌtise cʉ̃ weeꞌque bajuse mióꞌota basiosere cõꞌagʉ̃sami. Mióꞌota basiotise ʉꞌmʉse cjase diaꞌcʉ̃ tojarosaꞌa.
Õꞌacʉ̃ cʉ̃ wiogʉ nirõpʉ tojarosaꞌa. Topʉ marĩ nirãsaꞌa. Aꞌte ne mióꞌota basioweꞌe. Tojo weerã Õꞌacʉ̃rẽ aꞌtere eꞌcatise oꞌorã. Cʉ̃rẽ eꞌcatise oꞌorã, cʉ̃ tʉꞌsaronojõ añurõ weerã weeꞌe. Cʉ̃rẽ ẽjõpeorã wiopesase meꞌrã weerã weeꞌe.
Marĩ wiogʉ Õꞌacʉ̃ nipeꞌtise ñaꞌasere ʉ̃jʉ̃acõꞌarĩ meꞌe weronojõ nimi.
Mʉsã Jesucristore ẽjõpeorã niꞌcʉ̃ põꞌrã weronojõ niꞌi. Aꞌmerĩ maꞌiduꞌuticãꞌña.
Mʉsã ya wiꞌipʉ etarãrẽ, sijari masãrẽ añurõ weeya. Tere acobojoticãꞌña. Ãpẽrã tojo weerã ʉꞌmʉsecjãrã Õꞌacʉ̃rẽ werecoꞌterã ejarãrẽ ñeꞌecãrã niwã. “Õꞌacʉ̃rẽ werecoꞌterã nima”, ni masĩticãrã niwã.
Buꞌiri daꞌreri wiꞌipʉ nirãrẽ wãcũña. Na meꞌrã nírã weronojõ tʉꞌoñaꞌña. Ñaꞌarõ yʉꞌrʉ, cãmidaꞌrenoꞌcãrã quẽꞌrãrẽ wãcũña. Mʉsã quẽꞌrã na weronojõ upʉtiꞌi. Tojo weerã piꞌetitamumasĩꞌi.
Nipeꞌtirã nʉmotirã, marãpʉtirã aꞌmerĩ wiopesase meꞌrã ĩꞌaña. Mʉsã nʉmosãnumia meꞌrã añurõ nisetiya. Numia na marãpʉsʉmʉa meꞌrã mejãrõta nisetiato. Nʉmo marĩrã, marãpʉ marĩrã noꞌo ʉaro aꞌmetãrãbajaqueꞌatirãrẽ Õꞌacʉ̃ buꞌiri daꞌregʉsami. Tojo nicã nʉmotirã, marãpʉtirã nimirã, ãpẽrãrẽ aꞌmetãrãbajaqueꞌatirãrẽ buꞌiri daꞌregʉsami.
Niyerure ʉaripejayʉꞌrʉnʉꞌcãticãꞌña. Mʉsã cʉose meꞌrã eꞌcatiya. Õꞌacʉ̃ aꞌtiro nicʉ niwĩ: “Ne mʉꞌʉrẽ niꞌcʉ̃ta duꞌucũusome. Ne cõꞌawãꞌcãsome.”
Tojo weerã diacjʉ̃ta ẽjõpeose meꞌrã aꞌtiro nímasĩꞌi:
Marĩ wiogʉ yʉꞌʉre weetamumi.
Ne niꞌcʉ̃ yʉꞌʉre ñaꞌarõ weesĩꞌrĩsere uiweꞌe, nímasĩꞌi.
Mʉsãrẽ añurõ sʉꞌori wejepeoꞌcãrã Õꞌacʉ̃ ye queti wereꞌcãrãrẽ wãcũña. Na añurõ weeseti yapadaꞌreoꞌquere wãcũña. Na weronojõ ẽjõpeo nisetiya.
Jesucristo ne dʉcayutimi. Todʉporopʉre nisetiꞌcaronojõta niꞌcãrõacãrẽ, beꞌropʉre mejãrõta ninuꞌcũgʉ̃sami.
Tojo weerã ãpẽrã mʉsãrẽ mejẽcã werecã, ẽjõpeoticãꞌña. Õꞌacʉ̃ cʉ̃ pajañaꞌse meꞌrã marĩrẽ ejeripõꞌrãrĩpʉ wãcũtutuacã weesami. Ãpẽrã aꞌtiro dutisere cʉoma: “Aꞌtere baꞌaroʉaꞌa. Aꞌte peꞌere baꞌaticãꞌrõʉaꞌa”, nima. Na dutisere yʉꞌtiro nemorõ Õꞌacʉ̃ marĩrẽ wãcũtutuacã weese peꞌe añuyʉꞌrʉnʉꞌcãꞌa. Te dutisere yʉꞌticã, tojo nirãnojõrẽ wãcũtutuacã weeweꞌe.
Dʉporocjãrã paꞌia Õꞌacʉ̃ wiꞌipʉ daꞌrarã apeye waꞌicʉrã ʉ̃jʉ̃amorõpeoꞌquere baꞌaticãrã niwã. Na baꞌatiꞌcaronojõta náta tja aꞌtiro nicãrẽ marĩ Jesucristore ẽjõpeorã meꞌrã buꞌipejamasĩtisama.
Aꞌtiro niꞌi. Judío masʉ̃ paꞌia wiogʉ waꞌicʉrãrẽ wẽjẽcʉ niwĩ. Cʉ̃ Õꞌacʉ̃ Nibutiari Tucũpʉ na ye díre miisãjãacʉ niwĩ. Masã ñaꞌarõ weeꞌquere acobojodutigʉ tojo weecʉ niwĩ. Tojo weemigʉ̃, na waꞌicʉrã upʉ peꞌere macã sumutopʉ ʉ̃jʉ̃acõꞌacʉ niwĩ.
Tojo weeꞌcaronojõ Jesú macã sumutopʉ piꞌeti, wẽrĩcʉ niwĩ. Cʉ̃ ye dí meꞌrã marĩrẽ buꞌiri marĩrã tojacã wéégʉ, tojo weecʉ niwĩ.
Cʉ̃ macã sumutopʉ wẽrĩse “Bopoyo niꞌi”, ninoꞌcaro niwʉ̃. Cʉ̃ wẽrĩcã, judío masã wiorã cʉ̃rẽ tuꞌti, yabicãrã niwã. Marĩ quẽꞌrãrẽ cʉ̃rẽ sirutucã, ãpẽrã tuꞌti, yabima. Marĩ cʉ̃rẽ siruturoʉaꞌa. Na tojo weesere tojo tʉꞌoñaꞌrã.
Aꞌti nucũcãpʉre marĩ nirĩ macã ne nidojasome. Ape macã, beꞌropʉ marĩ niatji macã ʉꞌmʉse peꞌere aꞌmaꞌa.
Tojo weerã Jesucristo cʉ̃ weetamuse meꞌrã marĩ Õꞌacʉ̃rẽ ẽjõpeorã, aꞌtiro weerã. Waꞌicʉrãrẽ wẽjẽ ʉ̃jʉ̃amorõpeoꞌcaro weronojõ wéérã, cʉ̃rẽ eꞌcatise oꞌonuꞌcũrã. “Cʉ̃ marĩ wiogʉ nimi, añuyʉꞌrʉami” nírã, tojo weerã.
Tojo nicã mʉsã añurõ weenuꞌcũcãꞌña. Añurõ weesere acobojoticãꞌña. Ãpẽrãrẽ weetamurã, narẽ mʉsã cʉosere dʉcawaaya. Tojo weerã mʉsã Õꞌacʉ̃pʉre oꞌorã weronojõ weerãsaꞌa. Cʉ̃ tojo weesere tʉꞌsasami.
Mʉsãrẽ sʉꞌori wejepeorãrẽ yʉꞌtiya. Na dutisere weeya. Na mejẽcã ẽjõpeori nírã, mʉsãrẽ ĩꞌanʉrʉ̃, buꞌenuꞌcũma. Na Õꞌacʉ̃rẽ aꞌtiro nirãsama: “Ʉ̃sã narẽ buꞌérã, queorota weewʉ”, nirãsama. Tojo weerã na dutisere tʉꞌsaropʉta yʉꞌtiya. Narẽ bʉjaweticã weeticãꞌña. Mʉsã narẽ yʉꞌrʉnʉꞌcãcã, na mʉsãrẽ añurõ weetamumasĩtima.
Ʉ̃sãrẽ Õꞌacʉ̃rẽ sẽrĩbosanuꞌcũcãꞌña. Ʉ̃sã buꞌiri marĩrã tʉꞌoñaꞌa. Nipeꞌtisere queoro weesĩꞌrĩꞌi.
Õꞌacʉ̃ ejerisãjãse oꞌogʉ marĩ wiogʉ Jesucristore wẽrĩꞌcʉpʉre masõcʉ niwĩ. Jesucristo oveja coꞌtegʉ waro weronojõ marĩrẽ añurõ coꞌtegʉ nimi. Cʉ̃ wẽrĩse meꞌrã, cʉ̃ ye dí meꞌrã Õꞌacʉ̃ masãrẽ “Na wiogʉ nigʉ̃ti, na quẽꞌrã yarã nirãsama” níꞌquere queoro waꞌacã weecʉ niwĩ. Õꞌacʉ̃ masãrẽ “Tojo weegʉti” níꞌque ninuꞌcũrõsaꞌa.
Õꞌacʉ̃ mʉsãrẽ queoro niseticã weeato. Nipeꞌtisere añurõ weeseticã weeato. Tojo weecã, cʉ̃ ʉaro weemasĩrãsaꞌa. Jesucristo cʉ̃ tutuaro meꞌrã mʉsãrẽ tojo weegʉsami. Cristore eꞌcatipeonuꞌcũrã. Tojota weerã.
Yʉꞌʉ acawererã, yʉꞌʉ mʉsãrẽ werecasasere nʉꞌcãcureya. Yʉꞌʉ mʉsãrẽ yoatiri pũrĩ ojaꞌa.
Mʉsã aꞌtiro masĩcã ʉaꞌa. Marĩ acaweregʉ Timoteo buꞌiri daꞌreri wiꞌipʉ níꞌcʉ duꞌuwĩrõnoꞌtojami. Cʉ̃ maata yʉꞌʉ tiropʉ etacã, mʉsã tiropʉ waꞌagʉ, cʉ̃rẽ miagʉ̃ti.
Nipeꞌtirã mʉsãrẽ sʉꞌori wejepeorã añuato. Nipeꞌtirã Jesucristore ẽjõpeorã quẽꞌrã añuato. Italiacjãrã mʉsãrẽ añudutima.
Õꞌacʉ̃ mʉsã nipeꞌtirãrẽ añurõ weeato. Tojota weeato.
Yʉꞌʉ Santiago aꞌti pũrĩ meꞌrã mʉsãrẽ añudutise oꞌóꞌo. Marĩ pacʉ Õꞌacʉ̃, tojo nicã marĩ wiogʉ Jesucristo dutisere daꞌrawãꞌñacoꞌtegʉ niꞌi. Mʉsã judío masã doce cururicjãrã Jesucristore ẽjõpeorãrẽ ojaꞌa. Mʉsã apeye diꞌtapʉ duꞌtistewãꞌcãꞌcãrãrẽ ojaꞌa.
Yʉꞌʉ acawererã, yʉꞌʉ weresere tʉꞌoya. Marĩrẽ apetero wãcũña marĩrõ peje ñaꞌase, mejẽcã bajuse waꞌabosaꞌa. Tojo waꞌacã, eꞌcatiya.
Õꞌacʉ̃ marĩrẽ ¿yʉꞌʉre diacjʉ̃ta ẽjõpeomitina? nígʉ̃, mejẽcã waꞌacã weebosami. Tojo waꞌamicã, marĩ cʉ̃rẽ ẽjõpeoduꞌutirã, siape meꞌrã nemorõ wãcũtutuanemorãsaꞌa.
Mʉsãrẽ ñaꞌase waꞌari curare tojota wãcũtutuayapaticãꞌña. Tojo weerã siape meꞌrã Jesucristore ẽjõpeonemorãsaꞌa. Añurõ ẽjõpeoyapatituꞌajarãsaꞌa. Õꞌacʉ̃ ʉaronojõ nisetirãsaꞌa. Tojo nicã mʉsãrẽ ne cãꞌrõacã ẽjõpeose dʉꞌsasome.
Noꞌo masĩse moogʉ̃nojõ Õꞌacʉ̃rẽ sẽrĩña. Cʉ̃ oꞌogʉsami. Cʉ̃ “Oꞌoweꞌe” nitigʉta, tuꞌtiro marĩrõ nipeꞌtirãrẽ marĩ sẽrĩse nemorõ oꞌoyʉꞌrʉnʉꞌcãgʉ̃sami.
Tere sẽrĩrã, ẽjõpeose meꞌrã sẽrĩña. “¿Yʉꞌʉre oꞌogʉsariba?” nitirãta, sẽrĩña. Marĩ, apetero weegʉ yʉꞌʉre oꞌosome nírã, dia pajiri maa cjase pãꞌcõrĩ dʉcayumʉjãrõ weronojõ niꞌi. Témarĩcã, wĩꞌrõ wẽeocã, waꞌamʉjã, dijamʉjãsaꞌa.
Aꞌte weronojõ tʉꞌoñaꞌgʉ̃, “Õꞌacʉ̃ yʉꞌʉre yʉꞌtigʉsami”, ni wãcũticãꞌña. Yʉꞌtisome.
Niꞌcã nʉmʉrẽ mejẽcã, ape nʉmʉrẽ mejẽcã wãcũsami. Queoro niꞌcã́diacjʉ̃ wãcũtisami. Tojo wãcũgʉ̃nojõrẽ Õꞌacʉ̃ oꞌotisami.
Pajasecʉogʉ Jesure ẽjõpeogʉ eꞌcatiato. Õꞌacʉ̃ ĩꞌorõpʉre mejõ nigʉ̃ nitisami. Cʉ̃rẽ wiogʉ sõrõgʉ̃sami.
Noꞌo peje cʉogʉ quẽꞌrã Jesure ẽjõpeogʉ eꞌcatiato. Cʉ̃ ẽjõpeose cʉ̃ cʉose nemorõ wapatiꞌi. Cʉ̃ cʉose oꞌori ñaidijaro weronojõ peꞌtidijarosaꞌa.
Na masã peje cʉorãnojõ aꞌtiro waꞌarãsama. Tá mujĩpũ ʉpʉtʉ asicã, ñaia waꞌasaꞌa. Tojo weero te oꞌori añuse nimirõ, ñai, bʉrʉdija waꞌasaꞌa. Aꞌte weronojõ na peje cʉomiꞌque peꞌtidijarosaꞌa. Tojo weerã na daꞌrase meꞌrãta wẽrĩrãsama.
Jesucristore ẽjõpeogʉ cʉ̃rẽ ñaꞌarõ waꞌamicã ẽjõpeonuꞌcũgʉ̃, eꞌcatisami. Cʉ̃ wãcũtutuaca beꞌro Õꞌacʉ̃ cʉ̃rẽ “Queoro weemi”, nisami. Tojo weegʉ cʉ̃ meꞌrã ʉꞌmʉsepʉ catinuꞌcũgʉ̃sami. Õꞌacʉ̃ “Yʉꞌʉre ẽjõpeorãrẽ catinuꞌcũsere oꞌogʉti” níꞌcaronojõta oꞌogʉsami.
Noꞌo ñaꞌarõ weesĩꞌrĩgʉ̃nojõ “Õꞌacʉ̃ yʉꞌʉre tojo weedutimi”, niticãꞌña. Õꞌacʉ̃rẽ ne ñaꞌarõ weesĩꞌrĩse marĩꞌi. Tojo nicã ne niꞌcʉ̃rẽ “Ñaꞌarõ weeya”, nitisami.
14-15 Aꞌtiro peꞌe niꞌi. Marĩ basu ñaꞌarõ weesere wãcũnʉrʉ̃ꞌʉ. Tojo tere wãcũnʉrʉ̃cã, marĩ ñaꞌarõ weesĩꞌrĩse wãꞌcãꞌa. Aꞌte ñaꞌarõ weesĩꞌrĩse meꞌrã ñaꞌase waꞌasaꞌa. Marĩ siape meꞌrã pũrõ weepóca beꞌro deꞌro duꞌumasĩtisaꞌa. Te meꞌrã diacjʉ̃ta wẽrĩdojasere bocarãsaꞌa. Buꞌiri daꞌrese bocarãsaꞌa.
Yʉꞌʉ acawererã, mʉsã diacjʉ̃ wãcũña. “Õꞌacʉ̃ yʉꞌʉre ñaꞌarõ weedutimi”, niticãꞌña.
Nipeꞌtise añuse marĩrẽ oꞌose “Õꞌacʉ̃ cʉ̃ oꞌoꞌque niꞌi”, ni wãcũña. Cʉ̃ aꞌti ʉmʉco sĩꞌorã mujĩpũ, ñocõarẽ weeꞌcʉ nimi. Na ʉ̃jʉ̃mʉjã, yatidijamʉjãsama. Õꞌacʉ̃ pũrĩcã na weronojõ nitisami. Ne cãꞌrõ dʉcayutisami. Ʉmʉcorinʉcʉ̃ marĩrẽ añurõ weenuꞌcũcãꞌsami.
Õꞌacʉ̃ marĩrẽ cʉ̃ ʉaꞌcaronojõta cʉ̃ ye queti diacjʉ̃ nise meꞌrã cʉ̃ põꞌrã waꞌacã weecʉ niwĩ. Tojo weerã cʉ̃rẽ ẽjõpeotjĩarã, cʉ̃ põꞌrã nimʉꞌtãꞌcãrã weronojõ niꞌi. Siape meꞌrã nemorõ pãjãrã cʉ̃rẽ ẽjõpeonemorãsama.
Yʉꞌʉ acawererã, yʉꞌʉ maꞌirã, mʉsãrẽ aꞌtere weregʉti. Ãpẽrã mʉsãrẽ werecã, añurõ tʉꞌoya. Mʉsã na weresere tʉꞌorã, queoro wãcũtojarãpʉ ucũña. Uayeticãꞌña.
Marĩ uarã, Õꞌacʉ̃ ʉaro weetisaꞌa.
Tojo weerã nipeꞌtise mʉsã ñaꞌarõ wãcũsere, ñaꞌarõ weesetisere duꞌucãꞌña. Õꞌacʉ̃ ye queti marĩrẽ cʉ̃ cũuꞌquere queoro ẽjõpeoya. Te quetire tʉꞌo ẽjõpeorã, mʉsã yʉꞌrʉrãsaꞌa.
Mʉsã Õꞌacʉ̃ ye quetire tʉꞌorã, tʉꞌoro bajuro tʉꞌoticãꞌña. Mʉsã tʉꞌoꞌquere queoro weeya. Cʉ̃ ye quetire tʉꞌoꞌcãrã nimirã tere weetirã, marĩ basu weesoorã weeꞌe.
23-24 Marĩ Õꞌacʉ̃ ye quetire tʉꞌomirã tere weetirã, aꞌte weronojõ niꞌi. Niꞌcʉ̃ masʉ̃ cʉ̃ diapoare ẽorõpʉ ĩꞌasami. Cʉ̃ ĩꞌáca beꞌro aperopʉ waꞌagʉ, cʉ̃ bajusere acoboja waꞌasami. Õꞌacʉ̃ ye quetire tʉꞌomirã tere weetirã, marĩ quẽꞌrã cʉ̃ weronojõ niꞌi. Maata cʉ̃ ye quetire acobojosaꞌa.
Apĩ peꞌe cʉ̃ Õꞌacʉ̃ ye tʉꞌoꞌquere wãcũnuꞌcũ, acobojotisami. Õꞌacʉ̃ dutironojõ marĩ weenuꞌcũcã, cʉ̃ nipeꞌtise marĩ weese meꞌrã eꞌcaticã weegʉsami. Õꞌacʉ̃ ye queti diacjʉ̃ta niꞌi. Te meꞌrã marĩ ñaꞌarõ weeꞌquere yʉꞌrʉweticã weecʉ niwĩ.
Marĩ cʉ̃rẽ diacjʉ̃ ẽjõpeorã, aꞌtiro weesetiroʉaꞌa. Pacʉsʉmʉa moorãrẽ, wapewia numiarẽ narẽ mejẽcã waꞌacã, weetamurõʉaꞌa. Apeye quẽꞌrãrẽ aꞌti ʉmʉco cjase ñaꞌasere weeticãꞌrõʉaꞌa.
Marĩ wiogʉ Jesucristo añuyʉꞌrʉgʉre ẽjõpeorã, masãrẽ ne dʉcawaaticãꞌrõʉaꞌa.
2-3 Apetero Õꞌacʉ̃ wiꞌi mʉsã nerẽwʉaropʉ pʉarã sãjãabosama. Niꞌcʉ̃ peje cʉogʉ añuse suꞌti sãñagʉ̃ omopica uru meꞌrã wééca beꞌtore tuusãasami. Apĩ pajasecʉogʉ peꞌe suꞌti boase mejã sãñasami. Mʉsã peje cʉogʉre añurõ wéérã, “Aꞌto añurõpʉ dujiya”, nibosaꞌa. Apĩ pajasecʉogʉ peꞌere “Totá nuꞌcũña” o apetero weerã “Totá nucũcãpʉ dujicãꞌña”, nicãꞌbosaꞌa.
Mʉsã tojo wéérã, narẽ niꞌcãrõnojõ weetisaꞌa. “Peje cʉogʉ nemorõ wapatimi”, nisaꞌa. “Pajasecʉogʉ wapamarĩmi”, nirã weesaꞌa. Tojo nírã, ñaꞌarõ wãcũrã weeꞌe.
Yʉꞌʉ acawererã yʉꞌʉ mairã, yʉꞌʉre tʉꞌoya. Õꞌacʉ̃ pajasecʉorãrẽ pũrõ maꞌisami. Cʉ̃rẽ ẽjõpeodutigʉ narẽ besecʉ niwĩ. Na ẽjõpeocã, cʉ̃ ĩꞌorõpʉre na ẽjõpeose pajiro wapatiꞌi. Tojo nicã cʉ̃ tiropʉ waꞌato nígʉ̃ besecʉ niwĩ. Cʉ̃ níꞌcaronojõta cʉ̃rẽ mairã cʉ̃ tiropʉ ninuꞌcũrãsama.
Õꞌacʉ̃ tojo beséca beꞌro nimicã, mʉsã peꞌe pajasecʉorãrẽ yabi bopoyasãsaꞌa. Peje cʉorãrẽ añurõ weeyʉꞌrʉnʉꞌcãrã, queoro weetisaꞌa. Náta mʉsãrẽ ñaꞌarõ weema. Mʉsãrẽ weresãrã, wiorã tiropʉ mʉsãrẽ ñeꞌewãꞌcãsama.
Na Jesú marĩ ẽjõpeogʉre bujicãꞌsama.
Õꞌacʉ̃ marĩ wiogʉ cʉ̃ ye queti ojáca pũrĩpʉ aꞌtiro weeduticʉ niwĩ. “Mʉsã basu maꞌirõnojõta ãpẽrã quẽꞌrãrẽ maꞌiña.” Marĩ cʉ̃ tojo dutiꞌquere wéérã, añurõ weerã weeꞌe.
Marĩ ãpẽrãrẽ niꞌcãrõnojõ weetirã, Õꞌacʉ̃ dutiꞌquere yʉꞌrʉnʉꞌcãrã weesaꞌa. Tojo weerã buꞌiri cʉosaꞌa.
Niꞌcʉ̃ Õꞌacʉ̃ dutiꞌquere añurõ weepeꞌomigʉ̃ niꞌcãrõ dutisere yʉꞌrʉnʉꞌcãgʉ̃, buꞌiri cʉosami. Nipeꞌtisere Õꞌacʉ̃ dutiꞌquere yʉꞌrʉnʉꞌcãgʉ̃ weronojõ weesami.
Õꞌacʉ̃ aꞌtiro nicʉ niwĩ: “Mʉsã nʉmosãnumia nitirãrẽ aꞌmetãrãticãꞌña.” Apeye quẽꞌrãrẽ nicʉ niwĩ: “Ãpẽrãrẽ wẽjẽticãꞌña.” Tojo weerã marĩ ãpẽrã nʉmosãnumiarẽ aꞌmetãrãtimirã, noꞌo ãpẽrãrẽ wẽjẽrã, Õꞌacʉ̃ dutiꞌquere yʉꞌrʉnʉꞌcãrãta weeꞌe.
Cʉ̃ dutise marĩrẽ pajañaꞌa, maꞌidutiꞌi. Te dutise meꞌrã marĩrẽ besegʉsami. Tojo weerã ãpẽrãrẽ maꞌiti, pajañaꞌtirã, buꞌiritirãsaꞌa. Cʉ̃ tojo beseatjere masĩrã, marĩ ucũsere, marĩ weesere añurõ wãcũyuroʉaꞌa.
Marĩ ãpẽrãrẽ pajañaꞌticã, cʉ̃ beseri nʉmʉ nicã, marĩ quẽꞌrãrẽ pajañaꞌtisami. Marĩ narẽ pajañaꞌcã pũrĩcãrẽ, Õꞌacʉ̃ quẽꞌrã marĩrẽ pajañaꞌgʉ̃sami.
Acawererã, marĩ “Jesucristore ẽjõpeoꞌo”, nibosaꞌa. Tojo nimirã, ãpẽrãrẽ weetamuticã, “Marĩ ẽjõpeoꞌo” nise ʉseri wapamarĩꞌi. Te “Marĩ ẽjõpeoꞌo” níꞌque ʉseri meꞌrã diaꞌcʉ̃ yʉꞌrʉwetimasĩtisaꞌa.
15-16 Mʉsãrẽ queose meꞌrã weregʉti. Apetero Jesucristore ẽjõpeorã pajasecʉorã suꞌti moorã, baꞌase moorã marĩ tiropʉ etasama. Niꞌcʉ̃ narẽ añurõ weetimigʉ̃, nibosami. “Añurõ waꞌapa. Suꞌti sãñaña yʉsʉabʉari, tojo nicã pajiro baꞌaya”, nibosami. Cʉ̃ narẽ na ʉasere oꞌotimigʉ̃ tojo ucũcã, wapamarĩꞌi.
Aꞌte weronojõ niꞌi “Jesucristore ẽjõpeoꞌo” nimirã, marĩ ãpẽrãrẽ weetamuticã. Marĩ cʉ̃rẽ ẽjõpeoꞌo nise wapamarĩꞌi.
Apetero weegʉ yʉꞌʉ níꞌquere ẽjõpeotigʉnojõ aꞌtiro nibosami. Niꞌcʉ̃ añusere weetimigʉ̃, “Jesucristore ẽjõpeoꞌo”, nibosami. Apĩ “Añuse peꞌere weeꞌe”, nibosami. Cʉ̃ tojo nisere aꞌtiro weregʉti. Cʉ̃ añurõ weeticã, ¿deꞌro wee marĩ cʉ̃ “Jesucristore ẽjõpeomi” ni ĩꞌabosaʉ? Añurõ weecãma, cʉ̃ Jesucristore ẽjõpeosere masĩbosaꞌa.
Mʉsã “Õꞌacʉ̃ niꞌcʉ̃ta nimi”, ni ẽjõpeoꞌo. Añu niꞌi mʉsã tojo nise. Wãtĩa quẽꞌrã mʉsã weronojõta tere ẽjõpeosama. Na Õꞌacʉ̃rẽ uirã, narãsãsama. Na tojo ẽjõpeomirã, Õꞌacʉ̃ ʉaro weetisama.
Mʉsã diacjʉ̃ wãcũweꞌe. Tʉꞌomasĩtirã weronojõ niꞌi. Marĩ “Jesucristore ẽjõpeoꞌo” nimirã, ãpẽrãrẽ añurõ weeĩꞌotirã, Jesucristore diacjʉ̃ ẽjõpeotisaꞌa.
Dʉporocjʉ̃ marĩ ñecʉ̃ Abrahã ye cjasere weregʉti. Õꞌacʉ̃ Abrahãrẽ ¿diacjʉ̃ yʉꞌʉre ẽjõpeomiticʉ̃? nígʉ̃, cʉ̃ macʉ̃ Isaare wẽjẽ ʉ̃jʉ̃amorõpeoduticʉ niwĩ. Abrahã Õꞌacʉ̃rẽ yʉꞌticʉ niwĩ. Tojo weegʉ cʉ̃ macʉ̃ Isaare, cʉ̃rẽ wẽjẽ ñubuepeogʉti nígʉ̃, ʉ̃tãmesã buꞌipʉ dʉꞌtepeocʉ niwĩ. Cʉ̃ tojo weecã ĩꞌagʉ̃, Õꞌacʉ̃ “Abrahã yʉꞌʉre añurõ ẽjõpeomi. Cʉ̃ añugʉ̃ nimi”, nicʉ niwĩ.
Mʉsã masĩꞌi. Abrahã Õꞌacʉ̃rẽ ẽjõpeosere ĩꞌogʉ̃, añurõ weecʉ niwĩ. Cʉ̃rẽ ẽjõpeogʉ, queoro weeyapaticʉ niwĩ.
Cʉ̃ añurõ weecã, dʉporocjãrãpʉ Õꞌacʉ̃ ye queti weremʉꞌtãrĩ masã na ojaꞌque queoro waꞌacaro niwʉ̃. Na Abrahãrẽ aꞌtiro ojacãrã niwã: “Abrahã Õꞌacʉ̃rẽ ẽjõpeocʉ niwĩ. Tojo weegʉ Õꞌacʉ̃ cʉ̃rẽ ‘Añugʉ̃ nimi’, ni ĩꞌacʉ niwĩ”, ni ojanoꞌcaro niwʉ̃. Abrahãrẽ masã “Õꞌacʉ̃ meꞌrãcjʉ̃ nimi”, nicãrã niwã.
Cʉ̃ tojo weeꞌquere wãcũrã, marĩ aꞌtiro masĩꞌi. Marĩ Õꞌacʉ̃rẽ ẽjõpeorã añurõ weecã, Abrahãrẽ weronojõ marĩ quẽꞌrãrẽ “Añurã nima”, ni ĩꞌasami. Marĩrẽ “Õꞌacʉ̃rẽ ẽjõpeoꞌo” ni ucũse ʉseri meꞌrã diaꞌcʉ̃ “Añurã nima”, nitisami.
Apego dʉporocjõpʉ Rahab wãmetigo ye cjasere weregʉti tja. Co judío masõ nitigo ʉmʉarẽ aꞌmetãrãwapataꞌari masõ nico niwõ. Tojo weesetimigõ, Õꞌacʉ̃ yarã judío masãrẽ weetamuco niwõ. Na Josué oꞌónoꞌcãrã co ya macãpʉ ĩꞌaduꞌtirã ejacãrã niwã. Co ya macãcjãrã narẽ wẽjẽrĩ nígõ, co ya wiꞌipʉ narẽ nʉoco niwõ. Beꞌro narẽ na duꞌtitojaati maꞌarẽ ĩꞌoco niwõ. Co tojo weecã ĩꞌagʉ̃, Õꞌacʉ̃ core “Añugõ nimo”, ni ĩꞌacʉ niwĩ.
Marĩ ejeripõꞌrã duꞌúca beꞌro marĩ upʉ catitisaꞌa majã. “Õꞌacʉ̃rẽ ẽjõpeoꞌo” nimirã marĩ añurõ weeticã, wẽ́rĩ́ca upʉ weronojõ nisaꞌa.
Acawererã, mʉsã masĩsaꞌa. Ʉ̃sã buꞌeri masã mʉsã nemorõ nʉcʉ̃ĩꞌase meꞌrã besenoꞌrãsaꞌa. Õꞌacʉ̃ yere buꞌeri masã añurõ weeticã, Õꞌacʉ̃ ãpẽrã yʉꞌrʉoro buꞌiri daꞌregʉsami. Tojo weerã mʉsã waꞌteropʉ nirã́ pejetirãcã masãrẽ buꞌeri masã nirõʉaꞌa.
Marĩ nipeꞌtirã pejetiri ñaꞌarõ weesaꞌa. Noꞌo niꞌcʉ̃ ne cãꞌrõacã ñaꞌarõ ucũtigʉ, añugʉ̃ waro nimi. Cʉ̃ ñaꞌarõ ucũse ʉserire cãꞌmotaꞌamasĩgʉ̃, cʉ̃ ñaꞌarõ ʉaripejasere cãꞌmotaꞌamasĩmi.
Queose meꞌrã mʉsãrẽ weregʉti. Marĩ cabayure cõmebeꞌtore ʉseropʉ tuusãarã, ti beꞌtoacã meꞌrã cʉ̃ pajigʉ nimicã, marĩ waꞌasĩꞌrĩrõpʉ cʉ̃rẽ waꞌadutimasĩsaꞌa.
Yucʉsʉ pajipjʉ quẽꞌrã tojota niꞌi. Tiwʉ pajipjʉ nisaꞌa. Tojo nimicã, wĩꞌrõ ʉpʉtʉ wẽetutuamicã, tiwʉre autumasĩsama. Tiwʉre auturi pjĩ cãꞌpjĩacã nimicã, ti pjĩ meꞌrã na waꞌasĩꞌrĩrõ peꞌe autuosama.
Marĩ ñaꞌarõ ucũse ʉseri pecameꞌe weronojõ niꞌi. Ñeꞌmerõ cãꞌñeꞌmerõacã nimicã, ti ñeꞌmerõ meꞌrã peje ñaꞌase ucũmasĩsaꞌa. Noꞌo ʉaro nipeꞌtise ñaꞌase waꞌasaꞌa. Te ñaꞌarõ ucũse wãtĩ meꞌrã dʉꞌpocã́tisaꞌa. Nipeꞌtiro marĩ catiri ʉmʉco marĩ weesetisere dojorẽsaꞌa.
Masã nipeꞌtirã waꞌicʉrãrẽ, mirĩcʉ̃arẽ, pĩrõarẽ, diacjãrãrẽ ĩꞌanʉrʉ̃, dutimasĩsama. Tojo weerã narẽ ne waropʉreta dutidʉꞌpocã́titojacãrã niwã.
Marĩ ucũrĩ ñeꞌmerõ pũrĩcãrẽ ne niꞌcʉ̃ narẽ weronojõ dutimasĩtisami. Ti ñeꞌmerõ dutita basioweꞌe. Aña cʉ̃ cũꞌrĩcã, cʉ̃ nímá oꞌoro weronojõ marĩ ucũse masãrẽ ñaꞌarõ weesaꞌa.
Marĩ ñeꞌmerõ meꞌrã Õꞌacʉ̃ marĩ pacʉre eꞌcatise oꞌosaꞌa. Ti ñeꞌmerõ meꞌrãta tja ãpẽrãrẽ ñaꞌarõ ucũsaꞌa. Marĩ Õꞌacʉ̃ weronojõ bajurã cʉ̃ weeꞌcãrãrẽ mejãrõta ñaꞌarõ ucũsaꞌa.
Ti ñeꞌmerõpʉta tja Õꞌacʉ̃rẽ eꞌcatise oꞌo, ãpẽrãrẽ ñaꞌarõ ucũsaꞌa. Tojo weeticãꞌrõʉaꞌa. Aꞌtiro weecã, ñaꞌa niꞌi.
Niꞌcã pe aco wijari pepʉre añuse, ñaꞌase aco morẽsuꞌu wijatisaꞌa.
Yʉꞌʉ acawererã, ojoño naraña dʉcatitisaꞌa. Ʉꞌsegʉ quẽꞌrã ojo dʉcatitisaꞌa. Aco wijari pe quẽꞌrã tojota niꞌi. Aco moatisewijari pepʉre aco moa marĩse marĩsaꞌa. Marĩ quẽꞌrã aꞌte weronojõ nirõʉaꞌa. Marĩ añuse diaꞌcʉ̃rẽ ucũrõʉaꞌa.
Noꞌo mʉsã waꞌteropʉre tʉꞌomasĩyʉꞌrʉagʉ nigʉ̃nojõ añurõ weesetiato. Aꞌtiro wéégʉ, cʉ̃ masĩsere ãpẽrãrẽ ĩꞌogʉ̃sami. Queoro wãcũmeꞌrĩgʉ̃, “Ãpẽrã nemorõ masĩyʉꞌrʉnʉꞌcãꞌa” nirṍ marĩrõ niato.
Mʉsã ãpẽrãrẽ doerã, narẽ ʉorã, na yʉꞌrʉoro nisĩꞌrĩsaꞌa nírã, tojo nimaꞌacãrã weeꞌe. Tojo weerã mejõ waro “Tʉꞌomasĩyʉꞌrʉnʉꞌcãꞌa”, nisaꞌa. Mʉsã tojo nise wapamarĩsaꞌa.
Mʉsã tojo wãcũse aꞌti turi cjase, masã wãcũse niꞌi. Õꞌacʉ̃ mejẽta mʉsãrẽ tojo wãcũdutisami. Wãtĩ wãcũse oꞌosere mʉsã wãcũsetisaꞌa.
Mʉsã ãpẽrãrẽ ʉorã, na yʉꞌrʉoro nisĩꞌrĩcã, cumuca wãꞌcãsaꞌa. Noꞌo ʉaro nipeꞌtise ñaꞌase waꞌasaꞌa.
Õꞌacʉ̃ cʉ̃ tʉꞌomasĩse marĩrẽ oꞌose peꞌe aꞌtiro niꞌi. Marĩ cʉ̃ tʉꞌomasĩsere cʉorã, ñaꞌase marĩrõ añurõ nisetisaꞌa. Uayetisaꞌa. Ãpẽrã meꞌrã añurõ tʉꞌoñaꞌa, nicãꞌsaꞌa. Ãpẽrãrẽ sõꞌo oꞌobosaʉ nitirãta oꞌosaꞌa. Marĩ ʉaro diaꞌcʉ̃ weetisaꞌa. Ãpẽrãrẽ pajañaꞌsaꞌa. Nipeꞌtirãrẽ niꞌcãrõnojõ weesaꞌa. Weesooro marĩrõ weesetisaꞌa.
Ãpẽrã meꞌrã añurõ nisĩꞌrĩrã, cumuca marĩrõ nicãꞌsama. Tojo weerã ãpẽrãrẽ añurõ niseticã weesama.
¿Ñeꞌe meꞌrã marĩrẽ aꞌmequẽse, ãpẽrã meꞌrã aꞌmetuꞌtise wãꞌcãsari? Aꞌtiro niꞌi. Marĩ basu ñaꞌarõ weesĩꞌrĩrã, ʉaripejase meꞌrã, ñaꞌarõ wãcũnʉrʉ̃se meꞌrã wãꞌcãꞌa.
Mʉsã aꞌti turi cjasere ʉaripejayʉꞌrʉnʉꞌcãsaꞌa. Mʉsã ʉaripejasere bocatirã, wẽjẽsaꞌa. Ãpẽrã yere ĩꞌarã, ʉosaꞌa. Tere bocamasĩtirã, noꞌo ʉaro aꞌmetuꞌtimaꞌacãꞌsaꞌa. Aꞌmequẽsaꞌa. Õꞌacʉ̃rẽ sẽrĩtise ye buꞌiri mʉsã ʉasere bocatisaꞌa.
Apeterore cʉ̃rẽ sẽrĩrã quẽꞌrã, añurõ wãcũse meꞌrã sẽrĩtisaꞌa. Mʉsã basu ʉaripejasere ñaꞌarõ weerãtirã sẽrĩsaꞌa. Tojo weese ye buꞌiri cʉ̃ mʉsãrẽ oꞌotisami.
Tojo weerã mʉsã niꞌcõ numio marãpʉtigo nimigõta, apĩrẽ tʉꞌsago weronojõ niꞌi. Mʉsã Õꞌacʉ̃ põꞌrã nimirãta, aꞌti diꞌta cjasere wãcũyʉꞌrʉnʉꞌcãsaꞌa. Tojo weerã Õꞌacʉ̃rẽ yabirã weronojõ niꞌi. Noꞌo aꞌti diꞌta cjasere ʉaripejayʉꞌrʉnʉꞌcãgʉ̃nojõ Õꞌacʉ̃ meꞌrã aꞌpepũrĩgʉ̃ weesami.
Õꞌacʉ̃ ye queti na ojáca pũrĩpʉ diacjʉ̃ta ojanoꞌcaro niwʉ̃. “Õꞌacʉ̃ marĩrẽ Espíritu Santure oꞌócʉ niwĩ. Tojo weegʉ ãpẽrã yʉꞌrʉoro cʉ̃rẽ marĩ maꞌicã ʉasami”, ni ojanoꞌcaro niwʉ̃.
Õꞌacʉ̃ marĩrẽ pajañaꞌtjĩagʉ̃, weetamusami. Cʉ̃ ye queti ojáca pũrĩpʉ aꞌtiro ojanoꞌcaro niwʉ̃ tja: “ ‘Ãpẽrã yʉꞌrʉoro niꞌi’ nirã́ meꞌrã Õꞌacʉ̃ aꞌpepũrĩ nisami. Ãpẽrã ‘Yʉꞌʉ mejõ nigʉ̃ niꞌi, yʉꞌʉre weetamuña’ nirã́ peꞌere weetamusami”, ni ojanoꞌcaro niwʉ̃.
Tojo weerã Õꞌacʉ̃ dutisere añurõ yʉꞌtiya. Wãtĩ mʉsãrẽ niquesãcã, wãcũtutuaya. Jesú cʉ̃ tutuaro meꞌrã cʉ̃rẽ waꞌadutiya. Mʉsã tojo weecã, cʉ̃ uiwãꞌcãgʉ̃sami.
Õꞌacʉ̃rẽ nemorõ masĩña. Cʉ̃rẽ nemorõ masĩcã, cʉ̃ quẽꞌrã mʉsãrẽ nemorõ weetamugʉ̃sami. Mʉsã ñaꞌarõ weesere duꞌuya. Mʉsã Õꞌacʉ̃rẽ, tojo nicã aꞌti ʉmʉco cjasere niꞌcãrõ meꞌrã maꞌisĩꞌrĩrãnojõ, mʉsã tojo wãcũsere dʉcayuya.
Mʉsã ñaꞌarõ weesere wãcũrã, bʉjaweti utiya. Mʉsã ñaꞌarõ weese eꞌcati, bujironojõ oꞌorã, bopoya, bʉjawetiya.
Marĩ wiogʉre “Mʉꞌʉ ĩꞌorõpʉre yʉꞌʉ mejõ nigʉ̃ niꞌi”, niña. Mʉsã tojo nicã, cʉ̃ mʉsãrẽ wiorã waꞌacã weegʉsami.
Yʉꞌʉ acawererã, aꞌmerĩ ucjaticãꞌña. Mʉsã ãpẽrãrẽ ucjarã, Õꞌacʉ̃ aꞌmerĩ maꞌidutiꞌquere yʉꞌrʉnʉꞌcãrã weeꞌe. Cʉ̃ dutisere yʉꞌrʉnʉꞌcãrã, “Õꞌacʉ̃ dutise ñaꞌa niꞌi”, nirã weesaꞌa. Tojo weerã mʉsã apeyenojõ waꞌaꞌquere beseri masã weronojõ niꞌi.
Õꞌacʉ̃ niꞌcʉ̃ta te dutisere cũucʉ niwĩ. Cʉ̃ diaꞌcʉ̃ marĩ weesere besemasĩsami. Marĩrẽ yʉꞌrʉomasĩsami. Buꞌiri daꞌremasĩsami. Tojo weerã marĩ ãpẽrãrẽ “Na ñaꞌa nima”, nímasĩtisaꞌa.
Yʉꞌʉ ucũsere tʉꞌoya. Mʉsã niꞌcãrẽrã aꞌtiro wãcũsaꞌa. “Niꞌcãcã o ñamiacã ti macãpʉ niꞌcã cʉ̃ꞌma pajiro daꞌra wapataꞌagʉ waꞌagʉti”, nisaꞌa.
Tojo wãcũticãꞌña. Marĩ beꞌropʉ waꞌatjere masĩtisaꞌa. Aꞌtiro niꞌi. Oꞌme boꞌreacã dujise weronojõ marĩ catise niꞌi. Témarĩcã yoaticã ni, maata bajudutia waꞌasaꞌa. Marĩ quẽꞌrã yoaticã catirãsaꞌa.
Tojo weerã aꞌtiro peꞌe wãcũrõʉaꞌa. “Apetero Õꞌacʉ̃ yʉꞌʉre catise cũunemocã, cʉ̃ ʉacã, tere weegʉti”, nirõʉaꞌa.
Niꞌcãrõacãrẽ mʉsã peꞌe aꞌtiro wãcũꞌu. “Beꞌro ʉ̃sã weeatjere ʉ̃sã ʉaro weemasĩꞌi”, ni wãcũꞌu. Nipeꞌtise mʉsã tojo wãcũse ñaꞌa niꞌi.
Peje cʉori masã, yʉꞌʉ ucũsere tʉꞌoya. Mʉsã pũrõ piꞌetirãsaꞌa. Tere wãcũrã, bʉjawetiyuya.
Mʉsã peje cʉomiꞌque boa waꞌarosaꞌa. Mʉsã cʉose suꞌtire butua yeerãsama.
Niyeru, uru mʉsã maꞌírã nʉrõꞌque ʉꞌtawiji boarosaꞌa. Tojo waꞌacã ĩꞌarã, mʉsã niyeru maꞌírã nʉrõꞌquere masĩnoꞌrõsaꞌa. Mʉsã niyeru maꞌise marĩrẽ pecameꞌe ʉ̃jʉ̃arõ weronojõ mʉsãrẽ dojorẽsaꞌa. Mʉsã niyerure maꞌise ye buꞌiri ãpẽrãrẽ weetamutisaꞌa. Te ye buꞌiri Õꞌacʉ̃ mʉsãrẽ buꞌiri daꞌregʉsami. Õꞌacʉ̃ buꞌiri daꞌreatji dʉporoacã mejõ waro pajiro niyeru nʉrõmiapã.
Mʉsãrẽ daꞌracoꞌterãrẽ queoro wapayeticãrã niwʉ̃. Tojo weerã na tʉꞌsatisama. Õꞌacʉ̃ nipeꞌtisere masĩgʉ̃ na bʉjawetisere ĩꞌasami. Masĩsami mʉsã narẽ queoro wapayetiꞌquere.
Mʉsã peꞌe aꞌti turipʉre peje waro cʉoꞌo. Nipeꞌtise mʉsã ʉasere cʉoyʉꞌrʉocãꞌsaꞌa. Mʉsã aꞌtiro weronojõ niꞌi. Wecʉ na wẽjẽatji dʉporore baꞌa, diꞌiyojasami. Cʉ̃ weronojõ mʉsã quẽꞌrã peje cʉose buꞌiri, buꞌiri daꞌrenoꞌrãsaꞌa.
Mʉsã ãpẽrãrẽ buꞌiri moomicã, narẽ buꞌiri daꞌreri wiꞌipʉ sõrõcãrã niwʉ̃. Narẽ wẽjẽduticãrã niwʉ̃. Na peꞌe mʉsãrẽ “Weeticãꞌña”, nitutuaticãrã niwã.
Acawererã, marĩ wiogʉ Jesucristo aꞌticãpʉ wãcũtutuatʉoya. Niꞌcʉ̃ oteri masʉ̃ cʉ̃ oteꞌque dʉcatiri cura coꞌtesami. Cʉ̃ oteꞌquere aco peja doquesãarĩ cura sojatimigʉ̃, coꞌtewapamosami.
Cãꞌrõacã dʉꞌsaꞌa Jesú cʉ̃ aꞌtiatjo. Tojo weerã mʉsã quẽꞌrã oteri masʉ̃ weronojõ yucuewapamoña. Jesure ẽjõpeoduꞌuticãꞌña.
Acawererã, mʉsã Õꞌacʉ̃ buꞌiri daꞌresere ʉatirã, aꞌmetuꞌtiticãꞌña. Õꞌacʉ̃ marĩ nipeꞌtirãrẽ beseacjʉ aꞌtiatjo cãꞌrõacã dʉꞌsaꞌa.
Dʉporocjãrã Õꞌacʉ̃ ye queti weremʉꞌtãrĩ masãrẽ wãcũña. Na Õꞌacʉ̃ ye quetire werecã, ãpẽrã masã narẽ ñaꞌarõ weecãrã niwã. Narẽ tojo weemicã, na piꞌetisere wãcũtutua, nʉꞌcãcãrã niwã. Na weeꞌcaro weronojõ marĩ quẽꞌrã weerã.
Ãpẽrã narẽ ñaꞌarõ weemicã, Õꞌacʉ̃rẽ ẽjõpeoduꞌuticãrã niwã. Tojo weerã marĩ na ẽjõpeonuꞌcũsere wãcũrã, “Õꞌacʉ̃ na meꞌrã eꞌcatipĩ”, ni tʉꞌoñaꞌa. Apĩ dʉporocjʉ̃pʉ Job wãmetigʉ ye queti quẽꞌrãrẽ masĩꞌi. Cʉ̃rẽ peje ñaꞌase waꞌacaro niwʉ̃. Tojo waꞌamicã, cʉ̃ wãcũtutua, Õꞌacʉ̃rẽ ẽjõpeoduꞌuticʉ niwĩ. Õꞌacʉ̃ masãrẽ maꞌígʉ̃, pũrõ pajañaꞌmi. Tojo weegʉ Job cʉ̃ piꞌetíca beꞌro Õꞌacʉ̃ peje añuse cʉ̃rẽ oꞌocʉ niwĩ. Cʉ̃ todʉporopʉ cʉoꞌque nemorõ oꞌocʉ niwĩ.
Õꞌacʉ̃ mʉsãrẽ buꞌiri daꞌreri nígʉ̃, nʉcʉ̃ĩꞌase quetire weregʉti. Nisooro marĩrõ ucũña. Apeyenojõrẽ weeꞌcʉ “Weeapʉ”, niña. Weetiꞌcʉ “Weetiapʉ”, niña. Nemoticãꞌña. Õꞌacʉ̃pʉre wãmepeoticãꞌña. “Õꞌacʉ̃ meꞌrã diacjʉ̃ta niꞌi”, niticãꞌña. Tojo weegʉ Õꞌacʉ̃ mʉsãrẽ buꞌiri daꞌresome.
Marĩrẽ ñaꞌarõ waꞌacã, Õꞌacʉ̃rẽ sẽrĩrõʉaꞌa. Eꞌcatirã, cʉ̃rẽ basapeoroʉaꞌa.
Noꞌo dutitigʉ Jesure ẽjõpeorãrẽ sʉꞌori nirãrẽ pijiato. Na cʉ̃ tiro etarã, Õꞌacʉ̃rẽ sẽrĩbosato. Ʉꞌse meꞌrã cʉ̃rẽ ñapeo, “Jesú, ãꞌrĩ mʉꞌʉrẽ ẽjõpeogʉre yʉꞌrʉoya”, ni ñubueato.
Ẽjõpeose meꞌrã cʉ̃rẽ sẽrĩbosacã, marĩ wiogʉ cʉ̃rẽ yʉꞌrʉogʉsami. Dutitiꞌcʉ yʉꞌrʉgʉsami. Cʉ̃ ñaꞌarõ wééca beꞌro nicã, Õꞌacʉ̃ cʉ̃rẽ acobojogʉsami.
Tojo weerã mʉsã ñaꞌarõ weeꞌquere aꞌmerĩ wereyʉꞌrʉya. Dutitirãrẽ yʉꞌrʉodutirã, Õꞌacʉ̃rẽ sẽrĩbosaya. Niꞌcʉ̃ añurõ weenuꞌcũgʉ̃ ʉpʉtʉ ẽjõpeose meꞌrã sẽrĩcã, Õꞌacʉ̃ yʉꞌtiticã weetisami.
Dʉporocjʉ̃pʉ Elía Õꞌacʉ̃ ye queti weremʉꞌtãrĩ masʉ̃ marĩ weronojõ nicʉ niwĩ. Cʉ̃ Õꞌacʉ̃rẽ acoro pejaticãꞌto nígʉ̃, pũrõ sẽrĩcʉ niwĩ. Cʉ̃ sẽrĩsere Õꞌacʉ̃ yʉꞌticʉ niwĩ. Cʉ̃ yʉꞌticã, iꞌtia cʉ̃ꞌma ape cʉ̃ꞌma deco aco ne pejaticaro niwʉ̃.
Beꞌro Õꞌacʉ̃rẽ “Aco pejato tja”, ni sẽrĩcʉ niwĩ. Cʉ̃ tojo sẽrĩcã, acoro pejacaro niwʉ̃. Tojo waꞌacã, apaturi otese pĩꞌrĩ dʉcaticaro niwʉ̃ tja.
19-20 Acawererã, apeye mʉsãrẽ weretʉogʉti. Apetero niꞌcʉ̃ Jesure ẽjõpeogʉ ñaꞌarõ weebosami. Cʉ̃ tojo weecã, apĩ cʉ̃rẽ weetamugʉ̃, cʉ̃ todʉporopʉ ẽjõpeoꞌcaronojõta ẽjõpeocã weesami tja. Cʉ̃ tojo weegʉ cʉ̃rẽ buꞌiri daꞌrenoꞌboꞌcʉre yʉꞌrʉcã weesami. Õꞌacʉ̃ quẽꞌrã cʉ̃ peje ñaꞌase weeꞌquere acobojosami.
Tocãꞌrõta ojaꞌa.
Santiago.
Yʉꞌʉre Jesucristo cʉ̃ ye quetire buꞌedutigʉ besecṹúwĩ. Aꞌti pũrĩ meꞌrã mʉsãrẽ añudutise oꞌóꞌo. Mʉsã Ponto, Galacia, Capadocia, Asia, Bitinia wãmetise diꞌtapʉ Jesucristore ẽjõpeose buꞌiri ãpẽrã ñaꞌarõ weecã waꞌastewãꞌcãꞌcãrãrẽ ojaꞌa.
Marĩ pacʉ Õꞌacʉ̃ dʉporopʉ cʉ̃ ʉaꞌcaronojõta marĩrẽ cʉ̃ põꞌrã niato nígʉ̃ besetojacʉ niwĩ. Espíritu Santu meꞌrã marĩ ñaꞌarã níꞌcãrãrẽ dʉcayucʉ niwĩ. Marĩrẽ cʉ̃ macʉ̃ Jesucristo ʉaro weedutigʉ besecʉ niwĩ. Tojo nicã cʉ̃ macʉ̃ curusapʉ wẽrĩgʉ̃ dí oꞌmabʉrose meꞌrã marĩ ñaꞌarõ weeꞌquere acobojogʉti nígʉ̃, besecʉ niwĩ.
Õꞌacʉ̃ mʉsãrẽ ejerisãjãse, nipeꞌtise añusere oꞌonemoato.
3-4 Õꞌacʉ̃, marĩ wiogʉ Jesucristo pacʉre eꞌcatise oꞌorã. Cʉ̃ marĩrẽ pajañaꞌgʉ̃, cʉ̃ põꞌrã sãjãcã weecʉ niwĩ. Cʉ̃ macʉ̃ Jesucristo wẽrĩꞌcʉpʉre masõꞌque meꞌrã marĩ todʉporo ñaꞌarõ nisetiꞌquere acobojocʉ niwĩ. Tere wéégʉ, marĩrẽ apaturi bajuaapoꞌcãrãrẽ weronojõ weecʉ niwĩ. Õꞌacʉ̃ cʉ̃ põꞌrãrẽ “Añubutiasere oꞌogʉti”, nicʉ niwĩ. Cʉ̃ oꞌoatjere marĩ eꞌcatise meꞌrã yucuerã weeꞌe. Tere ʉꞌmʉsepʉ cʉoyutojasami. Cʉ̃ oꞌoatje aꞌti nucũcã cjase weronojõ peꞌti, boasome. Ninuꞌcũcãꞌrõsaꞌa.
Marĩ Õꞌacʉ̃rẽ ẽjõpeoyucã, cʉ̃ tutuaro meꞌrã marĩrẽ coꞌtesami. Jesucristo apaturi aꞌti nucũcãpʉre aꞌtigʉ, nipeꞌtirã ĩꞌorõpʉ “Ãꞌrã yʉꞌʉ yʉꞌrʉoꞌcãrã nima. Yʉꞌʉ meꞌrã ninuꞌcũrãsama”, ni ĩꞌogʉ̃sami.
Aꞌti nucũcãpʉre nírã, marĩ piꞌetinírã weeꞌe yujupʉ. Tojo piꞌetimirã, ʉꞌmʉsepʉ Jesucristo marĩrẽ oꞌoatjere wãcũrã, eꞌcatiyurã.
Marĩ Jesucristore ẽjõpeose uru besese weronojõ niꞌi. Masã ¿uruta niti? nírã, pecameꞌe buꞌipʉ asipopeosama. Sipipejaca beꞌro ñaꞌase poꞌca ʉ̃jʉ̃peꞌtidija waꞌasaꞌa. Añuse uru diaꞌcʉ̃ tojasaꞌa. Aꞌte weronojõ marĩrẽ ¿Jesucristore diacjʉ̃ta ẽjõpeomitina? nírõ, ñaꞌarõ waꞌasaꞌa. Marĩ ñaꞌarõ yʉꞌrʉrã, te poꞌca ʉ̃jʉ̃peꞌtiꞌcaro weronojõ ñaꞌasere weeduꞌusaꞌa. Tojo nicã Jesucristore ẽjõpeonemosaꞌa. Cʉ̃rẽ ẽjõpeoduꞌuticã ĩꞌarã, masã diacjʉ̃ta marĩrẽ cʉ̃rẽ ẽjõpeoma, ni ĩꞌarãsama. Uru wapabʉjʉ niꞌi. Wapabʉjʉmirõ, peꞌtia waꞌasaꞌa. Marĩ Jesucristore ẽjõpeose uru nemorõ wapatiꞌi. Te pũrĩcã ne peꞌtitisaꞌa. Tojo weegʉ Jesucristo marĩrẽ apaturi aꞌti nucũcãpʉre aꞌtigʉ, “Yʉꞌʉre añurõ ẽjõpeowʉ”, nigʉ̃sami.
8-9 Mʉsã Jesucristore aꞌti nucũcãpʉ nicã ĩꞌatiꞌcãrã nimirã, cʉ̃rẽ maꞌiꞌi. Aꞌtiro nicãrẽ cʉ̃rẽ ĩꞌatimirã, ẽjõpeoꞌo. Mʉsã cʉ̃rẽ ẽjõpeocã, mʉsãrẽ pecameꞌepʉ waꞌaboꞌcãrãrẽ yʉꞌrʉcã weegʉsami. Tojo weerã mʉsã Õꞌacʉ̃ tiropʉ waꞌatjere wãcũrã, pũrõ eꞌcatiꞌi. ¿Deꞌro ni werenemobosaʉ? Wereta basioweꞌe.
Espíritu Santu weetamuse meꞌrã aꞌtiro wereyucãrã niwã: “Masãrẽ yʉꞌrʉoacjʉ pũrõ piꞌeti wẽrĩgʉ̃sami. Wẽrĩꞌcʉpʉ nimigʉ̃, masãgʉ̃sami. Cʉ̃ masã́ca beꞌro ʉꞌmʉsepʉ mʉjãa, cʉ̃ pacʉ tiro wiogʉ dujiri cũmurõ diacjʉ̃ peꞌe dujigʉsami.” Espíritu Santu tojo nisere tʉꞌorã, Õꞌacʉ̃ ye queti weremʉꞌtãrĩ masã “¿Deꞌro nicã, noarẽ tojo waꞌarosari?” nírã, pũrõ masĩsĩꞌrĩcãrã niwã.
Õꞌacʉ̃ na masĩsĩꞌrĩcã ĩꞌagʉ̃, narẽ aꞌtiro werecʉ niwĩ: “Aꞌte queti mʉsã nirĩ curare waꞌasome yujupʉ. Beꞌrocjãrãpʉ aꞌtere ĩꞌarãsama”, nicʉ niwĩ. Narẽ tere wereyugʉ, marĩ aꞌtocaterocjãrã peꞌere weregʉ weecʉ niwĩ. Tojo weegʉ Õꞌacʉ̃ aꞌtocaterore aꞌtiro weemi majã. Espíritu Santu ʉꞌmʉsepʉ nigʉ̃rẽ cʉ̃ ye queti wererã meꞌrã mʉsãrẽ weredutigʉ oꞌócʉ niwĩ. Na Espíritu Santu tutuaro meꞌrã tere aꞌtiro werema. “Jesucristo aꞌtitojacʉ niwĩ. Marĩrẽ yʉꞌrʉoꞌcʉ nimi”, nima. Õꞌacʉ̃rẽ werecoꞌterã ʉꞌmʉsecjãrã quẽꞌrã masãrẽ yʉꞌrʉosere “¿Deꞌro waro niti?” ni masĩsĩꞌrĩsama.
Õꞌacʉ̃ marĩrẽ maꞌígʉ̃, ñaꞌarõ marĩ weeꞌquere acobojotojacʉ niwĩ. Tojo weerã mʉsã weeatjere añurõ wãcũyuya. Mʉsã ñaꞌarõ weesĩꞌrĩsere weeticãꞌña. Wãcũtutuaya. Õꞌacʉ̃ añurõ wéégʉ, marĩrẽ Jesucristo apaturi aꞌti nucũcãpʉ aꞌticã cʉ̃ oꞌoatjere pũrõ wãcũnʉrʉ̃ña. Tere wãcũrã, eꞌcatise meꞌrã coꞌteya.
Wĩꞌmarã añurã na pacʉsʉmʉa dutisere añurõ yʉꞌtisama. Na weronojõta mʉsã quẽꞌrã marĩ pacʉ Õꞌacʉ̃ dutisere añurõ yʉꞌtiya. Mʉsã todʉporopʉ Õꞌacʉ̃rẽ masĩtirã, ñaꞌarõ ʉaripejasere weecãrã niwʉ̃. Niꞌcãrõacãrẽ mʉsã ñaꞌarõ ʉaripejasere duꞌucãꞌña majã.
Aꞌtiro peꞌe weesetiya. Õꞌacʉ̃ marĩrẽ beseꞌcʉ ñaꞌase moogʉ̃ nimi. Tojo weerã marĩ ñaꞌase marĩrã nirõʉaꞌa.
Õꞌacʉ̃ ye queti ojáca pũrĩpʉ aꞌtiro ojanoꞌcaro niwʉ̃: “Yʉꞌʉ añugʉ̃, ñaꞌase moogʉ̃ niꞌi. Tojo weerã mʉsã quẽꞌrã ñaꞌase marĩrã nisetiya”, nicʉ niwĩ Õꞌacʉ̃.
Mʉsã Õꞌacʉ̃rẽ sẽrĩrã, cʉ̃rẽ “Pacʉ” nisaꞌa. Cʉ̃ nipeꞌtirãrẽ niꞌcãrõnojõ marĩ weeꞌquenʉcʉ̃rẽ besebʉrogʉsami. Ne niꞌcʉ̃rẽ dʉꞌasome. Tojo weerã mʉsã aꞌti ʉmʉcopʉre catiro põtẽorõ Õꞌacʉ̃rẽ wiopesase meꞌrã tʉꞌoñaꞌña.
Mʉsã ñecʉ̃sʉmʉa nisetiꞌcaronojõ weesirutumʉjãtiꞌque wapamarĩcaro niwʉ̃. Te wapamarĩsere cõꞌagʉ̃, Õꞌacʉ̃ yʉꞌrʉocʉ niwĩ. Mʉsã aꞌtiro masĩꞌi. Cʉ̃ marĩrẽ buꞌiri daꞌreboꞌquere wapayewĩrõgʉ̃, peꞌtisenojõ meꞌrã, uru, niyeru meꞌrã wapayeticʉ niwĩ.
Aꞌtiro peꞌe weecʉ niwĩ. Cʉ̃ macʉ̃ Jesucristo ʉpʉtʉ maꞌigʉ̃ cʉ̃ wẽrĩgʉ̃ dí oꞌmabʉrose meꞌrã marĩrẽ yʉꞌrʉocʉ niwĩ. Ʉ̃sã judío masã ñecʉ̃sʉmʉapʉa na ñaꞌarõ weeꞌque wapa Õꞌacʉ̃rẽ acobojose sẽrĩrã, aꞌtiro weecãrã niwã. Oveja dojoriwiꞌi nitigʉre, cãmi marĩgʉ̃rẽ, nipeꞌtiro cʉ̃ upʉ añugʉ̃rẽ wẽjẽ, Õꞌacʉ̃rẽ ʉ̃jʉ̃amorõcãrã niwã. Cʉ̃, oveja añugʉ̃ níꞌcaronojõ Jesucristo añugʉ̃ waro, ñaꞌase moogʉ̃ nimi. Cʉ̃ wẽrĩgʉ̃ dí oꞌmabʉrose meꞌrã marĩ ñaꞌarõ weeꞌquere yʉꞌrʉocʉ niwĩ.
Õꞌacʉ̃ aꞌti turi weese dʉporo “Yʉꞌʉ macʉ̃ masãrẽ yʉꞌrʉogʉsami”, ni besetojacʉ niwĩ. Tojo besemigʉ̃, maata oꞌóticʉ niwĩ. Aꞌtocateropʉ marĩ ye niatjere yʉꞌrʉoacjʉre cʉ̃rẽ oꞌócʉ niwĩ.
Jesucristo wẽrĩse meꞌrã Õꞌacʉ̃rẽ ẽjõpeonoꞌo. Cʉ̃ Jesucristore wẽrĩꞌcʉpʉre masõcʉ niwĩ. Masõ, ʉꞌmʉsepʉ cʉ̃rẽ miimʉjãcʉ niwĩ. Topʉ cʉ̃rẽ wiogʉ sõrõcʉ niwĩ. Marĩrẽ ẽjõpeodutigʉ tojo weecʉ niwĩ. Tojo nicã marĩ ʉꞌmʉsepʉ waꞌatjere eꞌcatise meꞌrã yucuedutigʉ tojo weecʉ niwĩ.
Mʉsã diacjʉ̃ nisere yʉꞌtirã, Jesucristore ẽjõpeorã weecãrã niwʉ̃. Cʉ̃rẽ ẽjõpeorã, mʉsã ñaꞌarõ weesetiꞌquere duꞌucãrã niwʉ̃. Tojo weerã mʉsã niꞌcãrõacãrẽ buꞌiri marĩrã niꞌi. Mʉsã niꞌcʉ̃ põꞌrã weronojõ aꞌmerĩ maꞌiꞌi. Aꞌmerĩ maꞌírã, buꞌicjase ucũse meꞌrã diaꞌcʉ̃ maꞌiticãꞌña. Nipeꞌtise mʉsã weese meꞌrã peꞌe maꞌiña.
Aꞌtiro niꞌi. Õꞌacʉ̃ ucũse ninuꞌcũcãꞌrõsaꞌa. Marĩ tere ẽjõpeorã, cʉ̃ põꞌrã sãjãcãrã niwʉ̃. Tojo weerã apaturi bajuaapoꞌcãrã weronojõ niꞌi. Marĩ pacʉsʉmʉa boadijasama. Marĩ apaturi bajuaaporã, na boadijaro weronojõ waꞌasome. Õꞌacʉ̃ põꞌrã sãjãrã peꞌe, cʉ̃ meꞌrã catinuꞌcũcãꞌrãsaꞌa.
Õꞌacʉ̃ ye queti ojáca pũrĩpʉ aꞌtiro ojanoꞌwʉ̃:
Tá ñai wẽrĩpeꞌtia waꞌasaꞌa.
Masã quẽꞌrã tojota nipeꞌtirã wẽrĩrãsama.
Oꞌori quẽꞌrã añuse nimirõ, boadijasaꞌa.
Masã quẽꞌrã peje cʉorã, wiorã nimiꞌcãrã wẽrĩrãsama.
Na cʉose quẽꞌrã peꞌtirosaꞌa.
Õꞌacʉ̃ ucũse pũrĩcã ne peꞌtisome.
Ninuꞌcũcãꞌrõsaꞌa, ni ojanoꞌwʉ̃.
Mʉsãrẽ te quetire ãpẽrã werecãrã niwã. Na wereseta añuse, ne peꞌtitise queti niꞌi.
Mʉsã Õꞌacʉ̃ põꞌrã niꞌi. Tojo weerã nipeꞌtise ñaꞌasere duꞌucãꞌña. Ãpẽrãrẽ nisooticãꞌña. Weesooticãꞌña. Ãpẽrã yere ʉoticãꞌña. Ucjaticãꞌña.
2-3 Mʉsã Õꞌacʉ̃ añugʉ̃ nimi nisere masĩtojasaꞌa. Tojo weerã wĩꞌmarã ne bajuaꞌcãrã na paco õpẽcõrẽ ʉpʉtʉ miꞌrĩsĩꞌrĩrã weronojõ weeya. Õꞌacʉ̃ ye añuse quetire ʉpʉtʉ tʉꞌsase meꞌrã tʉꞌosĩꞌrĩña. Wĩꞌmarã na pacosãnumia ye õpẽcõrẽ miꞌrĩrã, ĩꞌoduarã waꞌasama. Õꞌacʉ̃ ucũse wĩꞌmagʉ̃ paco õpẽcõ weronojõ niꞌi. Te diacjʉ̃ weremeꞌrĩcãꞌa. Marĩ tere wãcũnuꞌcũrã, cʉ̃rẽ ẽjõpeotutuanemorãsaꞌa. Cʉ̃rẽ masĩnemoato nígʉ̃ marĩrẽ yʉꞌrʉocʉ niwĩ.
Mʉsã Jesucristore ẽjõpeoꞌo. Tojo weerã cʉ̃ meꞌrã añurõ nisetiya. Cʉ̃ catigʉ, marĩrẽ cʉ̃ meꞌrã caticã weemi. Cʉ̃ ninuꞌcũcʉ̃sami. Ãpẽrã cʉ̃rẽta teecãrã niwã. Na teemicã, cʉ̃ pacʉ Õꞌacʉ̃ peꞌe cʉ̃rẽ “Añuyʉꞌrʉgʉ nimi”, ni besecʉ niwĩ. Besetoja, cʉ̃rẽ wiogʉ sõrõcʉ niwĩ.
Mʉsãrẽ añurõ masĩdutigʉ queose meꞌrã weregʉti. Õꞌacʉ̃ ʉ̃tãpaga meꞌrã niꞌcã wiꞌi añurĩ wiꞌi yeegʉ weronojõ weesami. Ʉ̃tãgã añucja meꞌrã yeenʉꞌcãsami. Tutuari wiꞌi niato nígʉ̃ tojo weesami. Jesucristota cʉ̃ ne waro wiꞌi yeenʉꞌcãcja ʉ̃tãgã weronojõ nigʉ̃́ nimi. Marĩpʉa apeye na yeeturiamʉjãse weronojõ niꞌi. Marĩ nipeꞌtirã niꞌcãrõ meꞌrã Õꞌacʉ̃ cʉ̃ wééca wiꞌi weronojõ niꞌi. Tojo weerã cʉ̃ yarã waro nírã, Jesucristo weetamuse meꞌrã paꞌia weronojõ Õꞌacʉ̃ yere daꞌramasĩꞌi. Añurõ wéérã, ãpẽrã ye niatjere sẽrĩbosamasĩꞌi. Tojo nicã Õꞌacʉ̃rẽ eꞌcatise oꞌomasĩꞌi. Marĩ tojo weecã ĩꞌagʉ̃, Õꞌacʉ̃ eꞌcatisami.
Dʉporocjãrãpʉ quẽꞌrã te cjase Õꞌacʉ̃ cʉ̃ ucũꞌquere aꞌtiro ojacãrã niwã:
Niꞌcã wiꞌi, wiꞌi Jerusalẽ́pʉre yeegʉti.
Ti wiꞌire yéégʉ, niꞌcãgã ʉ̃tãgã añucjare besegʉti.
Yʉꞌʉ ʉ̃tãgãrẽ ucũgʉ̃, yʉꞌʉ macʉ̃ peꞌere wãmepeogʉ weeꞌe.
Cʉ̃́ta nimi yʉꞌʉ beseꞌcʉ.
Yʉꞌʉ ĩꞌacã, añuyʉꞌrʉagʉ nimi.
Cʉ̃rẽ ẽjõpeorã pũrõ eꞌcatirãsama.
“Mejõ warota ẽjõpeocãti”, nisome, ni ojacãrã niwã Õꞌacʉ̃ ye queti weremʉꞌtãrĩ masã.
Mʉsã Jesucristore ẽjõpeorã añurõ eꞌcatise meꞌrã cʉ̃rẽ tʉꞌoñaꞌsaꞌa. Ãpẽrã peꞌe cʉ̃rẽ ẽjõpeotitjĩarã, mʉsã weronojõ tʉꞌoñaꞌtisama. Mejõ nigʉ̃rẽ weronojõ tʉꞌoñaꞌcãꞌsama. Ãpẽrã Õꞌacʉ̃ ye queti weremʉꞌtãrĩ masã aꞌtiro ojacãrã niwã tja:
Masã ʉ̃tã meꞌrã wiꞌi yeerãtirã niꞌcãgãrẽ ʉati, cõꞌasama.
Na cõꞌacaga meꞌrã ãpẽrã peꞌe tutuari wiꞌi yeesama.
Tiga marĩcã, wiꞌi yeeya marĩbopã.
Aꞌte aꞌtiro nisĩꞌrĩrõ weeꞌe. Wiorã judío masã tiga ʉ̃tãgãrẽ weronojõ Jesucristore ʉatiwã. Na ʉatimicã, cʉ̃ pacʉ Õꞌacʉ̃ peꞌe cʉ̃rẽ besecʉ niwĩ. Bese, cʉ̃rẽ wiogʉ sõrõcʉ niwĩ. Cʉ̃ marĩcãrẽ, marĩ Õꞌacʉ̃ põꞌrã sãjãmasĩtibopã.
Apeye ojanemocãrã niwã tja:
Õꞌacʉ̃ cʉ̃ besecaga ʉ̃tãgãpʉ masã pʉꞌatuu, bʉrʉqueꞌarãsama.
Aꞌte aꞌtiro nisĩꞌrĩrõ weeꞌe. Jesucristore Õꞌacʉ̃ besecʉ niwĩ. Tigapʉ pʉꞌatuu, bʉrʉqueꞌaꞌcaro weronojõ Jesucristore ẽjõpeotirã buꞌiri daꞌrenoꞌrãsama. Todʉporopʉta maata Õꞌacʉ̃ cʉ̃ macʉ̃rẽ ẽjõpeotirã tojo waꞌarãsama, nitojacʉ niwĩ.
Marĩ pũrĩcã na weronojõ niweꞌe. Õꞌacʉ̃ cʉ̃ yarã niato nígʉ̃ marĩrẽ besecʉ niwĩ. Tojo weerã marĩ wiogʉ yarã paꞌia weronojõ cʉ̃ yere daꞌrarã niꞌi. Õꞌacʉ̃ marĩrẽ cʉ̃ ya curuacjãrã sãjãcã weecʉ niwĩ. Ñaꞌase marĩrõ niseticã weecʉ niwĩ. Dʉporopʉ Õꞌacʉ̃ cʉ̃ yarã masã Israe curuacjãrãrẽ yʉꞌʉ wereꞌque pejere weecʉ niwĩ. Mʉsã Jesucristore ẽjõpeorã niꞌi. Tojo weegʉ mʉsãrẽ mejãrõta weemi. Õꞌacʉ̃ marĩrẽ añurõ weeꞌquere ãpẽrãrẽ weredutigʉ tojo weemi. Õꞌacʉ̃ añuyʉꞌrʉagʉ marĩ ñaꞌarõ weeꞌquere acobojomi. Acobojo, naꞌitĩꞌarõpʉ níꞌcãrãrẽ marĩrẽ yʉꞌrʉomi. Tojo weerã niꞌcãrõacãrẽ cʉ̃ põꞌrã boꞌreyuropʉ nirã́ weronojõ niꞌi.
Dʉporopʉ niꞌcʉ̃ Õꞌacʉ̃ ye queti weremʉꞌtãrĩ masʉ̃ aꞌtiro nicʉ niwĩ: “Õꞌacʉ̃ pãjãrã judío masã nitirãrẽ yʉꞌrʉogʉsami.” Tojo weerã mʉsã todʉporopʉre Õꞌacʉ̃ põꞌrã mejẽta níniꞌwʉ̃ yujupʉ. Niꞌcãrõacãrẽ cʉ̃rẽ ẽjõpeoca beꞌro cʉ̃ põꞌrã niꞌi majã. Õꞌacʉ̃rẽ mʉsã ẽjõpeose dʉporo cʉ̃ mʉsãrẽ maꞌisere, cʉ̃ pajañaꞌsere masĩticãrã niwʉ̃. Niꞌcãrõpʉta aꞌtere masĩꞌi majã.
Yʉꞌʉ mʉsãrẽ pũrõ maꞌisaꞌa. Niꞌcãrõacã yʉꞌʉ wereatjere mʉsã weecã ʉasaꞌa. Marĩ aꞌti turipʉre sijari masã niꞌi. Marĩ niatjo waro ʉꞌmʉsepʉ niꞌi. Topʉ ninuꞌcũcãꞌrãsaꞌa. Tojo weerã marĩ ñaꞌarõ weesĩꞌrĩsere weeticãꞌrã. Marĩ ñaꞌarõ weesĩꞌrĩse añurõ weesĩꞌrĩse meꞌrã aꞌmequẽse niꞌi. Te ñaꞌarõ weesĩꞌrĩse añurõ weese peꞌere cãꞌmotaꞌasĩꞌrĩsaꞌa. Õꞌacʉ̃ peꞌe marĩrẽ añurõ weecã ʉasami.
Mʉsã Jesucristore ẽjõpeotirã waꞌteropʉ nisaꞌa. Cʉ̃rẽ ẽjõpeose buꞌiri mʉsãrẽ “Ñaꞌarã nima”, ni ucjasama. Mʉsã na waꞌteropʉre añurõ nisetiya. Tojo weecã, na tojo ucjamirã, mʉsã añurõ weesetisere ĩꞌarãsama. Tere ĩꞌarã, siape meꞌrã pãjãrã Jesucristore ẽjõpeorãsama. Tojo weerã cʉ̃ apaturi aꞌticã, mʉsã weronojõta na quẽꞌrã Õꞌacʉ̃rẽ “Mʉꞌʉ añugʉ̃, tutuagʉ niꞌi”, ni ẽjõpeorãsama.
13-14 Marĩ wiogʉ Jesucristore ẽjõpeotjĩarã, aꞌtiro weeroʉaꞌa. Aꞌti diꞌtacjʉ̃ wiogʉ waro, cʉ̃ docacjãrã wiorã, tojo nicã nipeꞌtirã aꞌti nucũcãcjãrã wiorã dutisere yʉꞌtiroʉaꞌa. Wiogʉ waro cʉ̃ docacjãrãrẽ ñaꞌarõ weerãrẽ buꞌiri daꞌredutisami. “Añurõ weerã́ peꞌere ‘Añurõ weeapʉ mʉsã’ niña”, nisami.
Õꞌacʉ̃ mʉsã añurõ weecã ʉasami. Tojo weecã, ãpẽrã mʉsãrẽ ucjamiꞌcãrã mejõ warota ucjamaꞌacãꞌrãsama. Õꞌacʉ̃ mʉsã añurõ weese meꞌrã na ucjamaꞌaꞌcãrã, tʉꞌomasĩtirãrẽ diꞌtamarĩacã weecã ʉasami.
Õꞌacʉ̃ marĩrẽ yʉꞌrʉotojacʉ niwĩ. Tojo weerã yʉꞌrʉonoꞌcãrã weronojõ weesetirã. Aꞌtiro wãcũticãꞌrã. “Yʉꞌʉ ãpẽrã dutise doca niweꞌe. Tojo weegʉ yʉꞌʉ ʉaro weegʉti”, niticãꞌrã. Aꞌtiro peꞌe weerã. Õꞌacʉ̃rẽ maꞌi, cʉ̃ ʉaro weerã. Ñaꞌasere weeticãꞌrã. Daꞌracoꞌterã na wiogʉ dutisere añurõ yʉꞌtirã weronojõ marĩ quẽꞌrã Õꞌacʉ̃ dutisere yʉꞌtirã.
Dʉcawaaro marĩrõ nipeꞌtirãrẽ niꞌcãrõnojõ ĩꞌarã. Jesucristore ẽjõpeorãrẽ maꞌirã. Õꞌacʉ̃rẽ nʉcʉ̃ĩꞌase meꞌrã ẽjõpeorã. Aꞌti diꞌtacjʉ̃ wiogʉre wiopesase meꞌrã tʉꞌoñaꞌrã.
Mʉsã niꞌcãrẽrã ãpẽrãrẽ daꞌracoꞌterã nisaꞌa. Mʉsã wiorãrẽ ẽjõpeoya. Nipeꞌtirã na dutisere yʉꞌtiya. Mʉsãrẽ añurõ weerã́ diaꞌcʉ̃rẽ yʉꞌtiticãꞌña. Noꞌo ñaꞌarõ weerã́ quẽꞌrãrẽ yʉꞌtiya.
Apetero mʉsã añurõ weemicã, mʉsã wiorã buꞌiri daꞌrebosama. Na tojo weecã, mʉsã Õꞌacʉ̃rẽ ẽjõpeosere ĩꞌorã, narẽ yeꞌsuticãꞌña. Tojo weecã, mʉsãrẽ Õꞌacʉ̃ “Añurõ weema”, ni ĩꞌagʉ̃sami.
Mʉsã ñaꞌarõ wééca beꞌroma mʉsãrẽ buꞌiri daꞌrerã, queoro weerã weema. Mʉsã na buꞌiri daꞌresere nʉꞌcãrã, “Añurõ wéérã, nʉꞌcãꞌa”, niticãꞌña. Mʉsã tojo nʉꞌcãse wapamarĩꞌi. Mʉsã ñaꞌarõ weeꞌque wapa queorota buꞌiri daꞌrerã weesama. Mʉsã añurõ wééca beꞌro na ñaꞌarõ weecã, nʉꞌcãña. Tojo weese peꞌere Õꞌacʉ̃ “Añurõ weema”, ni ĩꞌagʉ̃sami.
Õꞌacʉ̃ mʉsã añurõ weemicã, mʉsãrẽ ñaꞌarõ weesere nʉꞌcãdutigʉ cũucʉ niwĩ. Jesucristomarĩcã marĩrẽ yʉꞌrʉogʉ, piꞌeti, wẽrĩwĩ. Añurõ weemicã, cʉ̃rẽ ñaꞌarõ weewã. Tojo weegʉ marĩ quẽꞌrãrẽ cʉ̃ weeꞌcaronojõta weesirutucã ʉasami.
Cʉ̃ ne niꞌcãti ñaꞌarõ weetiwĩ. Nisootiwĩ.
Cʉ̃rẽ ñaꞌarõ bujicãꞌcãrãrẽ narẽ bujicãꞌaꞌmetiwĩ. Cʉ̃ piꞌetigʉ, “Mʉsãrẽ buꞌiri daꞌregʉti”, nitiwĩ. Cʉ̃ pacʉ peꞌere “Yʉꞌʉ pacʉ cʉ̃ ʉaro, queoro ñaꞌarõ weerãrẽ buꞌiri daꞌregʉsami”, niwĩ. Tojo weegʉ cʉ̃ ye niatjere cʉ̃ pacʉpʉre wiawĩ.
Cʉ̃ basu marĩ ñaꞌarõ weeꞌque wapare wapayegʉ, curusapʉ wẽrĩwĩ. Marĩ ñaꞌarõ weesere duꞌudutigʉ marĩrẽ wẽrĩbosawĩ. Tojo cʉ̃ weese meꞌrã aꞌtiro weewĩ. Marĩrẽ ñaꞌasere sirutumiꞌcãrãrẽ añuse Õꞌacʉ̃ ye peꞌere sirutucã weewĩ. Cʉ̃ marĩrẽ yʉꞌrʉogʉ, cãmi daꞌrenoꞌo, ʉpʉtʉ pũrĩse tʉꞌoñaꞌwĩ. Tojo cʉ̃ weese meꞌrã marĩ ñaꞌarõ yʉꞌrʉboꞌcãrã yʉꞌrʉonoꞌwʉ̃.
Marĩ aꞌtiro nicũmiwʉ̃. Oveja sãꞌrĩrõ poꞌpeapʉ níꞌcãrã noꞌo ʉaro wijaawãꞌcãsama. Wijaawãꞌcã, ĩꞌanʉrʉ̃ticã, bajudutia waꞌasama. Marĩ na weronojõ nicũmiwʉ̃. Niꞌcãrõacãrẽ Jesucristore ẽjõpeoꞌo. Tojo weerã ovejare coꞌtegʉ bajudutiꞌcãrãrẽ aꞌma, cʉ̃ narẽ bocaꞌcaro weronojõ niꞌi. Jesucristo marĩrẽ ñaꞌarõ weeri nígʉ̃, marĩrẽ ĩꞌanʉrʉ̃, coꞌtegʉ nimi.
Ãpẽrã, “Añurã nima”, nidutirã, mʉsã upʉre peje maꞌmasuꞌaticãꞌña. Mʉsã upʉ bajuse diaꞌcʉ̃rẽ wãcũnʉrʉ̃ticãꞌña.
Mʉsã añurã nisĩꞌrĩrã, añurõ bajusĩꞌrĩrã, aꞌtiro peꞌe weesetiya. Mʉsã marãpʉsʉmʉarẽ tʉꞌsaropʉta na dutisere maꞌise meꞌrã weeya. Tuꞌtiro marĩrõ ãpẽrãrẽ queoro weemeꞌrĩcãꞌña. Ejeripõꞌrã caributiro marĩrõ tʉꞌoñaꞌña. Aꞌte añurõ weesetise peꞌtisome. Mʉsã upʉre maꞌmasuꞌase pũrĩcã peꞌtirosaꞌa. Mʉsã añurõ weeseticã, Õꞌacʉ̃ mʉsã meꞌrã eꞌcatigʉsami. Mʉsã aꞌtiro weese cʉ̃ ĩꞌorõpʉre añubutiase waro niꞌi.
Yʉꞌʉ mʉsãrẽ nírõnojõta dʉporocjãrã numia Õꞌacʉ̃rẽ ẽjõpeorã añurõ weeseticãrã niwã. Na marãpʉsʉmʉa dutisere añurõ yʉꞌticãrã niwã.
Sara dʉporocjõpʉ co marãpʉ Abrahã dutisere añurõ yʉꞌtico niwõ. Tojo weego Abrahãrẽ co wiogʉre weronojõ tʉꞌoñaꞌco niwõ. Mʉsã quẽꞌrã mʉsã marãpʉsʉmʉarẽ añurõ weeya. Mʉsã nipeꞌtisere añurõ wéérã, tojo nicã uiro marĩrõ nisetirã, Sara weronojõ nirãsaꞌa.
Niꞌcãrõacãrẽ nʉmotirãrẽ weregʉti. Mʉꞌʉ nʉmorẽ añurõ weesetiya. Core ẽjõpeoya. Co mʉꞌʉ weronojõ tutuatimo. Õꞌacʉ̃ co quẽꞌrãrẽ pajañaꞌgʉ̃, mʉꞌʉrẽ weronojõta yʉꞌrʉocʉ niwĩ. Tojo weegʉ core añurõ coꞌteya. Aꞌtiro weecã, mʉsã Õꞌacʉ̃rẽ ñubuese ne cãꞌmotaꞌata basiosome.
Niꞌcãrõacãrẽ nipeꞌtirãpʉre weretʉogʉti. Niꞌcãrõ meꞌrã nisetibʉroya. Ãpẽrãrẽ pajañaꞌña. Niꞌcʉ̃ põꞌrã weronojõ maꞌisetiya. “Ʉ̃sã ãpẽrã yʉꞌrʉoro niꞌi”, ni wãcũticãꞌña.
Ãpẽrã mʉsãrẽ ñaꞌarõ weecã, narẽ aꞌmeticãꞌña. Mʉsãrẽ ñaꞌarõ bujicãꞌcã, narẽ bujicãꞌaꞌmeticãꞌña. Aꞌtiro peꞌe weeya. Narẽ añurõ waꞌato nírã, Õꞌacʉ̃rẽ sẽrĩbosaya. Õꞌacʉ̃ marĩrẽ tojo weedutisami. Aꞌtiro weecã, Õꞌacʉ̃ mʉsãrẽ añurõ weegʉsami.
Dʉporopʉre niꞌcʉ̃ Salmo wãmetiri pũrĩpʉre añurõ nisetisere aꞌtiro ojacʉ niwĩ:
Noꞌo mʉsã catiri ʉmʉcore eꞌcatise meꞌrã nisĩꞌrĩrã, ñaꞌarõ ucũticãꞌña.
Nisootirãta niña.
Noꞌo mʉsã ñaꞌarõ weesĩꞌrĩsere weeticãꞌña.
Añuse peꞌere weeya.
Ãpẽrã meꞌrã aꞌmetuꞌtitirãta maꞌise meꞌrã nisetiya.
Añurõ weesetirãrẽ Õꞌacʉ̃ coꞌtesami.
Na cʉ̃rẽ sẽrĩsere yʉꞌtisami.
Ñaꞌarõ weerã́ meꞌrã peꞌere eꞌcatitisami.
Narẽ buꞌiri daꞌresami.
Tojo weerã mʉsã añurõ nisetiya ni, Salmo pũrĩpʉre ojanoꞌcaro niwʉ̃.
Mʉsã añuse diaꞌcʉ̃rẽ weeseticã, ¿noa mʉsãrẽ ñaꞌarõ weebosaʉ? Weetisama.
Mʉsã añurõ weemicã, ãpẽrã mʉsãrẽ ñaꞌarõ weecãma, eꞌcatiya. Õꞌacʉ̃ mʉsãrẽ añurõ weegʉsami. Tojo weerã na mʉsãrẽ ñaꞌarõ weesĩꞌrĩcã, wãcũqueꞌtiticãꞌña. Narẽ uiticãꞌña.
Aꞌtiro peꞌe wãcũña. “Jesucristo nipeꞌtirã buꞌipʉ ʉ̃sã wiogʉ nimi”, ni ẽjõpeoya. Noꞌo mʉsãrẽ ãpẽrã “¿Deꞌro weerã Jesucristore ẽjõpeoti?” nibosama. Na tojo nicã, mʉsã yʉꞌtiatjere wãcũyutojaya. Narẽ añurõ yʉꞌtimeꞌrĩcãꞌña. Pũrĩrõ yʉꞌtiticãꞌña.
Mʉsã Jesucristore ẽjõpeose buꞌiri ãpẽrã mʉsãrẽ ñaꞌarõ ucjasama. Na ucjaꞌque diacjʉ̃ niticã ĩꞌarã, bopoyarãsama. Tojo weerã mʉsã añurõ nisetirã, Õꞌacʉ̃ ĩꞌorõpʉre buꞌiri marĩrã tʉꞌoñaꞌrãsaꞌa.
Õꞌacʉ̃ cʉ̃ ʉacãma, marĩ añurõ weemicã, ãpẽrã marĩrẽ ñaꞌarõ weebosama. Tojo weese añu niꞌi. Marĩ ñaꞌarõ weecã peꞌema, ãpẽrã marĩrẽ ñaꞌarõ weecã, marĩ ye buꞌirita niꞌi.
Jesucristomarĩcã añugʉ̃ nimigʉ̃, piꞌetiwĩ. Cʉ̃ buꞌiri moomigʉ̃, marĩ ñaꞌarõ weeꞌque wapare wẽrĩ wapayebosawĩ. Marĩ buꞌiri cʉorãrẽ wẽrĩbosagʉ, tojo weewĩ. Marĩrẽ yʉꞌrʉogʉ, niꞌcãtita wẽrĩwĩ. Cʉ̃ tojo weese meꞌrã cʉ̃ pacʉ tiropʉ marĩrẽ waꞌata basiocã weewĩ. Cʉ̃ buꞌicá upʉ waroma wẽrĩa waꞌawĩ. Wẽrĩtoja, beꞌro masãcʉ niwĩ. Cʉ̃ ejeripõꞌrã pũrĩcã wẽrĩticaro niwʉ̃.
19-20 Cʉ̃ ejeripõꞌrã meꞌrã cʉ̃ upʉ masãpepʉ cũñarĩ cura aꞌtiro weecʉ niwĩ. Dʉporopʉ Õꞌacʉ̃ aꞌti turi miocã, wẽrĩꞌcãrã na biꞌadʉponoꞌcaropʉ nirãrẽ ĩꞌagʉ̃ waꞌacʉ niwĩ. Topʉ narẽ cʉ̃ wẽrĩ masãsere weregʉ ejacʉ niwĩ. Dia miose dʉporo Noé yoacã yucʉsʉjore aꞌmedoꞌgʉ daꞌracʉ niwĩ. Cʉ̃ tiwʉ weeri curare cʉ̃ nícaterocjãrãrẽ Õꞌacʉ̃ narẽ ẽjõpeocã ʉacʉ nimiwĩ. Na peꞌe ne ẽjõpeoticãrã niwã. Noé, cʉ̃ nʉmo, cʉ̃ põꞌrã, na nʉmosãnumia diaꞌcʉ̃ ẽjõpeocãrã niwã. Tojo weerã na ochota tiwʉ meꞌrã yʉꞌrʉcãrã niwã.
Õꞌacʉ̃ narẽ yʉꞌrʉoꞌcaro weronojõta marĩ quẽꞌrãrẽ Jesucristo wẽrĩ masãse meꞌrã Õꞌacʉ̃ yʉꞌrʉocʉ niwĩ. Õꞌacʉ̃ aꞌti turire miogʉ̃ narẽ yʉꞌrʉoꞌque marĩrẽ wãmeyese weronojõ niꞌi. Marĩrẽ wãmeyese marĩ upʉre ũꞌirĩ coese mejẽta niꞌi. Aꞌtiro niꞌi. Õꞌacʉ̃ ĩꞌorõpʉre buꞌiri marĩrã nisĩꞌrĩrã, cʉ̃rẽ acobojose sẽrĩse niꞌi.
Jesucristo masã́ca beꞌro cʉ̃ pacʉ tiropʉ mʉjãacʉ niwĩ. Niꞌcãrõacãrẽ cʉ̃ wiogʉ dujiri cũmurõpʉ nisami. Cʉ̃ nipeꞌtirã buꞌipʉ, wiogʉ nimi. Õꞌacʉ̃rẽ werecoꞌterã, nipeꞌtirã wiorã ʉꞌmʉarõpʉ nirã́ yʉꞌrʉoro nimi.
Jesucristomarĩcã aꞌti diꞌtapʉ nígʉ̃, pũrõ piꞌetiwĩ. Marĩ quẽꞌrã cʉ̃ piꞌetiꞌcaro weronojõta weerã. Piꞌetisere uiticãꞌrã. Marĩ piꞌetirã, Jesucristo weetamuse meꞌrã nemorõ wãcũtutuarãsaꞌa. Ñaꞌasere weesĩꞌrĩtirãsaꞌa.
Tojo weerã aꞌtiro nicã meꞌrã marĩ catise nʉmʉrĩ ejatuaro marĩ ñaꞌarõ weesĩꞌrĩsere weesome majã. Õꞌacʉ̃ cʉ̃ ʉaro peꞌe weerãsaꞌa.
Niꞌcãrõacãrẽ te pejere mʉsã weetisaꞌa majã. Todʉporopʉ mʉsã meꞌrã ñaꞌarõ weesetiꞌcãrãrẽ baꞌpatinemotisaꞌa. Mʉsãrẽ na pijicã, waꞌatisaꞌa. Mʉsã tojo weecã, “¿Deꞌro weerã tojo weeti?” nisama. Tere ĩꞌarã, mʉsãrẽ ĩꞌatuꞌti, ucjasama.
Na tojo weemicã, aꞌtere masĩña. Õꞌacʉ̃ mʉsãrẽ ucja tuꞌtirãrẽ “¿Deꞌro weerã yʉꞌʉ põꞌrãrẽ tojo weeri?” ni sẽrĩtiñaꞌgʉ̃sami. Mʉsãrẽ tojo weeꞌcãrã na weeꞌquere besenoꞌrãsama. Õꞌacʉ̃ nipeꞌtirã wẽrĩꞌcãrãrẽ, catirãrẽ marĩ weesenʉcʉ̃rẽ besegʉsami. Ne niꞌcʉ̃rẽ dʉꞌasome.
Nipeꞌtirã masã wẽrĩdijapeꞌtirãsama. Jesucristore ẽjõpeoꞌcãrã peꞌe na ye upʉ boamicã, Õꞌacʉ̃ tiropʉ catinuꞌcũcãꞌrãsama. Tojo weerã narẽ aꞌti turipʉ caticã, Jesucristo ye añuse quetire werenoꞌcaro niwʉ̃.
Aꞌti turi peꞌtiatjo cãꞌrõacã dʉꞌsasaꞌa. Tojo weerã mʉsã weesere añurõ tʉꞌoñaꞌnʉꞌcõ, weesetiya. Wãcũtutuaya. Mʉsã ñaꞌarõ weesĩꞌrĩsere nʉꞌcãña. Tojo weerã mʉsã queoro ñubuerãsaꞌa.
Nipeꞌtise apeyenojõ yʉꞌrʉoro aꞌtiro weeya. Diacjʉ̃ aꞌmerĩ maꞌiña. Ne aꞌmerĩ maꞌiduꞌuticãꞌña. Marĩ ãpẽrãrẽ maꞌírã, marĩrẽ ñaꞌarõ weesere maata acobojosaꞌa.
Ãpẽrã mʉsã ye wiꞌseripʉ ejacã, eꞌcatise meꞌrã narẽ ñeꞌeña. Uase marĩrõ narẽ aꞌmáca, cãrĩse oꞌoya.
Õꞌacʉ̃ cʉ̃ tutuaro meꞌrã marĩ Jesucristore ẽjõpeorãnʉcʉ̃rẽ deꞌro marĩ weemasĩsere oꞌosami. Te oꞌose meꞌrã cʉ̃ yere añurõ weemasĩꞌi. Tere oꞌogʉ, niꞌcãrõnojõ oꞌotisami. Cʉ̃ oꞌoꞌque põtẽorõ ãpẽrãrẽ weetamudutigʉ oꞌosami. Marĩ ãpẽrãrẽ weetamurã, cʉ̃ oꞌoꞌquere queoro weerã weeꞌe.
Niꞌcãrẽrãrẽ aꞌtenojõrẽ oꞌosami. Pãjãrã waꞌteropʉ cʉ̃ ye queti weretutuasere oꞌosami. Aꞌtere wererã, cʉ̃ wereꞌcaro weronojõ wereya. Ãpẽrã, weetamurãnojõ quẽꞌrã Õꞌacʉ̃ mʉsãrẽ tutuaro oꞌoꞌcaro põtẽorõ weetamuña. Tojo weecã, masã “Jesucristo cʉ̃ weetamurõ meꞌrã tojo weeama” ni, eꞌcatise oꞌorãsama Õꞌacʉ̃rẽ. Jesucristo tutuayʉꞌrʉami. Cʉ̃ nipeꞌtirã buꞌipʉ, wiogʉ nimi. Tojo weerã marĩ cʉ̃rẽ eꞌcatise oꞌonuꞌcũcãꞌrã.
Yʉꞌʉ mairã, apeyenojõ werenemogʉ̃ti tja. Mʉsã Jesucristore ẽjõpeose buꞌiri ñaꞌarõ yʉꞌrʉrã, “¿Deꞌro weero tojo waꞌati?” ni ĩꞌamarĩaticãꞌña. Te mʉsã piꞌetisere wãcũtutuarã, diacjʉ̃ta Jesucristore ẽjõpeosere ĩꞌonoꞌo. Tojo weerã mʉsã mejẽcã waꞌacã, ĩꞌamarĩaticãꞌña.
Mejõ eꞌcatiya. Niꞌcãrõacãrẽ mʉsã Jesucristo cʉ̃ piꞌetiꞌcaronojõta piꞌetisiruturã weeꞌe. Tojo weerã cʉ̃ apaturi aꞌticã, cʉ̃ asistesere, cʉ̃ tutuasere ĩꞌarã, pũrõ eꞌcatirãsaꞌa.
Marĩ Jesucristore ẽjõpeose buꞌiri ãpẽrã marĩrẽ ñaꞌarõ bujicãꞌsama. Na tojo weecã, marĩ aꞌtiro masĩꞌi. Espíritu Santu tutuayʉꞌrʉagʉ marĩpʉre nimi. Marĩ meꞌrã ninuꞌcũcʉ̃sami. Ãpẽrã marĩrẽ ñaꞌarõ weecã, weetamusami. Tojo weerã na ñaꞌarõ bujicãꞌmicã, eꞌcatinoꞌsaꞌa.
Mʉsã aꞌtiro wãcũña. Wẽjẽcõꞌarĩ masãrẽ, yajari masãrẽ Õꞌacʉ̃ buꞌiri daꞌregʉsami. Ãpẽrã yere ucja wãcũnʉrʉ̃rã quẽꞌrãrẽ tojota weegʉsami. Noꞌo ñaꞌarõ weerãrẽ buꞌiri daꞌregʉsami. Mʉsã na weronojõ weeticãꞌña. Na, na ye buꞌiri piꞌetirãsama.
Apeterore mʉsã Jesucristore ẽjõpeose buꞌiri piꞌetirãsaꞌa. Tojo piꞌetirã, bopoyaticãꞌña. Aꞌtiro peꞌe weeya. Õꞌacʉ̃rẽ eꞌcatise oꞌorã, “Añuꞌu”, niña. “Mʉꞌʉ ʉ̃sãrẽ Jesucristo yarã sãjãcã weeapʉ”, ni wãcũtutuaya.
Niꞌcãrõacãrẽ Õꞌacʉ̃ masãrẽ beseri nʉmʉ nʉꞌcãtojaꞌa. Cʉ̃rẽ ẽjõpeorã meꞌrã besenʉꞌcãmi. Marĩ cʉ̃rẽ ẽjõpeorã meꞌrã nʉꞌcãcã, ãpẽrã cʉ̃rẽ ẽjõpeotirã peꞌema deꞌro waꞌaro waꞌarosaꞌa. Õꞌacʉ̃ náma ʉpʉtʉ buꞌiri daꞌregʉsami.
Dʉporopʉ Õꞌacʉ̃ ye queti weremʉꞌtãrĩ masʉ̃ te piꞌetise cjasere aꞌtiro ojacʉ niwĩ:
Õꞌacʉ̃rẽ ẽjõpeorã waromarĩcã ʉꞌmʉsepʉ waꞌase dʉporo aꞌti nucũcãpʉre piꞌetinírãsama yujupʉ.
To pũrĩcãrẽ cʉ̃rẽ ẽjõpeotirã ñaꞌarõ weerã́ peꞌere ¿deꞌro waꞌarosaʉ?
Narẽ ñaꞌabutiaro waꞌarosaꞌa.
Õꞌacʉ̃ narẽ buꞌiri daꞌregʉsami, tojo nicʉ niwĩ Õꞌacʉ̃ ye queti weremʉꞌtãrĩ masʉ̃.
Marĩ Õꞌacʉ̃ ʉaronojõ piꞌetirã pũrĩcã, aꞌtiro weeroʉaꞌa. Añurõ weesere weenuꞌcũcãꞌrõʉaꞌa. Tojo nicã marĩ ye niatjere Õꞌacʉ̃ marĩrẽ weeꞌcʉre wiaroʉaꞌa. Nipeꞌtise cʉ̃ “Weegʉti” nisere queoro weesami.
Niꞌcãrõacãrẽ majã Jesucristore ẽjõpeorã sʉꞌori nirãrẽ weregʉti. Yʉꞌʉ quẽꞌrã ãpẽrãrẽ sʉꞌori nigʉ̃́ta niꞌi. Yʉꞌʉ Jesucristo piꞌeticã ĩꞌawʉ̃. Cʉ̃ apaturi aꞌti turipʉ aꞌticã, Õꞌacʉ̃ nipeꞌtirãpʉre Jesucristo asistesere, cʉ̃ tutuasere ĩꞌogʉ̃sami. Tere yʉꞌʉ quẽꞌrã nipeꞌtirã cʉ̃rẽ ẽjõpeoꞌcãrã meꞌrã buꞌipejatamugʉ̃saꞌa.
Jesucristore ẽjõpeorãrẽ sʉꞌori nirã́, yʉꞌʉ wereatjere tʉꞌoya. Õꞌacʉ̃ cʉ̃ yarãrẽ coꞌtedutigʉ mʉsãrẽ cũucʉ niwĩ. Ovejare coꞌteri masʉ̃ cʉ̃ yarã ovejare añurõ coꞌtesami. Cʉ̃ weronojõta mʉsã quẽꞌrã Õꞌacʉ̃ yarãrẽ añurõ coꞌteya. Ãpẽrã dutiro marĩrõ mʉsã ʉaro narẽ coꞌteya. Mʉsã tojo weecã, Õꞌacʉ̃ ʉasami. Apeye quẽꞌrãrẽ narẽ sʉꞌori wejepeorã, niyeru diaꞌcʉ̃rẽ wapataꞌasĩꞌrĩticãꞌña. Mejõ peꞌe eꞌcatise meꞌrã coꞌteya.
Narẽ coꞌterã, ñaꞌarõ dutipeticãꞌña. Narẽ ĩꞌacũudutirã peꞌe, añurõ weesetiya.
Tojo weecã, Jesucristo nipeꞌtirã masãrẽ coꞌterã wiogʉ apaturi aꞌti turipʉ aꞌtigʉ, mʉsãrẽ wapayegʉsami. “Añurõ coꞌtewʉ narẽ yʉꞌʉ coꞌtedutigʉ cũuꞌcãrãrẽ”, nigʉ̃sami. Cʉ̃ mʉsãrẽ wapayese ninuꞌcũcãꞌrõsaꞌa. Cʉ̃ tiro, cʉ̃ asisteropʉ catinuꞌcũatjere oꞌogʉsami. Te ne peꞌtisome.
Maꞌmapjia, nuꞌmia, aꞌtiro weeya. Bʉcʉrã mʉsãrẽ sʉꞌori wejepeorãrẽ ẽjõpeo yʉꞌtiya. Mʉsã “Nipeꞌtirãpʉta ãpẽrã yʉꞌrʉoro niꞌi” ni wãcũtirãta, aꞌmerĩ weetamuña. Dʉporopʉ Õꞌacʉ̃ ye queti weremʉꞌtãrĩ masʉ̃ aꞌtiro ojacʉ niwĩ:
“Ãpẽrã yʉꞌrʉoro niꞌi” nirã́ meꞌrã Õꞌacʉ̃ aꞌpepũrĩ nisami.
Ãpẽrã “Yʉꞌʉ mejõ nigʉ̃ niꞌi, yʉꞌʉre weetamuña” nirã́ peꞌere Õꞌacʉ̃ weetamusami, ni ojacʉ niwĩ.
Õꞌacʉ̃ tutuayʉꞌrʉgʉ nimi nírã, cʉ̃ dutisere yʉꞌtiya. Tojo weecã, Õꞌacʉ̃ cʉ̃ ʉari nʉmʉ mʉsãrẽ ãpẽrã wiorã weronojõ añurõ wãcũcã weegʉsami.
Õꞌacʉ̃ marĩrẽ maꞌígʉ̃, coꞌtesami. Tojo weerã nipeꞌtise marĩ wãcũqueꞌtisere, marĩrẽ noꞌo mejẽcã waꞌasere Õꞌacʉ̃pʉre oꞌorã. Cʉ̃ marĩ tojo weesere ñeꞌegʉ̃sami.
Wãtĩ dutisere weeticãꞌña. Wãcũtutuaya. Jesucristore ẽjõpeonuꞌcũcãꞌña. Wãtĩ mʉsã diaꞌcʉ̃rẽ ñaꞌarõ weegʉ weetimi. Nipeꞌtirocjãrãpʉ Jesucristore ẽjõpeorãrẽ tojo weegʉ weemi. Na quẽꞌrã mʉsã piꞌetironojõta piꞌetirã weema. Tojo weerã wãcũtutuaya.
Õꞌacʉ̃ marĩrẽ maꞌígʉ̃, noꞌo nirṍ weetamunuꞌcũgʉ̃sami. Cʉ̃ macʉ̃ Jesucristo wẽrĩse meꞌrã marĩrẽ yʉꞌrʉocʉ niwĩ. Õꞌacʉ̃ta marĩrẽ cʉ̃ asisteropʉ cʉ̃ meꞌrã ninuꞌcũdutigʉ besecʉ niwĩ. Marĩ yoaticã aꞌti nucũcãpʉre piꞌetinírãsaꞌa yujupʉ. Tojo wééca beꞌro Õꞌacʉ̃ marĩ ñaꞌarõ nisetiꞌquere aponʉꞌcõ, wãcũtutuacã weegʉsami. Cʉ̃ tojo weecã, marĩ ne uisome.
Tojo weerã cʉ̃rẽ aꞌtiro nírã: “Õꞌacʉ̃, mʉꞌʉ nipeꞌtirã buꞌipʉ, wiogʉ niꞌi. Mʉꞌʉ tutuase ne peꞌtisome. Ninuꞌcũcãꞌrõsaꞌa”, nírã cʉ̃rẽ.
Silvano ojabosase meꞌrã yʉꞌʉ mʉsãrẽ pejeti ʉseriacã aꞌti pũrĩpʉre ojaꞌa. Cʉ̃ yʉꞌʉre baꞌpatimi. Jesucristore ẽjõpeogʉ añurõ weesetimi. Tojo weegʉ cʉ̃ queoro weecã ĩꞌagʉ̃, cʉ̃rẽ ẽjõpeoꞌo. Mʉsãrẽ wãcũtutua, eꞌcatidutigʉ aꞌti pũrĩrẽ ojaꞌa. Tojo nicã Õꞌacʉ̃ maꞌise diacjʉ̃ta niꞌi nígʉ̃, mʉsãrẽ ojaꞌa. Cʉ̃ maꞌisere masĩrã, Õꞌacʉ̃rẽ ẽjõpeoyapaticãꞌña.
Aꞌti macã Babiloniacjãrã Jesucristore ẽjõpeorã mʉsãrẽ añudutise oꞌóma. Õꞌacʉ̃ ãꞌrã quẽꞌrãrẽ mʉsãrẽ weronojõta besecʉ niwĩ. Apĩ quẽꞌrã Marco yʉꞌʉ macʉ̃ weronojõ nigʉ̃́ mʉsãrẽ añudutimi.
Mʉsã eꞌcatise meꞌrã aꞌmerĩ añudutiya. Mʉsã nipeꞌtirãrẽ Jesucristore ẽjõpeorãrẽ Õꞌacʉ̃ ejerisãjãse oꞌoato.
Tocãꞌrõta ojaꞌa.
Pedro
Yʉꞌʉ Simó Pedro Jesucristore daꞌrawãꞌñacoꞌtegʉ cʉ̃ besecṹúꞌcʉ mʉsãrẽ añudutiꞌi. Nipeꞌtirã ʉ̃sã weronojõ ẽjõpeorãrẽ aꞌti pũrĩrẽ ojaꞌa. Marĩ Jesucristore ẽjõpeose añuse waro niꞌi. Jesucristo marĩ wiogʉ marĩrẽ yʉꞌrʉogʉ cʉ̃rẽ ẽjõpeocã weecʉ niwĩ. Marĩrẽ niꞌcãrõnojõ cʉ̃ yarã waꞌacã weecʉ niwĩ.
Õꞌacʉ̃, tojo nicã marĩ wiogʉ Jesure masĩnemoña. Mʉsã tojo weecã, na añuse, ejerisãjãsere oꞌoyʉꞌrʉmajãrãsama.
Õꞌacʉ̃ cʉ̃ macʉ̃ Jesucristore marĩrẽ masĩcã weecʉ niwĩ. Cʉ̃rẽ masĩrã, cʉ̃ tutuaro meꞌrã marĩ cʉ̃ ʉaro añurõ nisetimasĩrãsaꞌa. Jesucristo añuyʉꞌrʉagʉ, nipeꞌtise añurõ weegʉ́ marĩrẽ cʉ̃ yarã nidutigʉ pijicʉ niwĩ.
Aꞌtiro wéégʉ, cʉ̃ tutuaro meꞌrã marĩrẽ “Peje añurõ weegʉti”, nicʉ niwĩ. Cʉ̃ tojo níꞌque añuse waro niꞌi. Wapatiyʉꞌrʉaꞌa. Cʉ̃ “Aꞌtiro weegʉti” nise meꞌrã marĩ cʉ̃ weronojõ nisetimasĩrãsaꞌa. Tojo nicã mʉsã aꞌti turi cjase ñaꞌase ʉaripejasere yʉꞌrʉwetirãsaꞌa.
Mʉsã Jesucristore ẽjõpeotojaꞌa. Mʉsã tutuaro põtẽorõ aꞌtere weenemopeoya. Wãcũtutua, añurõ nisetiya. Tojo nisetirã, Õꞌacʉ̃ yere tʉꞌomasĩnemoña.
Tʉꞌomasĩnemorã, mʉsã basu ñaꞌarõ weesĩꞌrĩrã, nʉꞌcãña. Nʉꞌcãrã, mejẽcã waꞌacã, ẽjõpeoduꞌuticãꞌña. Ẽjõpeoduꞌutirã, Õꞌacʉ̃rẽ queoro ẽjõpeo, cʉ̃ ʉaro weeya.
Cʉ̃ ʉaro wéérã, niꞌcʉ̃ põꞌrã weronojõ mʉsã basu aꞌmerĩ weetamuña. Aꞌmerĩ weetamurã, nipeꞌtirãrẽ maꞌiña.
Mʉsã aꞌtere siape meꞌrã nemorõ weeturiawãꞌcãrã, marĩ wiogʉ Jesucristore añurõ masĩrãsaꞌa. Cʉ̃ ʉaro weenemorãsaꞌa. “Mejõ waro cʉ̃rẽ ẽjõpeopã”, nisome.
Mʉsã tere tojo weetirã peꞌe, caperi ĩꞌaejatirã weronojõ nisaꞌa. Õꞌacʉ̃ yere ne masĩtisaꞌa. Mʉsã todʉporopʉ ñaꞌarõ weeꞌquere Jesucristo acobojoꞌquere wãcũtisaꞌa.
Yʉꞌʉ acawererã, mʉsã Õꞌacʉ̃ beseꞌcãrã niꞌi. Tojo weerã cʉ̃ beseꞌcãrã weronojõ nipeꞌtise mʉsã weepõtẽorõ añurõ nisetiya. Mʉsã tojo weerã Jesucristore ẽjõpeoduꞌusome.
Mʉsã añurõ weenuꞌcũrã, marĩ wiogʉ Jesucristo tiropʉ ejarãsaꞌa. Topʉ marĩrẽ yʉꞌrʉogʉ meꞌrã añurõ ninuꞌcũcãꞌrãsaꞌa.
Yʉꞌʉ wereꞌquere masĩtojasaꞌa. Tere masĩrã, duꞌucũurõ marĩrõ mʉsã tʉꞌoꞌquere añurõ weenuꞌcũrã weeꞌe. Mʉsã tere masĩmicã, acobojori nígʉ̃, werenuꞌcũcʉ̃ti.
13-14 Cãꞌrõacã dʉꞌsasaꞌa yʉꞌʉ wẽrĩatjo. Marĩ wiogʉ Jesucristo yʉꞌʉre weretojami. Tojo weegʉ yʉꞌʉ catiro ejatuaro yʉꞌʉ ucũꞌquere wãcũato nígʉ̃ wereꞌe. Yʉꞌʉ tojo werecã, “Añu nirõsaꞌa” ni wãcũgʉ̃, tojo wereꞌe.
Yʉꞌʉ wẽ́rĩ́ca beꞌro yʉꞌʉ wereꞌquere añurõ wãcũnuꞌcũcãꞌto nígʉ̃ yʉꞌʉ põtẽorõ añurõ weegʉti.
Marĩ wiogʉ Jesucristo apaturi aꞌti turipʉ tutuaro meꞌrã cʉ̃ aꞌtiatjere werenoꞌtojawʉ. Tere wererã, masã na weewʉaronojõ wãcũbajurẽꞌque mejẽtare werewʉ. Ʉ̃sã basu ʉ̃rʉ̃gʉ̃pʉ Jesú cʉ̃ tutuasere ĩꞌawʉ̃.
Cʉ̃ pacʉ Õꞌacʉ̃ cʉ̃ tutuasere, cʉ̃ asistesere ĩꞌocã ĩꞌawʉ̃. Cʉ̃ tojo weeri cura ʉꞌmʉsepʉ ucũgʉ̃, aꞌtiro niwĩ: “Ãꞌrĩ yʉꞌʉ macʉ̃ yʉꞌʉ maꞌigʉ̃ nimi. Cʉ̃ meꞌrã eꞌcatiꞌi”, niwĩ.
Cʉ̃ tojo ucũdijosere ʉ̃sã tʉꞌowʉ. Titare marĩ wiogʉ meꞌrã ʉ̃rʉ̃gʉ̃pʉ niwʉ̃. Cʉ̃ tigʉpʉ nígʉ̃ta asistewĩ.
Tojo waꞌase meꞌrã ʉ̃sã masĩwʉ̃. “Dʉporocjãrãpʉ Õꞌacʉ̃ ye queti weremʉꞌtãrĩ masã diacjʉ̃ta ojapã Jesú ye cjasere”, niwʉ̃. Na ojaꞌque naꞌitĩꞌarõpʉ sĩꞌocã boꞌreyuse weronojõ niꞌi. Tere buꞌe, wãcũnʉrʉ̃ña. Tojo weerã marĩ Õꞌacʉ̃ ʉaro nisetimasĩrãsaꞌa. Téé Jesucristo apaturi aꞌticãpʉ tere buꞌe, wãcũnuꞌcũcãꞌña. Boꞌreamʉjãticã ñocõawʉ̃ mʉjãtaro weronojõ Jesucristo aꞌti nucũcãpʉ aꞌtigʉ, marĩ masĩtisere masĩcã weegʉsami.
Aꞌte pũrĩcãrẽ añurõ tʉꞌomasĩña. Õꞌacʉ̃ ye queti weremʉꞌtãrã na “Tojo waꞌarosaꞌa” ni ojaꞌquere marĩ basu wãcũse meꞌrã “Tojo nisĩꞌrĩrõ weeꞌe”, nímasĩtisaꞌa. Espíritu Santu cʉ̃ weetamurõ meꞌrã peꞌe marĩ tere tʉꞌomasĩrãsaꞌa.
Õꞌacʉ̃ ye queti weremʉꞌtãrĩ masãmarĩcã na ojaꞌquere na wãcũse meꞌrã diaꞌcʉ̃ dʉꞌpocã́titicãrã niwã. Aꞌtiro peꞌe weecãrã niwã. Na Espíritu Santu ĩꞌo, ojadutiro meꞌrã Õꞌacʉ̃ yere ojacãrã niwã.
Dʉporopʉre Israe curuacjãrã niꞌcãrẽrã “Ʉ̃sã Õꞌacʉ̃ ye queti weremʉꞌtãrã niꞌi”, nisoocãrã niwã. Na tojo weeꞌcaro weronojõ mʉsã tiropʉ nirã́ quẽꞌrã mejãrõta weesiruturãsama. Nisoose meꞌrã diacjʉ̃ weronojõ buꞌerãsama. Tojo weerã mʉsã ẽjõpeosere dojorẽrãsama. Jesú na ñaꞌarõ weeꞌque buꞌiri wẽrĩ wapayeꞌcʉ peꞌere ʉasome. Na tojo weecã, Õꞌacʉ̃ wãcũña marĩrõ narẽ buꞌiri daꞌregʉsami.
Niyerure ʉaripejarã, nisoose meꞌrã mʉsãrẽ buꞌerãsama. Na tojo weese wapa narẽ buꞌiri daꞌreatje niyutojasaꞌa. Ne yʉꞌrʉwetisome. Dʉporopʉ “Õꞌacʉ̃ narẽ buꞌiri daꞌrenoꞌrãsama”, nitojacʉ niwĩ.
Õꞌacʉ̃ dʉporopʉre ʉꞌmʉsecjãrã cʉ̃rẽ werecoꞌterã nimiꞌcãrãrẽ na ñaꞌarõ weecã, buꞌiri daꞌrecʉ niwĩ. Tojo weegʉ narẽ buꞌiri daꞌrero naꞌitĩꞌase tutiripʉ dʉꞌtecũucõꞌacʉ niwĩ. Beꞌro nipeꞌtirã masãrẽ beseatji nʉmʉ nicã, narẽ buꞌiri daꞌre bajuriogʉsami.
Noé cʉ̃ nícatero quẽꞌrãrẽ Õꞌacʉ̃ cʉ̃rẽ ẽjõpeotiꞌcãrãrẽ acobojoticʉ niwĩ. Acobojotigʉ, nipeꞌtirã masã ñaꞌarãrẽ miocõꞌacʉ niwĩ. Noé, cʉ̃ nʉmo, põꞌrã ʉmʉa iꞌtiarã, na nʉmosãnumia diaꞌcʉ̃rẽ yʉꞌrʉocʉ niwĩ. Noé masã wãcũsere dʉcayuduti, “Añurõ weeya”, ni werecʉ nimiwĩ.
Tojo nicã Õꞌacʉ̃ Sodoma, Gomorra wãmetise macãrĩcjãrã quẽꞌrãrẽ buꞌiri daꞌrecʉ niwĩ. Buꞌiri daꞌregʉ, ʉ̃jʉ̃ꞌque poꞌca diaꞌcʉ̃ cũñacã narẽ ʉ̃jʉ̃acõꞌabajuriocʉ niwĩ. Beꞌropʉre ñaꞌarõ weerãrẽ “Tojo waꞌarosaꞌa” ni masĩato nígʉ̃ tojo weecʉ niwĩ.
Narẽ buꞌiri daꞌregʉ, Lot añurõ weegʉ́ diaꞌcʉ̃rẽ yʉꞌrʉweticã weecʉ niwĩ. Lot Sodomacjʉ̃ ãpẽrã ti macãcjãrã na ñaꞌabutiase weecã ĩꞌagʉ̃, caributicʉ niwĩ.
Cʉ̃ añugʉ̃ nicʉ niwĩ. Na ñaꞌarã waꞌteropʉ nígʉ̃, ʉmʉcorinʉcʉ̃ na ñaꞌabutiase weecã ĩꞌagʉ̃, bʉjaweticʉ niwĩ. Tojo nicã na ñaꞌarõ ucũsere tʉꞌogʉ, bʉjawetinemopeocʉ niwĩ.
Õꞌacʉ̃ narẽ tojo weeꞌquere wãcũrã, aꞌtiro nímasĩꞌi. Õꞌacʉ̃ añurãrẽ ñaꞌarõ waꞌacã, yʉꞌrʉweticã weemasĩsami. Ñaꞌarã peꞌere cʉ̃ buꞌiri daꞌreatji nʉmʉ nicãpʉ buꞌiri daꞌreacjʉ dʉꞌtecũuyutojasami.
Masã ñaꞌase na upʉ cjase ʉaripeja weerãnojõrẽ Õꞌacʉ̃ buꞌiri daꞌreyʉꞌrʉnʉꞌcãgʉ̃sami. Tojo nicã Jesucristo cʉ̃ wiogʉ nisere na yʉꞌrʉnʉꞌcãrãnojõrẽ ʉpʉtʉ buꞌiri daꞌregʉsami.
Sõꞌonícãrã mʉsãrẽ nisoosijari masã na ʉaro seꞌsaro, noꞌo ʉaro weemaꞌacusiasama. Uiro marĩrõ ʉꞌmʉsepʉ nirã́ ape turicjãrã tutuarãrẽ bujicãꞌsama.
Ʉꞌmʉsecjãrã Õꞌacʉ̃rẽ werecoꞌterã peꞌe nisoori masã yʉꞌrʉoro tutuayʉꞌrʉnʉꞌcãrã nima. Tojo nimirã, ñaꞌarã Õꞌacʉ̃rẽ werecoꞌterã nimiꞌcãrãrẽ Õꞌacʉ̃pʉre weresã, bujicãꞌtisama.
Nisoori masã waꞌicʉrã weronojõ tʉꞌomasĩtisama. Na tʉꞌomasĩtisere noꞌo ʉaro ucũmaꞌasama. Na tʉꞌoñaꞌrõbajuro tʉꞌoñaꞌsama. Waꞌicʉrã bajuáca beꞌro ñeꞌe wẽjẽcõꞌanoꞌajã weronojõ nisama. Na weronojõ na quẽꞌrã wẽrĩdijarãsama.
Ãpẽrãrẽ na ñaꞌarõ weeꞌque wapa na quẽꞌrã ñaꞌarõ weenoꞌrãsama. Ʉmʉco, bajuyoropʉ noꞌo ʉaro ñaꞌarõ weebajaqueꞌatitʉꞌsasama. Mʉsã bosenʉmʉrĩ weecã, na bopoyoro, ñaꞌabutiaro weerã weesama. Weetaꞌsase meꞌrã eꞌcatisama.
Numiarẽ ñaꞌarõ wãcũse meꞌrã diaꞌcʉ̃ ĩꞌasama. Na meꞌrã ñaꞌarõ weesĩꞌrĩsama. Ñaꞌarõ weesere caributitisama. Ẽjõpeotutuatirãrẽ na weronojõ ʉaripejacã weesama. Noꞌo na ĩꞌasenʉcʉ̃ ʉapoꞌcãrã niyurã, ʉanemocãꞌsama. Na buꞌiri daꞌrenoꞌajã nima.
Õꞌacʉ̃ ye, diacjʉ̃ cjasere duꞌurã, diacjʉ̃ nitise peꞌere sirutusama. Na dʉporocjʉ̃pʉ Balaã wãmetigʉ Beor macʉ̃ weronojõ weesama. Cʉ̃ Balaã ñaꞌarõ weese meꞌrã niyeru wapataꞌasĩꞌrĩcʉ niwĩ.
Cʉ̃ tojo weecã ĩꞌagõ, cʉ̃ yago burra cʉ̃rẽ tuꞌtico niwõ. Burra ucũmasĩtiꞌco nimigõ, Õꞌacʉ̃ cʉ̃ weetamurõ meꞌrã masã ucũrõ weronojõ Balaãrẽ tuꞌtico niwõ. Co tojo nise meꞌrã cʉ̃ weemaꞌasere duꞌucã weeco niwõ.
Nisoori masã aco wijase peri siꞌbiqueꞌaꞌcaro weronojõ nima. Te peri aco marĩrõ weronojõ na ñaꞌarãrẽ añuse ãpẽrãrẽ weetamuse marĩsaꞌa. Oꞌmecururi wĩꞌrõ meꞌrã tuuwãꞌcãrõ weronojõ nima. Noꞌo ʉaro weenuꞌcũma. Na niꞌcã́diacjʉ̃ta ucũtisama. Buꞌiri daꞌrenoꞌajã nitojama. Tojo weerã naꞌitĩꞌarõpʉ tojota ni bajudutirãsama.
Nisoori masã ucũse wapamarĩsaꞌa. Masĩbutiarã weronojõ nisoose meꞌrã buꞌesama. Aꞌtiro nisama. “Marĩ noꞌo ʉaro marĩ weetʉꞌsaronojõ weecã, añu niꞌi,” nisama. Tere nírã, na ñaꞌarõ weewʉase meꞌrã, tojo nicã na ñaꞌarõ ʉaripejase meꞌrã ãpẽrãrẽ dojorẽsama. Jesucristore ẽjõpeowãꞌcãrãrẽ, ñaꞌarõ weesere duꞌuwãꞌcãrãrẽ, apaturi na ñaꞌarõ weeꞌquere ʉaripejacã weesama tja.
Na aꞌtiro nisama: “Mʉsã ãpẽrã dutise doca niweꞌe. Tojo weerã mʉsã ʉaro weeya,” nimisama. Tojo nimirã, na basu ñaꞌasere weeduꞌumasĩtirã, ñaꞌase dutise doca niwãꞌñarã weronojõ nisama. Nipeꞌtise marĩ ñaꞌarõ weesere duꞌumasĩtise te doca niwãꞌñacoꞌtecã weeꞌe.
Marĩ wiogʉ Jesucristo marĩrẽ yʉꞌrʉogʉre ẽjõpeorã, aꞌti turi cjase ñaꞌasere yʉꞌrʉwetiwʉ. Tojo wééca beꞌro nimicã, apaturi ñaꞌasere weenemopeorãnojõ todʉporo níꞌcaro nemorõ ñaꞌarõ tojasama.
Diacjʉ̃ta narẽ Jesucristo yere, diacjʉ̃ cjasere masĩtiyʉꞌrʉocã, añubopã. Na Jesucristore ẽjõpeoca beꞌro añuse dutise, narẽ wereꞌquere duꞌurã, ñaꞌabutiaro weerã weema.
Na apaturi ñaꞌarõ weenemopeorã, masã na ucũwʉasenojõ weerã weema. Na aꞌtiro ucũwʉasama: “Diayi cʉ̃ etoacõꞌaca beꞌro apaturi cʉ̃ etoaꞌquere baꞌasami tja.” Apeye quẽꞌrã niꞌi: “Yesere uꞌóca beꞌro apaturi mejãrõta ũꞌirĩbʉjʉropʉ sĩꞌcõcũñasami tja.” Na Jesucristore ẽjõpeoca beꞌro ñaꞌarõ wéérã tja, te weronojõ nima.
Yʉꞌʉ mairã, mʉsãrẽ niꞌcã pũrĩ ojatojawʉ. Todʉporoca pũrĩ, tojo nicã aꞌti pũrĩ meꞌrã mʉsãrẽ diacjʉ̃ wãcũato nígʉ̃ ojaꞌa. Mʉsã masĩꞌquere wãcũnuꞌcũdutigʉ werecasaꞌa.
Dʉporocjãrãpʉ Õꞌacʉ̃ ye queti weremʉꞌtãrĩ masã añurã na ojaꞌquere wãcũña. Tojo nicã marĩ wiogʉ, marĩrẽ yʉꞌrʉogʉ dutisere wãcũña. Tere ʉ̃sã Jesucristo besecṹúꞌcãrã mʉsãrẽ wereturiawʉ.
Aꞌtere masĩmʉꞌtãña. Aꞌti ʉmʉco peꞌtiati dʉporo masã Õꞌacʉ̃ yere bujicãꞌrãsama. Noꞌo na ñaꞌarõ weesĩꞌrĩsere weerãsama.
Aꞌtiro nirãsama: “Jesucristo cʉ̃ ‘Aꞌtigʉti’ níꞌque ¿deꞌro waꞌamitito?” nirãsama. Aꞌtiro ni bujicãꞌrãsama. “Marĩ ñecʉ̃sʉmʉa wẽrĩdijapeꞌtiatojama. Aꞌti turi ne weenʉꞌcãꞌcaro weronojõ mejãrõta ninuꞌcũcãꞌa. Ne aꞌtisome”, ni wãcũsama.
Aꞌtiro waꞌaꞌque peꞌere wãcũsĩꞌrĩtisama. Dʉporopʉ Õꞌacʉ̃ cʉ̃ ucũse meꞌrã ʉꞌmʉse, aꞌti turi bajurẽcʉ niwĩ. Cʉ̃ dutiro meꞌrã diꞌta aco poꞌpeapʉ níꞌque bajuacaro niwʉ̃. Tojo nicã aco meꞌrã aꞌti turi cjase pĩꞌrĩ, bʉcʉacaro niwʉ̃.
Aco meꞌrãta tja Noé nícaterore Õꞌacʉ̃ aꞌti turire miocõꞌacʉ niwĩ. Cʉ̃ tojo weeꞌque meꞌrã “Õꞌacʉ̃ aꞌti turire dʉcayutojacʉ niwĩ”, ni masĩnoꞌo.
Aꞌtocatero nisepʉa majã ʉꞌmʉse nise, aꞌti diꞌta cjase pecameꞌe ʉ̃jʉ̃acõꞌanoꞌatje niꞌi. Beꞌro Õꞌacʉ̃ cʉ̃ ucũse meꞌrãta ʉ̃jʉ̃apeꞌocãꞌgʉ̃sami. Cʉ̃ masãrẽ beseatji nʉmʉ nicã, ñaꞌarãrẽ buꞌiri daꞌregʉ ʉ̃jʉ̃acõꞌagʉ̃sami.
Yʉꞌʉ mairã, aꞌtere wãcũña. Marĩ tʉꞌoñaꞌcã peꞌema, mil cʉ̃ꞌmarĩ yoabutiaꞌa. Õꞌacʉ̃ peꞌere mil cʉ̃ꞌmarĩ niꞌcã nʉmʉ weronojõ nisaꞌa. Niꞌcã nʉmʉ quẽꞌrã cʉ̃rẽ mejãrõta mil cʉ̃ꞌmarĩ weronojõ nisaꞌa. Niꞌcãrõnojõ ĩꞌasami.
Marĩ wiogʉ apaturi aꞌti nucũcãpʉ aꞌtiri nʉmʉ marĩ ne wãcũtiri nʉmʉ nirõsaꞌa. Niꞌcʉ̃ yajari masʉ̃ ñamipʉ wãcũña marĩrõ yajagʉ aꞌtigʉ weronojõ aꞌtigʉsami. Cʉ̃ dijatiri nʉmʉ aꞌtiro waꞌarosaꞌa. Pũrõ bʉsʉse meꞌrã nipeꞌtise ʉꞌmʉarõpʉ nise peꞌtia waꞌarosaꞌa. Nipeꞌtise ʉ̃jʉ̃peꞌtidija waꞌarosaꞌa. Aꞌti diꞌta cjase peꞌe quẽꞌrã, ʉ̃jʉ̃bajudutirosaꞌa.
“Nipeꞌtise ʉ̃jʉ̃peꞌtidija waꞌarosaꞌa” nisere tʉꞌo, ñaꞌarõ weesetisere duꞌu, Õꞌacʉ̃ ʉaro peꞌe añurõ weenuꞌcũrã.
Marĩ wiogʉ aꞌtiatjere eꞌcatise meꞌrã cʉ̃rẽ coꞌterã. Cʉ̃rẽ maata aꞌtidutirã, marĩ añurõ weepõtẽota basioro añurõ weerã. Cʉ̃ aꞌtiri nʉmʉ nicã, nipeꞌtise ʉꞌmʉarõ cjase ʉ̃jʉ̃peꞌtidijarosaꞌa. Nipeꞌtise aꞌti diꞌta cjase, ʉꞌmʉarõpʉ cjase sipipeꞌtirosaꞌa.
Marĩ peꞌe Õꞌacʉ̃ cʉ̃ “Ape maꞌma ʉꞌmʉse, maꞌma diꞌta weegʉti” níꞌquere coꞌteꞌe. Ti turipʉre nipeꞌtirã añuse diaꞌcʉ̃rẽ weerãsama.
Tojo weerã yʉꞌʉ mairã, cʉ̃ aꞌtisere coꞌterã, nipeꞌtise mʉsã weepõtẽorõ añurõ weeya. Aꞌtiro weecã, Jesú aꞌtigʉ, mʉsãrẽ añurã, buꞌiri moorã, añurõ ejeripõꞌrãtirãrẽ bocaejagʉsami.
Mʉsã aꞌtiro masĩña. Marĩ wiogʉ marĩrẽ pajañaꞌgʉ̃, marĩ yʉꞌrʉcã ʉasãgʉ̃ coꞌtewapamosami. Tojo weegʉ maata aꞌtitisami. Marĩ acaweregʉ Pablo marĩ maꞌigʉ̃ quẽꞌrã tojota mʉsãrẽ ojacʉ niwĩ. Õꞌacʉ̃ cʉ̃rẽ masĩse oꞌose meꞌrã tojo ojacʉ niwĩ.
Nipeꞌtise cʉ̃ ojaꞌque pũrĩnʉcʉ̃ Jesucristo apaturi aꞌtiatjere, tojo nicã marĩrẽ ñaꞌarõ weeticãꞌto nígʉ̃ ojasami. Apeye niꞌcãrẽ cʉ̃ ojaꞌque diasayʉꞌrʉaꞌa. Masĩtirã, tojo nicã ẽjõpeotutuatirã tere ãpẽrãrẽ weresuꞌriacãꞌsama. Na apeye Õꞌacʉ̃ ya pũrĩpʉ ojaꞌquere weresuꞌriaro weronojõ weesama. Tojo weerã buꞌiri daꞌrenoꞌrãsama.
Yʉꞌʉ mairã, yʉꞌʉ mʉsãrẽ na nisoorã weeatjere wereyutojapʉ. Mʉsã tojo weerã masĩtojaꞌa. Na ñaꞌarã mʉsãrẽ nisoori nírã, tʉꞌomasĩña. Tojo nicã mʉsãrẽ ẽjõpeotutuarã níꞌcãrãrẽ ẽjõpeoduꞌucã weeticãꞌto.
Marĩ wiogʉ Jesucristo marĩrẽ yʉꞌrʉogʉ peꞌere masĩnemoña. Cʉ̃ marĩrẽ maꞌimi nisere masĩrã, cʉ̃rẽ nemorõ ẽjõpeowãꞌcãña. Nipeꞌtirã niꞌcãrõacãrẽ, beꞌropʉ quẽꞌrãrẽ Jesucristore “Añuyʉꞌrʉami”, ninuꞌcũcãꞌrã. Tojota nirõʉaꞌa.
Tocãꞌrõta ojaꞌa.
Pedro
1-2 Yʉꞌʉ mʉsãrẽ Jesucristo ye cjasere, cʉ̃ nisetisere ojagʉ weeꞌe. Aꞌtiro niꞌi. Aꞌti turi weese dʉporo cʉ̃, cʉ̃ pacʉ meꞌrã nitojacʉ niwĩ. Beꞌro aꞌti turipʉre bajuacʉ niwĩ. Cʉ̃ catinuꞌcũgʉ̃ marĩrẽ catinuꞌcũcã weegʉ́ nimi. Ʉ̃sã cʉ̃rẽ ĩꞌawʉ̃. Cʉ̃ ucũsere tʉꞌowʉ. Ʉ̃sã basu warota cʉ̃rẽ ĩꞌabutiawʉ. Cʉ̃rẽ añurõ masĩwʉ̃. Tojo weerã cʉ̃rẽ ĩꞌaꞌquere mʉsãrẽ wereꞌe.
Ʉ̃sã marĩ pacʉ Õꞌacʉ̃ meꞌrã, tojo nicã cʉ̃ macʉ̃ Jesucristo meꞌrã añurõ nicãꞌa. Mʉsã quẽꞌrãrẽ tojota ʉasãsaꞌa. Tojo weerã ʉ̃sã ĩꞌaꞌquere, tʉꞌoꞌquere mʉsãrẽ wereꞌe.
Mʉsãrẽ añurõ eꞌcatiato nígʉ̃ aꞌti pũrĩrẽ ojaꞌa.
Jesucristo ʉ̃sãrẽ buꞌeꞌquere mʉsãrẽ wereturiaꞌa. Cʉ̃ aꞌtiro niwĩ: “Õꞌacʉ̃ añugʉ̃ nimi. Cʉ̃pʉre ne ñaꞌase marĩꞌi. Cʉ̃ sĩꞌose weronojõ nimi. Naꞌitĩꞌase weronojõ nitimi”, niwĩ.
Marĩ aꞌtiro nibosaꞌa: “Õꞌacʉ̃ meꞌrã añurõ nicãꞌa”, nibosaꞌa. Tojo nimirã ñaꞌarõ wéérã, nisoorã weesaꞌa. Marĩ weesetise, marĩ ye ucũse ʉseri meꞌrã tojo weesaꞌa.
Õꞌacʉ̃ añurõ weemi. Marĩ Õꞌacʉ̃ weronojõ añurõ wéérã pũrĩcã, ãpẽrã meꞌrã añurõ nisetimasĩꞌi. Cʉ̃ macʉ̃ Jesucristo wẽrĩse meꞌrã nipeꞌtise marĩ ñaꞌarõ nisetisere dʉcayunuꞌcũmi.
Marĩ ñaꞌase cʉomirã ñaꞌase mooꞌo nírã, marĩ basuta nisoorã weeꞌe. Marĩ wãcũse diacjʉ̃ niweꞌe.
Õꞌacʉ̃ queoro weenuꞌcũgʉ̃ marĩ ñaꞌarõ weeꞌquere diacjʉ̃ wereyʉꞌrʉcã, queorota marĩrẽ acobojogʉsami. Nipeꞌtise marĩ ñaꞌarõ weesetiꞌquere coepeꞌocʉ̃sami.
Õꞌacʉ̃ aꞌtiro nicʉ niwĩ: “Masã nipeꞌtirã ñaꞌarã nima”, nicʉ niwĩ. “Marĩ ñaꞌarõ weeweꞌe” nírã, “Õꞌacʉ̃ nisoosepijagʉ nimi”, nirã weebosaꞌa. Cʉ̃ ucũsere ẽjõpeotirã weronojõ nibosaꞌa.
Mʉsã yʉꞌʉ põꞌrã weronojõ niꞌi. Ñaꞌase weeticãꞌto nígʉ̃, mʉsãrẽ aꞌtere ojaꞌa. Marĩ ñaꞌarõ weecãma, Jesucristo cʉ̃ pacʉpʉre marĩrẽ ucũbosasami. “Narẽ acobojoya”, nisami. Jesucristo ñaꞌase moogʉ̃ nimi. Tojo weegʉ cʉ̃ marĩrẽ sẽrĩbosamasĩsami.
Jesucristo wẽrĩse meꞌrã marĩ ñaꞌarõ weeꞌquere acobojose bocacãrã niwʉ̃. Marĩ diaꞌcʉ̃ acobojose bocamasĩtisaꞌa. Nipeꞌtirã aꞌti turicjãrã acobojose bocamasĩsama.
Marĩ masĩꞌi, Õꞌacʉ̃ dutisere wéérã, cʉ̃rẽ ĩꞌawãꞌnoꞌsaꞌa.
Marĩ aꞌtiro nibosaꞌa: “Õꞌacʉ̃rẽ masĩꞌi.” Tojo nimirã cʉ̃ dutisere weetirã, nisoosepijarã nibosaꞌa.
Cʉ̃ dutiro wéérã, Õꞌacʉ̃rẽ queorota ẽjõpeosaꞌa. Tojo weerã marĩ Õꞌacʉ̃ meꞌrã niꞌi nisere masĩꞌi.
“Marĩ Õꞌacʉ̃ meꞌrã niꞌi” nírã, Jesucristo weesetiꞌcaronojõta weesiruturoʉaꞌa.
Acawererã, yʉꞌʉ mʉsãrẽ ojase apeye maꞌma dutise mejẽta niꞌi. Todʉporopʉ mʉsã dutise cʉoꞌquereta ojaꞌa. Aꞌte mʉsã tʉꞌoꞌquepʉ niꞌi.
Tojo nimirõ, yʉꞌʉ mʉsãrẽ ojase maꞌma dutise weronojõ waꞌaꞌa. Aꞌmerĩ maꞌisere wãmepeogʉ weeꞌe. Todʉporopʉ marĩ aꞌmerĩ maꞌitirã, ñaꞌarã niwʉ̃. Naꞌitĩꞌarõpʉ nirã́ weronojõ niwʉ̃. Niꞌcãrõacãrẽ aꞌte duꞌunoꞌrõ weeꞌe. Aꞌtocaterore marĩ aꞌmerĩ maꞌírã, boꞌreyuropʉ nirã́ weronojõ niꞌi. Te aꞌmerĩ maꞌisere Jesucristo meꞌrã masĩnoꞌo. Tojo nicã mʉsã meꞌrã masĩnoꞌo.
Marĩ aꞌtiro nibosaꞌa: “Yʉꞌʉ pũrĩcã añurõ Õꞌacʉ̃ dutiro weenuꞌcũcãꞌa.” Tojo nimigʉ̃ ãpẽrãrẽ maꞌitigʉ, todʉporopʉ naꞌitĩꞌarõpʉ níꞌcaro weronojõta nicãꞌsaꞌa tja.
Marĩ ãpẽrãrẽ maꞌitirã, naꞌitĩꞌarõpʉ nirã́ weronojõ nisetisaꞌa. Marĩ ñaꞌarõ weese buꞌiri caperi bajunoꞌtirã weronojõ nisaꞌa. Tojo weerã “Aꞌtiro peꞌe ʉaꞌa”, nímasĩtisaꞌa.
12-14 Yʉꞌʉ mʉsã nipeꞌtirãrẽ ojagʉti. Jesucristo cʉ̃ wẽrĩse wapa Õꞌacʉ̃ mʉsã ñaꞌarõ weeꞌquere acobojocʉ niwĩ. Mʉsã Õꞌacʉ̃rẽ masĩꞌi. Bʉcʉrã, mʉsãrẽ ojaꞌa. Jesucristore ne waropʉ dʉꞌpocã́tiꞌcʉre ẽjõpeoyucã, ojaꞌa. Maꞌmapjia, mʉsã wãcũtutuarã niꞌi. Õꞌacʉ̃ ye ucũsere tʉꞌo ẽjõpeoꞌo. Wãtĩrẽ docaqueꞌacã weecãrã niwʉ̃. Tojo weegʉ mʉsãrẽ ojaꞌa.
15-16 Aꞌti ʉmʉco cjase Õꞌacʉ̃ ye mejẽta niꞌi. Aꞌtere wãcũnʉrʉ̃ticãꞌña. Ñaꞌarõ wãcũse, aꞌmetãrãsĩꞌrĩse, ʉaripejase, ãpẽrã yʉꞌrʉoro nicãꞌgʉ̃ nisĩꞌrĩse ñaꞌa niꞌi. Aꞌte nipeꞌtise aꞌti ʉmʉco cjase niꞌi. “Tere weerãti”, niticãꞌña. Noꞌo aꞌtere weesĩꞌrĩgʉ̃nojõ marĩ pacʉ Õꞌacʉ̃rẽ maꞌitisami.
Aꞌti turi peꞌtiwãꞌcãrõ weeꞌe. Nipeꞌtise ñaꞌarõ weesĩꞌrĩ ʉaripejase quẽꞌrã peꞌtia waꞌarosaꞌa. Õꞌacʉ̃ dutiro weerã́ pũrĩcã ne peꞌtitirãsama. Cʉ̃ tiropʉ ninuꞌcũcãꞌrãsama.
Nisoori masã ye quetire weregʉti. Aꞌti ʉmʉco peꞌtiro weeꞌe. Aꞌti turi peꞌtise dʉporo niꞌcʉ̃ Jesucristore ĩꞌatuꞌtigʉ aꞌtigʉsami. Mʉsã aꞌtere tʉꞌotojacãrã niwʉ̃. Pãjãrã cʉ̃ weronojõ nirã́ nitojama. Tojo weerã marĩ aꞌti turi maata peꞌtiatjere masĩꞌi.
Na cʉ̃rẽ ĩꞌatuꞌtirã marĩ meꞌrãcjãrãta nicãꞌmiwã. Beꞌro, na Jesucristo ye quetire ẽjõpeotirã, marĩrẽ dʉcawatia waꞌawã. Na marĩ meꞌrãcjãrã waro mejẽta níꞌcãrã niwã. Marĩ meꞌrãcjãrã nírã pũrĩcã, marĩ meꞌrãta nibosama. Na tojo dʉcawaticã ĩꞌarã, marĩ narẽ ĩꞌamasĩꞌi. Marĩ meꞌrãcjãrã mejẽta nicãrã niwã.
Jesucristo mʉsãrẽ Espíritu Santure oꞌócʉ niwĩ. Tojo weerã mʉsã diacjʉ̃ cjase, Jesucristo ye quetire masĩpeꞌticãꞌsaꞌa.
Cʉ̃ ye quetire masĩtirãrẽ ojagʉ weeweꞌe. Mʉsã Jesucristo yere queoro masĩsaꞌa. Tojo weegʉ mʉsãrẽ ojaꞌa. Mʉsã masĩꞌi, cʉ̃ ye queti nisoose mejẽta niꞌi.
Nisoosepijagʉ aꞌtiro nisami: “Jesú Õꞌacʉ̃ beseꞌcʉ mejẽta nimi”, nisami. Tojo bʉsʉgʉ cʉ̃rẽ ĩꞌatuꞌtiri masʉ̃ nimi. Marĩ pacʉ Õꞌacʉ̃rẽ, cʉ̃ macʉ̃ Jesucristore teesami.
Noꞌo cʉ̃ macʉ̃ Jesucristore ʉatirã, cʉ̃ pacʉ quẽꞌrãrẽ moosama. Marĩ Jesucristore Õꞌacʉ̃ beseꞌcʉ nimi nírã, Õꞌacʉ̃ põꞌrã niꞌi.
Tojo weerã mʉsã ne waro tʉꞌoꞌque Jesucristo ye quetire wãcũnʉrʉ̃ña. Mʉsã cʉ̃ ye quetire ẽjõpeonuꞌcũrã, Õꞌacʉ̃ meꞌrã, cʉ̃ macʉ̃ Jesucristo meꞌrã añurõ nicãꞌrãsaꞌa.
Jesucristo marĩrẽ aꞌtiro nicʉ niwĩ: “Catinuꞌcũatjere oꞌogʉti”, nicʉ niwĩ.
Mʉsãrẽ nisoori masã ye quetire ojatojapʉ.
Mʉsã Espíritu Santu Jesucristo oꞌóꞌcʉre cʉotojaꞌa. Cʉ̃ basu nipeꞌtisere nisooro marĩrõ mʉsãrẽ buꞌemi. “Ʉ̃sãrẽ ãpẽrã buꞌeato”, nitisaꞌa. Cʉ̃ buꞌeronojõta Jesucristo meꞌrã añurõ nicãꞌña.
Niꞌcãrõacã quẽꞌrãrẽ cʉ̃ meꞌrã ninuꞌcũcãꞌña. Marĩ tojo wéérã, cʉ̃ aꞌti nucũcãpʉ aꞌticã, cʉ̃rẽ põtẽrĩrã ĩꞌaʉcʉasome. Bopoyasome.
Mʉsã Jesucristo añurõ weesere masĩtojaꞌa. Tojo weerã nipeꞌtirã añurõ weerã́ Õꞌacʉ̃ põꞌrã nima nisere masĩnoꞌo.
Ĩꞌarẽ mʉsã Õꞌacʉ̃ marĩ pacʉ marĩrẽ maꞌisere. Marĩrẽ maꞌígʉ̃, “Yʉꞌʉ põꞌrã” ni ẽjõpeosami. Tojo nírõnojõta marĩ cʉ̃ põꞌrã niꞌi. Ãpẽrã aꞌti turicjãrã Õꞌacʉ̃rẽ masĩtitjĩarã, marĩ cʉ̃rẽ ẽjõpeorã weesetisere masĩtisama.
Acawererã, marĩ Õꞌacʉ̃ põꞌrã nitojaꞌa. Cʉ̃ põꞌrã nimirã, beꞌropʉ marĩ deꞌro waꞌatjere añurõ masĩnoꞌña marĩꞌi yujupʉ. Aꞌte diaꞌcʉ̃rẽ masĩꞌi. Marĩ Jesucristo aꞌticã, cʉ̃ bajusere ĩꞌarãsaꞌa. Cʉ̃rẽ ĩꞌarã, cʉ̃ weronojõ waꞌarãsaꞌa.
Jesucristore ne ñaꞌase marĩꞌi. Marĩ quẽꞌrã cʉ̃ weronojõ añurã waꞌarãsaꞌa niatjere wãcũꞌu. Tojo weerã marĩ ñaꞌarõ weesetiꞌquere dʉcayuwãꞌcãrã weeꞌe.
Ñaꞌarõ weesetise Õꞌacʉ̃ dutiꞌquere yʉꞌrʉnʉꞌcãse niꞌi. Nipeꞌtirã ñaꞌarõ weerã́ Õꞌacʉ̃rẽ yʉꞌrʉnʉꞌcãrã weema.
Mʉsã masĩtojaꞌa, marĩ ñaꞌarõ weeꞌquere cõꞌagʉ̃ Jesucristo aꞌti nucũcãpʉre aꞌticʉ niwĩ. Ne cʉ̃rẽ cãꞌrõacã ñaꞌase marĩꞌi.
Tojo weerã nipeꞌtirã cʉ̃ meꞌrã ninuꞌcũrã ñaꞌarõ weesetitisama. Ñaꞌarõ weerã́ peꞌe Jesucristore masĩtisama.
Mʉsã tʉꞌomasĩña. Ãpẽrã mʉsãrẽ maasoocã, ẽjõpeoticãꞌña. Jesucristo añugʉ̃ nimi. Tojo weerã cʉ̃ weronojõ nirã́ masã añurã nima.
Wãtĩ ne waropʉta ñaꞌagʉ̃ nimʉjãtiꞌcʉ nimi. Tojo weerã ñaꞌarõ weesetirã cʉ̃ yarã nima. Jesucristo Õꞌacʉ̃ macʉ̃ wãtĩ ñaꞌarõ weesere cõꞌagʉ̃ aꞌtigʉ aꞌti turipʉre aꞌticʉ niwĩ.
Õꞌacʉ̃ cʉ̃ põꞌrãrẽ cʉ̃ weronojõ niseticã weecʉ niwĩ. Tojo weerã Õꞌacʉ̃ põꞌrã ñaꞌasere weenuꞌcũtima.
Marĩ Õꞌacʉ̃ põꞌrãrẽ, wãtĩ yarãrẽ aꞌtiro ĩꞌadʉcawaamasĩꞌi. Noꞌo ãpẽrãrẽ maꞌitirã, ñaꞌarõ weesetirãrẽ “Wãtĩ yarã nima”, niꞌi. Ãpẽrãrẽ maꞌírã añurõ weesetirã peꞌere “Õꞌacʉ̃ põꞌrã nima”, niꞌi.
Aꞌmerĩ maꞌirõʉaꞌa nise queti mʉsã ne waro maata tʉꞌoꞌque niꞌi.
Dʉporocjʉ̃pʉ Caĩ́ wãmetigʉ weronojõ niticãꞌrã. Cʉ̃ wãtĩ yagʉ nígʉ̃, cʉ̃ acabiji Abere wẽjẽcʉ niwĩ. ¿Deꞌro weegʉ cʉ̃rẽ wẽjẽpari? Caĩ́ cʉ̃ weesetise ñaꞌase nicaro niwʉ̃. Cʉ̃ acabiji weese peꞌe añuse nicaro niwʉ̃. Te buꞌiri cʉ̃rẽ ʉogʉ, wẽjẽcʉ niwĩ.
Ãpẽrã mʉsã añurõ weesetisere ĩꞌáʉorã, ĩꞌatuꞌtibosama. Na Caĩ́ cʉ̃ acabijire ʉoꞌcaro weronojõ weerã weesama. Na mʉsãrẽ ĩꞌatuꞌticã, ʉcʉaticãꞌña.
Noꞌo ãpẽrãrẽ ĩꞌatuꞌtigʉnojõ masãrẽ wẽjẽcõꞌarĩ masʉ̃ weronojõ nimi. Mʉsã masĩꞌi, ne niꞌcʉ̃ masãrẽ wẽjẽcõꞌarĩ masʉ̃ catinuꞌcũsere moosami. Mʉsã cʉ̃ weronojõ niticãꞌña.
Jesucristo marĩ ye niatjere wẽrĩcʉ niwĩ. Tojo weerã marĩ aꞌmerĩ maꞌisere masĩꞌi. Noꞌo ãpẽrãrẽ maꞌírã, marĩ ya catiri ʉmʉcore wãcũnʉrʉ̃tisaꞌa. Narẽ weetamurã, marĩ quẽꞌrã wẽrĩmasĩꞌi.
Marĩ apeyenojõ cʉomirã, pajasecʉorãrẽ oꞌotirã, ¿deꞌro wee “Õꞌacʉ̃rẽ maꞌiꞌi”, nibosaʉ?
Buꞌi, marĩ ye ucũse ʉseri meꞌrã diaꞌcʉ̃ “Narẽ maꞌiꞌi”, niticãꞌrõʉaꞌa. Narẽ añurõ weetamurõʉaꞌa. Te meꞌrã marĩ narẽ maꞌisere ĩꞌomasĩꞌi.
19-20 Apetero marĩ aꞌtiro wãcũsaꞌa: “Yʉꞌʉ ñaꞌayʉꞌrʉagʉ nisaꞌa.” Tojo wãcũmirã, marĩ ãpẽrãrẽ maꞌírã, Õꞌacʉ̃ meꞌrã uiro marĩrõ nímasĩꞌi. Marĩ cʉ̃ põꞌrã niꞌi. Cʉ̃ marĩ wãcũsere masĩpeꞌocãꞌsami. Cʉ̃ marĩ ñaꞌarõ weeꞌquere acobojosami.
21-22 Marĩ ne buꞌiri moosaꞌa ni tʉꞌoñaꞌrã, uise marĩrõ Õꞌacʉ̃rẽ sẽrĩmasĩꞌi. Cʉ̃ dutisere, cʉ̃ ʉasere weecã, Õꞌacʉ̃ nipeꞌtise marĩ sẽrĩsere yʉꞌtigʉsami.
Cʉ̃ dutiꞌque aꞌte niꞌi. Cʉ̃ macʉ̃ Jesucristore ẽjõpeodutimi. Tojo nicã cʉ̃ dutiꞌcaronojõta marĩrẽ aꞌmerĩ maꞌidutimi.
Marĩ cʉ̃ dutiꞌquere wéérã, cʉ̃ meꞌrã añurõ nicãꞌa. Cʉ̃ quẽꞌrã marĩ meꞌrã añurõ nicãꞌmi. Marĩrẽ Espíritu Santure oꞌocʉ niwĩ. Tojo weerã cʉ̃ marĩ meꞌrã nisere masĩꞌi.
Acawererã, Õꞌacʉ̃ yere wereri masã mʉsã tiropʉ buꞌerã etacã, na weresere “¿Diacjʉ̃ta Õꞌacʉ̃ ye nimitito?” ni ĩꞌaña. Ãpẽrã Õꞌacʉ̃ oꞌóꞌcãrã nitima. Nipeꞌtirãpʉre ẽjõpeoticãꞌña. Na Espíritu Santure moomirã, tojo nimaꞌacãꞌbosama. Aꞌti ʉmʉcopʉre noꞌo ʉaro nisoori masã nibiꞌacãꞌma. “Õꞌacʉ̃ yere wererã weeꞌe”, ni bʉsʉsijama.
Mʉsã na diacjʉ̃ wererãrẽ aꞌtiro ĩꞌabeseya. Na “Jesucristo aꞌti upʉ meꞌrã bajuacʉ nimi”, nisama. Tojo ẽjõpeorã, Espíritu Santure cʉorã nima. Narẽ ẽjõpeoya.
Ãpẽrã tojo ẽjõpeotirã, Espíritu Santure mooma. Mejõ cʉ̃rẽ peꞌsutima. Mʉsã Jesucristore ĩꞌatuꞌtigʉ cʉ̃ aꞌtiatjere tʉꞌotojapã. Na cʉ̃ weronojõ nirã́ aꞌti diꞌtapʉre nitojama.
Nisoori masã wãtĩ yarã nima. Õꞌacʉ̃ wãtĩ nemorõ tutuami. Mʉsã Õꞌacʉ̃ yarã niꞌi. Tojo weerã mʉsã na ucũsere ẽjõpeoticãrã niwʉ̃.
Nisoori masã aꞌti turicjãrã aꞌti ʉmʉco cjase diaꞌcʉ̃rẽ buꞌesama. Na weronojõ nirã́ta na buꞌesere tʉꞌosama.
Marĩ pũrĩcã Õꞌacʉ̃ põꞌrã niꞌi. Cʉ̃ põꞌrã nirã́ marĩ buꞌesere tʉꞌosama. Cʉ̃ põꞌrã nitirã tʉꞌotisama. Tojo weerã marĩ diacjʉ̃ cjase ẽjõpeorãrẽ, diacjʉ̃ nitisere ẽjõpeorãrẽ ĩꞌabesemasĩꞌi. “Ãꞌrãta nima diacjʉ̃ cjasere ẽjõpeorã”, nímasĩꞌi. “Na nima diacjʉ̃ cjasere ẽjõpeotirã”, ni ĩꞌadʉcawaamasĩꞌi.
7-8 Acawererã, Õꞌacʉ̃ masãrẽ maꞌimi. Tojo weerã marĩ quẽꞌrã aꞌmerĩ maꞌirõʉaꞌa. Aꞌmerĩ mairãnojõ Õꞌacʉ̃ põꞌrã nima. Na Õꞌacʉ̃rẽ masĩma. Noꞌo maꞌise moorãnojõ Õꞌacʉ̃rẽ ne masĩtima.
Cʉ̃ marĩrẽ maꞌisere ĩꞌogʉ̃, cʉ̃ macʉ̃ niꞌcʉ̃ nigʉ̃rẽ aꞌti turipʉre oꞌócʉ niwĩ. Marĩ catinuꞌcũatjere wéégʉ tojo weecʉ niwĩ.
Yʉꞌʉ maꞌisere ucũgʉ̃, marĩ Õꞌacʉ̃rẽ maꞌisere ucũgʉ̃ mejẽta weeꞌe. Cʉ̃ peꞌe marĩrẽ maꞌisere ucũgʉ̃ weeꞌe. Cʉ̃ marĩrẽ maꞌígʉ̃, marĩ ñaꞌarõ weeꞌquere acobojodutigʉ cʉ̃ macʉ̃rẽ oꞌócʉ niwĩ. Cʉ̃ meꞌrã marĩ acobojose bocaꞌa.
Acawererã, Õꞌacʉ̃ marĩrẽ maꞌiꞌcaronojõta marĩ quẽꞌrã ãpẽrãrẽ maꞌirõʉaꞌa.
Aꞌti ʉmʉcopʉre ne niꞌcʉ̃ Õꞌacʉ̃rẽ ĩꞌaꞌcʉ marĩmi. Marĩ cʉ̃rẽ ĩꞌatiꞌcãrã nimirã, ãpẽrãrẽ maꞌírã, cʉ̃ marĩpʉre nisere masĩꞌi. Cʉ̃ marĩrẽ maꞌiꞌque ye buꞌiri ãpẽrãrẽ queoro maꞌita basioꞌo.
Õꞌacʉ̃ marĩrẽ Espíritu Santure oꞌocʉ niwĩ. Tojo weerã marĩ Õꞌacʉ̃ marĩpʉre nisere masĩꞌi. Marĩ quẽꞌrã cʉ̃pʉreta niꞌi.
Õꞌacʉ̃ macʉ̃rẽ ʉ̃sã basuta ĩꞌawʉ̃. Cʉ̃rẽ aꞌti turipʉre marĩ ñaꞌarõ wee nisetimiꞌcãrãrẽ yʉꞌrʉweticã weedutigʉ oꞌócʉ niwĩ. Tojo weerã mʉsãrẽ aꞌtere wereꞌe.
Noꞌo nipeꞌtirã “Jesú Õꞌacʉ̃ macʉ̃ nimi” nirãnojõ Õꞌacʉ̃ meꞌrã nima. Cʉ̃ quẽꞌrã napʉre nimi.
Õꞌacʉ̃ marĩrẽ maꞌisere masĩꞌi. Cʉ̃ nipeꞌtirãrẽ maꞌimi. Noꞌo ãpẽrãrẽ maigʉ̃nojõ añurõ Õꞌacʉ̃ meꞌrã nimi. Õꞌacʉ̃ quẽꞌrã cʉ̃ meꞌrã nimi.
Marĩ Õꞌacʉ̃ meꞌrã nírã, queoro maꞌimasĩꞌi. Jesucristo aꞌti turipʉ nicã, cʉ̃ pacʉ quẽꞌrã cʉ̃ meꞌrã nicʉ niwĩ. Cʉ̃ meꞌrã níꞌcaronojõta marĩ meꞌrã quẽꞌrãrẽ Õꞌacʉ̃ nimi. Tojo weerã marĩ aꞌti turicjãrãrẽ beseatji nʉmʉ nicã, cʉ̃rẽ ne uisome.
Aꞌmerĩ mairã tirore uise marĩꞌi. Uise cʉorã tiro peꞌere ne aꞌmerĩ maꞌise marĩꞌi. Marĩ uise meꞌrã buꞌiritirã weronojõ tʉꞌoñaꞌa. Noꞌo uigʉnojõ aꞌmerĩ maꞌimasĩtimi.
Õꞌacʉ̃ marĩrẽ maꞌimʉꞌtãcʉ niwĩ. Tojo weerã marĩ cʉ̃rẽ maꞌiꞌi.
Marĩ Õꞌacʉ̃rẽ maꞌimirã, ãpẽrãrẽ ĩꞌatuꞌtirã, nisoosebʉcʉrã niꞌi. Masã marĩ ĩꞌarã waromarĩcãrẽ maꞌitirã, nemorõ Õꞌacʉ̃ bajutigʉ pũrĩcãrẽ maꞌita basiotisaꞌa.
Jesucristo marĩrẽ aꞌtiro dutiwĩ: “Õꞌacʉ̃rẽ maꞌírã, ãpẽrã quẽꞌrãrẽ maꞌirõʉaꞌa”, niwĩ.
Nipeꞌtirã “Jesú Õꞌacʉ̃ beseꞌcʉ nimi” ni ẽjõpeorãnojõ Õꞌacʉ̃ põꞌrã nima. Ãpẽrãrẽ maꞌírã, na põꞌrã quẽꞌrãrẽ maꞌirõʉaꞌa.
Õꞌacʉ̃rẽ maꞌírã, cʉ̃ dutiꞌquere weerã weeꞌe. Cʉ̃ dutise diasaweꞌe, weeta basiopũrĩcãꞌsaꞌa.
Marĩ Õꞌacʉ̃ põꞌrã aꞌti turi cjase ñaꞌasere weeweꞌe. Jesucristore ẽjõpeose meꞌrã añurõ weeta basioꞌo.
Marĩ Jesucristore “Õꞌacʉ̃ macʉ̃ nimi”, ni ẽjõpeoꞌo. Te meꞌrã diaꞌcʉ̃ aꞌti ʉmʉco cjase ñaꞌasere cãꞌmotaꞌamasĩsaꞌa.
Jesucristo Õꞌacʉ̃ macʉ̃ nimi. Cʉ̃ aꞌti turipʉ nicã, Juã wãmeyeri masʉ̃ cʉ̃rẽ wãmeyewĩ. Cʉ̃rẽ wãmeyegʉ, aco meꞌrã wãmeyewĩ. Beꞌro cʉ̃ curusapʉ wẽrĩwĩ. Aꞌtiro weese meꞌrã cʉ̃ Õꞌacʉ̃ macʉ̃ nisere ĩꞌowĩ. Cʉ̃rẽ wãmeyeꞌque meꞌrã diaꞌcʉ̃ ĩꞌotiwĩ. Cʉ̃ wẽrĩse meꞌrã quẽꞌrãrẽ ĩꞌowĩ. Espíritu Santu Jesucristo Õꞌacʉ̃ macʉ̃ nisere ĩꞌomi. Cʉ̃́ta diacjʉ̃ cjasere weregʉ nimi.
Aꞌte quetire na basuta ĩꞌoma. Na iꞌtiarã ʉꞌmʉsepʉ nima: pacʉ, macʉ̃, tojo nicã Espíritu Santu. Ãꞌrã iꞌtiarãpʉ dʉcawatimirã, niꞌcʉ̃ta nimi.
Aꞌti nucũcãpʉre Espíritu Santu werese meꞌrã Jesú Õꞌacʉ̃ macʉ̃ nimi nisere masĩꞌi. Tojo nicã Jesú cʉ̃ Õꞌacʉ̃ macʉ̃ nisere cʉ̃ wãmeyenoꞌque meꞌrã, cʉ̃ wẽrĩꞌque meꞌrã ĩꞌocʉ niwĩ.
Masã na ĩꞌaꞌquere werecãmarĩcãrẽ, marĩ ẽjõpeoꞌo. Õꞌacʉ̃ cʉ̃ macʉ̃ yere werecã pũrĩcãrẽ, nemorõ ẽjõpeoroʉaꞌa. Cʉ̃ masã ucũse nemorõ queoro weremi.
10-12 Õꞌacʉ̃ marĩrẽ cʉ̃ macʉ̃ meꞌrã catinuꞌcũsere oꞌocʉ niwĩ. Tojo weerã cʉ̃ macʉ̃rẽ ẽjõpeorã cʉ̃ meꞌrã catinuꞌcũrãsama. Cʉ̃ macʉ̃rẽ ẽjõpeotirã ne cʉ̃ meꞌrã catinuꞌcũsome. Marĩ Jesucristo ye quetire diacjʉ̃ta niꞌi nírã, cʉ̃rẽ ẽjõpeorã weeꞌe. Ãpẽrã aꞌtere ẽjõpeotirãnojõ “Õꞌacʉ̃ nisoogʉ nimi”, nirã weema.
Mʉsã Õꞌacʉ̃ macʉ̃rẽ ẽjõpeorãrẽ tere ojapʉ. Mʉsã catinuꞌcũrãsaꞌa nisere masĩato nígʉ̃ tojo ojapʉ.
Marĩ masĩꞌi, Õꞌacʉ̃ cʉ̃ ʉaronojõ marĩ sẽrĩcã, marĩ sẽrĩsere tʉꞌosami. “Marĩ sẽrĩsere tʉꞌosami” ni masĩrã, cʉ̃rẽ uise marĩrõ sẽrĩmasĩꞌi.
“Õꞌacʉ̃ marĩ sẽrĩsere tʉꞌosami” ni masĩrõnojõta “Cʉ̃ marĩ sẽrĩꞌque quẽꞌrãrẽ oꞌotojami”, ninoꞌo.
Apetero Jesucristore ẽjõpeogʉ ñaꞌarõ weesami. Cʉ̃ tojo weecã ĩꞌarã, Õꞌacʉ̃rẽ sẽrĩbosaya. Marĩ sẽrĩbosacã, Õꞌacʉ̃ yʉꞌtigʉsami. Cʉ̃rẽ dʉcayugʉsami tja. Apeye pũrĩcã ñaꞌabutiaro weese niꞌi. Téma “Sẽrĩbosaya” niña marĩꞌi. Tere weerã́ Õꞌacʉ̃ tiropʉ waꞌasome.
Nipeꞌtise ñaꞌase Õꞌacʉ̃rẽ yʉꞌrʉnʉꞌcãse niꞌi. Yʉꞌʉ nírõnojõta apeye ñaꞌarõ weesere Õꞌacʉ̃ acobojogʉsami. Apeye ñaꞌabutiaro weesere acobojosome.
Marĩ masĩꞌi, Õꞌacʉ̃ põꞌrãrẽ Jesucristo añurõ coꞌtenuꞌcũcãꞌmi. Tojo weerã na ñaꞌarõ weenuꞌcũtisama. Wãtĩ quẽꞌrã Jesucristo coꞌteyucã, narẽ ñaꞌarõ weemasĩtisami.
Marĩ Õꞌacʉ̃ põꞌrã nisere, tojo nicã wãtĩ nipeꞌtiro aꞌti turicjãrã wiogʉ nimi nisere masĩꞌi.
Apeye quẽꞌrãrẽ, Õꞌacʉ̃ macʉ̃ cʉ̃ aꞌtiꞌquere masĩꞌi. Cʉ̃ marĩrẽ Õꞌacʉ̃ diacjʉ̃ nigʉ̃rẽ masĩdutigʉ tʉꞌomasĩse oꞌocʉ niwĩ. Marĩ Jesucristo meꞌrã nírã, cʉ̃ pacʉ Õꞌacʉ̃pʉreta niꞌi. Jesucristo Õꞌacʉ̃ nimi. Cʉ̃́ta catinuꞌcũgʉ̃ marĩ catinuꞌcũatjere oꞌomi.
Apeye, masã na queose yee ẽjõpeoꞌquenojõrẽ ẽjõpeoticãꞌña. Õꞌacʉ̃ seꞌsarore ẽjõpeoya. Nipeꞌtise apeyenojõ yʉꞌrʉoro Õꞌacʉ̃rẽ maꞌiña.
Tojota weeroʉasaꞌa.
Tocãꞌrõta ojaꞌa.
Juã
Yʉꞌʉ Jesucristore ẽjõpeorãrẽ sʉꞌori nirĩ masʉ̃ niꞌi. Yʉꞌʉ mʉꞌʉrẽ Õꞌacʉ̃ beseꞌcore ojaꞌa. Mʉꞌʉ põꞌrã quẽꞌrãrẽ ojaꞌa. Yʉꞌʉ mʉsãrẽ diacjʉ̃ta maꞌiꞌi. Yʉꞌʉ seꞌsaro mʉsãrẽ maꞌigʉ̃ weeweꞌe. Nipeꞌtirã diacjʉ̃ cjase Jesucristo ye quetire tʉꞌoꞌcãrã mʉsãrẽ maꞌima.
Cʉ̃ ye quetire ʉ̃sã ye ejeripõꞌrãrĩpʉ cʉoꞌo. Tojo weerã mʉsãrẽ pũrõ maꞌiꞌi. Te quetire cʉonuꞌcũcãꞌrãsaꞌa.
Marĩ pacʉ Õꞌacʉ̃, tojo nicã cʉ̃ macʉ̃ Jesucristo marĩ wiogʉ mʉsãrẽ aꞌtiro weeato. Añurõ wee, mʉsãrẽ pajañaꞌa, ejerisãjãcã weeato. Tere wéégʉ, diacjʉ̃ nise maꞌise meꞌrã weeato.
Niꞌcãrẽrã mʉꞌʉ põꞌrãrẽ bocaejawʉ. Narẽ diacjʉ̃ Õꞌacʉ̃ dutiꞌcaronojõta weecã ĩꞌawʉ̃. Tere ĩꞌagʉ̃, pũrõ eꞌcatiwʉ.
Niꞌcãrõacã mʉꞌʉrẽ nigʉ̃ti. Marĩ aꞌmerĩ maꞌirõʉaꞌa. Aꞌte apeye maꞌma dutise mejẽta niꞌi. Maata marĩ cʉoꞌque niꞌi.
Marĩ aꞌmerĩ maꞌírã, Õꞌacʉ̃ dutisere weerã weeꞌe. Cʉ̃ marĩrẽ aꞌmerĩ maꞌiduticʉ niwĩ. Aꞌte mʉsã tʉꞌotojaꞌquepʉ niꞌi.
Aꞌti turipʉre pãjãrã weremaasoosijari masã nima. Na, “Jesucristo masʉ̃ marĩ weronojõ upʉtigʉ aꞌticʉ niwĩ” nisere ẽjõpeotima. Náta Jesucristore ĩꞌatuꞌtiri masã nima.
Mʉsã tʉꞌomasĩña. Na weresere ẽjõpeoticãꞌña. Mʉsã tere ẽjõpeorã, Õꞌacʉ̃ mʉsãrẽ oꞌoboꞌquere bajuriorã weebosaꞌa. Na weresere tʉꞌotirã peꞌe, Õꞌacʉ̃ nipeꞌtise mʉsãrẽ oꞌoatjere bocarãsaꞌa. Cʉ̃ mʉsãrẽ añurõ weese wapa oꞌogʉsami.
Jesucristo buꞌeꞌque diaꞌcʉ̃rẽ buꞌetigʉ, noꞌo cʉ̃ ʉaro, yʉꞌrʉoro weremorẽsuꞌugʉnojõ Õꞌacʉ̃rẽ moomi. Jesucristo cʉ̃ buꞌeꞌque seꞌsarore weregʉ Õꞌacʉ̃ meꞌrã añurõ nisami. Tojo nicã cʉ̃ macʉ̃ meꞌrã añurõ nicãꞌmi.
Mʉsã narẽ tojo nírã, na meꞌrãcjãrã waꞌarã weebosaꞌa. Mʉsã na ñaꞌarõ weesere buꞌipejarã weebosaꞌa.
Yʉꞌʉ peje waro nisĩꞌrĩse cʉomiꞌi, cʉogʉ peꞌe. Aꞌti pũrĩpʉre ojasome. Yʉꞌʉ basuta topʉ waꞌa, mʉsã meꞌrã ucũgʉ̃ti. Marĩ tojo wéérã, eꞌcatirãsaꞌa.
Mʉꞌʉ acabijo põꞌrã mʉꞌʉrẽ añudutima. Co quẽꞌrã Õꞌacʉ̃ beseꞌco nimo.
Tocãꞌrõta ojaꞌa.
Juã
Yʉꞌʉ Jesucristore ẽjõpeorãrẽ sʉꞌori nirĩ masʉ̃ niꞌi. Gayo yʉꞌʉ meꞌrãcjʉ̃ yʉꞌʉ ʉpʉtʉ maigʉ̃rẽ, mʉꞌʉrẽ ojaꞌa. Mʉꞌʉrẽ diacjʉ̃ta maꞌiꞌi.
Yʉꞌʉ mʉꞌʉrẽ Õꞌacʉ̃rẽ sẽrĩbosagʉ weeꞌe. “Nipeꞌtise mʉꞌʉ ye cjase añurõ waꞌato. Mʉꞌʉ Õꞌacʉ̃rẽ ẽjõpeose añurõ waꞌaronojõta waꞌato. Apeye quẽꞌrã, duti mʉꞌʉrẽ waꞌaticãꞌto”, ni sẽrĩbosaꞌa Õꞌacʉ̃rẽ.
Yʉꞌʉ pũrõ eꞌcatiꞌi. Ãpẽrã Jesure ẽjõpeorã mʉꞌʉ ye quetire miiejawã. Mʉꞌʉ añurõ Õꞌacʉ̃ ʉaro weenuꞌcũgʉ̃ weeaporo.
Yʉꞌʉ buꞌeꞌcʉ queoro weecã tʉꞌogʉ, eꞌcatiyʉꞌrʉasaꞌa. ¿Deꞌro wee yʉꞌʉ mʉꞌʉrẽ nemorõ eꞌcatimasĩbosaʉ?
Mʉꞌʉ nipeꞌtirã ãpẽrã mʉꞌʉ tiropʉ ejarãrẽ añurõ weesetigʉ weeaporo. Ʉpʉtʉ waro apesecjãrã mʉꞌʉ ĩꞌamasĩtirãrẽ weetamuaporo.
Na ʉ̃sã nerẽwʉaropʉ mʉꞌʉ ye cjasere, ãpẽrãrẽ mʉꞌʉ maꞌisere werewã. Mʉꞌʉ tiropʉ ejarãrẽ narẽ tojo weetamunuꞌcũcãꞌña. Mʉꞌʉ tojo weecã, na añurõ Õꞌacʉ̃ ʉaronojõta apesepʉre yʉꞌrʉamasĩrãsama.
Na Jesucristore ẽjõpeotirã weetamusere ñeꞌerõ marĩrõ Jesucristo ye quetire werewãꞌcãrã weema.
Tojo weerã Jesucristore ẽjõpeorã marĩ peꞌe narẽ weetamurõʉaꞌa. Marĩ narẽ weetamurã, na meꞌrã daꞌrarã weeꞌe.
Yʉꞌʉ mʉsãrẽ niꞌcã pũrĩ ojawʉ. Diótrefes mʉsã wiogʉ nisĩꞌrĩgʉ̃ weeapʉ. Tojo weegʉ ʉ̃sã dutiꞌquere ʉatiapʉ.
Yʉꞌʉ mʉsã tiropʉ waꞌagʉ, cʉ̃rẽ mʉsã ĩꞌorõpʉ weregʉti cʉ̃ ʉ̃sãrẽ ucjaꞌquere, ʉ̃sãrẽ nisooꞌquere. Aꞌte diaꞌcʉ̃ nitiaporo. Ãpẽrã Jesucristore ẽjõpeorã topʉ ejacã, narẽ ñeꞌetiapʉ. Ãpẽrã narẽ añurõ ñeꞌesĩꞌrĩrãrẽ ñeꞌedutitiapʉ. Narẽ ñeꞌecãma, na meꞌrã ninemodutitiacjʉ niapʉ.
Ñaꞌarã na weesere ĩꞌacũuticãꞌña. Añurõ weerã́ peꞌere ĩꞌacũuña. Añurõ weerã́ Õꞌacʉ̃ yarã nima. Ñaꞌarõ weerã́ Õꞌacʉ̃rẽ masĩtisama.
Nipeꞌtirã Demetriore añurõ ucũma. Õꞌacʉ̃ ʉaronojõta queoro weeapʉ. Ʉ̃sã quẽꞌrã cʉ̃rẽ tojota ĩꞌawʉ̃. Mʉsã masĩꞌi. Ʉ̃sã diacjʉ̃ta ucũꞌu.
Yʉꞌʉ peje waro ucũse cʉomiꞌi, cʉogʉ peꞌe. Aꞌti pũrĩpʉre ojasome.
Yʉꞌʉ maata topʉ waꞌacã, marĩ aꞌmerĩ utamurãsaꞌa.
Añurõ waꞌato mʉꞌʉrẽ. Aꞌtocjãrã yʉꞌʉ meꞌrãcjãrã mʉꞌʉrẽ añudutima. Nipeꞌtirã topʉ nirã́ marĩ meꞌrãcjãrã añuato.
Tocãꞌrõta ojaꞌa.
Juã
Yʉꞌʉ Juda Jesucristore daꞌrawãꞌñacoꞌtegʉ Santiago acabiji mʉsãrẽ añudutiꞌi. Marĩ pacʉ Õꞌacʉ̃ mʉsãrẽ cʉ̃ põꞌrã niato nígʉ̃ besecʉ niwĩ. Cʉ̃ mʉsãrẽ maꞌimi. Jesucristo mʉsãrẽ ẽjõpeonuꞌcũcãꞌto nígʉ̃ coꞌtemi. Aꞌti pũrĩrẽ mʉsãrẽ ojaꞌa.
Õꞌacʉ̃ mʉsãrẽ pajañaꞌse, ejerisãjãse, maꞌise cʉoyʉꞌrʉmajãcã weeato.
3-4 Yʉꞌʉ mairã, Õꞌacʉ̃ marĩ Jesucristo yʉꞌrʉonoꞌcãrãrẽ añurõ weesere mʉsãrẽ pũrõ ojasĩꞌrĩmiwʉ̃. Tojo weesĩꞌrĩꞌcʉ nimigʉ̃, niꞌcãrõacãrẽ “Aꞌte peꞌere ojacã añutʉꞌsaꞌa” ni wãcũꞌu majã. Ãpẽrã nisoose meꞌrã buꞌecã, ẽjõpeoticãꞌña. Õꞌacʉ̃ Jesucristore ẽjõpeodutigʉ cũuꞌque peꞌere wãcũtutua, ẽjõpeonuꞌcũcãꞌña. Cʉ̃ tere niꞌcãti meꞌrãta marĩ cʉ̃ yarãrẽ oꞌodojacʉ niwĩ. Nisoori masã meꞌrĩse meꞌrã mʉsã meꞌrã aꞌmesʉꞌacãrã niwã. Na Õꞌacʉ̃rẽ mooma. Aꞌtiro nisama: “Õꞌacʉ̃ marĩ ñaꞌarõ weeꞌquere acobojoyucã, noꞌo ʉaro marĩ upʉ ʉaripejasenojõrẽ weemasĩꞌi”, nisama. Õꞌacʉ̃ maꞌígʉ̃ weese peꞌere dojorẽsama. Jesucristo marĩ wiogʉ niꞌcʉ̃ nigʉ̃rẽ ʉatisama. Cʉ̃rẽ “Õꞌacʉ̃ macʉ̃ mejẽta nimi”, nisama. Dʉporopʉ Õꞌacʉ̃ ye queti ojáca pũrĩpʉ na tojo weerãrẽ “Buꞌiri daꞌrenoꞌrãsama”, nitojanoꞌcaro niwʉ̃. Tojo weerã wãcũtutuaya. Nisoori masã dutisere weeticãꞌña. Narẽ aꞌtiro niña: “Õꞌacʉ̃ marĩrẽ ẽjõpeodutise diaꞌcʉ̃ queoro niꞌi. Mʉsã buꞌese pũrĩcã diacjʉ̃ niweꞌe”, niña narẽ.
Mʉsã masĩꞌquepʉre apaturi wãcũdutigʉ mʉsãrẽ weregʉti. Õꞌacʉ̃ cʉ̃rẽ yʉꞌrʉnʉꞌcãrãrẽ buꞌiri daꞌresami. Dʉporopʉ Õꞌacʉ̃ ʉ̃sã ñecʉ̃sʉmʉa Israe curuacjãrãrẽ yʉꞌrʉocʉ niwĩ. Na Egiptopʉ piꞌetiꞌcãrãrẽ aperopʉ miiwijacʉ niwĩ. Beꞌro cʉ̃ tojo weecã ĩꞌamirã, ãpẽrã cʉ̃rẽ ẽjõpeoticãrã niwã. Tojo weegʉ narẽ buꞌiri daꞌre bajuriobutiacʉ niwĩ.
Apeye quẽꞌrãrẽ wãcũña. Dʉporopʉ ãpẽrã ʉꞌmʉsecjãrã Õꞌacʉ̃rẽ werecoꞌterã nimiꞌcãrã cʉ̃rẽ yʉꞌrʉnʉꞌcãcãrã niwã. Õꞌacʉ̃ narẽ dutise cũumiꞌquere yʉꞌrʉnʉꞌcãrã, añurõpʉ nimiꞌcãrã cõꞌowijaacãrã niwã. Tojo weegʉ Õꞌacʉ̃ cʉ̃rẽ werecoꞌterã nimiꞌcãrãrẽ naꞌitĩꞌarõpʉ cõme dari meꞌrã dʉꞌtecũucõꞌacʉ niwĩ. Cʉ̃ nipeꞌtirãrẽ beseatji nʉmʉ nicã, narẽ buꞌiri daꞌrebutiagʉsami. Narẽ piꞌetinuꞌcũdutigʉ pecameꞌepʉ cõꞌabajuriogʉsami.
Sodoma, Gomorra, tojo nicã te pʉꞌto cjase macãrĩ na ñaꞌarõ weeꞌque quẽꞌrãrẽ wãcũña. Õꞌacʉ̃rẽ werecoꞌterã nimiꞌcãrã weronojõ te macãrĩcjãrã quẽꞌrã ñaꞌarõ weecãrã niwã. Na nʉmosãnumia nitirãrẽ aꞌmetãrãcãrã niwã. Apeye quẽꞌrãrẽ ʉmʉa seꞌsaro numia meꞌrã weewʉasenojõrẽ weecãrã niwã. Numia quẽꞌrã tojota weecãrã niwã. Na ñaꞌarõ weeꞌque wapa Õꞌacʉ̃ buꞌiri daꞌregʉ, narẽ ʉ̃jʉ̃acõꞌacʉ niwĩ. Nipeꞌtirã ñaꞌarã na weronojõta pecameꞌe peꞌtitiri meꞌepʉ buꞌiri daꞌrenoꞌrãsama nisere masĩyudutigʉ narẽ tojo weecʉ niwĩ.
Aꞌtiro nicã quẽꞌrãrẽ mʉsã waꞌteropʉ nirã́ na nisoori masã todʉporocjãrãpʉ weronojõ ñaꞌarõ weema. Tʉꞌomasĩtirã weronojõ na ñaꞌarõ weesĩꞌrĩsere noꞌo ʉaro weesama. Tere wéérã, na basu na upʉre dojorẽsama. Tojo nicã Õꞌacʉ̃ dutisere yʉꞌrʉnʉꞌcãsama. Ape turicjãrã ʉꞌmʉsepʉ nirã́ tutuarãrẽ bujicãꞌsama.
Nisoori masã pũrĩcã na tʉꞌomasĩtisere noꞌo ʉaro ucũmaꞌasama. Aꞌti turi cjase na noꞌo weerobajuro weese diaꞌcʉ̃rẽ masĩsama. Waꞌicʉrã tʉꞌomasĩtirã weronojõ nima. Na tʉꞌoñaꞌrõbajuro tʉꞌoñaꞌsama. Te meꞌrã na buꞌiri daꞌre bajurionoꞌrãsama.
Ñaꞌarõ waꞌarosaꞌa narẽ. Dʉporocjʉ̃pʉ Caĩ́ cʉ̃ acabiji Abere ʉogʉ cʉ̃rẽ wẽjẽꞌcaro weronojõ ñaꞌarõ weema. Tojo nicã Balaã wãmetigʉ weeꞌcaro weronojõ weema. Cʉ̃ niyeru ʉayʉꞌrʉagʉ, Õꞌacʉ̃ dutisere yʉꞌrʉnʉꞌcãcʉ niwĩ. Apĩ Coré wãmetigʉ weeꞌcaro weronojõ weema. Cʉ̃, wiorã Õꞌacʉ̃ cũuꞌcãrãrẽ yʉꞌrʉnʉꞌcãcʉ niwĩ. Cʉ̃ tojo weeꞌque buꞌiri Õꞌacʉ̃ cʉ̃rẽ buꞌiri daꞌregʉ, wẽrĩcã weecʉ niwĩ. Na nisoori masãrẽ Caĩ́, Balaã, Coreré buꞌiri daꞌreꞌcaronojõta Õꞌacʉ̃ narẽ buꞌiri daꞌregʉsami.
Nisoori masã, mʉsã Jesucristore ẽjõpeorã nerẽ baꞌari curare bopoyoro weerã weesama. Mʉsã meꞌrã sĩꞌrĩ, baꞌatamurã, na ye cjase diaꞌcʉ̃rẽ wãcũrã, ñaꞌarõ weesama. Narẽ wiopesase marĩsaꞌa. Ãpẽrãrẽ wãcũtimirã, na basu baꞌa yapisĩꞌrĩsama. Aco pejatimirõ, acocurari wĩꞌrõ wẽecã, tuuwãꞌcãrõ weronojõ nisama. Te curari aco pejatiro weronojõ masãrẽ añuse ĩꞌotisama. Yucʉdʉca dʉcatiri cura apeyepagʉ dʉca marĩsepagʉ weronojõ nicoꞌtesama. Na Õꞌacʉ̃ yere buꞌemirã, queoro weetirã, dʉca marĩrã weronojõ nisama. Na, masã dʉca marĩcjʉre paacõꞌanoꞌcʉ weronojõ nisama. Narẽ ne cãꞌrõ añurõ weese marĩsaꞌa.
Pãꞌcõrĩ maa pajiri maa cjase ñaꞌase saꞌpori sumutopʉ paaqueõꞌoꞌque weronojõ nima. Na ucũmeꞌrĩmirã, ñaꞌase bopoyase diaꞌcʉ̃rẽ weenuꞌcũsama. Ñocõa bʉrʉbajudutidijarã weronojõ nima. Diacjʉ̃ca maꞌa cjasere duꞌurã, naꞌitĩꞌarõpʉ buꞌiri daꞌre bajurionoꞌrãsama.
Dʉporocjʉ̃pʉ Enoc wãmetigʉ Õꞌacʉ̃ cʉ̃rẽ masĩse oꞌoro meꞌrã na nisoori masãrẽ buꞌiri daꞌreatjere weremʉꞌtãcʉ niwĩ. Marĩ ñecʉ̃ Adã́ pãrãmi nituriagʉpʉ nicʉ niwĩ Enoc. Seis turiri beꞌrocjʉ̃ nicʉ niwĩ. Cʉ̃, beꞌropʉ waꞌatjere aꞌtiro nicʉ niwĩ: “Marĩ wiogʉ pãjãrã ʉꞌmʉsecjãrã cʉ̃rẽ werecoꞌterã meꞌrã aꞌtigʉsami.
Nipeꞌtirã masãrẽ besegʉ aꞌtigʉsami. Ñaꞌarã na ñaꞌarõ weeꞌquere besepeꞌocʉ̃sami. Tojo nicã dicʉse ñaꞌarã cʉ̃rẽ ñaꞌarõ ucũꞌquere besegʉsami. Na tojo weeꞌque wapa, buꞌiri daꞌregʉsami”, ni ojayucʉ niwĩ Enoc.
Nisoori masã nipeꞌtisere tʉꞌsatisama; “Ñaꞌa niꞌi”, nisama. Na ʉaro diaꞌcʉ̃rẽ weesĩꞌrĩsama. Masĩrã waro weronojõ ucũmaꞌasama. Na yere ʉasãrã, ãpẽrãrẽ añurõ ucũtaꞌsasama.
Yʉꞌʉ mairã, marĩ wiogʉ Jesucristo besecṹúꞌcãrã mʉsãrẽ todʉporopʉ níꞌquere wãcũña.
Mʉsãrẽ aꞌtiro nicãrã niwã: “Aꞌti ʉmʉco peꞌtiati dʉporo masã noꞌo ʉaro Õꞌacʉ̃ yere bujicãꞌrãsama. Õꞌacʉ̃rẽ ʉatirã, na ñaꞌarõ ʉaripejasere weerãsama”, nicãrã niwã.
Jesucristore ẽjõpeorãrẽ dʉcawaticã weesama. Na ñaꞌase ʉaripejase diaꞌcʉ̃rẽ weesama. Espíritu Santure mooma.
Mʉsã pũrĩcã yʉꞌʉ mairã, Jesucristore nemorõ ẽjõpeo, wãcũtutuawãꞌcãña. Mʉsã ẽjõpeose diacjʉ̃ nise niꞌi. Õꞌacʉ̃rẽ sẽrĩrã, Espíritu Santu mʉsãrẽ masĩse oꞌose meꞌrã sẽrĩña.
Õꞌacʉ̃ mʉsãrẽ maꞌisere wãcũnuꞌcũcãꞌña. Acobojoticãꞌña. Marĩ wiogʉ Jesucristo marĩrẽ pajañaꞌgʉ̃, cʉ̃ meꞌrã catinuꞌcũsere oꞌogʉsami. Cʉ̃ oꞌoatjere eꞌcatise meꞌrã coꞌteyuya.
Ãpẽrã Jesucristo yere “¿Diacjʉ̃ta nisariba?” nirãrẽ pajañaꞌña. Narẽ añurõ ẽjõpeocã weeya.
Ãpẽrã nisoori masã buꞌesere siruturãrẽ diacjʉ̃nʉꞌcõña. Wiꞌi ʉ̃jʉ̃rĩ wiꞌi poꞌpeapʉ nirãrẽ wejewijaarã weronojõ narẽ pecameꞌepʉ waꞌaboꞌcãrãrẽ yʉꞌrʉcã weeya. Ãpẽrã ñaꞌase weepoyʉꞌrʉaꞌcãrãrẽ weetamusĩꞌrĩrã, pajañaꞌña. Mʉsãpʉ na ñaꞌarõ weesere pẽꞌrĩpejari nírã, ne cãꞌrõ na tojo weesere ʉaticãꞌña.
24-25 Õꞌacʉ̃ tutuayʉꞌrʉgʉ marĩ ñaꞌarõ weeri nígʉ̃, cãꞌmotaꞌamasĩsami. Tojo nicã cʉ̃ tutuase meꞌrã cʉ̃ tiro, cʉ̃ asisteropʉ marĩrẽ buꞌiri marĩrã nidutigʉ miamasĩsami. Topʉre eꞌcatiyʉꞌrʉarãsaꞌa. Õꞌacʉ̃ niꞌcʉ̃ nigʉ̃́ marĩ wiogʉ Jesucristo wẽrĩse meꞌrã marĩ pecameꞌepʉ waꞌaboꞌcãrãrẽ yʉꞌrʉocʉ niwĩ. Cʉ̃rẽ nipeꞌtirã “Añuyʉꞌrʉami, nipeꞌtirã buꞌipʉ wiogʉ nimi”, wiopesase meꞌrã ni ẽjõpeoato. “Nipeꞌtirã aꞌti turicjãrãrẽ dutigʉ wiogʉ waro nimi”, niato. “Ne waropʉ, aꞌtiro nicã, beꞌropʉ quẽꞌrãrẽ mejãrõta nimi”, ninuꞌcũato. Tojota nirõʉaꞌa.
Tocãꞌrõta ojaꞌa.
Juda
Aꞌti pũrĩ beꞌropʉ waꞌatjere Jesucristo wereri pũrĩ niꞌi. Õꞌacʉ̃ Jesucristore “Cãꞌrõacã beꞌro aꞌtiro waꞌarosaꞌa”, ni ĩꞌocʉ niwĩ. Cʉ̃ Jesucristore ẽjõpeorãrẽ tere masĩdutigʉ tojo werecʉ niwĩ. Beꞌro Jesucristo yʉꞌʉ Juã wãmetigʉre tere wereturiawĩ. Cʉ̃ Õꞌacʉ̃rẽ werecoꞌtegʉ ʉꞌmʉsecjʉ̃ meꞌrã tojo weewĩ. Yʉꞌʉta Jesucristore daꞌrawãꞌñacoꞌtegʉ niꞌi.
Yʉꞌʉ ĩꞌaꞌque nipeꞌtisere weregʉti. Yʉꞌʉ tʉꞌoꞌque quẽꞌrãrẽ weregʉti. Õꞌacʉ̃ ucũꞌquere Jesucristo yʉꞌʉre añurõ werewĩ.
Aꞌti pũrĩ ojaꞌcaronojõ waꞌatjo cãꞌrõ dʉꞌsaꞌa. Noꞌo aꞌti pũrĩrẽ Jesucristore ẽjõpeorãrẽ buꞌegʉnojõ eꞌcatise bocagʉsami. Tojo nicã aꞌti pũrĩ Õꞌacʉ̃ oꞌoꞌquere buꞌecã tʉꞌorã peꞌe quẽꞌrã eꞌcatise bocarãsama. Noꞌo na aꞌti pũrĩpʉ ojaꞌquere diacjʉ̃ weerãnojõ eꞌcatise bocarãsama.
Yʉꞌʉ mʉsã Asiapʉ nirã́ siete Jesucristore ẽjõpeose cururicjãrãrẽ ojaꞌa. Õꞌacʉ̃ mʉsãrẽ añurõ weeato. Mʉsãrẽ añurõ ejerisãjãcã weeato. Õꞌacʉ̃ ne waropʉta níꞌcʉ nimi. Aꞌtiro nicã quẽꞌrãrẽ ninuꞌcũcãꞌmi. Beꞌropʉ quẽꞌrãrẽ apaturi aꞌtigʉsami. Õꞌacʉ̃ wiogʉ dujiri cũmurõ pʉꞌto siete Õꞌacʉ̃rẽ werecoꞌterã bajutirã nuꞌcũma. Na topʉ nuꞌcũrã Espíritu Santure nipeꞌtise tutuase cʉogʉ nimi, nisĩꞌrĩrã weema. Na quẽꞌrã mʉsãrẽ añurõ weeato.
Tojo nicã Jesucristo mʉsãrẽ añurõ weeato. Cʉ̃ Õꞌacʉ̃ ye cjasere queoro weregʉ nimi. Cʉ̃́ta nipeꞌtirã wẽrĩꞌcãrã dʉporo masãmʉꞌtãꞌcʉ nimi. Cʉ̃ nipeꞌtirã aꞌti diꞌtacjãrã wiorãrẽ dutimi. Marĩrẽ maꞌimi. Cʉ̃ wẽrĩgʉ̃, cʉ̃ ye dí meꞌrã marĩ ñaꞌarõ weeꞌquere yʉꞌrʉowĩ.
Cʉ̃ wẽrĩse meꞌrã marĩ wiorã waꞌapã. Tojo nicã Õꞌacʉ̃ yere daꞌrari masã sãjãpã. Cʉ̃ pacʉ dutisere daꞌrato nígʉ̃ marĩrẽ tojo weecʉ niwĩ. Cʉ̃rẽ añurõ eꞌcatipeorã. Tojo tutuagʉ ninuꞌcũgʉ̃sami. Tojota niato.
Mʉsã tʉꞌoya. Õꞌacʉ̃ beseꞌcʉ Cristo oꞌmecururipʉ dijatigʉsami. Cʉ̃ aꞌticã, nipeꞌtirã ĩꞌarãsama. Tojo nicã cʉ̃rẽ wẽjẽꞌcãrãpʉta ĩꞌasãjãrãsama. Nipeꞌtirã aꞌti diꞌtacjãrã cʉ̃ aꞌticã ĩꞌarã, utirãsama. Tojota waꞌarosaꞌa.
Marĩ wiogʉ Õꞌacʉ̃ tutuayʉꞌrʉnʉꞌcãgʉ̃ aꞌtiro nimi: “Yʉꞌʉta nimʉꞌtãgʉ̃, nitʉogʉpʉ niꞌi.” Õꞌacʉ̃ ne waropʉta níꞌcʉ nimi. Aꞌtiro nicã quẽꞌrãrẽ ninuꞌcũmi. Beꞌropʉ quẽꞌrãrẽ apaturi aꞌtigʉsami.
Yʉꞌʉ Juã mʉsã acaweregʉ weronojõ niꞌi. Mʉsã weronojõta yʉꞌʉ quẽꞌrã piꞌetiꞌi. Marĩ niꞌcãrõnojõ Õꞌacʉ̃ põꞌrã niꞌi. Tojo nicã ñaꞌarõ waꞌacã, Jesucristo marĩrẽ wãcũtutuasere oꞌomi. Yʉꞌʉ Patmos wãmetiri nʉcʉ̃rõpʉ buꞌiri daꞌreri wiꞌipʉ niwʉ̃. Õꞌacʉ̃ ye queti, Jesucristo ucũꞌquere werese ye buꞌiri topʉ niwʉ̃.
Aꞌtiro waꞌawʉ yʉꞌʉre. Niꞌcã soorinʉmʉ Espíritu Santu tutuaro meꞌrã quẽꞌese weronojõ ĩꞌowĩ. Wãcũña marĩrõ yʉꞌʉ sẽꞌema peꞌe tutuaro ucũcã tʉꞌowʉ. Cʉ̃ ucũse coroneta putiro weronojõ bʉsʉwʉ.
Cʉ̃ yʉꞌʉre aꞌtiro niwĩ:
—Yʉꞌʉta nimʉꞌtãgʉ̃, nitʉogʉpʉ niꞌi. Nipeꞌtise mʉꞌʉ ĩꞌasere niꞌcã pũrĩpʉ ojaya. Mʉꞌʉ ojaꞌquere Asiapʉ nirã́ siete cururi Jesucristore ẽjõpeose cururicjãrãrẽ oꞌóya. Na aꞌticʉrã nima: Éfesocjãrã, Esmirnacjãrã, Pérgamocjãrã, Tiatiracjãrã, Sardicjãrã, Filadelfiacjãrã, tojo nicã Laodiceacjãrãrẽ oꞌóya, niwĩ.
Tepagʉ waꞌteropʉ niꞌcʉ̃ masʉ̃rẽ ĩꞌawʉ̃. Cʉ̃ suꞌtiro yoarojore sãñawĩ. Cʉ̃ cutiropʉ uru meꞌrã wééca dare dʉꞌtewĩ.
Cʉ̃ poari añurõ butise poari niwʉ̃. Cʉ̃ caperi peꞌe pecameꞌe ʉ̃jʉ̃rĩ põꞌrã weronojõ asiwʉ.
Cʉ̃ dʉꞌpocãrĩ cõme asipaꞌacjʉ pecameꞌepʉ ʉ̃jʉ̃rõ weronojõ niwʉ̃. Cʉ̃ ucũse peje maarĩ puꞌeeja oꞌmabʉrose weronojõ bʉsʉwʉ.
Cʉ̃ diacjʉ̃camocãpʉ siete ñocõarẽ cʉowĩ. Cʉ̃ ʉseropʉ niꞌcã pjĩ wiori pjĩrẽ cʉowĩ. Ti pjĩ pʉ́aperi osoyojaca pjĩ niwʉ̃. Cʉ̃ diapoa ʉmʉcocjʉ̃ mujĩpũ ʉpʉtʉ asistero weronojõ niwʉ̃.
Cʉ̃rẽ ĩꞌaʉcʉagʉ, wẽrĩgʉ̃ weronojõ cʉ̃ dʉꞌpocãrĩ tiro bʉꞌrʉqueꞌacãti. Yʉꞌʉ tojo waꞌacã ĩꞌagʉ̃, cʉ̃ diacjʉ̃camocã meꞌrã ñapeo, yʉꞌʉre niwĩ:
—Uiticãꞌña. Yʉꞌʉta nimʉꞌtãgʉ̃, nitʉogʉpʉ niꞌi.
Catinuꞌcũgʉ̃ niꞌi. Todʉporopʉre wẽrĩwʉ̃. Niꞌcãrõacãrẽ catinuꞌcũcãꞌa. Yʉꞌʉ masãrẽ wẽrĩdutimasĩꞌi. Pecameꞌepʉ waꞌadutimasĩꞌi. Ãpẽrã quẽꞌrãrẽ “Pecameꞌepʉ waꞌasome”, nímasĩꞌi.
Mʉꞌʉ ĩꞌaꞌquere, niꞌcãrõacã nisere ojaya. Beꞌropʉ mʉꞌʉ ĩꞌatje quẽꞌrãrẽ ojaya.
Apeyere masã todʉporopʉ masĩnoꞌña marĩꞌquere weregʉti. Ãꞌrã siete ñocõa aꞌtiro nisĩꞌrĩrã weema. Na yʉꞌʉre ẽjõpeose cururicjãrã wiorã sʉꞌori nirã́ nima. Siete sĩꞌose uru meꞌrã weeꞌquepagʉ quẽꞌrã aꞌtiro nisĩꞌrĩrõ weeꞌe. Te ticʉsepagʉ yʉꞌʉre ẽjõpeose cururicjãrã nima, nisĩꞌrĩrõ weeꞌe, niwĩ.
Jesucristo aꞌtiro niwĩ:
“Éfesocjãrã, yʉꞌʉre ẽjõpeori curuacjãrã wiogʉ sʉꞌori nigʉ̃rẽ aꞌtiro ni ojaya: ‘Yʉꞌʉ siete ñocõarẽ diacjʉ̃camocãpʉ cʉoꞌo. Tojo nicã siete sĩꞌose uru meꞌrã weeꞌquepagʉ waꞌteropʉ sijaꞌa.
Nipeꞌtise mʉsã weesere yʉꞌʉ masĩꞌi. Mʉsã daꞌrase, mʉsã wãcũtutuasere masĩꞌi. Tojo nicã ñaꞌarõ weerãrẽ mʉsã ʉatisere masĩꞌi. Mʉsã basu ãpẽrã na nisetisere ĩꞌamasĩꞌi. Na “Jesucristo besecṹúꞌcãrã niꞌi”, nima. Tojo nimirã, nitima. Tojo weerã narẽ ĩꞌarã, “Nisoorã nima”, niꞌi. Mʉsã na tojo weesere masĩꞌi.
Yé cjasere daꞌrarã, mʉsã ʉpʉtʉ piꞌetiwʉ. Mʉsã te piꞌetisere nʉꞌcãwʉ̃.
” ’Mʉsã añurõ weemicã, apeyenojõ mʉsãrẽ werenemosĩꞌrĩꞌi. Aꞌtiro niꞌi. Mʉsã ne waro maꞌinʉꞌcãꞌcaro weronojõ weeweꞌe.
Tojo weerã mʉsã ne waropʉ añurõ weeꞌquere wãcũña. Mʉsã ñaꞌarõ weeꞌquere bʉjawetiya. Ne waropʉ nisetiꞌquereta weeya tja. Mʉsã dʉcayuticã, mʉsã ya curuacjãgʉ̃ sĩꞌocjʉre cõꞌagʉ̃ti.
Apeye mʉsã weese peꞌe añu niꞌi. Nicolaíta wãmetiri curuacjãrã weesetisere mʉsã ne cãꞌrõacã ʉaweꞌe. Yʉꞌʉ quẽꞌrã tere ne ʉaweꞌe.
” ’Espíritu Santu Jesucristore ẽjõpeorãrẽ ucũmi. Oꞌmeperi cʉorã cʉ̃ ucũsere tʉꞌoya. Aꞌtiro niꞌi. Yʉꞌʉ pacʉ tiro añurõ Paraíso wãmetiropʉ niꞌcãgʉ̃ yucʉgʉ niꞌi. Añurõ wee yʉꞌrʉwetirã ẽjõpeoduꞌutirã tigʉ dʉcare baꞌa, catinuꞌcũrãsama’, ni ojaya”, niwĩ.
Apaturi Jesucristo ninemowĩ tja:
“Esmirnacjãrã, yʉꞌʉre ẽjõpeori curuacjãrã wiogʉ sʉꞌori nigʉ̃́ quẽꞌrãrẽ aꞌtiro ojaya: ‘Yʉꞌʉta nimʉꞌtãgʉ̃, nitʉogʉpʉ niꞌi. Yʉꞌʉ wẽrĩ masãꞌcʉ niꞌi.
Nipeꞌtise mʉsã weesere masĩꞌi. Mʉsã piꞌetise, pajasecʉosere masĩꞌi. Tojo pajasecʉomirã, peje cʉorã weronojõ niꞌi. Apeyere masĩꞌi. Ãpẽrã “Judío masã niꞌi”, nima. Tojo nimirã, mʉsãrẽ ñaꞌarõ ucũma. Na judío masã waro nitima. Na wãtĩ ya curuacjãrã nima.
Mʉsã piꞌetiatjere uiticãꞌña. Wãtĩ niꞌcãrẽrã mʉsã ẽjõpeosere duꞌudutigʉ buꞌiri daꞌreri wiꞌipʉ sãjãacã weegʉsami. Mʉsã yoaticã diez nʉmʉrĩta piꞌetirãsaꞌa. Tojo weemicã, téé wẽrĩrãpʉ tojota ẽjõpeoyapaticãꞌña. Yʉꞌʉ tiropʉ mʉsãrẽ catinuꞌcũcã weegʉti.
” ’Espíritu Santu Jesucristore ẽjõpeorãrẽ ucũmi. Oꞌmeperi cʉorã cʉ̃ ucũsere tʉꞌoya. Aꞌtiro niꞌi. Queoro wee yʉꞌrʉwetirã ẽjõpeoduꞌutirã pecameꞌepʉ waꞌasome’, ni ojaya”, niwĩ.
Jesucristo ninemowĩ tja:
“Pérgamocjãrã, yʉꞌʉre ẽjõpeori curuacjãrã wiogʉ sʉꞌori nigʉ̃́ quẽꞌrãrẽ aꞌtiro ojaya: ‘Yʉꞌʉ pʉ́aperi osoyojaca pjĩ wiori pjĩrẽ cʉogʉ niꞌi.
Yʉꞌʉ mʉsã nipeꞌtise weesere masĩpeꞌocãꞌa. Mʉsã ya macã Pérgamo quẽꞌrãrẽ masĩꞌi. Ti macãpʉ wãtĩa wiogʉ dutiro cʉosami. Topʉ nimirã, mʉsã yʉꞌʉre sirutunuꞌcũꞌu. Yʉꞌʉre ẽjõpeoduꞌuweꞌe. Sõꞌonícatero mʉsã ya macã wãtĩ nirõpʉre aꞌtiro waꞌacaro niwʉ̃. Antipas wãmetigʉ Õꞌacʉ̃ ye cjasere queoro werecʉ niwĩ. Ãpẽrã cʉ̃rẽ mʉsã waꞌteropʉ nigʉ̃rẽ wẽjẽcõꞌacãrã niwã. Tita quẽꞌrãrẽ mʉsã yʉꞌʉre ne ẽjõpeoduꞌutiwʉ.
” ’Apeye mʉsãrẽ aꞌtiro werese cʉoꞌo. Dʉporopʉ niꞌcʉ̃ Balaã wãmetigʉ nicʉ niwĩ. Cʉ̃ Balac wãmetigʉre aꞌtiro buꞌecʉ niwĩ: “Mʉꞌʉ Israe curuacjãrãrẽ ñaꞌarõ weedutiya”, nicʉ niwĩ. “Narẽ mʉsã ẽjõpeogʉre oꞌoꞌque diꞌire baꞌadutiya”, nicʉ niwĩ. Cʉ̃ tojo nicã tʉꞌogʉ, Balac na wẽjẽ ñubuepeoꞌque diꞌire Israe curuacjãrãrẽ baꞌaduticʉ niwĩ. Tojo nicã na ñaꞌarõ aꞌmetãrãbajaqueꞌaticã weecʉ niwĩ. Aꞌtocatero mʉsã waꞌtero niꞌcãrẽrã Balaã weedutiꞌquenojõrẽ sirutuma.
Apeye quẽꞌrãrẽ niꞌcãrẽrã yʉꞌʉ yabisere aꞌtiro weema. Nicolaíta wãmetiri curuacjãrã buꞌesere sirutuma. Ne duꞌusĩꞌrĩtima.
Tojo weerã nipeꞌtise mʉsã ñaꞌarõ weesere bʉjawetiya. Mʉsã dʉcayuticã, mʉsã tiropʉ waꞌagʉti. Ya pjĩ wiori pjĩ ʉseropʉ cʉori pjĩ meꞌrã mʉsãrẽ buꞌiri daꞌregʉti.
” ’Espíritu Santu yʉꞌʉre ẽjõpeorãrẽ ucũmi. Oꞌmeperi cʉorã cʉ̃ ucũsere tʉꞌoya. Queoro wee yʉꞌrʉwetigʉ ẽjõpeoduꞌutigʉre maná wãmetise ʉꞌmʉse cjasere ecagʉsaꞌa. Tojo nicã cʉ̃rẽ ʉ̃tãpe butiri pere oꞌogʉti. Ti pepʉ masĩnoꞌña marĩrĩ wãmerẽ ojanoꞌrõsaꞌa. Ne niꞌcʉ̃ te wãmerẽ masĩsome. Ti pere cʉogʉ diaꞌcʉ̃ masĩgʉ̃sami’, ni ojaya”, niwĩ.
“Tiatiracjãrã, yʉꞌʉre ẽjõpeori curuacjãrã wiogʉ sʉꞌori nigʉ̃rẽ aꞌtiro ojaya: ‘Yʉꞌʉ Õꞌacʉ̃ macʉ̃ caperire pecameꞌe ʉ̃jʉ̃rĩ põꞌrã weronojõ cʉogʉ niꞌi. Tojo nicã yʉꞌʉ dʉꞌpocãrĩ cõme asipaꞌacjʉ weronojõ niꞌi.
Nipeꞌtise mʉsã weesere masĩpeꞌocãꞌa. Mʉsã maꞌise, ẽjõpeose, aꞌmerĩ weetamuse, wãcũtutuasere masĩꞌi. Niꞌcãrõacãrẽ mʉsã ne waro weeꞌcaro nemorõ añurõ weerã weeꞌe.
Tojo nimicã, apeye mʉsãrẽ weresĩꞌrĩꞌi. Aꞌtiro niꞌi. Mʉsã sõꞌoníco Jezabere cõꞌaweꞌe. Co “Õꞌacʉ̃ weredutiꞌquere wereturiago weeꞌe”, nimimo. Tojo nimigõ, yʉꞌʉre daꞌracoꞌterãrẽ nisoosere buꞌemo. Narẽ ñaꞌarõ wee, noꞌo ʉaro aꞌmetãrãbajaqueꞌaticã weemo. Tojo nicã waꞌicʉ diꞌire, na yeeꞌcʉre ẽjõpeose oꞌoꞌque diꞌire baꞌacã weemo.
Ti nʉmʉpʉ co ñaꞌarõ weeꞌquere bʉjaweti dʉcayudutimiwʉ̃. Ne dʉcayusĩꞌrĩtimo. Co ñaꞌarõ aꞌmetãrãsere duꞌusĩꞌrĩtimo.
Tojo weegʉ co ñaꞌarõ weesere duꞌuticã ĩꞌagʉ̃, core dutiticã weegʉti. Co meꞌrã ñaꞌarõ wee aꞌmetãrãrãrẽ ʉpʉtʉ piꞌeticã weegʉti.
Co põꞌrãrẽ wẽrĩcã weegʉti. Tojo weecã, nipeꞌtirã Jesucristore ẽjõpeose cururicjãrã aꞌtiro nirãsama: “Cʉ̃ masã tʉꞌoñaꞌsere masĩmi”, nirãsama. “Na poꞌpeapʉ wãcũsere, ʉ̃sã quẽꞌrãrẽ masĩpeꞌocãꞌmi”, nirãsama. “Marĩ nisetisere queoro wapeyegʉsami”, nirãsama.
Ãpẽrã mʉsã Tiatirapʉ nirã́ Jezabel buꞌesere sirututirã, wãtĩa wiogʉ ye cjase yaꞌyiosere masĩtirãnojõ peꞌere aꞌtiro nigʉ̃ti: “Mʉsãrẽ apeye dutinemosome.
Aꞌte diaꞌcʉ̃rẽ weeya. Mʉsã queoro weesetisere ne duꞌuticãꞌña. Téé yʉꞌʉ aꞌtiri curapʉ weenuꞌcũcãꞌña.”
Queoro yʉꞌʉ ʉaronojõ wee yʉꞌrʉweti ẽjõpeoduꞌutirã, tojota weeyapaticãꞌña. Tojo weerãrẽ wiorã waꞌacã weegʉti.
Yʉꞌʉ pacʉ yʉꞌʉre nipeꞌtise macãrĩcjãrã wiogʉ sõrõwĩ. Yʉꞌʉ quẽꞌrã narẽ mejãrõta sõrõgʉ̃ti. Yarã aꞌtiro weerãsama. Ñaꞌarãrẽ tutuaro meꞌrã dutirãsama. Cõmegʉ̃ meꞌrã bapari diꞌi meꞌrã yeeꞌqueparʉre paamʉtõrõ weronojõ narẽ weerãsama.
Apeye quẽꞌrãrẽ yʉꞌʉ ʉaro weenuꞌcũgʉ̃rẽ aꞌtiro weegʉti. Narẽ sʉꞌori nigʉ̃́ weronojõ nigʉ̃sami. Ñocõawʉ̃ boꞌrequeꞌari cura mʉjãtigʉ weronojõ nigʉ̃sami.
Espíritu Santu Jesucristore ẽjõpeorãrẽ ucũmi. Oꞌmeperi cʉorã cʉ̃ ucũsere tʉꞌoya’, ni ojaya”, niwĩ.
Jesucristo ninemowĩ tja:
“Sardicjãrã, yʉꞌʉre ẽjõpeori curuacjãrã wiogʉ sʉꞌori nigʉ̃rẽ aꞌtiro ojaya: ‘Yʉꞌʉ siete Õꞌacʉ̃rẽ werecoꞌterã bajutirãrẽ cʉoꞌo. Na Espíritu Santure nipeꞌtise tutuase cʉogʉ nimi, nisĩꞌrĩrã weema. Tojo nicã ticʉrãta tja ñocõarẽ cʉoꞌo. Nipeꞌtise mʉsã weesere masĩpeꞌocãꞌa. Mʉsã “Õꞌacʉ̃ yere añurõ weema” ninoꞌrã niꞌi. Tojo nimirã, wẽrĩꞌcãrã weronojõ niꞌi. Cʉ̃ yere ne weeweꞌe.
Tʉꞌomasĩña. Mʉsã añurõ weese peꞌtiro weeꞌe. Dʉꞌsaseacãrẽ añurõ weeya. Mʉsã weesere aꞌtiro ĩꞌaꞌa. Õꞌacʉ̃ ĩꞌorõpʉre mʉsã queoro weeweꞌe.
Mʉsãrẽ buꞌeꞌquere wãcũña. Tereta sirutuya. Mʉsã queoro weetisere bʉjawetiya. Tojo weeticã, yʉꞌʉ yajari masʉ̃ weronojõ weegʉti. Wãcũña marĩrõ mʉsã tiropʉ buꞌiri daꞌregʉ waꞌagʉti.
” ’Tojo nimicã, ti macã Sardi mʉsã waꞌteropʉre pejetirãcã añurõ weerã́ nima. Na ñaꞌarõ weesere ĩꞌacũu sirututima. Suꞌti ũꞌirĩtirã weronojõ nitima. Añurõ weeꞌcãrã niyurã, yʉꞌʉ meꞌrã nirãsama. Suꞌti butise sãñárã weronojõ buꞌiri marĩrã nirãsama.
Ãpẽrã quẽꞌrã añurõ wee yʉꞌrʉwetirã ẽjõpeoduꞌutirãnojõ suꞌti añurõ butise sãanoꞌrãsama. Catinuꞌcũse cʉorã na wãmerẽ ojaõꞌoca pũrĩpʉ cʉorã na wãmerẽ ne coenoꞌsome. Coenoꞌrõnojõ oꞌorã, yʉꞌʉ pacʉ ĩꞌorõpʉre yʉꞌʉ “Narẽ masĩꞌi”, nigʉ̃ti. Mejãrõta cʉ̃rẽ werecoꞌterã ĩꞌorõpʉ quẽꞌrãrẽ nigʉ̃ti.
Espíritu Santu Jesucristore ẽjõpeorãrẽ ucũmi. Oꞌmeperi cʉorã cʉ̃ ucũsere tʉꞌoya’, ni ojaya”, niwĩ.
Jesucristo ninemowĩ tja:
“Filadelfiacjãrã, yʉꞌʉre ẽjõpeori curuacjãrã wiogʉ sʉꞌori nigʉ̃rẽ aꞌtiro ojaya: ‘Yʉꞌʉ ñaꞌase moogʉ̃, diacjʉ̃ nigʉ̃́ niꞌi. Yʉꞌʉ dʉporocjʉ̃ wiogʉ Davi ya sawire cʉoꞌo. Yʉꞌʉ niꞌcʉ̃ta masã Õꞌacʉ̃ tiropʉ waꞌacã weemasĩꞌi. Ãpẽrã waꞌaticã quẽꞌrãrẽ weemasĩꞌi. Yʉꞌʉ pãocã, ne apĩ biꞌamasĩtimi. Biꞌacã quẽꞌrãrẽ, ne apĩ pãomasĩtimi. Mʉsãrẽ aꞌtiro weregʉti.
Nipeꞌtise mʉsã weesere masĩpeꞌocãꞌa. Yʉꞌʉ mʉsãrẽ peje yé cjasere wereatjere cũuwʉ̃. Tere weemasĩꞌi. Ne niꞌcʉ̃ tere cãꞌmotaꞌamasĩtimi. Mʉsã tutuatirã niꞌi. Tutuatimirã, yé buꞌesere añurõ yʉꞌtiꞌi. Yé cjasere ãpẽrãrẽ ucũrã, “Cʉ̃rẽ masĩꞌi”, niꞌi.
Ãpẽrã aꞌtiro nisama: “Judío masã niꞌi”, nisama. Tojo nimirã, judío masã waro nitima. Nisoori masã wãtĩa wiogʉ ya curuacjãrã nima. Aꞌtiro weegʉti narẽ. Narẽ mʉsã dʉporo ejaqueꞌacã weegʉti. Yʉꞌʉ tojo weecã, yʉꞌʉ mʉsãrẽ maꞌisere masĩrãsama.
Mʉsãrẽ mejẽcã waꞌacã wãcũtutuadutiꞌquere queoro weewʉ. Tojo weegʉ nipeꞌtirã aꞌti turicjãrã piꞌetiri cura mʉsãrẽ coꞌtegʉti. Nipeꞌtirã aꞌti turicjãrãrẽ ¿deꞌro ẽjõpeomitina? nígʉ̃, narẽ piꞌeticã weegʉti.
” ’Maata aꞌtigʉti tja. Mʉsã queoro weesetisere ne duꞌuticãꞌña. Mʉsã queoro weetirã, Õꞌacʉ̃ mʉsãrẽ oꞌoboca beꞌto, cʉ̃ “Oꞌogʉti” níꞌquere bajuriobosaꞌa. Ãpẽrãrẽ oꞌobosami. Tojo weerã queoro weenuꞌcũcãꞌña.
Añurõ wee yʉꞌrʉweti ẽjõpeoduꞌutirãrẽ yʉꞌʉ pacʉ pʉꞌto cũugʉ̃ti. Na cʉ̃ ya wiꞌi cjase botari weronojõ cʉ̃ pʉꞌto ninuꞌcũrãsama. Yʉꞌʉ pacʉ wãmerẽ napʉre ojagʉti. Cʉ̃ ya macã wãme quẽꞌrãrẽ ojagʉti. Cʉ̃ ya macã, ape maꞌma macã Jerusalẽ́ wãmetiꞌi. Ti macã ʉꞌmʉse cja macã niꞌi. Aꞌti nucũcãpʉ dijatirosaꞌa. Yʉꞌʉ quẽꞌrã narẽ yʉꞌʉ wãme, maꞌma ape wãme ojagʉti.
Espíritu Santu Jesucristore ẽjõpeorãrẽ ucũmi. Oꞌmeperi cʉorã cʉ̃ ucũsere tʉꞌoya’, ni ojaya”, niwĩ.
Jesucristo ninemowĩ tja:
“Laodiceacjãrã, yʉꞌʉre ẽjõpeori curuacjãrã wiogʉ sʉꞌori nigʉ̃́ quẽꞌrãrẽ aꞌtiro ojaya: ‘Yʉꞌʉ diacjʉ̃ ucũgʉ̃ niꞌi. Õꞌacʉ̃ ye quetire queoro werenuꞌcũgʉ̃ niꞌi. Õꞌacʉ̃ yʉꞌʉ meꞌrã nipeꞌtisere weecʉ niwĩ.
Mʉsã tojo weesere yabiyʉꞌrʉaꞌa.
Mʉsã aꞌtiro ucũꞌu: “Peje cʉoꞌo. Nipeꞌtise añurõ waꞌaꞌa. Ne dʉꞌsaweꞌe”, niꞌi. Mʉsã ne tʉꞌomasĩweꞌe. Pajasecʉorã waro weronojõ caperi bajunoꞌtirã, suꞌti marĩrã weronojõ niꞌi.
Tojo weegʉ mʉsãrẽ nigʉ̃ti. Mʉsã uru pecameꞌepʉ ʉ̃jʉ̃a apoꞌque yʉꞌʉ cʉosere ñeꞌeña. Piꞌetimirã yʉꞌʉre ẽjõpeorã, uru cʉorã weronojõ niꞌi. Tere cʉorã, mʉsã peje cʉorã nirãsaꞌa. Apeye quẽꞌrãrẽ suꞌti butise yʉꞌʉ cʉosere sãñaña. Mʉsã tere sãñacã, bopoyase peꞌtia waꞌarosaꞌa. Yʉꞌrʉonoꞌcãrã nirãsaꞌa. Tojo nicã caperi piose yʉꞌʉ cʉosere ñeꞌeña. Mʉsã te pióca beꞌro añurõ ĩꞌarãsaꞌa tja. Yé cjasere añurõ masĩrãsaꞌa.
Yʉꞌʉ maꞌirã nipeꞌtirãrẽ tuꞌtibocureꞌe. Na ñaꞌarõ weesere duꞌudutigʉ tojo weeꞌe. Tojo weerã yé cjasere ʉpʉtʉ weesĩꞌrĩña. Mʉsã ñaꞌarõ weeꞌquere bʉjaweti dʉcayuya.
” ’Tʉꞌoya. Yʉꞌʉ sãjãasĩꞌrĩgʉ̃, niꞌcʉ̃ sope pʉꞌto pisunuꞌcũgʉ̃ weronojõ niꞌi. Noꞌo yʉꞌʉre tʉꞌogʉ, cʉ̃ meꞌrã nidutigʉ pãosõrõgʉ̃nojõrẽ aꞌtiro weegʉti. Cʉ̃ meꞌrã sʉꞌori eꞌcati, ninuꞌcũgʉ̃ti. Cʉ̃ quẽꞌrã yʉꞌʉ meꞌrã mejãrõta weegʉsami.
” ’Añurõ wee yʉꞌrʉweti ẽjõpeoduꞌutirãrẽ yʉꞌʉ meꞌrã wiogʉ dujiri cũmurõpʉ dʉpogʉti. Yʉꞌʉmarĩcã, añurõ wee yʉꞌrʉwetiꞌcʉ yʉꞌʉ pacʉ meꞌrã wiogʉ dujiri cũmurõpʉ niꞌi. Tojota yʉꞌʉ quẽꞌrã narẽ mejãrõta weegʉti.
Espíritu Santu Jesucristore ẽjõpeorãrẽ ucũmi. Oꞌmeperi cʉorã cʉ̃ ucũsere tʉꞌoya’, ni ojaya”, niwĩ.
Beꞌro yʉꞌʉ Juã ʉꞌmʉsepʉ ĩꞌamorõwʉ̃. Topʉ niꞌcã sope susucã ĩꞌawʉ̃. Sõꞌonícatero coroneta putipjʉ putiꞌcaro weronojõ bʉsʉꞌcʉta tja ucũwĩ. Aꞌtiro niwĩ yʉꞌʉre:
—Aꞌtopʉ mʉjãtia. Beꞌro waꞌatjere mʉꞌʉrẽ ĩꞌogʉ̃tigʉ weeꞌe, niwĩ.
Cʉ̃ tojo níca beꞌroacã maata Espíritu Santu tutuaro meꞌrã yʉꞌʉre ʉꞌmʉsepʉre miawĩ. Topʉ wiogʉ dujiri cũmurõrẽ ĩꞌawʉ̃. Ti cũmurõpʉ dujigʉre ĩꞌawʉ̃.
Cʉ̃ ʉ̃tãpe pũrõ asipaꞌari pe weronojõ bajugʉ niwĩ. Jasper o cornalina ʉ̃tã sõꞌacja waꞌteri pe weronojõ asipaꞌawĩ. Ti cũmurõ sumutore niꞌcã da buꞌeda nimajãmisʉtʉawʉ. Pũrõ yaꞌsari da esmeralda wãmetiri pe weronojõ asipaꞌawʉ.
Wiogʉ dujiri cũmurõ tiropʉ veinticuatro wiorã dujise cũmurĩ niwʉ̃. Te dujise cũmurĩpʉre ticʉrãta tja wiorã bʉcʉrã dujiwã. Na suꞌti butisere sãñawã. Nánʉcʉ̃ na dʉpopapʉre uru meꞌrã weeꞌque beꞌtorire pesawã.
Õꞌacʉ̃ wiogʉ dujiri cũmurõpʉre bʉpo yaꞌbaro weronojõ bajuwʉ. Tojo nicã bʉpo paaro weronojõ pũrõ bʉsʉwʉ. Ti cũmurõ tiro siete sĩꞌose tuturi nuꞌcũwʉ̃. Te tuturinʉcʉ̃ta tja Õꞌacʉ̃rẽ werecoꞌterã bajutirã nima. Náta Espíritu Santure tutuase cʉogʉ nimi, nisĩꞌrĩrã weema.
Apeye quẽꞌrã ti cũmurõ tiro dia pajiri maa weronojõ bajuro acostiro niwʉ̃.
Ti cũmurõ sumutopʉ ãpẽrã baꞌparitirã catirã weronojõ bajurã nuꞌcũwã. Nipeꞌtiro na diapoapʉ, na sẽꞌemapʉre caperi cʉobiꞌawã.
Nimʉꞌtãgʉ̃ yai pajigʉ sõꞌagʉ̃ weronojõ bajuwĩ. Cʉ̃ beꞌrocjʉ̃ wecʉ weronojõ bajugʉ niwĩ. Cʉ̃ beꞌrocjʉ̃ masʉ̃ weronojõ diapoatigʉ niwĩ. Cʉ̃ beꞌrocjʉ̃ á pacʉ wʉʉwãꞌcãgʉ̃ weronojõ bajugʉ niwĩ.
Nipeꞌtirã nánʉcʉ̃ seis wʉʉse cʉowã. Na wʉʉse buꞌi, na wʉʉse docapʉ caperi weronojõ bajuse peje cʉowã. Na ʉmʉcore, ñamirẽ aꞌtiro bʉsʉnuꞌcũwã:
Õꞌacʉ̃ marĩ wiogʉ añubutiagʉ, ñaꞌase moogʉ̃ nimi.
Tutuayʉꞌrʉgʉ nimi.
Cʉ̃́ta nimi ne waropʉta níꞌcʉ.
Aꞌtiro nicã quẽꞌrãrẽ ninuꞌcũcãꞌmi.
Beꞌropʉ quẽꞌrãrẽ apaturi aꞌtigʉsami, niwã.
Wiogʉ dujiri cũmurõpʉ dujigʉ, catinuꞌcũgʉ̃rẽ na baꞌparitirã añurõ ucũ, eꞌcatise oꞌowã.
Na tojo weesetirinʉcʉ̃ sõꞌonícãrã veinticuatro wiorã bʉcʉrã cʉ̃ dʉporo ejaqueꞌamʉjãwã. Cʉ̃ catinuꞌcũgʉ̃rẽ ñubuepeowã. Cʉ̃ dʉꞌpocãrĩ tiropʉ na ye uru meꞌrã weeꞌque beꞌtorire cũuwã. Tojo nicã na veinticuatro wiorã bʉcʉrã aꞌtiro niwã:
Õꞌacʉ̃ ʉ̃sã wiogʉ, mʉꞌʉ añubutiagʉ niꞌi.
Mʉꞌʉrẽ añurõ ucũrõʉaꞌa.
Mʉꞌʉ nipeꞌtirã yʉꞌrʉoro añuyʉꞌrʉgʉ, tutuayʉꞌrʉnʉꞌcãgʉ̃ niꞌi.
Mʉꞌʉ nipeꞌtisere weeꞌcʉ niꞌi.
Mʉꞌʉ ʉaro meꞌrã nipeꞌtise niꞌi.
Õꞌacʉ̃ ʉꞌmʉse wiogʉ dujiri cũmurõpʉ dujiwĩ. Cʉ̃ niꞌcã papera tũrũrẽ diacjʉ̃camocãpʉ cʉowĩ. Ti tũrũ pʉ́aperi ojáca tũrũ niwʉ̃. Sietetiri piꞌrabiꞌaca tũrũ niwʉ̃.
Wiogʉ dujiri cũmurõ pʉꞌto niꞌcʉ̃ Õꞌacʉ̃rẽ werecoꞌtegʉ tutuagʉre ĩꞌawʉ̃. Cʉ̃ tutuaro meꞌrã aꞌtiro sẽrĩtiñaꞌwĩ:
—¿Noanojõ aꞌti tũrũrẽ pãomasĩacjʉ añugʉ̃ niti?
Ne niꞌcʉ̃ ʉꞌmʉsepʉ nigʉ̃́, aꞌti nucũcãpʉ nigʉ̃́, tojo nicã aꞌti turi docapʉ nigʉ̃́ ti tũrũrẽ pãamasĩtiwĩ. Tojo nicã ne cãꞌrõ ti tũrũrẽ pãa buꞌeacjʉre ĩꞌanoꞌña marĩwʉ̃.
Yʉꞌʉ Juã ne niꞌcʉ̃ ti tũrũrẽ pãamasĩticã, te ojaꞌquere buꞌemasĩticã ĩꞌagʉ̃, pũrõ utiwʉ.
Yʉꞌʉ utiri cura niꞌcʉ̃ wiogʉ bʉcʉ yʉꞌʉre niwĩ:
—Tocãꞌrõta utiya. Dʉporocjʉ̃ wiogʉ Davi pãrãmi nituriagʉ añurõ wee yʉꞌrʉwetitojawĩ. Cʉ̃ Judá ya curuacjʉ̃ yai sõꞌagʉ̃ tutuamʉ weronojõ wiogʉ nimi. Cʉ̃ aꞌti tũrũrẽ pãamasĩmi. Te piꞌrabiꞌaꞌque quẽꞌrãrẽ pãamasĩmi.
Cʉ̃ tojo níca beꞌro yʉꞌʉ Cristo masãmʉjãaꞌcʉre ĩꞌawʉ̃. Cʉ̃ oveja wĩꞌmagʉ̃ wẽjẽnoꞌcʉ weronojõ bajuwĩ. Cʉ̃ wiogʉ dujiri cũmurõ pʉꞌto catigʉ nuꞌcũwĩ. Sõꞌonícãrã baꞌparitirã catirã weronojõ bajurã, tojo nicã wiorã bʉcʉrã waꞌteropʉ nuꞌcũwĩ. Cʉ̃ siete capesaꞌri cʉogʉ niwĩ. Ticʉseta tja caperi quẽꞌrãrẽ cʉowĩ. Cʉ̃ capesaꞌri tutuase cʉogʉ nimi, nisĩꞌrĩrõ weeꞌe. Cʉ̃ caperi peꞌe aꞌtiro nisĩꞌrĩrõ weeꞌe. Cʉ̃ Espíritu Santure cʉomi. Tojo weegʉ nipeꞌtisere, nipeꞌtiropʉ nisere masĩpeꞌocãꞌmi, nirõ weeꞌe.
Õꞌacʉ̃ macʉ̃ oveja wĩꞌmagʉ̃ weronojõ bajugʉ wiogʉ dujiri cũmurõ pʉꞌtopʉ waꞌawĩ. Topʉ wiogʉ diacjʉ̃camocãpʉ cʉóca tũrũrẽ miiwĩ.
Cʉ̃ tojo weecã ĩꞌarã, na baꞌparitirã catirã weronojõ bajurã, tojo nicã veinticuatro wiorã bʉcʉrã cʉ̃ dʉꞌpocãpʉ ejaqueꞌawã. Nánʉcʉ̃ bʉapʉ̃tẽse pacare cʉowã. Nánʉcʉ̃ uru meꞌrã weeꞌque pari baparire cʉowã. Te pari ʉꞌmʉtise ʉ̃jʉ̃amorõsere poosetise pari niwʉ̃. Te ʉꞌmʉtise Õꞌacʉ̃rẽ ẽjõpeorã na sẽrĩse niꞌi, nisĩꞌrĩrõ weeꞌe.
Na Õꞌacʉ̃ macʉ̃ oveja wĩꞌmagʉ̃ weronojõ bajugʉre apeye maꞌma basasere basapeowã. Aꞌtiro niwã:
Mʉꞌʉ añugʉ̃ niꞌi.
Mʉꞌʉ aꞌti tũrũrẽ miimasĩꞌi.
Aꞌte piꞌrabiꞌaꞌquere pãamasĩꞌi.
Aꞌtiro niꞌi.
Mʉꞌʉ wẽjẽnoꞌcʉ niwʉ̃.
Mʉꞌʉ wẽrĩse meꞌrã, mʉꞌʉ dí meꞌrã nipeꞌtirã masã Õꞌacʉ̃ yarã niato nígʉ̃ wapayecʉ niwʉ̃.
Nipeꞌtise cururicjãrãrẽ, mejẽcã ucũrãrẽ, nipeꞌtiropʉ nirãrẽ Õꞌacʉ̃ yarã waꞌacã weecʉ niwʉ̃.
Tojo weegʉ mʉꞌʉ aꞌti tũrũrẽ miimasĩꞌi.
Õꞌacʉ̃ yarãrẽ wiorã sãjãcã weecʉ niwʉ̃.
Tojo nicã Õꞌacʉ̃ yere daꞌrari masã sõrõcʉ niwʉ̃.
Nipeꞌtirocjãrãrẽ dutirãsama, ni basawã.
Beꞌro yʉꞌʉ ʉꞌmʉsepʉ nirã́ Õꞌacʉ̃rẽ werecoꞌterã pãjãrãrẽ ĩꞌawʉ̃. Na ucũsere tʉꞌowʉ. Na pãjãrã aꞌtiro weewã. Wiogʉ dujiri cũmurõ sumuto, tojo nicã baꞌparitirã catirã weronojõ bajurã, ãpẽrã wiorã bʉcʉrã sumuto nuꞌcũmajãmisʉtʉawã. Pãjãrã waro niyʉꞌrʉoquejocãꞌwã.
Tutuaro meꞌrã aꞌtiro niwã:
Oveja wĩꞌmagʉ̃ na wẽjẽnoꞌcʉ añugʉ̃ waro nimi.
Tojo weegʉ nipeꞌtirãrẽ dutimasĩmi.
Nipeꞌtisere cʉomasĩmi.
Nipeꞌtisere masĩpeꞌomi.
Tutuagʉ nimi.
Cʉ̃ Õꞌacʉ̃ asistesere cʉogʉ nimi.
Nipeꞌtirã cʉ̃rẽ ñubuepeoma, ni basawã.
Beꞌro ãpẽrã ucũse quẽꞌrãrẽ tʉꞌowʉ. Na aꞌticʉrã niwã: Nipeꞌtirã Õꞌacʉ̃ weeꞌcãrã ʉꞌmʉsepʉ nirã́, aꞌti diꞌtapʉ nirã́, diꞌta poꞌpeapʉ nirã́ niwã. Tojo nicã dia pajiri maapʉ nirã́ niwã. Na aꞌtiro basapeowã:
Wiogʉ dujiri cũmurõpʉ dujigʉre nipeꞌtirã ñubuepeoato.
Nipeꞌtirã cʉ̃rẽ “Añuyʉꞌrʉami”, niato.
“Asistese, tutuase cʉogʉ nimi”, niato.
Tojo nicã Õꞌacʉ̃ macʉ̃ oveja wĩꞌmagʉ̃ weronojõ bajugʉ quẽꞌrãrẽ tojota ñubuepeonuꞌcũcãꞌto, niwã.
Na tojo nicã tʉꞌorã, sõꞌonícãrã baꞌparitirã catirã weronojõ bajurã “Tojota waꞌato”, niwã. Ãpẽrã veinticuatro wiorã bʉcʉrã ejaqueꞌa, cʉ̃rẽ catinuꞌcũgʉ̃rẽ ñubuepeowã.
Beꞌro Õꞌacʉ̃ macʉ̃ oveja wĩꞌmagʉ̃ weronojõ bajugʉ ti tũrũ piꞌrabiꞌaꞌquere pãacã ĩꞌawʉ̃. Cʉ̃ piꞌrabiꞌamʉꞌtãꞌcaro pã́áca beꞌro niꞌcʉ̃ sõꞌonícãrã baꞌparitirã catise cʉorã nimʉꞌtãgʉ̃ yai pajigʉ sõꞌagʉ̃ weronojõ bajugʉ ucũsere tʉꞌowʉ. Cʉ̃ ucũse bʉpo paase weronojõ bʉsʉwʉ. Aꞌtiro niwĩ:
—Aꞌtia.
Cʉ̃ tojo níca beꞌro niꞌcʉ̃ cabayu butigʉre ĩꞌawʉ̃. Cʉ̃ buꞌipʉ pesagʉ niꞌcã bʉacatjẽrẽ cʉowĩ. Ãpẽrã cʉ̃rẽ niꞌcã beꞌto dʉpoapʉ pesari beꞌtore peowã. Cʉ̃ aꞌmewẽjẽ wapataꞌaꞌcʉ apaturi aꞌmewẽjẽ wapataꞌagʉti weewĩ tja.
Beꞌro Õꞌacʉ̃ macʉ̃ oveja wĩꞌmagʉ̃ weronojõ bajugʉ apero piꞌrabiꞌaꞌcarore pãawĩ tja. Cʉ̃ pãacã, apĩ catise cʉogʉ wecʉ weronojõ bajugʉ nimʉꞌtãgʉ̃ beꞌrocjʉ̃ ucũwĩ tja:
—Aꞌtia, niwĩ.
Beꞌro apĩ cabayu sõꞌagʉ̃ wijawĩ. Cʉ̃ buꞌi pesagʉre aꞌti turipʉ nirãrẽ aꞌmewẽjẽdutigʉ oꞌówĩ.
—Aꞌmequẽse marĩrõ niticãꞌto, niwĩ. Masãrẽ aꞌmewẽjẽcã weewĩ. Cʉ̃rẽ pajiri pjĩjore oꞌowĩ.
Beꞌro tja Õꞌacʉ̃ macʉ̃ oveja wĩꞌmagʉ̃ weronojõ bajugʉ apero piꞌrabiꞌaꞌcarore pãawĩ. Cʉ̃ tojo weecã, apĩ catise cʉogʉ masʉ̃ weronojõ diapoatigʉ ucũwĩ:
—Aꞌtia, niwĩ.
Beꞌro apĩ cabayu ñigʉ̃rẽ ĩꞌawʉ̃. Cʉ̃ buꞌipʉ pesagʉ niꞌcãrõ nʉcʉ̃se queorore cʉowĩ.
Catise cʉorã weronojõ bajurã waꞌteropʉre niꞌcʉ̃ ucũcã tʉꞌowʉ. Aꞌtiro niwĩ:
—Baꞌase aꞌtiro wapatirosaꞌa. Niꞌcã kilo trigo peri niꞌcã nʉmʉ daꞌrawapataꞌase weronojõ wapatirosaꞌa. Iꞌtia kilo cebada peri niꞌcã nʉmʉ daꞌrawapataꞌase weronojõ wapatirosaꞌa. Ʉꞌse piritari baꞌase, tojo nicã ʉꞌsedʉcaco vino peꞌticã weeticãꞌto, niwĩ.
Beꞌro Õꞌacʉ̃ macʉ̃ oveja wĩꞌmagʉ̃ weronojõ bajugʉ apero piꞌrabiꞌaꞌcarore pãawĩ. Cʉ̃ pãacã, apĩ catise cʉogʉ á pacʉ wʉʉwãꞌcãgʉ̃ weronojõ bajugʉ ucũcã tʉꞌowʉ:
—Aꞌtia, niwĩ.
Beꞌro apĩ cabayure ĩꞌawʉ̃. Cʉ̃ butiwijigʉ niwĩ. Cʉ̃ buꞌi pesagʉ Wẽrĩse wãmetiwĩ. Cʉ̃ beꞌro apĩ wẽrĩꞌcãrã na nirõcjʉ̃pʉ sirutuwãꞌcãtiwĩ. Oveja wĩꞌmagʉ̃ aꞌti turicjãrãrẽ cãꞌrõacã deco meꞌrã dʉjaro wẽjẽdutigʉ oꞌówĩ. Aꞌmewẽjẽse meꞌrã, ʉjaboase meꞌrã, dutitise meꞌrã boadutigʉ oꞌówĩ. Tojo nicã waꞌicʉrã, yaiwa meꞌrã masãrẽ wẽjẽdutigʉ oꞌówĩ.
Beꞌro Õꞌacʉ̃ macʉ̃ oveja wĩꞌmagʉ̃ weronojõ bajugʉ apero piꞌrabiꞌaꞌcarore pãawĩ tja. Cʉ̃ pãacã, na Õꞌacʉ̃rẽ waꞌicʉrã ʉ̃jʉ̃amorõ ñubuepeowʉarore ĩꞌawʉ̃. To docapʉ Õꞌacʉ̃rẽ ẽjõpeorã wẽjẽnoꞌcãrã ejeripõꞌrãrĩ niwʉ̃. Na cʉ̃rẽ ẽjõpeose buꞌiri, tojo nicã Jesucristo ye quetire werese buꞌiri wẽjẽnoꞌcãrã niwã.
Na tutuaro meꞌrã ucũwã. Aꞌtiro niwã:
—Wiogʉ, añubutiagʉ, mʉꞌʉ ñaꞌase moogʉ̃ niꞌi. Mʉꞌʉ “Weegʉti” níꞌquere queoro weeꞌe. ¿Deꞌro nicã mʉꞌʉ nucũcãcjãrã ʉ̃sãrẽ wẽjẽꞌcãrãrẽ buꞌiri daꞌreaꞌmegʉ̃sari?
Beꞌro narẽ suꞌti butisere oꞌowĩ. Aꞌtiro niwĩ:
—Sooníña yujupʉ. Ãpẽrã mʉsã acawererã Jesucristo yere wererã mʉsã weronojõ wẽjẽnoꞌrãsama. Mʉsã soorãsaꞌa. Téé “Ticʉrãrẽ wẽjẽrãsama” níꞌque waꞌacãpʉ soorãsaꞌa, niwĩ.
Beꞌro Õꞌacʉ̃ macʉ̃ oveja wĩꞌmagʉ̃ weronojõ bajugʉ apero piꞌrabiꞌaꞌcarore pãawĩ tja. Cʉ̃ pãacã, diꞌta pũrõ narãsãwʉ̃. Mujĩpũ ʉmʉcocjʉ̃ naꞌitĩꞌa waꞌawĩ. Wẽrĩꞌcãrãrẽ bʉjawetirã suꞌti ñise sãñarõ weronojõ waꞌawĩ. Mujĩpũ ñamicjʉ̃ dí weronojõ pũrõ sõꞌawĩ.
Ʉꞌmʉse marĩ paperare tũrẽrõ weronojõ bajudutia waꞌawʉ. Nipeꞌtise ʉ̃rʉ̃pagʉ, opañopa apesepʉ waꞌawʉ.
Aꞌti ʉmʉcocjãrã wiorã ʉ̃tã tutiripʉ duꞌtiwã. Tojo nicã ʉ̃rʉ̃pagʉ cjase ʉ̃tãpaga pacase docapʉ duꞌtiwã. Ãpẽrã quẽꞌrã peje cʉorã, surara wiorã, tutuarã, daꞌracoꞌterã, daꞌracoꞌtetirã duꞌtiwã.
Na ʉ̃rʉ̃gʉ̃rẽ, ʉ̃tãpagare niwã:
—Ʉ̃sã buꞌi bʉrʉpejaya. Wiogʉ dujiri cũmurõpʉ dujigʉ ʉ̃sãrẽ buꞌiri daꞌregʉ weemi. Ʉ̃sãrẽ cãꞌmotaꞌaya. Oveja wĩꞌmagʉ̃ quẽꞌrã ʉ̃sãrẽ ʉpʉtʉ buꞌiri daꞌregʉ weemi. Cãꞌmotaꞌaya.
Masãrẽ buꞌiri daꞌreatji nʉmʉ nitojaꞌa. ¿Noa põtẽobosari tere? ni caricũwã.
Õꞌacʉ̃ macʉ̃ oveja wĩꞌmagʉ̃ weronojõ bajugʉ te piꞌrabiꞌaꞌquere pãacã ĩꞌáca beꞌro apeye ĩꞌawʉ̃. Baꞌparitirã Õꞌacʉ̃rẽ werecoꞌterã aꞌti nucũcãpʉre baꞌparitise sumutoripʉ nuꞌcũcã ĩꞌawʉ̃. Nánʉcʉ̃ wĩꞌrõ na tiro ejasere cãꞌmotaꞌawã. Tojo weero wĩꞌrõ diꞌtapʉre, dia pajiri maapʉre, yucʉpagʉ buꞌipʉre wẽeotiwʉ.
Apĩ Õꞌacʉ̃rẽ werecoꞌtegʉ quẽꞌrãrẽ ĩꞌawʉ̃. Cʉ̃ mujĩpũ mʉjãtiro peꞌe aꞌtiwĩ. Cʉ̃ Õꞌacʉ̃ catinuꞌcũgʉ̃ wãme ñaacũurõrẽ cʉowĩ. Ãꞌrã baꞌparitirã diꞌtare, dia pajiri maarẽ dojorẽdutinoꞌcãrã niwã. Cʉ̃ narẽ caricũwĩ:
—Diꞌta, maarẽ, yucʉpagʉre dojorẽticãꞌña yujupʉ. Marĩ wiogʉre daꞌracoꞌterãrẽ na diapoapʉ cʉ̃ wãmerẽ ñaacũuca beꞌropʉ dojorẽña, niwĩ.
Ciento cuarenta y cuatro mil masã Israe pãrãmerã nituriase cururicjãrã na diapoapʉ ñaacũunoꞌwã.
Judá ya curuacjãrã doce mil ojañaacũunoꞌwã. Rubén ya curuacjãrã doce mil ñaacũunoꞌwã. Gad ya curuacjãrã quẽꞌrã doce mil ñaacũunoꞌwã.
Ãpẽrã Aser ya curuacjãrã doce mil ñaacũunoꞌwã. Neftalí ya curuacjãrã doce mil ñaacũunoꞌwã. Manasés ya curuacjãrã doce mil ñaacũunoꞌwã.
Tojo nicã Simeó ya curuacjãrã doce mil ñaacũunoꞌwã. Leví ya curuacjãrã doce mil ñaacũunoꞌwã. Isacar ya curuacjãrã doce mil ñaacũunoꞌwã.
Zabulṍ ya curuacjãrã quẽꞌrã doce mil ñaacũunoꞌwã. José ya curuacjãrã doce mil ñaacũunoꞌwã. Benjamí ya curuacjãrã quẽꞌrã ticʉrãta doce mil ñaacũunoꞌwã. Nipeꞌtirã na ye diapoaripʉre ñaacũunoꞌcãrã diaꞌcʉ̃ niwã.
Israe ye cururicjãrãrẽ ñaacũunoꞌca beꞌro aꞌtiro ĩꞌawʉ̃. Pãjãrã masã nipeꞌtise cururicjãrã, mejẽcã ucũrã, nipeꞌtirocjãrãpʉre ĩꞌawʉ̃. Na wiogʉ dujiri cũmurõ põtẽorõ, tojo nicã Õꞌacʉ̃ macʉ̃ oveja wĩꞌmagʉ̃ weronojõ bajugʉ põtẽorõ nuꞌcũwã. Pãjãrã waro niwã. Ne baꞌpaqueota basiotiwã. Na suꞌti butisere sãña, pũrĩ opa querire cʉowã.
Na caricũwã:
Õꞌacʉ̃ marĩ wiogʉ marĩrẽ yʉꞌrʉogʉ nimi.
Cʉ̃ wiogʉ dujiri cũmurõpʉ dujimi.
Õꞌacʉ̃ macʉ̃ oveja wĩꞌmagʉ̃ weronojõ bajugʉ quẽꞌrã marĩrẽ yʉꞌrʉogʉ nimi, ni caricũwã.
Nipeꞌtirã Õꞌacʉ̃rẽ werecoꞌterã wiogʉ dujiri cũmurõ sumutopʉ nuꞌcũmajãmisʉtʉawã. Tojo nicã sõꞌonícãrã wiorã bʉcʉrãrẽ, ãpẽrã catise cʉorã weronojõ bajurãrẽ majãmisʉtʉawã. Na Õꞌacʉ̃rẽ werecoꞌterã wiogʉ dujiri cũmurõ tiro ejaqueꞌa, Õꞌacʉ̃rẽ ñubuepeorã na diapoarire paamuꞌrĩqueꞌawã.
Aꞌtiro niwã:
Aꞌtiro waꞌato marĩ wiogʉre.
Nipeꞌtirã ñubuepeoato.
“Asistegʉ, masĩpeꞌogʉ nimi”, niato.
Cʉ̃rẽ ẽjõpeoato.
Nipeꞌtirã “Añuyʉꞌrʉami”, niato.
Nipeꞌtirãrẽ dutimi.
“Tutuayʉꞌrʉgʉ nimi”, niato.
Aꞌte tojota ninuꞌcũato.
Tojota niato, ni ẽjõpeowã.
—Ãꞌrã suꞌti butise sãñarã ¿noꞌocjãrã niti? ¿Noꞌopʉ aꞌtiapari? niwĩ.
Yʉꞌʉ cʉ̃rẽ yʉꞌtiwʉ:
—Wiogʉ, mʉꞌʉ masĩsaꞌa.
Cʉ̃ peꞌe yʉꞌʉre niwĩ:
—Ãꞌrã nucũcãcjãrã pũrõ piꞌeticaterore na quẽꞌrã piꞌetiꞌcãrã nima. Na Õꞌacʉ̃ macʉ̃ oveja wĩꞌmagʉ̃ weronojõ bajugʉ wẽrĩse meꞌrã na ejeripõꞌrãrĩpʉ ñaꞌase moorã tojacãrã niwã.
Tojo weerã na Õꞌacʉ̃ dujiri cũmurõ tiro ninuꞌcũcãꞌma. Cʉ̃ ya wiꞌipʉre ʉmʉcorinʉcʉ̃, ñamirĩnʉcʉ̃ cʉ̃ ʉaro weema. Wiogʉ dujiri cũmurõpʉ dujigʉ na meꞌrã nimi. Narẽ coꞌtemi.
Na ʉjaboa, acowʉonemosome. Narẽ mujĩpũ ʉmʉcocjʉ̃ ʉ̃jʉ̃anemosome. Asise ñaisere tʉꞌoñaꞌnemosome.
Õꞌacʉ̃ macʉ̃ oveja wĩꞌmagʉ̃ weronojõ bajugʉ wiogʉ dujiri cũmurõ pʉꞌtopʉ nigʉ̃́ ovejare coꞌtegʉ weronojõ narẽ coꞌtegʉsami. Aco wijari pepʉ miagʉ̃sami. Tere sĩꞌrĩrã, catinuꞌcũrãsama. Õꞌacʉ̃ nipeꞌtirã na yaꞌcoco wijarãrẽ tuucoegʉsami.
Beꞌro Õꞌacʉ̃ macʉ̃ oveja wĩꞌmagʉ̃ weronojõ bajugʉ na piꞌrabiꞌatʉoꞌcarore pãawĩ. Cʉ̃ pãacã, nipeꞌtiro ʉꞌmʉsepʉ diꞌtamarĩa waꞌawʉ. Niꞌcã hora deco tojo waꞌawʉ.
Beꞌro siete Õꞌacʉ̃rẽ werecoꞌterã cʉ̃ pʉꞌto nuꞌcũrãrẽ ĩꞌawʉ̃. Narẽ nánʉcʉ̃ putise coronetare oꞌowĩ.
Beꞌro apĩ Õꞌacʉ̃rẽ werecoꞌtegʉ aꞌtiwĩ. Cʉ̃ ʉꞌmʉtise ʉ̃jʉ̃amorõcja uru meꞌrã weecagare cʉowĩ. Cʉ̃ Õꞌacʉ̃rẽ waꞌicʉrã ʉ̃jʉ̃amorõ ñubuepeowʉaro pʉꞌtopʉ ejanʉꞌcãwĩ. Peje ʉꞌmʉtise cʉ̃rẽ ʉ̃jʉ̃amorõpeoatjere oꞌowã. Nipeꞌtirã Õꞌacʉ̃ yarã cʉ̃rẽ sẽrĩꞌque meꞌrã morẽsuꞌu ʉ̃jʉ̃amorõpeoatjere oꞌowã. Cʉ̃ uru meꞌrã weeꞌcaro ʉꞌmʉtise ʉ̃jʉ̃amorõwʉaropʉ wiogʉ dujiri cũmurõ põtẽorõpʉ tere ʉ̃jʉ̃amorõwĩ.
Cʉ̃ ʉ̃jʉ̃amorõse ʉꞌmʉtise oꞌme Õꞌacʉ̃ tiropʉ mʉjãawʉ̃. Õꞌacʉ̃ yarã cʉ̃rẽ sẽrĩꞌque meꞌrã morẽsuꞌumʉjãawʉ̃.
Beꞌro Õꞌacʉ̃rẽ werecoꞌtegʉ ʉꞌmʉtise ʉ̃jʉ̃amorõwʉaropʉ cjase pecameꞌe ʉ̃jʉ̃amoaꞌquere ʉꞌmʉtise ʉ̃jʉ̃amorõcjapʉ ṍrẽ́sãawĩ. Beꞌro tiga cjasere aꞌti nucũcãpʉre poꞌodijowĩ. Cʉ̃ tojo wééca beꞌro bʉpo paacã, ʉpʉtʉ bʉsʉsere tʉꞌowʉ. Bʉpo yaꞌbacã ĩꞌawʉ̃. Tojo nicã diꞌta narãsãwʉ̃.
Beꞌro siete Õꞌacʉ̃rẽ werecoꞌterã na coroneta putisere apoyuwã.
Nimʉꞌtãgʉ̃ putiwĩ. Cʉ̃ putíca beꞌro yʉsʉase peri aꞌti nucũcãpʉre bʉrʉdijawʉ. Tojo nicã pecameꞌe dí meꞌrã morẽꞌque bʉrʉdijawʉ. Tojo waꞌacã, diꞌta cãꞌrõ decobocure ʉ̃jʉ̃wʉ̃. Yucʉpagʉ quẽꞌrã mejãrõta decobocurepʉta ʉ̃jʉ̃wʉ̃. Nipeꞌtise tá ʉ̃jʉ̃peꞌtia waꞌawʉ.
Cʉ̃ beꞌrocjʉ̃ putiwĩ. Cʉ̃ putíca beꞌro niꞌcãgʉ̃ ʉ̃rʉ̃gʉ̃ ʉ̃jʉ̃cjʉ dia pajiri maajopʉ doqueñonoꞌwʉ̃. Ti maa decobocure dí maa waꞌawʉ.
Dia pajiri maacjãrã decobocure wẽrĩwã. Yucʉsʉpawʉ quẽꞌrã ti maapʉ nise decobocure mirĩ ʉ̃jʉ̃acõꞌanoꞌwʉ̃.
Beꞌro, pʉarã beꞌrocjʉ̃ putiwĩ. Cʉ̃ putíca beꞌro ñocõawʉ̃ pajigʉ ʉꞌmʉarõcjʉ̃ bʉrʉdijawĩ. Bʉrʉdijagʉ, sĩꞌorĩ tuturojo weronojõ ʉ̃jʉ̃dijawĩ. Cʉ̃ diapʉre, oꞌmajã maarĩacãpʉre decobocure doquebiꞌpequeꞌawĩ.
Ñocõawʉ̃ “Sʉ̃ꞌegʉ̃” wãmetiwĩ. Aco aꞌti nucũcã cjase cʉ̃ doquequeꞌaꞌcaro ejatuaro aco sʉ̃ꞌese waꞌawʉ. Te acore sĩꞌrĩrã, pãjãrã masã wẽrĩwã.
Iꞌtiarã beꞌrocjʉ̃ putiwĩ tja. Cʉ̃ puticã, mujĩpũ ʉmʉcocjʉ̃ decobocure dojowĩ. Ʉmʉcore decobocure boꞌreyutiwĩ. Ñamicjʉ̃ tojota waꞌawĩ. Ñocõa quẽꞌrã pãjãrã decobocure dojowã. Na decobocure ñamipʉre ne boꞌreyutiwã.
Beꞌro ĩꞌawʉ̃ tja. Niꞌcʉ̃ á pacʉ aꞌti ʉmʉco decopʉ wʉʉcã ĩꞌawʉ̃. Tutuaro meꞌrã aꞌtiro niwĩ:
—Ãpẽrã iꞌtiarã Õꞌacʉ̃rẽ werecoꞌterã puticã, ñaꞌabutiaro waꞌarosaꞌa aꞌti nucũcãcjãrãrẽ, niwĩ.
Baꞌparitirã beꞌrocjʉ̃ putiwĩ. Cʉ̃ puticã, niꞌcʉ̃ ñocõawʉ̃ nucũcãpʉ bʉrʉdijaꞌcʉre ĩꞌawʉ̃. Cʉ̃rẽ niꞌcã sawi oꞌowã. Cope nibajudutidijari pe cja sawi niwʉ̃.
Beꞌro cʉ̃ ti pere pãowĩ. Pã́oca beꞌro oꞌme pajiro wijawʉ. Ti pe cjase oꞌme mujĩpũrẽ tuubiꞌacãꞌwʉ̃. Naꞌitĩꞌa waꞌawʉ.
Te oꞌme meꞌrã pãjãrã mʉꞌmʉrĩwiꞌia wʉʉwijaawã. Nipeꞌtiropʉ wʉʉseꞌsa waꞌawã. Na mʉꞌmʉrĩwiꞌia aꞌti nucũcãcjãrã cutipa weronojõ toawã. Na sipapʉre cutipa weronojõ toacja cʉowã.
Narẽ táre, otesere, yucʉpagʉre dojorẽdutigʉ mejẽta weewĩ. Masã na diapoapʉ Õꞌacʉ̃ wãme ñaacũunoꞌña marĩrã diaꞌcʉ̃rẽ toadutiwĩ.
Narẽ toawẽjẽdutitiwĩ. Niꞌcãmocʉse mujĩpũrĩ narẽ pũrĩcã weedutiwĩ. Na toase cutipa weronojõ pũrĩwʉ̃.
Tojo waꞌari curare masã ʉpʉtʉ wẽrĩsĩꞌrĩmiwã. Na wẽrĩsĩꞌrĩmicã, basiotiwʉ.
Mʉꞌmʉrĩwiꞌia cabayua aꞌmewẽjẽse dʉporo apoyuꞌcãrã weronojõ bajuwã. Na dʉpopapʉ uru meꞌrã weeꞌque beꞌtori weronojõ bajusere pesawã. Na diapoa masʉ̃ diapoa weronojõ bajuwʉ.
Na upʉre cãꞌmotaꞌarã, cõmesuꞌti weronojõ bajusere cʉowã. Na wʉʉcã, ʉpʉtʉ bʉsʉwʉ. Masã aꞌmewẽjẽrã waꞌarãtirã, cabayua wejesepawʉ waꞌaro weronojõ bʉsʉwʉ.
Na sipapʉ toase cʉose meꞌrã niꞌcãmocʉse mujĩpũrĩ masãrẽ toawã.
Mʉꞌmʉrĩwiꞌia wiogʉ nibajudutidijari pejo wiogʉ nimi. Cʉ̃́ta ti pere sawipãawĩ. Cʉ̃ wãme hebreo ye meꞌrã Abadón wãmetimi. Griego ye meꞌrã Apolión wãmetiwĩ. Dojorẽrĩ masʉ̃ nimi, nisĩꞌrĩrõ weeꞌe.
Nimʉꞌtãse ñaꞌase peꞌtiꞌi. Pʉaro dʉꞌsaꞌa.
Niꞌcãmocʉrã beꞌrocjʉ̃ putiwĩ. Cʉ̃ puticã, niꞌcʉ̃ ucũcã tʉꞌowʉ. Õꞌacʉ̃ nirõpʉ Õꞌacʉ̃rẽ ʉꞌmʉtise ʉ̃jʉ̃amorõ ñubuepeowʉaro uru meꞌrã weeꞌcaro niwʉ̃. To buꞌipʉ baꞌparitise capesaꞌri niwʉ̃. Te waꞌteropʉ Õꞌacʉ̃ ucũcã tʉꞌowʉ.
Cʉ̃ coroneta putigʉre aꞌtiro niwĩ:
—Baꞌparitirã Õꞌacʉ̃rẽ werecoꞌterã dʉꞌtenʉꞌcõꞌcãrãrẽ pãaña. Na pajiri maajo Éufrates wãmetiri maa pʉꞌto nima, niwĩ.
Cʉ̃ tojo níca beꞌro ãꞌrã pãanoꞌwã. Na baꞌparitirã Õꞌacʉ̃rẽ werecoꞌterã nipeꞌtirã aꞌti turicjãrãrẽ decobocurepʉ wẽjẽrã waꞌawã. Narẽta Õꞌacʉ̃ aꞌtiro weecʉ niwĩ. “Ti hora, ti nʉmʉ, ti mujĩpũ, ti cʉ̃ꞌma nicã, mʉsã buꞌiri daꞌrerãsaꞌa”, ni besecṹúcʉ niwĩ. Queoro cʉ̃ níꞌcaronojõ waꞌawʉ.
Na meꞌrã pãjãrã surara cabayua meꞌrã niwã. Narẽ pãjãrã waro doscientos millones nima nisere tʉꞌowʉ.
Cabayua, tojo nicã na buꞌi pesarã aꞌtiro bajuwã. Na buꞌi pesarã na cutirore cãꞌmotaꞌasere sõꞌarõ, yaꞌsaro, ewʉro cʉowã. Cabayua na dʉpopare yaijo weronojõ dʉpopatiwã. Na ʉseropʉ pecameꞌe ʉ̃jʉ̃wijawʉ. Oꞌme wijawʉ. Tojo nicã azufre wãmetise ope weronojõ sipise ʉ̃jʉ̃wijawʉ.
Te iꞌtiaro pecameꞌe, oꞌme, azufre meꞌrã masãrẽ decobocure wẽjẽwã.
Cabayua na ʉseri meꞌrã, na ye pĩcõrĩ meꞌrã masãrẽ wẽjẽwã. Na ye pĩcõrĩ yapari aña dʉpoa weronojõ bajuwʉ. Te meꞌrã masãrẽ dutidaꞌrewã.
Ãpẽrã masã pecameꞌe, oꞌme, azufre meꞌrã wẽrĩtirã peꞌe na ñaꞌarõ weesere ne duꞌutiwã. Na wãtĩarẽ ẽjõpeosere duꞌutiwã. Na ẽjõpeose yeeꞌque uru meꞌrã weeꞌque, plata meꞌrã weeꞌque, bronce meꞌrã weeꞌque, ʉ̃tãperi meꞌrã weeꞌque, yucʉpagʉ meꞌrã weeꞌquere ñubuepeoduꞌutiwã. Te queose na ẽjõpeose yeeꞌque peje ne ĩꞌati, ne tʉꞌoti, ne sijaweꞌe. Tojo nimicã, ne ñubuepeoduꞌutiwã.
Tojo nicã masãrẽ wẽjẽcõꞌasere, na ãpẽrãrẽ dojorẽsere duꞌutiwã. Apeyere, na noꞌo ʉaro aꞌmetãrãbajaqueꞌatisere, ãpẽrã yere yajasere ne duꞌutiwã.
Beꞌro apĩ Õꞌacʉ̃rẽ werecoꞌtegʉ tutuagʉ ʉꞌmʉsepʉ níꞌcʉre dijaticã ĩꞌawʉ̃. Cʉ̃ oꞌmecurua decopʉ dijatiwĩ. Cʉ̃ dʉpoa buꞌi buꞌeda niwʉ̃. Cʉ̃ ya diapoa mujĩpũ ʉmʉcocjʉ̃ weronojõ asistewʉ. Cʉ̃ ñecãrĩ ʉ̃jʉ̃sébotari weronojõ bajuwʉ.
Cʉ̃ omocãpʉ papera pã́áca turiacãrẽ cʉowĩ. Cʉ̃ diacjʉ̃ca dʉꞌpocãrẽ pajiri maajopʉ ʉꞌtacũunuꞌcũwĩ. Cũpe peꞌere diꞌtapʉ ʉꞌtacũunuꞌcũwĩ.
Cʉ̃ topʉ nuꞌcũgʉ̃ yaijo weronojõ pũrõ caricũwĩ. Cʉ̃ caricũcã, siete bʉpoa ucũwã.
Na ucṹca beꞌro na ucũsere ojanʉꞌcãmiwʉ̃. Tojo weeri cura niꞌcʉ̃ ʉꞌmʉsepʉ nigʉ̃́ yʉꞌʉre niwĩ:
—Na bʉpoa ucũsere ãpẽrãrẽ wereticãꞌña. Ojaticãꞌña tere, niwĩ.
Beꞌro yʉꞌʉ dia pajiri maapʉ, diꞌtapʉ nuꞌcũcã ĩꞌaꞌcʉ cʉ̃ ya diacjʉ̃camocãrẽ sĩomorõwĩ.
Cʉ̃ aꞌtiro niwĩ:
—Õꞌacʉ̃ catinuꞌcũgʉ̃ nimi. Ʉꞌmʉse, diꞌta, pacase maarĩ nipeꞌtirã tepʉ nirãrẽ weeꞌcʉ nimi. Õꞌacʉ̃ wãme meꞌrã nigʉ̃ti. Marĩ yucueꞌque peꞌtia waꞌaꞌa. Yucuenemosome.
Õꞌacʉ̃rẽ werecoꞌtegʉ nitʉogʉ putinʉꞌcãrĩ curare aꞌtiro waꞌarosaꞌa. Õꞌacʉ̃ “Tojo weegʉti” níꞌque masĩnoꞌña marĩꞌque waꞌabaqueꞌorosaꞌa. Cʉ̃, cʉ̃ ye queti weremʉꞌtãrĩ masãrẽ “Aꞌtiro weegʉti” níꞌque queoro waꞌarosaꞌa, niwĩ.
Cʉ̃ tojo níca beꞌro ʉꞌmʉsecjʉ̃ yʉꞌʉre “Ojaticãꞌña” níꞌcʉ aꞌtiro niwĩ:
—Sĩꞌi, maajopʉ, diꞌtapʉ ʉꞌtacũunuꞌcũgʉ̃ tiropʉ waꞌaya. Cʉ̃ ya turi pãaca turiacãrẽ miiña, niwĩ.
Cʉ̃ tojo nicã tʉꞌogʉ, yʉꞌʉ cʉ̃ tiropʉ waꞌawʉ.
—Mʉꞌʉ ya turire oꞌoya, niwʉ̃. Yʉꞌʉ sẽrĩcã tʉꞌogʉ, aꞌtiro niwĩ:
—Miiña. Ti pũrĩrẽ baꞌaya. Mʉꞌʉ baꞌacã, mumia mumi weronojõ iꞌpitirosaꞌa. Mʉꞌʉ paagapʉ peꞌere sʉ̃ꞌese dojorosaꞌa, niwĩ.
Cʉ̃ tojo nicã tʉꞌogʉ, yʉꞌʉ ti turiacãrẽ miiwʉ̃. Mii, baꞌawʉ. Yʉꞌʉ baꞌacã, mumi weronojõ iꞌpitiwʉ. Paagapʉ peꞌere sʉ̃ꞌe nicãti.
—Õꞌacʉ̃ cʉ̃ ucũsere wereapogʉ waꞌaya tja. Cʉ̃ peje macãrĩcjãrãrẽ, peje diꞌtacjãrãrẽ, mejẽcãrĩ ucũrãrẽ na ye cjasere weremi. Tere weregʉ waꞌaya. Tojo nicã wiorã quẽꞌrãrẽ “Õꞌacʉ̃ tojo niami”, ni wereya, niwã.
Beꞌro yʉꞌʉre aꞌtiro weewã. Ãrʉ̃gʉ̃ wiꞌi wéérã queocjʉ weronojõ bajucjʉre oꞌowã. Õꞌacʉ̃ yʉꞌʉre aꞌtiro niwĩ:
—Õꞌacʉ̃ wiꞌire queogʉ waꞌaya. Na ʉꞌmʉtise ʉ̃jʉ̃amorõ ñubuepeowʉaro quẽꞌrãrẽ queoya. Topʉ ñubuerã quẽꞌrãrẽ baꞌpaqueoya.
Õꞌacʉ̃ wiꞌi sumutoma queoticãꞌña. Te aperocjãrãrẽ oꞌoꞌque diꞌta niꞌi. Na cuarenta y dos mujĩpũrĩ Õꞌacʉ̃ ya macã Jerusalẽ́ diꞌtare dojorẽnuꞌcũrãsama, niwĩ.
Beꞌro Õꞌacʉ̃ ninemowĩ tja:
—Pʉarã yárã, yé cjasere wererãrẽ oꞌógʉti. Na peje ʉmʉcori, mil doscientos sesenta nʉmʉrĩ yé cjasere ucũrãsama. Na bʉjawetisere ĩꞌorã na weewʉaronojõpʉma suꞌti wãquĩsenojõrẽ sãña, ucũrãsama, niwĩ.
Ãꞌrã pʉarã yucʉgʉ olivo wãmetisepagʉ weronojõ nima. Te pʉagʉ olivopagʉ Õꞌacʉ̃rẽ daꞌracoꞌterã nima, nirõ weeꞌe. Náta tja pʉaga sĩꞌosepa weronojõ nima. Aꞌti nucũcãcjʉ̃ wiogʉ Õꞌacʉ̃ ĩꞌorõpʉ sĩꞌonuꞌcũma.
Ãpẽrã narẽ mejẽcã weesĩꞌrĩcã, na ʉseropʉ pecameꞌe ʉ̃jʉ̃wijasama. Narẽ ĩꞌatuꞌtirãrẽ ʉ̃jʉ̃acõꞌapeꞌocãꞌsama. Tojo weerã nipeꞌtirã narẽ mejẽcã weesĩꞌrĩrãnojõ wẽrĩsama.
Na Õꞌacʉ̃ ye cjase wereri curare acoro pejaticã weemasĩsama. Tojo nicã acore dí weronojõ dojocã weemasĩsama. Apeyere, masãrẽ noꞌo nisenojõ ñaꞌarõ waꞌacã weemasĩsama. Noꞌo na weesĩꞌrĩrõ weemasĩsama.
Na, narẽ weredutiꞌquere weretuꞌajaca beꞌro ĩꞌabajudutidijari pecjʉ̃ ñaꞌagʉ̃ narẽ aꞌmewẽjẽgʉ̃sami. Narẽ wapataꞌa, wẽjẽcõꞌagʉ̃sami.
Na pʉarã ye upʉre masã na sijaropʉ pajiri macãjopʉ cũurãsama. Ti macãjo Jesucristore na wẽjẽ́ca macã niꞌi. Ti macãcjãrã ñaꞌarã nitjĩarã, Sodomacjãrã, Egiptocjãrã weronojõ nima.
Iꞌtia nʉmʉ ape nʉmʉ deco nipeꞌtise macãrĩcjãrã, nipeꞌtise cururicjãrã na ye upʉre ĩꞌarãsama. Tojo nicã nipeꞌtirã mejẽcãrĩ diaꞌcʉ̃ ucũrã, nipeꞌtise diꞌtacjãrã na ye upʉre ĩꞌarãsama. Tere yaadutisome.
Na Õꞌacʉ̃ yere wererã piꞌecʉoro masãrẽ tʉꞌoñaꞌcã weecãrã niwã. Tojo weerã aꞌti nucũcãpʉ nirã́ na wẽrĩꞌquere ĩꞌarã, eꞌcatirãsama. Na ʉpʉtʉ eꞌcatirã, aꞌmerĩ apeyenojõ oꞌorãsama.
Iꞌtia nʉmʉ ape nʉmʉ deco beꞌro Õꞌacʉ̃ narẽ masõwĩ tja. Na wãꞌcãnʉꞌcãcã ĩꞌarã, masã ʉpʉtʉ ʉcʉawã.
Niꞌcʉ̃ ʉꞌmʉsepʉ nigʉ̃́ narẽ tutuaro meꞌrã aꞌtiro niwĩ:
—Mʉjãtia.
Cʉ̃ tojo nicã tʉꞌorã, na oꞌmecurua meꞌrã mʉjãawã. Na mʉjãacã, narẽ ĩꞌatuꞌtiꞌcãrã ĩꞌawã.
Na mʉjãarĩ cura diꞌta pũrõ narãsãwʉ̃. Ti macãpʉre peje wiꞌseri bʉrʉdijawʉ. Pãjãrã siete miltiri masã wẽrĩwã. Ãpẽrã dʉꞌsaꞌcãrã ʉpʉtʉ uirã, “Õꞌacʉ̃ ʉꞌmʉsepʉ nigʉ̃́ tutuayʉꞌrʉnʉꞌcãmi”, niwã.
Pʉati ñaꞌarõ waꞌatojaꞌa. Maata apero waꞌabaqueꞌorosaꞌa tja.
Õꞌacʉ̃rẽ werecoꞌtegʉ nitʉogʉ putiwĩ. Ʉꞌmʉsepʉ nirã́ tutuaro meꞌrã na ucũcã tʉꞌowʉ. Aꞌtiro niwã:
Niꞌcãrõacãrẽ Õꞌacʉ̃ marĩ wiogʉ nipeꞌtirã aꞌti nucũcãcjãrã wiogʉ sãjãmi.
Cʉ̃ beseꞌcʉ Cristo tojota sãjãmi.
Cʉ̃ dutinuꞌcũgʉ̃sami, niwã.
Tojo waꞌasere ĩꞌarã, sõꞌonícãrã veinticuatro wiorã bʉcʉrã aꞌtiro weewã. Na wiorã dujise cũmurĩ Õꞌacʉ̃ põtẽorõpʉ dujirã cʉ̃ tiro ejaqueꞌawã. Cʉ̃rẽ ñubuepeorã, na dʉpopare paamuꞌrĩqueꞌawã.
Aꞌtiro niwã:
Õꞌacʉ̃, ʉ̃sã wiogʉ tutuayʉꞌrʉnʉꞌcãgʉ̃, mʉꞌʉrẽ eꞌcatise oꞌoꞌo.
Mʉꞌʉ ne warocjʉ̃, beꞌrocjʉ̃, aꞌtiro nicã quẽꞌrãrẽ ninuꞌcũgʉ̃ niꞌi.
Mʉꞌʉ tutuase meꞌrã niꞌcãrõacã wiogʉ sãjãnʉꞌcãꞌa.
Nipeꞌtirãrẽ dutinʉꞌcãꞌa.
Nipeꞌtirã aꞌti nucũcãcjãrã mʉꞌʉrẽ ʉatirã uamiwã.
Mʉꞌʉ narẽ buꞌiri daꞌreri nʉmʉ ejaꞌa.
Tojo nicã wẽrĩꞌcãrã quẽꞌrãrẽ buꞌiri daꞌreritero niꞌi.
Niꞌcãrõacãrẽ nipeꞌtirã mʉꞌʉ yarãrẽ wapayegʉsaꞌa.
Mʉꞌʉ ye cjasere wereturiari masãrẽ wapayegʉsaꞌa.
Wiopesase meꞌrã mʉꞌʉrẽ ẽjõpeorã wiorãrẽ, mejõ nirãrẽ wapayegʉsaꞌa.
Aꞌti nucũcãcjãrãrẽ dojorẽrã quẽꞌrãrẽ cõꞌarĩ nʉmʉ niꞌi, niwã.
Na tojo níca beꞌro Õꞌacʉ̃ wiꞌi ʉꞌmʉsepʉ nirĩ wiꞌi sope pãrĩwʉ̃. Ti wiꞌi poꞌpeapʉre niꞌcã acaro niwʉ̃. Ti acaro Õꞌacʉ̃ “Aꞌtiro weegʉti masã meꞌrã” ni, cʉ̃ ojáca pjĩrẽ cʉori acaro niwʉ̃. Tojo waꞌáca beꞌro bʉpo yaꞌbacã ĩꞌawʉ̃. Bʉpo paasere, tojo nicã mejẽcã bʉsʉsere tʉꞌowʉ. Diꞌta pũrõ narãsãwʉ̃. Yʉsʉase aco peri bʉꞌaꞌque peri paca bʉrʉwʉ.
Beꞌro ʉꞌmʉarõpʉ mejẽcã bajuse paca bajuacã ĩꞌawʉ̃. Niꞌcõ numiorẽ ĩꞌawʉ̃. Co mujĩpũ ʉmʉcocjʉ̃pʉ omabiꞌaꞌcaro weronojõ asistewõ. Mujĩpũ ñamicjʉ̃ buꞌipʉ nuꞌcũwõ. Co dʉpoapʉre niꞌcã beꞌto pesawõ. Ti beꞌto doce ñocõa cʉowʉ.
Co nijĩpaco niwõ. Co wʉatji dʉporoacã pũrĩnoꞌgõ ʉpʉtʉ caricũwõ.
Beꞌro ʉꞌmʉarõpʉ mejẽcã bajuse ĩꞌawʉ̃ tja. Niꞌcʉ̃ pĩrõ weronojõ bajugʉ sõꞌagʉ̃jore ĩꞌawʉ̃. Cʉ̃ siete dʉpopa cʉowĩ. Diez capesaꞌritigʉ niwĩ. Dʉpopanʉcʉ̃ pesase beꞌtori pesawĩ.
Cʉ̃ pĩcõrõ meꞌrã decobocure ʉꞌmʉsepʉ nirã́ ñocõarẽ paastedijowĩ. Cʉ̃ numio põꞌrãticã, maata baꞌagʉti nígʉ̃, co tiro nuꞌcũwĩ.
Co niꞌcʉ̃ wĩꞌmagʉ̃ wʉawõ. Cʉ̃́ta nipeꞌtirocjãrã wiogʉ niacjʉ niwĩ. Tutuaro meꞌrã masãrẽ narẽ dutiacjʉ niwĩ. Cʉ̃ bajuáca beꞌro maata Õꞌacʉ̃ tiro cʉ̃ wiogʉ dujiri cũmurõpʉ mianoꞌwĩ.
Numio peꞌe masã marĩrõpʉ Õꞌacʉ̃ apoꞌcaropʉ duꞌtiwõ. Topʉ core peje mil doscientos sesenta nʉmʉrĩ baꞌase ecawã.
Beꞌro ʉꞌmʉarõpʉ aꞌmewẽjẽse waꞌawʉ. Õꞌacʉ̃rẽ werecoꞌtegʉ Migue wãmetigʉ ãpẽrã cʉ̃ yarã Õꞌacʉ̃rẽ werecoꞌterã meꞌrã pĩrõjo meꞌrã aꞌmewẽjẽwĩ. Pĩrõ quẽꞌrã cʉ̃ yarã meꞌrã aꞌmewẽjẽwĩ.
Pĩrõ wapataꞌamasĩtiwĩ. Na ʉꞌmʉsepʉre noꞌo nirṍ bocatiwã.
Õꞌacʉ̃ pĩrõrẽ cõꞌacãꞌwĩ. Cʉ̃́ta ne warocjʉ̃ pĩrõ ninoꞌgʉ̃ nimi. Cʉ̃ wãtĩ nimi. Nipeꞌtirãrẽ aꞌti nucũcãcjãrãrẽ mejẽcã ẽjõpeocã weegʉ́ nimi. Õꞌacʉ̃ cʉ̃rẽ, cʉ̃ yarã meꞌrã nucũcãpʉ cõꞌadijowĩ.
Tojo waꞌáca beꞌro niꞌcʉ̃ ʉꞌmʉsepʉ nigʉ̃́ tutuaro meꞌrã ucũdijocã tʉꞌowʉ. Aꞌtiro niwĩ:
Marĩrẽ yʉꞌrʉose nitojaꞌa.
Õꞌacʉ̃ tutuasere, cʉ̃ marĩ wiogʉ nise nitojaꞌa.
Cʉ̃ beseꞌcʉ Jesucristo tutuase meꞌrã cʉ̃ wiogʉ nise quẽꞌrã nitojaꞌa.
Õꞌacʉ̃ wãtĩrẽ ʉꞌmʉsepʉ níꞌcʉre aꞌti nucũcãpʉ cõꞌadijowĩ.
Wãtĩ ʉmʉcorinʉcʉ̃, ñamirĩnʉcʉ̃ aꞌtiro weewĩ.
Õꞌacʉ̃pʉre weresãgʉ̃, marĩ acawererã Õꞌacʉ̃ yarãrẽ “Ñaꞌarõ tojo weema”, ninuꞌcũwĩ.
Õꞌacʉ̃ yarã marĩ acawererã wãtĩrẽ docaqueꞌacã weewã.
Na Õꞌacʉ̃ macʉ̃ oveja wĩꞌmagʉ̃ weronojõ bajugʉ wẽrĩse meꞌrã, cʉ̃ ye dí oꞌmabʉrose meꞌrã tojo weewã.
Na catiri ʉmʉcore maꞌitirã, Õꞌacʉ̃ ye quetire werese meꞌrã cʉ̃rẽ tojo weewã.
Ãpẽrã narẽ wẽjẽsĩꞌrĩcã, na wereduꞌutiwã.
Wẽrĩsere uitiwã.
Nucũcãpʉ, dia pajiri maacjãrãma ñaꞌabutiaꞌa.
Wãtĩ mʉsã tiropʉ uadijami.
Cãꞌrõacã yʉꞌʉre dʉꞌsaꞌa buꞌiri daꞌreatjo nígʉ̃, tojo weemi, niwĩ.
Pĩrõjo nucũcãpʉ cõꞌacã ĩꞌagʉ̃, wĩꞌmagʉ̃ wʉaꞌcore nʉrʉ̃wĩ.
Õꞌacʉ̃ peꞌe core á pacʉ wʉʉse pacare oꞌowĩ. Te meꞌrã co pĩrõjore duꞌtigo, wʉʉwãꞌcãwõ. Co masã marĩrõpʉ duꞌtiwõ. Topʉ Õꞌacʉ̃ iꞌtia cʉ̃ꞌma ape cʉ̃ꞌma deco core baꞌase ecawĩ.
Beꞌro pĩrõ diajo dojo, core miibʉrʉato nígʉ̃ cʉ̃ ʉseropʉ acore eꞌocũuwĩ. Co numiorẽ oꞌmabʉrodutigʉ tojo weewĩ.
Cʉ̃ tojo weecã, diꞌta core weetamuwʉ̃. Pĩrõ cʉ̃ eꞌocũuse diajo dojosere siꞌbisãjãcã weewʉ.
Tojo waꞌacã ĩꞌagʉ̃, pĩrõ numio meꞌrã uayʉꞌrʉawĩ. Beꞌro co pãrãmerã nituriarã meꞌrã aꞌmewẽjẽgʉ̃ waꞌawĩ. Na Õꞌacʉ̃ dutiꞌquere weerã́ Jesucristo ye buꞌesere ẽjõpeonuꞌcũrã nima.
Pĩrõjo pajiri maa sumutopʉ ejanʉꞌcãwĩ.
Dia pajiri maa sumutopʉre niꞌcʉ̃ mejẽcã bajugʉ wãꞌcãpaꞌawĩ tja. Cʉ̃ quẽꞌrã siete dʉpopa cʉowĩ. Apeyere diez capesaꞌritiwĩ. Cʉ̃ capesaꞌrinʉcʉ̃ pesase beꞌtorire cʉowĩ. Cʉ̃ dʉpopapʉre Õꞌacʉ̃ yabise wãmerẽ ojaõꞌonoꞌwʉ̃.
Cʉ̃ yai weronojõ doꞌrowĩ. Cʉ̃ bʉco weronojõ dʉꞌpócãtigʉ niwĩ. Cʉ̃ pajigʉ yai weronojõ ʉserotiwĩ. Pĩrõ cʉ̃rẽ cʉ̃ tutuasere oꞌowĩ. Cʉ̃rẽ ñaꞌarã wiogʉ dujiri cũmurõpʉ dʉpowĩ. “Masã mʉꞌʉ dutisere yʉꞌtiato”, niwĩ.
Niꞌcã dʉpoapʉre ñaꞌarĩ cãmirõjo wãꞌñarõ weronojõ bajuwʉ. Yatica cãmirõ weronojõ niwʉ̃. Ti cãmirõrẽ ĩꞌarã, aꞌti nucũcãcjãrã wẽrĩ masãꞌcʉre weronojõ cʉ̃rẽ ĩꞌawã. Ʉpʉtʉ ĩꞌamarĩa, cʉ̃rẽ sirutuwã.
Masã pĩrõ quẽꞌrãrẽ ñubuepeowã. Cʉ̃ mejẽcã bajugʉre masãrẽ dutimasĩsere oꞌose buꞌiri tojo weewã. Mejẽcã bajugʉre ñubuepeorã, aꞌtiro niwã:
—Ne ãꞌrĩ weronojõ tutuayʉꞌrʉgʉ marĩmi. Ne niꞌcʉ̃ cʉ̃ meꞌrã aꞌmewẽjẽmasĩtisami, ni ẽjõpeowã.
Pĩrõjo mejẽcã bajugʉre aꞌtiro ucũcã weewĩ: “Nipeꞌtirã yʉꞌrʉoro niꞌi yʉꞌʉ”, ni ucũcã weewĩ. Tojo nicã Õꞌacʉ̃ yabisere ucũwĩ. Pĩrõ cʉ̃rẽ “Cuarenta y dos mujĩpũrĩ masãrẽ dutigʉ waꞌaya”, niwĩ.
Cʉ̃ dutiꞌcaronojõta weewĩ. Õꞌacʉ̃rẽ ñaꞌarõ ucũ, cʉ̃ wãmerẽ, cʉ̃ nirṍ ʉꞌmʉsepʉre ñaꞌarõ ucũwĩ. Tojo nicã ʉꞌmʉsepʉ nirã́ quẽꞌrãrẽ ñaꞌarõ ucũwĩ.
Apeye quẽꞌrãrẽ pĩrõ Õꞌacʉ̃ yarã nucũcãpʉ nirã́ meꞌrã cʉ̃rẽ aꞌmewẽjẽdutigʉ oꞌówĩ. Narẽ aꞌmewẽjẽ wapataꞌatojagʉpʉ duꞌuwĩ. Cʉ̃rẽ nipeꞌtise cururicjãrãrẽ, nipeꞌtise diꞌtacjãrãrẽ, nipeꞌtise macãrĩcjãrãrẽ, mejẽcã ucũrãrẽ dutimasĩsere oꞌowĩ.
Nipeꞌtirã aꞌti nucũcãcjãrã mejẽcã bajugʉre ñubuepeowã. Na, na wãmerẽ Õꞌacʉ̃ macʉ̃ oveja wĩꞌmagʉ̃ weronojõ bajugʉ wẽjẽnoꞌcʉ ya pũrĩpʉre ojaõꞌonoꞌña marĩcãrã niwã. Ti pũrĩ aꞌti diꞌta weenʉꞌcãrĩ cura catise cʉorãrẽ ojaõꞌonoꞌca pũrĩ nicaro niwʉ̃.
Oꞌmeperi cʉorã aꞌtere tʉꞌoya.
“Buꞌiri daꞌreri wiꞌipʉ sõrõnoꞌrãsama” ninoꞌcãrã sãjã́árãsama. “Diꞌpjĩjo meꞌrã wẽjẽnoꞌrãsama” ninoꞌcãrã ti pjĩ meꞌrãta wẽjẽnoꞌrãsama. Tojo waꞌari curare Õꞌacʉ̃ yarã wãcũtutuaya. Õꞌacʉ̃rẽ ẽjõpeoya.
Beꞌro apĩ mejẽcã bajugʉre ĩꞌawʉ̃ tja. Cʉ̃ diꞌta poꞌpeapʉ níꞌcʉ mʉjãtiwĩ. Cʉ̃ oveja weronojõ pʉaro capesaꞌritiwĩ. Cʉ̃ ucũse pũrĩcã pĩrõjo weronojõ bʉsʉwʉ.
Cʉ̃ mejẽcã bajugʉ yai weronojõ bajugʉ dutisere cʉowĩ. Cʉ̃ yai weronojõ bajugʉ cãmirõjo yatinoꞌmasãꞌcʉre aꞌtiro weebosawĩ. Nipeꞌtirã aꞌti nucũcãcjãrãrẽ cʉ̃rẽ ñubuepeocã weewĩ.
Beꞌro cʉ̃ basu peꞌe mejẽcã bajuse paca weeĩꞌowĩ. Masã ĩꞌorõpʉ pecameꞌe ʉꞌmʉarõpʉ níꞌquere diꞌtapʉ dijaticã weewĩ.
Cʉ̃rẽ tutuase oꞌoꞌque meꞌrã yai weronojõ bajugʉre mejẽcã bajuse paca weeĩꞌowĩ. Masãrẽ yai weronojõ bajugʉre ẽjõpeodutigʉ tojo weewĩ. Narẽ yai weronojõ bajugʉ queosere yeedutiwĩ. Cʉ̃ yai weronojõ bajugʉta diꞌpjĩ meꞌrã cãmidaꞌrenoꞌcʉ nimigʉ̃, catiwĩ.
Oveja capesaꞌri weronojõ cʉogʉ aꞌtiro weemasĩsere cʉowĩ. Yai weronojõ bajugʉ queose yeeꞌquere caticã weemasĩsere cʉowĩ. Te meꞌrã cʉ̃ queose yeeꞌquere ucũdutiwĩ. Tojo nicã te yeeꞌque queosere ñubuepeotirãrẽ wẽjẽdutigʉ tojo weewĩ.
Apeyema nipeꞌtirãrẽ aꞌtiro weedutiwĩ. Na diapoapʉre o na ya diacjʉ̃camocãpʉre apeyenojõ ojaõꞌodutiwĩ. Mejõ nirãrẽ, wiorãrẽ, peje cʉorãrẽ, pajasecʉorãrẽ, ãpẽrãrẽ daꞌracoꞌterãrẽ, daꞌracoꞌtetirãrẽ tojo weedutiwĩ.
Tojo ojaõꞌonoꞌña marĩrãma ne duudutiti, ne duadutitinoꞌwã. Tojo nicã cʉ̃ wãmerẽ ojaõꞌonoꞌña marĩrã o cʉ̃ wãme weronojõ bajusere moorã quẽꞌrã mejãrõta ne duudutiti, ne duadutitinoꞌwã.
Aꞌtere tʉꞌomasĩse cʉoroʉaꞌa. Noꞌo tʉꞌomasĩgʉ̃nojõ yai weronojõ bajugʉ wãmerẽ masĩta basioꞌo. Cʉ̃ cʉori wãme masã wãme niꞌi. Cʉ̃ wãme seiscientos sesenta y seis niꞌi.
Beꞌro yʉꞌʉ Õꞌacʉ̃ macʉ̃ oveja wĩꞌmagʉ̃ weronojõ bajugʉre ʉ̃rʉ̃gʉ̃ Sión wãmeticjʉpʉ nuꞌcũcã ĩꞌawʉ̃. Cʉ̃ meꞌrã pãjãrã ciento cuarenta y cuatro mil masã niwã. Na Õꞌacʉ̃ macʉ̃ oveja wĩꞌmagʉ̃ weronojõ bajugʉ wãmerẽ, cʉ̃ pacʉ wãmerẽ na diapoapʉ ojaõꞌonoꞌcãrã niwã.
Na ciento cuarenta y cuatro mil masã wiogʉ dujiri cũmurõ pʉꞌtopʉ niwã. Na sõꞌonícãrã baꞌparitirã catise cʉorã weronojõ bajurã ĩꞌorõpʉ, tojo nicã wiorã bʉcʉrã ĩꞌorõpʉ basawã. Apeye maꞌma basasere basapeowã. Na diaꞌcʉ̃ tere basamasĩwã. Ãpẽrã na basasere ne basamasĩtiwã. Na aꞌti nucũcãcjãrã waꞌteropʉ nirã́ Õꞌacʉ̃ yʉꞌrʉonoꞌcãrã niwã.
Na ne niꞌcãti numia meꞌrã ñaꞌarõ weeticãrã niwã. Na Õꞌacʉ̃ macʉ̃ oveja wĩꞌmagʉ̃ weronojõ bajugʉre noꞌo cʉ̃ waꞌaro sirutuwã. Na aꞌti nucũcãcjãrã waꞌteropʉre yʉꞌrʉonoꞌcãrã niwã. Na Õꞌacʉ̃rẽ, Õꞌacʉ̃ macʉ̃ oveja wĩꞌmagʉ̃ weronojõ bajugʉre ñubuepeo oꞌomʉꞌtãꞌcãrã nicãrã niwã.
Na waꞌterore nisoogʉ marĩwĩ. Õꞌacʉ̃ ĩꞌorõpʉre buꞌiri marĩrã niwã.
Beꞌro apĩ Õꞌacʉ̃rẽ werecoꞌtegʉ ʉꞌmʉarõpʉ wʉʉcã ĩꞌawʉ̃. Cʉ̃ nipeꞌtirã aꞌti nucũcãcjãrãrẽ peꞌtitise queti, Õꞌacʉ̃ masãrẽ yʉꞌrʉomi nise quetire weregʉ niwĩ. Nipeꞌtise diꞌtacjãrãrẽ, nipeꞌtise cururicjãrãrẽ weregʉ niwĩ. Tojo nicã mejẽcã ucũrãrẽ, nipeꞌtise macãrĩcjãrãrẽ te quetire weregʉ niwĩ.
Cʉ̃ tutuaro meꞌrã aꞌtiro niwĩ:
—Õꞌacʉ̃rẽ wiopesase meꞌrã ẽjõpeoya. “Cʉ̃ añubutiagʉ nimi”, niña. Cʉ̃ buꞌiri daꞌreritero ejatojaꞌa. Cʉ̃ ʉꞌmʉsere, aꞌti diꞌtare weecʉ niwĩ. Dia pajiri maa, nipeꞌtise noꞌo aco nise maarĩacãnojõrẽ weecʉ niwĩ. Cʉ̃rẽ ñubuepeoya, niwĩ.
Cʉ̃ beꞌro apĩ Õꞌacʉ̃rẽ werecoꞌtegʉ aꞌtiwĩ. Aꞌtiro niwĩ:
—Babilonia wãmetiri macã peꞌtiwãꞌcãrõ weeꞌe. Peꞌtiatojaꞌa. Na ñaꞌarõ ʉaripejayʉꞌrʉnʉꞌcãrã, queꞌa maatirã weronojõ nipeꞌtise diꞌtacjãrãrẽ dojocã weewã. Narẽ ĩꞌacũu, ãpẽrã quẽꞌrã na weronojõ ñaꞌarõ weewã, niwĩ.
9-10 Pʉarã Õꞌacʉ̃rẽ werecoꞌterã beꞌro apĩ bajuawĩ. Tutuaro meꞌrã aꞌtiro niwĩ:
—Yai weronojõ bajugʉre, cʉ̃ queose yeeꞌquere ñubuepeogʉnojõrẽ Õꞌacʉ̃ ʉpʉtʉ buꞌiri daꞌregʉsami. Tojo nicã cʉ̃ ya diapoapʉ o cʉ̃ ya omocãpʉ yai weronojõ bajugʉ wãmerẽ ojañacũunoꞌcʉnojõrẽ mejãrõta buꞌiri daꞌregʉsami. Õꞌacʉ̃ cʉ̃ meꞌrã pũrõ uagʉ, tojo weegʉsami. Tutuaro meꞌrã dʉoro marĩrõ buꞌiri daꞌregʉsami. Pecameꞌepʉ ope weronojõ bajuse sipise meꞌrã ʉpʉtʉ piꞌeticã weegʉsami. Õꞌacʉ̃rẽ werecoꞌterã ĩꞌorõpʉ, tojo nicã Õꞌacʉ̃ macʉ̃ oveja wĩꞌmagʉ̃ weronojõ bajugʉ ĩꞌorõpʉ tojo weegʉsami.
Narẽ ʉ̃jʉ̃acõꞌase oꞌme tojo oꞌmepuꞌsunuꞌcũrõsaꞌa. Ne peꞌtisome. Yai weronojõ bajugʉre, cʉ̃ queose yeeꞌquere ñubuepeorãnojõ o cʉ̃ wãmerẽ ojañacũunoꞌrãnojõ piꞌetinuꞌcũrãsama. Ʉmʉcore, ñamipʉre ne soosome, niwĩ.
Tojo weerã Õꞌacʉ̃ yarã, cʉ̃ dutisere wéérã, ñaꞌarõ waꞌasere wãcũtutuaya. Jesucristore ẽjõpeonuꞌcũrã, tojota weeya.
Beꞌro niꞌcʉ̃ ʉꞌmʉsepʉ nigʉ̃́ ucũcã tʉꞌowʉ. Yʉꞌʉre niwĩ:
—Aꞌtiro ojaya: “Niꞌcãcã meꞌrã marĩ wiogʉre ẽjõpeorã wẽrĩrã eꞌcatirãsama.”
Espíritu Santu quẽꞌrã “Tojota niꞌi”, niwĩ. “Na catirã Õꞌacʉ̃ yere wererã, piꞌetiwã. Na wẽ́rĩ́ca beꞌro Õꞌacʉ̃ na añurõ weeꞌquere wapayegʉsami. Tojo weerã na aꞌti nucũcãpʉ piꞌetisere duꞌu, añurõ soorãsama”, niwĩ Espíritu Santu.
Beꞌro yʉꞌʉ oꞌme butiri curuare ĩꞌawʉ̃. Ti curua buꞌi niꞌcʉ̃ masʉ̃ weronojõ upʉtigʉ dujiwĩ. Cʉ̃ dʉpoapʉ niꞌcã beꞌto uru meꞌrã wééca beꞌtore pesawĩ. Diꞌpjĩcawero osoyojari pjĩjore cʉowĩ.
Apĩ Õꞌacʉ̃rẽ werecoꞌtegʉ Õꞌacʉ̃ wiꞌipʉ níꞌcʉ wijaatiwĩ. Cʉ̃ oꞌmecuruapʉ dujigʉre tutuaro meꞌrã caricũwĩ:
—Mʉꞌʉ ya pjĩ meꞌrã otesere tãrãmiiña. Aꞌti diꞌta cjase otese dʉca miirĩteronojõ nitojaꞌa. Te bopoasepʉ niꞌi, niwĩ.
Cʉ̃ tojo nicã tʉꞌogʉ, oꞌmecuruapʉ dujigʉ cʉ̃ ya pjĩ meꞌrã aꞌti turi cjase otesere tãrãmiiwĩ. Te dʉcare miiwĩ.
Beꞌro apĩ Õꞌacʉ̃rẽ werecoꞌtegʉ ʉꞌmʉsepʉ nirĩ wiꞌi Õꞌacʉ̃ wiꞌipʉ níꞌcʉ wijaatiwĩ. Cʉ̃ quẽꞌrã diꞌpjĩcawero osoyojari pjĩjore cʉowĩ.
Beꞌro apĩ Õꞌacʉ̃rẽ waꞌicʉrã ʉ̃jʉ̃amorõ ñubuepeowʉaro pʉꞌtocjʉ̃ wijaatiwĩ. Cʉ̃ pecameꞌerẽ dutimasĩsere cʉowĩ. Ti meꞌe wiogʉ niwĩ. Cʉ̃ apĩ diꞌpjĩ osoyojari pjĩrẽ cʉogʉre tutuaro meꞌrã niwĩ:
—Mʉꞌʉ ya pjĩ osoyojari pjĩ meꞌrã aꞌti turi cjase ʉꞌse tõꞌorĩrẽ dʉtemiiña. Te ñiatojaꞌa.
Cʉ̃ tojo nicã tʉꞌogʉ, cʉ̃ ya pjĩ meꞌrã aꞌti turi cjase ʉꞌsere dʉtewĩ. Tere mii, pajiri tucũjopʉ ʉꞌseco na bipeatjojopʉ cũuwĩ. Te bipesãase “Õꞌacʉ̃ ñaꞌarãrẽ ʉpʉtʉ buꞌiri daꞌrese niꞌi”, nisĩꞌrĩrõ weeꞌe.
Te ʉꞌsere macã sumutopʉ bipewã. Na biperi curare dí pajiro na ʉꞌse biperi wiꞌipʉre wijawʉ. Te dí niꞌcã maa pajiri maajo waꞌawʉ. Cabayua wãmʉta decopʉ dí pacare mirĩtʉowã. Trescientos kilómetros yoari maa niwʉ̃.
Beꞌro mejẽcã bajuse ĩꞌamarĩase pacare ʉꞌmʉsepʉ ĩꞌawʉ̃. Õꞌacʉ̃rẽ werecoꞌterã sietere ĩꞌawʉ̃. Nánʉcʉ̃ta tja aꞌti nucũcãcjãrãrẽ buꞌiri daꞌretʉoatjere cʉowã. Te buꞌiri daꞌretʉose meꞌrã Õꞌacʉ̃ uase peꞌtirosaꞌa.
Apeye quẽꞌrãrẽ dia pajiri maarẽ ĩꞌawʉ̃. Ti maa acostiri maa pecameꞌe meꞌrã morẽca maa weronojõ bajuwʉ. Ti maa sumutopʉre pãjãrã masã nuꞌcũwã. Na yai weronojõ bajugʉre, tojo nicã cʉ̃ queose yeeꞌquere ñubuepeotiꞌcãrã niwã. Tojo nicã cʉ̃ wãmerẽ ojaõꞌonoꞌña marĩꞌcãrã niwã. Na Õꞌacʉ̃ oꞌoꞌque bʉapʉ̃tẽsere cʉowã.
Na Õꞌacʉ̃rẽ daꞌracoꞌtegʉ Moisé ye basasere basapeowã. Õꞌacʉ̃ macʉ̃ oveja wĩꞌmagʉ̃ weronojõ bajugʉ ye basase quẽꞌrãrẽ basapeowã. Aꞌtiro niwã:
Õꞌacʉ̃ ʉ̃sã wiogʉ, mʉꞌʉ tutuayʉꞌrʉgʉ niꞌi.
Nipeꞌtise mʉꞌʉ weeꞌque añubutiase paca niꞌi.
Mʉꞌʉ nipeꞌtise macãrĩcjãrã wiogʉ niꞌi.
Mʉꞌʉ weesetise queoro niꞌi.
Mʉꞌʉrẽ ne nisoose marĩꞌi.
¿Noanojõ mʉꞌʉrẽ uitibosari?
¿Noa mʉꞌʉrẽ ñubuepeotibosari?
Mʉꞌʉ niꞌcʉ̃ta ñaꞌase moogʉ̃ niꞌi.
Nipeꞌtise macãrĩcjãrã mʉꞌʉrẽ ñubuepeorãsama.
Mʉꞌʉ queoro weeꞌquere ĩꞌarã, na tojo weerãsama, ni basawã.
Beꞌro Õꞌacʉ̃ wiꞌi, ʉꞌmʉsepʉ nirĩ wiꞌire sope pãrĩcã ĩꞌawʉ̃. Ti wiꞌi poꞌpeapʉ Õꞌacʉ̃ Nibutiari Tucũrẽ ĩꞌawʉ̃. Ti tucũ poꞌpeapʉ Õꞌacʉ̃ dutise ojáca pjĩrẽ nʉrõnoꞌwʉ̃.
Ti tucũpʉ níꞌcãrã siete Õꞌacʉ̃rẽ werecoꞌterã, buꞌiri daꞌretʉoatjere cʉorã mii, wijaatiwã. Na butise ũꞌirĩ marĩse suꞌti ʉpʉtʉ asistesere sãñawã. Na cutiropʉre nánʉcʉ̃ uru meꞌrã weeꞌque darire cʉowã.
Beꞌro niꞌcʉ̃ catise cʉorã meꞌrãcjʉ̃ aꞌtiro weewĩ. Cʉ̃ Õꞌacʉ̃rẽ werecoꞌterã sietere nánʉcʉ̃ bapari oꞌowĩ. Te uru meꞌrã weeꞌque pari niwʉ̃. Te pari Õꞌacʉ̃ cʉ̃ buꞌiri daꞌreatjere posetiwʉ. Õꞌacʉ̃ catinuꞌcũgʉ̃ aꞌti nucũcãcjãrãrẽ ʉpʉtʉ buꞌiri daꞌregʉsami.
Te pari narẽ oꞌóca beꞌro Õꞌacʉ̃ Nibutiari Tucũpʉre aꞌtiro waꞌawʉ. Ti tucũpʉre Õꞌacʉ̃ añuyʉꞌrʉase, cʉ̃ tutuayʉꞌrʉase oꞌmepuꞌsuseꞌsa waꞌawʉ. Pũrõ asistewʉ. Ne niꞌcʉ̃ ti tucũpʉre sãjãata basiotiwʉ. Beꞌro siete Õꞌacʉ̃rẽ werecoꞌterã na buꞌiri daꞌréca beꞌropʉ sãjãata basiowʉ.
Beꞌro Õꞌacʉ̃ wiꞌi ʉꞌmʉse nirĩ wiꞌipʉ nigʉ̃rẽ tutuaro meꞌrã ucũcã tʉꞌowʉ. Cʉ̃ siete Õꞌacʉ̃rẽ werecoꞌterãrẽ aꞌtiro niwĩ:
—Mʉsã ye bapa cjase Õꞌacʉ̃ buꞌiri daꞌreatjere nucũcãpʉ piodijorã waꞌaya, niwĩ.
Nimʉꞌtãgʉ̃ waꞌa, cʉ̃ ya pare diꞌtapʉ piodijowĩ. Tojo wééca beꞌro masã yai weronojõ bajugʉ wãmerẽ ojaõꞌonoꞌcãrãrẽ, cʉ̃ queosere ñubuepeorãrẽ aꞌtiro waꞌawʉ. Nipeꞌtirã ñaꞌase musũrĩtise cãmitirã dojowã. Pũrõ pũrĩnoꞌwã.
Cʉ̃ beꞌro apĩ waꞌa, cʉ̃ ya pare dia pajiri maajopʉre pioñowĩ. Ti maa dí maajo dojowʉ. Wẽrĩꞌcʉ ye dí weronojõ bʉꞌaꞌque niwʉ̃. Nipeꞌtirã ti maajopʉ nirã́ wẽrĩpeꞌtia waꞌawã.
Pʉarã beꞌrocjʉ̃ cʉ̃ ya pa cjasere nipeꞌtise noꞌo aco nise maarĩacãpʉre pioñowĩ. Tojo weecã, te quẽꞌrã dí maarĩ waꞌawʉ.
Beꞌro Õꞌacʉ̃rẽ werecoꞌtegʉ nipeꞌtiropʉ aco wiogʉ aꞌtiro niwĩ:
—Wiogʉ, mʉꞌʉ ñaꞌase moogʉ̃ niꞌi. Mʉꞌʉ ne warocjʉ̃, aꞌtiro nicã quẽꞌrãrẽ ninuꞌcũꞌu. Mʉꞌʉ narẽ aꞌtiro buꞌiri daꞌregʉ, queoro weegʉ weeꞌe.
Na aꞌtiro weecãrã niwã. Mʉꞌʉ yarã mʉꞌʉ ye cjase wererãrẽ wẽjẽcõꞌacãrã niwã. Na ye dí oꞌmabʉrocã weecãrã niwã. Tojo weegʉ mʉꞌʉ narẽ aco dí dojoꞌquere sĩꞌrĩdutigʉ, queoro weegʉ weeꞌe. Narẽ tojota ʉaꞌa, niwĩ.
Beꞌro niꞌcʉ̃ Õꞌacʉ̃rẽ waꞌicʉrã ʉ̃jʉ̃amorõ ñubuepeowʉaro tiropʉ ucũcã tʉꞌowʉ. Aꞌtiro niwĩ:
—Tojota niꞌi. Õꞌacʉ̃ ʉ̃sã wiogʉ, mʉꞌʉ tutuayʉꞌrʉaꞌa. Mʉꞌʉ nisooro marĩrõ queoro buꞌiri daꞌregʉ weeꞌe, niwĩ.
Beꞌro, iꞌtiarã beꞌrocjʉ̃ cʉ̃ ya pa cjasere mujĩpũ ʉmʉcocjʉ̃ buꞌipʉ piopeowĩ. Tojo wééca beꞌro mujĩpũ ʉpʉtʉ asiwĩ. Te cʉ̃ asise meꞌrã masãrẽ ʉ̃jʉ̃amasĩwĩ.
Masã ʉpʉtʉ waro ʉ̃jʉ̃anoꞌwã. Tojo ʉ̃jʉ̃anoꞌmirã, ne na ñaꞌarõ weeꞌquere bʉjaweti, na wãcũsere dʉcayutiwã. Õꞌacʉ̃rẽ “Añugʉ̃ nimi”, ne nitiwã. Cʉ̃rẽ añurõ ucũrõnojõ oꞌorã, cʉ̃rẽ ñaꞌarõ ucũwã. Õꞌacʉ̃ buꞌiri daꞌremicã, tojo weewã.
Beꞌro, baꞌparitirã beꞌrocjʉ̃ aꞌtiro weewĩ. Cʉ̃ ya bapa cjasere yai weronojõ bajugʉ dujiri cũmurõpʉre piodijowĩ. Nipeꞌtiro cʉ̃ dutise nirõpʉ naꞌitĩꞌa waꞌawʉ. Masã pũrõ pũrĩse tʉꞌoñaꞌrã, ʉpʉtʉ biritu, cũꞌrĩdiowã.
Tojo piꞌetimirã, na ñaꞌarõ weesere ne duꞌutiwã. Duꞌuronojõ oꞌorã, na cãmi ʉpʉtʉ pũrĩnoꞌrã, Õꞌacʉ̃ ʉꞌmʉsepʉ nigʉ̃rẽ ñaꞌabutiaro ucũwã.
Beꞌro tja niꞌcãmocʉrã beꞌrocjʉ̃ cʉ̃ ya bapa cjasere pajiri maa Éufrates wãmetiri maajopʉre pioñowĩ. Ti maa siꞌbipeꞌtia waꞌawʉ. Apeye diꞌtacjãrã mujĩpũ mʉjãtiro peꞌe nirãrẽ na wiorã aꞌtiatji maꞌarẽ apoyuro weewʉ.
Beꞌro, yʉꞌʉ sõꞌonícãrãrẽ ĩꞌawʉ̃. Pĩrõjo weronojõ bajugʉre, apĩ yai weronojõ bajugʉre, tojo nicã oveja weronojõ capesaꞌritigʉ nisoose queti weremʉꞌtãrĩ masʉ̃rẽ ĩꞌawʉ̃. Na iꞌtiarã ye ʉseripʉ wãtĩa wijaawã. Wãtĩa taꞌrocʉa weronojõ bajurã niwã.
Ãꞌrã iꞌtiarã ʉseripʉ wijaaꞌcãrã wãtĩa peje weeĩꞌosere weewã. Na aꞌti nucũcãcjãrã wiorã nipeꞌtirãrẽ aꞌmewẽjẽdutirã neowã. Na aꞌmewẽjẽatji nʉmʉ Õꞌacʉ̃ tutuayʉꞌrʉagʉ ya nʉmʉ waro nirõsaꞌa.
—Tʉꞌomasĩña. Wãcũña marĩrõ yajari masʉ̃ aꞌtise weronojõ yʉꞌʉ aꞌtigʉti. Suꞌti sãñágʉ̃ weronojõ yʉꞌʉ aꞌtiatjere añurõ wãcũyugʉnojõ eꞌcatigʉsami. Tojo weegʉ suꞌti marĩ́gʉ̃ cʉ̃rẽ ĩꞌaweecã, bopoyasome.
Na wãtĩa aꞌti nucũcãcjãrã wiorãrẽ hebreo ye meꞌrã Armagedón wãmetiropʉ neowã.
Beꞌro, seis beꞌrocjʉ̃, cʉ̃ ya bapa cjasere ʉꞌmʉarõpʉ piodijowĩ. Te beꞌro Õꞌacʉ̃ wiꞌi ʉꞌmʉse nirĩ wiꞌi poꞌpeapʉ wiogʉ dujiri cũmurõpʉ dujigʉ tutuaro meꞌrã ucũwĩ. Aꞌtiro niwĩ:
—Nipeꞌtise tuꞌajanʉꞌcõpeꞌonoꞌo.
Cʉ̃ tojo nicã, bʉpo yaꞌba, ʉpʉtʉ paawĩ. Cʉ̃ paacã, mejẽcã bʉsʉmʉjãwʉ̃. Diꞌta ʉpʉtʉ narãsãwʉ̃. Masã aꞌti nucũcãpʉ ninʉꞌcãcatero, aꞌtiro nicãrẽ diꞌta tocãꞌrõ ne narãsãweꞌe. Ʉpʉtʉ waro titare narãsãwʉ̃.
Pajiri macã iꞌtiaropʉ yeꞌti, dʉcawatinʉꞌcãwʉ̃. Aꞌti turi cjase nipeꞌtiro cjase macãrĩpʉ seꞌtedijawʉ. Õꞌacʉ̃ buꞌiri daꞌregʉti nígʉ̃, pajiri macã Babilonia wãmetiri macãcjãrãrẽ wãcũcʉ niwĩ. Na meꞌrã ʉpʉtʉ uagʉ, narẽ buꞌiri daꞌrewĩ.
Tojo waꞌacã, nipeꞌtise ʉ̃rʉ̃pagʉ, opañopa bajudutidijawʉ.
Tojo nicã masãrẽ yʉsʉase aco peri bʉꞌaꞌque peri paca bʉrʉpejawʉ. Niꞌcãrẽ peri cuarenta kilos nʉcʉ̃wʉ̃. Õꞌacʉ̃ te peri meꞌrã narẽ ʉpʉtʉ buꞌiri daꞌrecã ĩꞌarã, ñaꞌabutiaro cʉ̃rẽ ucũwã.
Beꞌro aꞌtiro ĩꞌawʉ̃. Niꞌcʉ̃ sõꞌonícãrã siete Õꞌacʉ̃rẽ werecoꞌterã meꞌrãcjʉ̃rẽ ĩꞌawʉ̃. Cʉ̃ sõꞌoníꞌque pari cʉorã meꞌrãcjʉ̃ niwĩ. Yʉꞌʉ tiro aꞌtiwĩ. Aꞌtiro niwĩ:
—Teꞌa, ʉmʉa meꞌrã aꞌmetãrãwapataꞌari masõrẽ buꞌiri daꞌresere ĩꞌogʉ̃ti. Co pacase maarĩ buꞌipʉ dujimo.
Aꞌti nucũcãcjãrã wiorã co meꞌrã aꞌmetãrãbajaqueꞌaticãrã niwã. Co aꞌti nucũcãcjãrãrẽ ʉaripejase meꞌrã queꞌa maatirã weronojõ waꞌacã weeco niwõ, niwĩ.
Beꞌro Espíritu Santu yʉꞌʉre quẽꞌese weronojõ ĩꞌowĩ. Sõꞌonícʉ Õꞌacʉ̃rẽ werecoꞌtegʉ masã marĩrõpʉ yʉꞌʉre miawĩ. Topʉ niꞌcõrẽ ĩꞌawʉ̃. Co mejẽcã bajugʉ sõꞌagʉ̃ buꞌipʉ pesawõ. Mejẽcã bajugʉre cʉ̃ ya upʉ nipeꞌtiropʉre peje ñaꞌase Õꞌacʉ̃ cʉ̃ yabise wãme wãꞌñawʉ̃. Mejẽcã bajugʉ siete dʉpopa cʉowĩ. Apeye quẽꞌrãrẽ, diez capesaꞌritiwĩ.
Co numio sõꞌa ñibocurerore, tojo nicã sõꞌarõ warore sãñawõ. Co ya suꞌtiro uru, ʉ̃tãperi wapabʉjʉse periacã meꞌrã, apeye butise perla wãmetise meꞌrã maꞌmasuꞌanoꞌwʉ̃. Co niꞌcã pa uru meꞌrã wééca pa saꞌwʉre cʉowõ. Dicʉse ñaꞌase ti papʉre muꞌmuwʉ̃. Co ʉmʉa meꞌrã ñaꞌarõ aꞌmetãrãbajaqueꞌatiꞌque niwʉ̃.
Tojo nicã co diapoapʉre mejẽcã bajuri wãme ojaõꞌonoꞌwʉ̃. Aꞌtiro niwʉ̃: “Babilonia pajiri macãjo, nipeꞌtirã ñaꞌarã numia ʉmʉarẽ aꞌmetãrãwapataꞌari masã numia paco niꞌi. Tojo nicã nipeꞌtirã ñaꞌayʉꞌrʉnʉꞌcãse weerã́ paco niꞌi”, ni ojaõꞌonoꞌwʉ̃.
Beꞌro aꞌtiro ĩꞌawʉ̃. Co queꞌago weewõ. Õꞌacʉ̃ yarã Jesucristo ye quetire wererã wẽjẽnoꞌcãrã ye dí meꞌrã tojo waꞌawõ. Core ĩꞌagʉ̃, “¿Deꞌro weero tojo waꞌamitito?” niwʉ̃.
Tojo waꞌacã, Õꞌacʉ̃rẽ werecoꞌtegʉ yʉꞌʉre niwĩ:
—¿Deꞌro weegʉ mʉꞌʉ tocãꞌrõ ʉcʉati? Sicore yaꞌyiosere mʉꞌʉrẽ masĩcã weegʉti. Tojo nicã mejẽcã bajugʉ buꞌipʉ pesawãꞌcãsere weregʉti. Cʉ̃ siete dʉpopatigʉ diez capesaꞌritimi.
Aꞌtiro niꞌi. Mejẽcã bajugʉ mʉꞌʉ ĩꞌaꞌcʉ dʉporopʉre nimiwĩ. Aꞌtiro nicã marĩmi. Tojo nimigʉ̃, beꞌropʉ ĩꞌabajudutidijari pepʉ níꞌcʉ mʉjãatigʉsami. Cʉ̃ pecameꞌepʉ waꞌadojase dʉporo tojo weegʉsami. Aꞌti turicjãrã ñaꞌarã mejẽcã bajugʉre ĩꞌarã, ʉcʉarãsama. Na ne waropʉta aꞌti diꞌta weenʉꞌcãrĩ cura na wãmerẽ catiri pũrĩpʉ ojaõꞌonoꞌña marĩtjĩarã, tojo waꞌarãsama. Cʉ̃ dʉporopʉ níꞌcʉ aꞌtiro nicãrẽ marĩmi. Beꞌropʉ aꞌtigʉsami.
»Noꞌo tʉꞌomasĩrãnojõ aꞌtere masĩta basioꞌo. Cʉ̃ siete dʉpopa aꞌtiro nisĩꞌrĩrõ weeꞌe. Te panʉcʉ̃ta tja ʉ̃rʉ̃pagʉ co dujisepagʉ niꞌi.
Tojo nicã te páta tja aꞌtiro nisĩꞌrĩrõ weeꞌe. Siete wiorã nima, nirõ weeꞌe. Niꞌcãmocʉrã wiorã peꞌtidijatojacãrã niwã. Niꞌcãrõacãrẽ niꞌcʉ̃ masãrẽ dutigʉ weemi. Apĩ aꞌtitimi yujupʉ. Cʉ̃ aꞌtigʉ, yoaticã nigʉ̃sami.
Ne waropʉre sõꞌagʉ̃ mejẽcã bajugʉ níꞌcʉ aꞌtiro nicãrẽ marĩmi. Cʉ̃́ta ãꞌrã siete wiorã beꞌrocjʉ̃ wiogʉ niacjʉ nigʉ̃sami. Cʉ̃ na meꞌrãcjʉ̃ nimi. Beꞌro pecameꞌepʉ waꞌadojagʉsami.
»Mejẽcã bajugʉ capesaꞌri mʉꞌʉ ĩꞌaꞌque aꞌtiro nisĩꞌrĩrõ weeꞌe. Diez wiorã nima, nirõ weeꞌe. Na dutinʉꞌcãtima yujupʉ. Yoaticã, niꞌcã horata dutirãsama. Mejẽcã bajugʉ sõꞌagʉ̃ quẽꞌrã na meꞌrã dutitamugʉ̃sami.
Ãꞌrã diez wiorã niꞌcãrõnojõ wãcũsetirãsama. Na mejẽcã bajugʉre na dutise cʉosere oꞌorãsama.
Na Õꞌacʉ̃ macʉ̃ oveja wĩꞌmagʉ̃ weronojõ bajugʉ meꞌrã aꞌmewẽjẽrãsama. Cʉ̃ narẽ docaqueꞌacã weegʉsami. Cʉ̃ nipeꞌtirã wiorã buꞌipʉ nimi. Tojo weegʉ narẽ tojo weegʉsami. Õꞌacʉ̃ macʉ̃ meꞌrãcjãrã Õꞌacʉ̃ beseꞌcãrã nima. Õꞌacʉ̃ ʉaro weenuꞌcũrã nima, niwĩ.
Beꞌro Õꞌacʉ̃rẽ werecoꞌtegʉ apaturi aꞌte quẽꞌrãrẽ niwĩ:
—Mʉꞌʉ ĩꞌaꞌco numio sõꞌoníco ñaꞌagõ pacase maarĩpʉ dujiamo. Co dujiꞌque maarĩ aꞌtiro nisĩꞌrĩrõ weeꞌe. Te maarĩ paca masã pãjãrã nima, nisĩꞌrĩrõ weeꞌe. Peje macãrĩcjãrã, peje cururicjãrã, mejẽcã ucũrã, peje diꞌtacjãrã nima, nirõ weeꞌe.
Mejẽcã bajugʉ sõꞌagʉ̃ diez wiorã meꞌrã ñaꞌagõrẽ ĩꞌatuꞌtirãsama. Core cõꞌarãsama. Core suꞌti marĩgõ tojacã weerãsama. Core baꞌarãsama. Beꞌro ʉ̃jʉ̃acõꞌarãsama.
Õꞌacʉ̃ narẽ cʉ̃ ʉaronojõ weecã weegʉsami. Tojo weegʉ narẽ niꞌcãrõnojõ wãcũcã weegʉsami. Na mejẽcã bajugʉre wiogʉ sõrõrãsama. Téé Õꞌacʉ̃ “Aꞌtiro waꞌarosaꞌa” níꞌcaronojõta waꞌáca beꞌropʉ wiogʉ nitʉogʉsami.
Numio mʉꞌʉ ĩꞌaꞌco sõꞌoníca macã pajiri macã Babilonia niꞌi. Ti macãpʉta nipeꞌtirã aꞌti nucũcãcjãrã wiorãrẽ dutigʉ nigʉ̃sami, niwĩ.
Tutuaro meꞌrã caricũwĩ:
—Babilonia pajiri macã peꞌtiwãꞌcãrõ weeꞌe. Peꞌtiatojaꞌa. Niꞌcãrõacãrẽ wãtĩa, ãpẽrã bajutirã ñaꞌarã na nirĩ macã dojoꞌo. Tojo nicã nipeꞌtirã mirĩcʉ̃a ñaꞌarã yabiorã nirṍ dojoꞌo.
Ti macãcjãrã masã ñaꞌarõ ʉaripejayʉꞌrʉnʉꞌcãꞌcãrã niwã. Tere nipeꞌtise diꞌtacjãrã queꞌa maatirã weronojõ weesirutuwã. Aꞌti nucũcãcjãrã wiorã na meꞌrã aꞌmesʉꞌawã. Ti macãcjãrã ʉaripejayʉꞌrʉmajãrã, peje waro apeque noꞌo nisere duumaꞌawã. Tojo weerã aꞌti nucũcãcjãrã narẽ duawapataꞌari masã niyerubʉcʉrã tojawã.
Beꞌro apĩ ʉꞌmʉsepʉ nigʉ̃́ ucũcã tʉꞌowʉ. Aꞌtiro niwĩ:
—Mʉsã, yarã niꞌi. Aꞌti macãrẽ wijayá. Wijatirã, ti macãcjãrã na ñaꞌarõ weesere buꞌipejatamubosaꞌa. Buꞌiri daꞌrenoꞌbosaꞌa.
Aꞌtiro niꞌi. Na ñaꞌarõ weeꞌque peje waro niꞌi. Ʉꞌmʉsepʉ tuꞌataqueꞌaro weronojõ niꞌi. Õꞌacʉ̃ na ñaꞌarõ weeꞌquere masĩmi.
Ti macãcjãrã ãpẽrãrẽ ñaꞌarõ weecãrã niwã. Na ãpẽrãrẽ ñaꞌarõ weeꞌcaronojõta na quẽꞌrã mejãrõta ñaꞌarõ weenoꞌato. Ãpẽrãrẽ piꞌeticã weeꞌcaronojõta pʉati nemorõ piꞌeticã weeato. Narẽ buꞌiri daꞌreato.
Ti macãcjãrã aꞌtiro nicãrã niwã: “Ãpẽrã yʉꞌrʉoro añuyʉꞌrʉnʉꞌcãꞌa”, nicãrã niwã. Tojo nicã na noꞌo ʉaro apeyenojõrẽ duumaꞌarã pajiro niyeru cõꞌacãꞌcãrã niwã. Na tojo weeꞌcãrãrẽ ʉpʉtʉ pũrĩse piꞌetinoꞌcã weeato. Ti macãcjãrã aꞌtiro wãcũsama. “Ʉ̃sã wiogo weronojõ niꞌi. Wapewio weronojõ niweꞌe. Ne bʉjawetisome”, ni wãcũsama.
Tojo nise buꞌiri wãcũña marĩrõ niꞌcã nʉmʉta ñaꞌase ti macãrẽ waꞌarosaꞌa. Wẽrĩse, pũrõ piꞌetise, ʉjaboase waꞌarosaꞌa. Pecameꞌe meꞌrã ʉ̃jʉ̃acõꞌanoꞌrõsaꞌa. Õꞌacʉ̃ tutuayʉꞌrʉnʉꞌcãgʉ̃ ti macãcjãrãrẽ buꞌiri daꞌregʉsami, niwĩ ʉꞌmʉsepʉ nigʉ̃́.
Aꞌti nucũcãcjãrã wiorã ti macãcjãrã meꞌrã ñaꞌarõ aꞌmesʉꞌa, noꞌo ʉaro ñaꞌarõ weemaꞌacãrã niwã. Aꞌti nucũcãcjãrã wiorã ti macã ʉ̃jʉ̃, oꞌmepuꞌsunuꞌcũcã ĩꞌarã, pũrõ utirãsama.
Tojo ʉ̃jʉ̃rĩ curare wiorã, marĩ quẽꞌrãrẽ buꞌiri daꞌreri nírã, yoaropʉ ĩꞌanuꞌcũrãsama. Aꞌtiro nirãsama:
—Babilonia macãrẽ ñaꞌabutiaro waꞌaro weeꞌe. Pajiri macã, tutuari macã nimiwʉ̃. Wãcũña marĩrõ buꞌiri daꞌre bajuriodijonoꞌcãꞌa.
Aꞌti nucũcãcjãrã duawapataꞌari masã quẽꞌrã ti macãrẽ utirãsama. “¿Noa marĩ yere duurãsariba?” ni wãcũrãsama. Tere wãcũrã, pũrõ dʉjasewãꞌarãsama.
Na miiti duase aꞌticʉse nicaro niwʉ̃. Uru meꞌrã weeꞌque, plata meꞌrã weeꞌque, ʉ̃tãperi wapabʉjʉse peri, butise peri perla wãmetise peri nicaro niwʉ̃. Tojo nicã suꞌti añuse butise, suꞌti asipaꞌase, sõꞌa ñibocurese, sõꞌase nicaro niwʉ̃. Apeye quẽꞌrã nipeꞌtise yucʉ ʉꞌmʉtise meꞌrã weeꞌque, acostise butise marfil wãmetise meꞌrã weeꞌquere miiticãrã niwã. Tojo nicã wapabʉjʉse yucʉ meꞌrã weeꞌque, cõme meꞌrã weeꞌque, bronce wãmetise meꞌrã weeꞌque, mármol wãmetise meꞌrã weeꞌquere miitimʉjãcãrã niwã.
Apeye na miiti duase canela wãmetise, ʉꞌmʉtise, na ʉ̃jʉ̃amorõpeosenojõ, mirra wãmetise, ʉꞌsedʉcaco vino, ʉꞌse piritari baꞌase, harina pã́ weese, tojo nicã trigo miitimʉjãcãrã niwã. Ãpẽrãrẽ waꞌicʉrã apeque oꞌmarãrẽ, ovejare, cabayuare, tũrũsepawʉ cabayua wejesere, masãrẽ daꞌrawãꞌñacoꞌterãpʉreta miitidojacãrã niwã.
Duari masã ti macã ʉ̃jʉ̃́ca beꞌro aꞌtiro nirãsama:
—Yucʉdʉca mʉsã ʉpʉtʉ baꞌatʉꞌsasenojõ peꞌtia waꞌaꞌa. Nipeꞌtise mʉsã añuse cʉosenojõ peꞌtidija waꞌaꞌa. Ne bocanemosome.
Ti macãcjãrãrẽ duari masã añurõ wapataꞌacãrã nimiwã. Ti macãcjãrã piꞌeticã ĩꞌarã, yoaropʉ tojacãꞌrãsama. Ʉpʉtʉ ui, utirãsama.
Aꞌtiro ni caricũrãsama:
—Añurĩ macã pajiri macã nimica macã ñaꞌabutiaro waꞌacãꞌa. Ti macã niꞌcõ numio weronojõ nimiwʉ̃. Añuse sõꞌa ñibocurerore, tojo nicã sõꞌarõrẽ sãñagõ weronojõ nimiwʉ̃. Co suꞌtiropʉ uru, ʉ̃tãperi wapabʉjʉse peri, apeye peri perla wãmetise peri meꞌrã maꞌmasuꞌaꞌcaro weronojõ nimiwʉ̃.
Aꞌte nipeꞌtise peje wãcũña marĩrõ peꞌtidija waꞌaꞌa, nirãsama.
Nipeꞌtirã yucʉsʉjo auturã, tiwʉpʉ waꞌarã, tiwʉpʉ daꞌrarã yoaropʉ uirã tojarã́sama. Tojo nicã nipeꞌtirã dia pajiri maapʉ daꞌrarã mejãrõta tojarã́sama.
Ti macã ʉ̃jʉ̃cã ĩꞌarã, caricũrãsama:
—Aꞌti macã weronojõ añurĩ macã ape macã marĩꞌi, nirãsama.
Pũrõ bʉjawetirã na dʉpopapʉ diꞌtare ṍrẽ́peorãsama. Uti, dʉjasewãꞌarã, caricũrãsama:
—Añurĩ macã pajiri macã ñaꞌabutiaro waꞌacãꞌa. Ti macã cjase niyeru meꞌrã nipeꞌtirã yucʉsʉpawʉ paca cʉorã añurõ wapataꞌamiwã. Wãcũña marĩrõ peꞌtidijaca macã tojaꞌa, nirãsama.
Ʉꞌmʉsepʉ nirã́ peꞌe ti macãrẽ cõꞌacã, eꞌcatiya. Mʉsã Jesucristo besecṹúꞌcãrã, Õꞌacʉ̃ ye quetire wereturiari masã, nipeꞌtirã cʉ̃ yarã eꞌcatiya. Ti macãcjãrã mʉsãrẽ piꞌeticã weewã. Te ye buꞌiri Õꞌacʉ̃ narẽ buꞌiri daꞌremi.
Beꞌro niꞌcʉ̃ Õꞌacʉ̃rẽ werecoꞌtegʉ tutuagʉ ʉ̃tãgãjore miimorõwĩ. Otese perire tõꞌodio ãrʉ̃acjajo weronojõ bajuwʉ. Tigare dia pajiri maapʉ doqueñogʉ̃, aꞌtiro niwĩ:
—Tigare doqueñorõ weronojõ Babilonia pajiri macãjo nimirõ, doqueñonoꞌrõsaꞌa. Ne apaturi ti macãrẽ ĩꞌanemosome.
Apeye quẽꞌrã sĩꞌosenojõ marĩrõsaꞌa. Na omocã dʉꞌtecã bosenʉmʉ weepeorã caricũse tʉꞌonoꞌña marĩrõsaꞌa. Todʉporore ti macãcjãrã duu wapataꞌari masã apeye diꞌtacjãrã nemorõ duumeꞌrĩrã nimiwã. Ti macãcjãrã tʉꞌoñaꞌmasĩrã weronojõ weemeꞌrĩrã nipeꞌtirocjãrãrẽ ẽjõpeocã weewã.
Ti macãpʉ Õꞌacʉ̃ ye quetire wereturiari masã, cʉ̃rẽ ẽjõpeorã wẽjẽnoꞌcãrã ye dí niwʉ̃. Tojo nicã nipeꞌtirã aꞌti nucũcãcjãrã wẽjẽnoꞌcãrã ye dí niwʉ̃. Masãrẽ wẽjẽꞌque wapa ti macãrẽ buꞌiri daꞌrenoꞌrõsaꞌa, niwĩ Õꞌacʉ̃rẽ werecoꞌtegʉ.
Babiloniarẽ buꞌiri daꞌrecã ĩꞌáca beꞌro aꞌtiro waꞌawʉ. Yʉꞌʉ Juã pãjãrã masã ʉꞌmʉsepʉ nirã́ tutuaro meꞌrã ucũsere tʉꞌowʉ. Aꞌtiro eꞌcatipeowã:
Õꞌacʉ̃rẽ eꞌcatipeorã.
Aleluya.
Õꞌacʉ̃ marĩ wiogʉ, marĩrẽ yʉꞌrʉogʉ nimi.
Nipeꞌtirã buꞌipʉ nimi.
Tutuayʉꞌrʉgʉ nimi.
Aꞌtiro niꞌi.
Cʉ̃ nisooro marĩrõ queoro buꞌiri daꞌremi.
Ti macãrẽ buꞌiri daꞌremi.
Ti macã niꞌcõ numio ʉmʉarẽ aꞌmetãrãwapataꞌari masõ weronojõ niwʉ̃.
Ti macãcjãrã ñaꞌarõ weerã́ nipeꞌtirãrẽ aꞌti nucũcãcjãrãrẽ dojorẽwã.
Õꞌacʉ̃ cʉ̃rẽ daꞌracoꞌterãrẽ wẽjẽꞌque wapa ti macãcjãrãrẽ buꞌiri daꞌreaꞌmewĩ, ni basapeowã.
Apaturi niwã tja:
—Õꞌacʉ̃rẽ eꞌcatipeorã. Aleluya. Ti macãrẽ ʉ̃jʉ̃acõꞌase oꞌme tojo oꞌmepuꞌsunuꞌcũrõsaꞌa, niwã.
Veinticuatro wiorã bʉcʉrã, tojo nicã baꞌparitirã catise cʉorã weronojõ bajurã Õꞌacʉ̃ wiogʉ dujiri cũmurõpʉ dujigʉre ẽjõpeorã ejaqueꞌawã. Aꞌtiro niwã:
—Tojota waꞌato. Õꞌacʉ̃rẽ eꞌcatipeorã. Aleluya, niwã.
Beꞌro wiogʉ dujiri cũmurõ pʉꞌto nigʉ̃́ aꞌtiro niwĩ:
Nipeꞌtirã Õꞌacʉ̃ yere daꞌrarã cʉ̃ marĩ wiogʉre añurõ ñubuepeoya.
Nipeꞌtirã wiopesase meꞌrã cʉ̃rẽ ẽjõpeorã, wiorã, mejõ nirã tojo weeya, niwĩ.
Beꞌro yʉꞌʉ pãjãrã masã ucũcã tʉꞌowʉ. Peje maarĩ puꞌeeja oꞌmabʉrose maarĩ weronojõ bʉsʉwã. Bʉpo ʉpʉtʉ paaro weronojõ bʉsʉwã. Aꞌtiro niwã:
Marĩ Õꞌacʉ̃rẽ eꞌcatipeorã.
Aleluya.
Marĩ wiogʉ tutuayʉꞌrʉnʉꞌcãgʉ̃ niꞌcãrõacãrẽ nipeꞌtirãrẽ dutigʉ sãjãnʉꞌcãmi.
Eꞌcatirã.
Ejeripõꞌrãrĩpʉ eꞌcatibutiarã tʉꞌoñaꞌrã.
“Õꞌacʉ̃ añuyʉꞌrʉami”, nirã.
Aꞌtiro niꞌi.
Cʉ̃rẽ ẽjõpeorã cʉ̃ nʉmo niacjo weronojõ nima.
Niꞌcõ omocã dʉꞌtese dʉporo añurõ maꞌmasuꞌanoꞌsamo.
Co weronojõ na apoyuꞌcãrãpʉ nima.
Na suꞌti butise ũꞌirĩ marĩse, pũrõ asistesere sãanoꞌcãrã nima, niwã.
Butise suꞌti na catirã añurõ weeꞌque niꞌi, nisĩꞌrĩrõ weeꞌe.
Beꞌro Õꞌacʉ̃rẽ werecoꞌtegʉ yʉꞌʉre niwĩ:
—Aꞌtiro ojaya: “Noꞌo Õꞌacʉ̃ macʉ̃ oveja wĩꞌmagʉ̃ weronojõ bajugʉ omocã dʉꞌteri bosenʉmʉrẽ ĩꞌadutinoꞌrãnojõ eꞌcatiya”, tojo ni ojadutiwĩ.
Cʉ̃ yʉꞌʉre niwĩ tja:
—Aꞌte ucũse Õꞌacʉ̃ ucũse waro niꞌi.
Õꞌacʉ̃rẽ werecoꞌtegʉ tojo nicã tʉꞌogʉ, yʉꞌʉ cʉ̃ tiro ñubuepeogʉ ejaqueꞌawʉ. Yʉꞌʉ tojo weecã ĩꞌagʉ̃, yʉꞌʉre niwĩ:
—Tojo weeticãꞌña. Yʉꞌʉ quẽꞌrã cʉ̃rẽ daꞌracoꞌtegʉta niꞌi. Yʉꞌʉ mʉꞌʉ weronojõ nigʉ̃́ niꞌi. Tojo nicã mʉꞌʉ acawererã Jesú yere werenuꞌcũrã weronojõ niꞌi. Yʉꞌʉre ne ñubuepeoticãꞌña. Õꞌacʉ̃ peꞌere tojo weeya. Aꞌtiro niꞌi. Espíritu Santu Õꞌacʉ̃ ye weremʉꞌtãrãrẽ masĩcã weecʉ niwĩ. Te masĩse meꞌrã werecãrã niwã. Mejãrõta Jesú yere wererã quẽꞌrã Espíritu Santu masĩse oꞌose meꞌrã werema, niwĩ.
Beꞌro, ʉꞌmʉse pãrĩcã ĩꞌawʉ̃. Topʉ cabayu butigʉ bajuawĩ. Cʉ̃ buꞌi pesagʉ aꞌtiro wãmetiwĩ. Queoro Weenuꞌcũgʉ̃, Diacjʉ̃cjʉ̃ niwĩ. Cʉ̃ masãrẽ queoro besegʉ niwĩ. Tojo nicã aꞌmewẽjẽgʉ̃ queoro weegʉ́ niwĩ. Tojo weegʉ tojo wãmetiwĩ.
Cʉ̃ caperi pecameꞌe ʉ̃jʉ̃rĩ põꞌrã weronojõ asiwʉ. Cʉ̃ dʉpoapʉre peje wiorã pesase beꞌtorire pesawĩ. Cʉ̃rẽ ojaõꞌonoꞌca wãmerẽ cʉ̃ seꞌsaro masĩwĩ.
Cʉ̃ ya suꞌtiro dí meꞌrã yosoꞌcarore sãñawĩ. Cʉ̃ wãmetiwĩ Õꞌacʉ̃ Ucũse.
Cʉ̃ yarã surara ʉꞌmʉsecjãrã cʉ̃rẽ sirutuwã. Na suꞌti butise ũꞌirĩ marĩsere sãñawã. Na cabayua butirã buꞌipʉ pesawã.
Cʉ̃ ʉseropʉre diꞌpjĩ osoyojari pjĩrẽ cʉowĩ. Ti pjĩ meꞌrã cʉ̃ aꞌti turicjãrãrẽ cãmidaꞌregʉsami. Tutuaro meꞌrã dutigʉsami. Na ʉꞌsere biperã tutuaro meꞌrã ʉꞌtabujuse weronojõ cʉ̃ aꞌti turicjãrã ñaꞌarõ weerãrẽ buꞌiri daꞌregʉsami. Õꞌacʉ̃ tutuayʉꞌrʉgʉ na meꞌrã uayʉꞌrʉami. Tojo weegʉ cabayu buꞌi pesagʉ narẽ ʉpʉtʉ waro buꞌiri daꞌregʉsami.
Cʉ̃ suꞌtiropʉ, tojo nicã cʉ̃ ʉsópʉ aꞌtiro ojaõꞌonoꞌwʉ̃: “Nipeꞌtirã wiorã buꞌipʉ wiogʉ waro nimi”, ni ojaõꞌonoꞌwʉ̃.
Beꞌro, niꞌcʉ̃ Õꞌacʉ̃rẽ werecoꞌtegʉ mujĩpũ ʉmʉcocjʉ̃ buꞌipʉ nuꞌcũgʉ̃rẽ ĩꞌawʉ̃. Cʉ̃ nipeꞌtirã mirĩcʉ̃a ʉꞌmʉarõpʉ wʉʉrãrẽ tutuaro meꞌrã caricũwĩ:
—Nerẽña. Õꞌacʉ̃ peje baꞌasere apomi.
Wiorã ye diꞌire baꞌarãsaꞌa. Surara wiorãrẽ, surara tutuari masãrẽ, cabayua diꞌire, na buꞌi pesarã diꞌire baꞌarãsaꞌa. Nipeꞌtirã ye diꞌire baꞌarãsaꞌa. Daꞌracoꞌteri masãrẽ, daꞌracoꞌtetirãrẽ, wiorãrẽ, mejõ nirãrẽ nipeꞌtirãrẽ baꞌarãsaꞌa, niwĩ.
Beꞌro, sõꞌagʉ̃ mejẽcã bajugʉre ĩꞌawʉ̃. Tojo nicã nipeꞌtirã aꞌti nucũcãcjãrã wiorãrẽ na yarã surara meꞌrã nerẽcã ĩꞌawʉ̃. Na nérẽ́ca beꞌro cabayu butigʉ buꞌi pesagʉ meꞌrã, tojo nicã cʉ̃ yarã surara meꞌrã aꞌmewẽjẽrãtirã tojo weewã.
Cabayu butigʉ buꞌi pesagʉ mejẽcã bajugʉre ñeꞌewĩ. Apĩ yai weronojõ bajugʉ, oveja capesaꞌritigʉ weronojõ bajugʉre ñeꞌewĩ. Cʉ̃́ta nisoose queti weremʉꞌtãrĩ masʉ̃ niwĩ. Cʉ̃́ta tja masã yai weronojõ bajugʉre ẽjõpeoato nígʉ̃ mejẽcã bajuse pacare weeĩꞌobosawĩ. Cʉ̃ weeĩꞌose meꞌrã nipeꞌtirã yai weronojõ bajugʉ wãme ojaõꞌonoꞌcãrãrẽ aꞌtiro weewĩ. Narẽ nisoo, ẽjõpeocã weewĩ. Yai weronojõ bajugʉ queosere ñubuepeorã quẽꞌrãrẽ mejãrõta nisoo, ẽjõpeocã weewĩ. Beꞌro, cabayu buꞌi pesagʉ pʉarã mejẽcã bajurãrẽ ñeꞌewĩ. Na pʉarã catirãta pecameꞌe ditarajopʉ doqueñonoꞌwã. Ti ditara azufre wãmetise ope weronojõ sipise meꞌrã ʉ̃jʉ̃wʉ̃.
Ãpẽrã na meꞌrãcjãrã peꞌere cabayu buꞌipʉ pesagʉ aꞌtiro weewĩ. Cʉ̃ ya pjĩ cʉ̃ ʉseropʉ cʉóca pjĩ meꞌrã narẽ wẽjẽpeꞌocãꞌwĩ. Nipeꞌtirã mirĩcʉ̃a na ye diꞌire pajibutiaro baꞌa yapicãꞌwã.
Apeye quẽꞌrãrẽ ĩꞌawʉ̃. Niꞌcʉ̃ Õꞌacʉ̃rẽ werecoꞌtegʉ ʉꞌmʉsepʉ níꞌcʉ dijatiwĩ. Cʉ̃ nibajudutidijari pe cja sawire cʉowĩ. Tojo nicã cõme dajore cʉowĩ.
Cʉ̃ pĩrõjo weronojõ bajugʉre dʉꞌtewĩ. Pĩrõ ne waro aꞌti ʉmʉco daꞌréca beꞌrocjʉ̃ pĩrõ ninoꞌcʉ nimi. Cʉ̃ wãtĩ nimi. Cʉ̃rẽ cõme da meꞌrã peje cʉ̃ꞌmarĩ, mil cʉ̃ꞌmarĩ dʉꞌtecũuwĩ.
Cʉ̃rẽ nibajudutidijari pepʉ tuuquedijowĩ. Beꞌro ti pe sopere biꞌacãꞌwĩ. Tuꞌajanʉꞌcõ, piꞌrabiꞌacãꞌwĩ. Mil cʉ̃ꞌmarĩ masãrẽ nisoo ẽjõpeocã weeticãꞌto nígʉ̃ tojo weewĩ. Beꞌro mil cʉ̃ꞌmarĩ yʉꞌrʉ́ca beꞌro yoaticã pãowĩrõnoꞌgʉ̃sami.
Beꞌro, peje wiorã dujise cũmurĩrẽ ĩꞌawʉ̃. Te cũmurĩpʉ dujirã aꞌti nucũcãcjãrãrẽ besemasĩsere oꞌonoꞌcãrã niwã. Ãpẽrã quẽꞌrãrẽ ĩꞌawʉ̃. Na Õꞌacʉ̃ ye queti, tojo nicã Jesú yere werese ye buꞌiri na dʉpopare dʉtesurenoꞌcãrã niwã. Na yai weronojõ bajugʉ, cʉ̃ queose yeeꞌquere ne ñubuepeoticãrã niwã. Tojo nicã na diapoapʉ, na omocãrĩpʉ cʉ̃ wãmerẽ ne ojaõꞌonoꞌticãrã niwã. Na wẽrĩꞌcãrãpʉ nimirã, masãwã. Na masã́ca beꞌro Cristo meꞌrã mil cʉ̃ꞌmarĩ masãrẽ dutitamuwã.
5-6 Na masãse ne waro wẽrĩꞌcãrã masãmʉꞌtãꞌque niꞌi. Wẽrĩꞌcãrã masãmʉꞌtãꞌcãrã Õꞌacʉ̃ yarã ñaꞌase moorã nima. Eꞌcatima. Na apaturi wẽrĩsome. Pecameꞌepʉ ne waꞌasome. Na Õꞌacʉ̃ ye cjasere, Jesucristo ye cjasere daꞌrarã nirãsama. Na mil cʉ̃ꞌmarĩ Cristo meꞌrã ãpẽrãrẽ dutirãsama. Ãpẽrã peꞌe ñaꞌarã wẽrĩꞌcãrã mil cʉ̃ꞌmarĩ yʉꞌrʉ́ca beꞌropʉ masãrãsama.
Mil cʉ̃ꞌmarĩ yʉꞌrʉ́ca beꞌro wãtĩ nibajudutidijari pepʉ dʉꞌtecũuꞌcʉre pãowĩrõrãsama.
Na nipeꞌtiro aꞌti nucũcãpʉre seꞌsanʉꞌcãrãsama. Na Õꞌacʉ̃ yarã nirõpʉ, tojo nicã cʉ̃ ya macã cʉ̃ maꞌirĩ macãrẽ sʉtʉanʉꞌcãbiꞌarãsama. Õꞌacʉ̃ peꞌe na tojo weecã ĩꞌagʉ̃, narẽ ʉ̃jʉ̃acõꞌadutigʉ pecameꞌe oꞌódijogʉsami. Nipeꞌtirã ʉ̃jʉ̃peꞌtia waꞌarãsama.
Wãtĩ narẽ nisooꞌcʉ pecameꞌe ʉ̃jʉ̃rĩ ditarajopʉ cõꞌadijonoꞌgʉ̃sami. Ti ditara ope weronojõ bajuse meꞌrã sipi ʉ̃jʉ̃rõsaꞌa. Topʉ yai weronojõ bajugʉ, apĩ nisoose queti weremʉꞌtãrĩ masʉ̃ na pʉarã cõꞌadijonoꞌwã. Topʉ ʉmʉcori, ñamirĩrẽ piꞌetinuꞌcũrãsama. Ne wijasome.
Beꞌro, yʉꞌʉ wiogʉ dujiri cũmurõ butiri cũmurõjore ĩꞌawʉ̃. Topʉ dujigʉre ĩꞌawʉ̃. Cʉ̃ ĩꞌorõpʉre aꞌti diꞌta, ʉꞌmʉse bajudutidijapeꞌtia waꞌawʉ. Te noꞌopʉ nirṍ bocatiwʉ.
Beꞌro, nipeꞌtirã wẽrĩꞌcãrã Õꞌacʉ̃ ĩꞌorõpʉ nuꞌcũcã ĩꞌawʉ̃. Na noꞌo nirã́ niwã. Wiorã, mejõ nirã niwã. Na to nuꞌcũrĩ cura Õꞌacʉ̃ nipeꞌtise masã weeꞌque ojaõꞌoꞌque pũrĩrẽ pãawĩ. Ape pũrĩ catinuꞌcũse cʉorã na wãmerẽ ojaõꞌonoꞌca pũrĩrẽ pãawĩ. Cʉ̃ wẽrĩꞌcãrãrẽ aꞌtiro weewĩ. Na weeꞌquenʉcʉ̃rẽ te pũrĩpʉ ojaõꞌonoꞌcaronojõta narẽ queoro bese, buꞌiri daꞌrewĩ.
Dia pacase maarĩ pacapʉ wẽrĩꞌcãrã topʉ niwã. Diꞌtapʉ wẽrĩꞌcãrã quẽꞌrã topʉ niwã. Nipeꞌtirã na weeꞌcaronojõta nipeꞌtisere queoro bese, buꞌiri daꞌrenoꞌwã.
Õꞌacʉ̃ masã na wẽrĩsere cõꞌapeꞌocãꞌwĩ. Na wẽrĩꞌcãrã nirṍ quẽꞌrãrẽ cõꞌapeꞌocãꞌwĩ. Pecameꞌejopʉ buꞌiri daꞌrese apaturi wẽrĩse weronojõ niꞌi.
Nipeꞌtirã na wãmerẽ catinuꞌcũse cʉorã ojaõꞌonoꞌca pũrĩpʉ ojaõꞌonoꞌña marĩꞌcãrã pecameꞌejopʉ cõꞌadijonoꞌwã.
Beꞌro, yʉꞌʉ ape ʉmʉcore, ape diꞌtare ĩꞌawʉ̃. Todʉporo nimʉꞌtãꞌque ʉꞌmʉse, diꞌta bajudutidijapeꞌtia waꞌawʉ. Dia pajiri maajo marĩwʉ̃ majã.
Yʉꞌʉ Juã añubutiari macã, ʉꞌmʉse Õꞌacʉ̃ tiropʉ nirĩ macãrẽ dijaticã ĩꞌawʉ̃. Ti macã ape maꞌma macã Jerusalẽ́ niwʉ̃. Añurõ apóca macã niwʉ̃. Niꞌcõ numio omocã dʉꞌtego marãpʉre añurõ tʉꞌsato nígõ maꞌmasuꞌanoꞌcaro weronojõ niwʉ̃.
Beꞌro niꞌcʉ̃ ʉꞌmʉsepʉ nigʉ̃́ tutuaro meꞌrã ucũcã tʉꞌowʉ. Aꞌtiro niwĩ:
—Tʉꞌoya. Õꞌacʉ̃ masã meꞌrã nimi. Na meꞌrã ninuꞌcũgʉ̃sami. Na cʉ̃ yarã nirãsama. Cʉ̃ basuta na meꞌrã ni, na wiogʉ nigʉ̃sami.
Na yaꞌcocore tuucoegʉsami. Wẽrĩse marĩrõsaꞌa. Bʉjawetise, utise, pũrĩse quẽꞌrã marĩrõsaꞌa majã. Nipeꞌtise todʉporo cjase peꞌtia waꞌarosaꞌa, niwĩ.
Õꞌacʉ̃ wiogʉ dujiri cũmurõpʉ dujigʉ aꞌtiro niwĩ:
—Tʉꞌoya. Yʉꞌʉ nipeꞌtise apeyere maꞌma diaꞌcʉ̃ dʉcayuꞌu, niwĩ.
Apeye ninemowĩ:
—Yʉꞌʉ ucũsere ojaya. Te diacjʉ̃ nise niꞌi. Yʉꞌʉ níꞌcaronojõta waꞌarosaꞌa, niwĩ.
Beꞌro aꞌtiro niwĩ:
—Nipeꞌtise tuꞌajanʉꞌcõpeꞌonoꞌo. Yʉꞌʉta nimʉꞌtãgʉ̃, nitʉogʉpʉ niꞌi. Noꞌo yʉꞌʉre ʉpʉtʉ ʉarã acowʉorãnojõrẽ yʉꞌʉ catinuꞌcũsere oꞌogʉti. Narẽ wapaseesome.
Noꞌo añurõ wee yʉꞌrʉwetirã ẽjõpeoduꞌutirãnojõ nipeꞌtise yʉꞌʉ “Oꞌogʉti” níꞌquere ñeꞌerãsama. Yʉꞌʉ na wiogʉ nigʉ̃saꞌa. Na yʉꞌʉ põꞌrã nirãsama.
Ãpẽrã pũrĩcã uise buꞌiri yʉꞌʉre ẽjõpeoduꞌurã pecameꞌepʉ waꞌarãsama. Tojo nicã ẽjõpeotirã, ñaꞌabutiasere weerã́, wẽjẽcõꞌarĩ masã topʉ waꞌarãsama. Ãpẽrã noꞌo ʉaro aꞌmetãrãbajaqueꞌatirã, yai weronojõ tʉꞌoñaꞌmasĩrĩ masã pecameꞌepʉ waꞌarãsama. Tojo nicã Õꞌacʉ̃ mejẽtare ẽjõpeorã, nipeꞌtirã nisoosepijarã pecameꞌepʉ waꞌarãsama. Ti ditara ope weronojõ bajuse sipi ʉ̃jʉ̃saꞌa. Te buꞌiri daꞌrese apaturi wẽrĩse weronojõ niꞌi.
Beꞌro niꞌcʉ̃ sõꞌonícãrã siete meꞌrãcjʉ̃rẽ ĩꞌawʉ̃. Náta, nánʉcʉ̃ buꞌiri daꞌretʉoatje posetise parire cʉowã. Niꞌcʉ̃ na meꞌrãcjʉ̃ aꞌtiro niwĩ:
—Teꞌa. Mʉꞌʉrẽ Õꞌacʉ̃ macʉ̃ oveja wĩꞌmagʉ̃ weronojõ bajugʉ nʉmo niacjore ĩꞌogʉ̃ti, niwĩ. Cʉ̃ nʉmo Jesucristore ẽjõpeorã nisĩꞌrĩrõ weeꞌe.
Espíritu Santu quẽꞌese weronojõ yʉꞌʉre ĩꞌowĩ. Niꞌcʉ̃ Õꞌacʉ̃rẽ werecoꞌtegʉ ʉ̃rʉ̃gʉ̃ pajicjʉ ʉꞌmʉacjʉjopʉ yʉꞌʉre miawĩ. Topʉ yʉꞌʉre Õꞌacʉ̃ tiro nícamacãjo dijatisere ĩꞌowĩ. Ti macã Jerusalẽ́ ñaꞌase moorĩ macãjo niwʉ̃.
Ti macã Õꞌacʉ̃ asistese meꞌrã pũrõ asistewʉ. Ʉ̃tãperi wapabʉjʉse peri jasper wãmetise peri weronojõ asiste, acostiwʉ.
Ti macã sumuto pajiri sãꞌrĩrõ ʉꞌmʉarĩ sãꞌrĩrõ niwʉ̃. Ti sãꞌrĩrõpʉ doce soperi niwʉ̃. Te soperinʉcʉ̃ niꞌcʉ̃ Õꞌacʉ̃rẽ werecoꞌtegʉ nuꞌcũwĩ. Te soperipʉre Israe ye cururicjãrã wãmerẽ ojaõꞌonoꞌwʉ̃. Na doce cururi niwã.
Ti sãꞌrĩrõpʉre mujĩpũ mʉjãtiro peꞌe iꞌtia sope niwʉ̃. Mujĩpũ sãjãrõ peꞌere iꞌtia sope niwʉ̃. Cũpe peꞌere iꞌtia sope niwʉ̃. Diacjʉ̃ peꞌe quẽꞌrãrẽ iꞌtia sope niwʉ̃.
Ti macã cja sãꞌrĩrõrẽ ʉ̃tãpaga paca meꞌrã tuuñeꞌenoꞌwʉ̃. Tepagá docepaga niwʉ̃. Tepagánʉcʉ̃ Jesucristo besecṹúꞌcãrã wãmerẽ ojaõꞌonoꞌwʉ̃.
Õꞌacʉ̃rẽ werecoꞌtegʉ yʉꞌʉre ucũgʉ̃ niꞌcãgʉ̃ ãrʉ̃gʉ̃ uru meꞌrã weeꞌcʉre cʉowĩ. Tigʉ meꞌrã ti macãrẽ, soperire, ti sãꞌrĩrõrẽ queogʉtigʉ weewĩ.
Ti macã baꞌparitise pãꞌrẽrĩ mejãrõta bajuwʉ. Niꞌcãrõnojõ eꞌsa, niꞌcãrõnojõ yoawʉ. Õꞌacʉ̃rẽ werecoꞌtegʉ cʉ̃ queocjʉ meꞌrã ti macãrẽ queowĩ. Ti macã yoaro dos mil doscientos kilómetros niwʉ̃. Ʉꞌmʉarõ, eꞌsaro quẽꞌrã mejãrõta niwʉ̃.
Sãꞌrĩrõ yaꞌsasepaga jasper wãmetise meꞌrã wééca sãꞌrĩrõ niwʉ̃. Ti macã uru waro meꞌrã wééca macã niwʉ̃. Uru ẽocujiri ũꞌirĩ marĩse weronojõ acostiwʉ.
Ʉ̃tãpaga ti sãꞌrĩrõrẽ tuuñeꞌesepaga paca aꞌtiro weenoꞌwʉ̃. Nipeꞌtise ʉ̃tãperi wapabʉjʉse peri meꞌrã maꞌmasuꞌanoꞌwʉ̃. Nimʉꞌtã cja yaꞌsase peri jasper wãmetise peri meꞌrã maꞌmasuꞌanoꞌwʉ̃. Beꞌro cjã zafiro wãmetise yaꞌsase peri meꞌrã maꞌmasuꞌanoꞌwʉ̃. Beꞌro cjã butibocurese ágata wãmetise peri meꞌrã maꞌmasuꞌanoꞌwʉ̃. Beꞌro cjã yaꞌsase esmeralda wãmetise peri meꞌrã maꞌmasuꞌanoꞌwʉ̃.
Apega sõꞌase ónice wãmetise peri meꞌrã maꞌmasuꞌanoꞌwʉ̃. Beꞌro cjã sõꞌabocurese cornalina wãmetise peri meꞌrã maꞌmasuꞌanoꞌwʉ̃. Beꞌro cjã ewʉbocure crisólito wãmetise peri meꞌrã maꞌmasuꞌanoꞌwʉ̃. Beꞌro cjã yaꞌsase berilo wãmetise peri meꞌrã maꞌmasuꞌanoꞌwʉ̃. Beꞌro cjã ewʉbocure acostise topacio wãmetise peri meꞌrã maꞌmasuꞌanoꞌwʉ̃. Beꞌro cjã yaꞌsabocurese crisoprasa wãmetise peri meꞌrã maꞌmasuꞌanoꞌwʉ̃. Beꞌro cjã yaꞌsase jacinto wãmetise peri meꞌrã maꞌmasuꞌanoꞌwʉ̃. Nitʉocjapʉa sõꞌa ñibocurese amatista wãmetise peri meꞌrã maꞌmasuꞌanoꞌwʉ̃.
Doce soperi niwʉ̃. Te niꞌcãrẽ soperi niꞌcãgã perlajo meꞌrã weenoꞌque soperi niwʉ̃. Macã decopʉ waꞌari maꞌa uru meꞌrã wééca maꞌa niwʉ̃. Ẽocujiri acostiro weronojõ bajuwʉ.
Ti macãpʉre ne Õꞌacʉ̃ wiꞌire ĩꞌatiwʉ. Aꞌtiro niꞌi. Õꞌacʉ̃ marĩ wiogʉ tutuayʉꞌrʉagʉ topʉ nimi. Tojo nicã Õꞌacʉ̃ macʉ̃ oveja wĩꞌmagʉ̃ weronojõ bajugʉ quẽꞌrã topʉ nimi. Tojo weero Õꞌacʉ̃ wiꞌi marĩwʉ̃.
Ti macãpʉre mujĩpũ ʉmʉcocjʉ̃, ñamicjʉ̃ sĩꞌosere ne aꞌmasome. Õꞌacʉ̃ asistese meꞌrã añurõ sĩꞌonuꞌcũꞌu. Õꞌacʉ̃ macʉ̃ oveja wĩꞌmagʉ̃ weronojõ bajugʉ cʉ̃ ti macãrẽ sĩꞌogʉ̃́ nimi.
Aꞌti nucũcãcjãrã Õꞌacʉ̃ yʉꞌrʉonoꞌcãrã ti macã sĩꞌose meꞌrã sijarãsama. Aꞌti nucũcãcjãrã wiorã na wiorã níꞌquere ti macãpʉ miarãsama.
Topʉre ñami marĩrõsaꞌa. Tojo weero ti macã cjase soperi susunuꞌcũcãꞌrõsaꞌa.
Aꞌti nucũcãcjãrã na añuse nisetiꞌquere ti macãpʉ miarãsama.
Topʉre ne niꞌcãti ñaꞌase miisãjãanoꞌña marĩrõsaꞌa. Ñaꞌarõ weerã́, nisoosebʉcʉrã topʉre ne sãjãasome. Õꞌacʉ̃ macʉ̃ oveja wĩꞌmagʉ̃ weronojõ bajugʉ ya pũrĩ catinuꞌcũse cʉorã na wãmerẽ ojaõꞌonoꞌcãrã diaꞌcʉ̃ sãjã́árãsama.
Beꞌro Õꞌacʉ̃rẽ werecoꞌtegʉ diare ĩꞌowĩ. Ti maa ũꞌirĩ marĩrĩ maa niwʉ̃. Te aco, catise warore oꞌowʉ. Pũrõ acostiri maa niwʉ̃. Õꞌacʉ̃, tojo nicã cʉ̃ macʉ̃ oveja wĩꞌmagʉ̃ weronojõ bajugʉ dujiri cũmurõ docapʉ wijawʉ.
Ti macã deco waꞌari maꞌapʉ oꞌmabʉrowʉ. Dia pʉ́aperi sumuto yucʉ catise oꞌose pĩꞌrĩwʉ̃. Niꞌcã cʉ̃ꞌmarẽ docetiri dʉcatiwʉ. Mujĩpũrĩnʉcʉ̃ dʉcatiwʉ. Tigʉ cjase pũrĩ masãrẽ ocoyese niwʉ̃.
Topʉre “Masã ñaꞌarõ weeꞌque wapa narẽ ñaꞌarõ waꞌarosaꞌa”, niña marĩrõsaꞌa. Ti macãpʉre Õꞌacʉ̃, tojo nicã cʉ̃ macʉ̃ oveja wĩꞌmagʉ̃ weronojõ bajugʉ dujiri cũmurõ nirõsaꞌa. Cʉ̃ yarã cʉ̃rẽ ñubuepeorãsama.
Bajuyoropʉ cʉ̃rẽ ĩꞌarãsama. Na diapoapʉ cʉ̃ wãmerẽ cʉorãsama.
Topʉ ñami marĩrõsaꞌa. Topʉ nirã́ ne sĩꞌosere ʉasome. Mujĩpũ boꞌreyusere ʉasome. Õꞌacʉ̃ marĩ wiogʉ sĩꞌogʉ̃sami. Na topʉ nirã́ Õꞌacʉ̃ meꞌrã dutitamunuꞌcũrãsama.
Beꞌro Õꞌacʉ̃rẽ werecoꞌtegʉ yʉꞌʉre niwĩ:
—Aꞌte ucũse diacjʉ̃ nise niꞌi. Te níꞌcaronojõta waꞌarosaꞌa. Marĩ wiogʉ Õꞌacʉ̃ cʉ̃ weredutiꞌquere wereturiari masãrẽ wãcũse oꞌowĩ. Cʉ̃́ta cʉ̃rẽ werecoꞌtegʉre oꞌówĩ. Cʉ̃ yarãrẽ maata beꞌropʉ waꞌatjere ĩꞌodutigʉ tojo weewĩ.
Aꞌtiro niwĩ:
—Maata aꞌtigʉti. Aꞌti turipʉ ojaꞌquere ẽjõpeo yʉꞌtigʉnojõ eꞌcatigʉsami, niwĩ.
Yʉꞌʉ Juã aꞌte nipeꞌtisere ĩꞌawʉ̃. Nipeꞌtisere tʉꞌowʉ. Tere tʉꞌo, ĩꞌáca beꞌro Õꞌacʉ̃rẽ werecoꞌtegʉ yʉꞌʉre ĩꞌoꞌcʉ tiro ñubuepeogʉ ejaqueꞌawʉ.
Cʉ̃ peꞌe tojo weecã ĩꞌagʉ̃, niwĩ:
—Tojo weeticãꞌña. Yʉꞌʉ quẽꞌrã cʉ̃rẽ daꞌracoꞌtegʉta niꞌi. Yʉꞌʉ mʉꞌʉ weronojõ nigʉ̃́ niꞌi. Mʉꞌʉ acawererã Õꞌacʉ̃ weredutiꞌquere wereturiari masã weronojõ niꞌi. Tojo nicã yʉꞌʉ nipeꞌtirã aꞌti pũrĩpʉ ojaꞌquere ẽjõpeo yʉꞌtirã weronojõ niꞌi. Yʉꞌʉre ñubuepeoticãꞌña. Õꞌacʉ̃ peꞌere ñubuepeoya, niwĩ.
Cʉ̃ yʉꞌʉre ninemowĩ:
—Aꞌti pũrĩpʉ “Aꞌtiro waꞌarosaꞌa” ni ojaꞌque queoro waꞌatje cãꞌrõ dʉꞌsaꞌa. Tojo weegʉ aꞌti pũrĩpʉ ojaꞌquere Õꞌacʉ̃ ye quetire yaꞌyioropʉ cʉoticãꞌña.
Cãꞌrõ dʉꞌsaꞌa. Ñaꞌagʉ̃ mejãrõta cʉ̃ ʉaro weebataꞌto. Ñaꞌabutiasere weegʉ́ quẽꞌrã mejãrõta weebataꞌto. Añugʉ̃ pũrĩcã añurõ weenuꞌcũato. Tojo nicã Õꞌacʉ̃ ʉaro weenuꞌcũgʉ̃ cʉ̃rẽ queoro weesirutuato, niwĩ.
Beꞌro Jesú aꞌtiro niwĩ:
—Tojota niꞌi. Maata aꞌtigʉsaꞌa. Yʉꞌʉ masãrẽ oꞌoatjere cʉoꞌo. Nánʉcʉ̃ na queoro weeꞌquere oꞌogʉti.
Yʉꞌʉta nimʉꞌtãgʉ̃, nitʉogʉpʉ niꞌi.
»Noꞌo suꞌtire coeꞌcãrã weronojõ añurã nisĩꞌrĩrã na ñaꞌarõ weeꞌquere duꞌurã, eꞌcatirãsama. Na catise oꞌocjʉ dʉcare baꞌamasĩrãsama. Na aꞌti macã añubutiari macãpʉ sãjãamasĩrãsama.
»Yʉꞌʉ Jesú niꞌi. Õꞌacʉ̃rẽ werecoꞌtegʉ, yagʉ meꞌrã aꞌti pũrĩ cjase nipeꞌtirã yʉꞌʉre ẽjõpeose cururicjãrãrẽ weredutiꞌi. Yʉꞌʉ dʉporocjʉ̃ wiogʉ Davi pãrãmi nituriagʉ niꞌi. Tojo nicã ñocõawʉ̃ boꞌrequeꞌari cura asistemʉjãtigʉ weronojõ nigʉ̃́ niꞌi, niwĩ Jesú.
Cʉ̃ tojo níca beꞌro Espíritu Santu, tojo nicã Jesucristore ẽjõpeorã aꞌtiro niwã:
—Aꞌtibaqueꞌoya, niwã.
Noꞌo aꞌtere tʉꞌorãnojõ quẽꞌrã “Aꞌtiato”, niato.
Noꞌo acowʉorã sĩꞌrĩsĩꞌrĩrãnojõ aꞌtiato. Aco catise warore oꞌosere sĩꞌrĩrã aꞌtiato. Te ne wapamarĩrõsaꞌa.
Nipeꞌtirã Õꞌacʉ̃ ye quetire aꞌti pũrĩpʉ ojaꞌquere tʉꞌorãrẽ aꞌtiro ni wereyugʉti. Noꞌo aꞌti pũrĩpʉ ojaꞌquere ojayʉꞌrʉogʉnojõrẽ Õꞌacʉ̃ buꞌiri daꞌregʉsami. Aꞌti pũrĩpʉ buꞌiri daꞌresere ojaꞌquenojõrẽta cʉ̃rẽ weegʉsami.
Noꞌo aꞌti pũrĩpʉ ojaꞌquere dʉꞌagʉnojõrẽ Õꞌacʉ̃ aꞌtiro weegʉsami. Cʉ̃ ojadʉꞌaꞌcaronojõta Õꞌacʉ̃ catinuꞌcũse cʉorã ojaõꞌonoꞌca pũrĩpʉre cʉ̃ wãmerẽ coegʉsami. Cʉ̃ yucʉ cjase catise oꞌocjʉ dʉcare baꞌasome. Cʉ̃ ti macã añurĩ macãrẽ sãjãasome. Aꞌte quetire aꞌti pũrĩpʉre ojanoꞌo.
Jesucristo aꞌtere weregʉ, aꞌtiro nimi:
—Tojota niꞌi. Cãꞌrõacã dʉꞌsaꞌa yʉꞌʉ dijatiatjo, nimi.
Tojota waꞌarosaꞌa. Wiogʉ Jesú, quero aꞌtibaqueꞌoya.
Marĩ wiogʉ Jesucristo mʉsã nipeꞌtirãrẽ añurõ weeato. Tojota weeato.
Abrahã Isaa pacʉ nicʉ niwĩ. Isaa quẽ'rã Jacob pacʉ nicʉ niwĩ. Jacob Judá, tojo nicã cʉ̃ ma'misʉmʉa, cʉ̃ acabijirã pacʉ nicʉ niwĩ.
Judá Fares, Zara sʉ'rʉa'cãrã pacʉ nicʉ niwĩ. Na paco Tamar wãmetico niwõ. Fares Esrom pacʉ nicʉ niwĩ. Esrom Aram pacʉ nicʉ niwĩ.
Aram Aminadab pacʉ nicʉ niwĩ. Aminadab Naasón pacʉ nicʉ niwĩ. Naasón Salmón pacʉ nicʉ niwĩ.
Salmón Booz pacʉ nicʉ niwĩ. Booz paco Rahab wãmetico niwõ. Booz Obed pacʉ nicʉ niwĩ. Cʉ̃ paco Rut wãmetico niwõ. Obed Isaí pacʉ nicʉ niwĩ.
Isaí judío masã wiogʉ Davi pacʉ nicʉ niwĩ. Davi Urías nʉmo ní'co me'rã Salomórẽ põ'rãticʉ niwĩ.
Salomó Roboam pacʉ nicʉ niwĩ. Roboam Abías pacʉ nicʉ niwĩ. Abías Asa pacʉ nicʉ niwĩ.
Asa Josafat pacʉ nicʉ niwĩ. Josafat Joram pacʉ nicʉ niwĩ. Joram Uzías pacʉ nicʉ niwĩ.
Uzías Jotam pacʉ nicʉ niwĩ. Jotam Acaz pacʉ nicʉ niwĩ. Acaz Ezequías pacʉ nicʉ niwĩ.
Ezequías Manasés pacʉ nicʉ niwĩ. Manasés Amón pacʉ nicʉ niwĩ. Amón Josías pacʉ nicʉ niwĩ.
Josías Jeconías, tojo nicã cʉ̃ acabijirã pacʉ nicʉ niwĩ. Titapʉre Babilonia wãmetiri di'tacjãrã Israe curuacjãrãrẽ ñe'e, na ya di'ta Babiloniapʉ miamʉjãcãrã niwã.
Tojo wa'áca be'ro ãpẽrã bajuacãrã niwã. Jeconías Salatiel pacʉ nicʉ niwĩ. Salatiel Zorobabel pacʉ nicʉ niwĩ.
Zorobabel Abiud pacʉ nicʉ niwĩ. Abiud Eliaquim pacʉ nicʉ niwĩ. Eliaquim Azor pacʉ nicʉ niwĩ.
Azor Sadoc pacʉ nicʉ niwĩ. Sadoc Aquim pacʉ nicʉ niwĩ. Aquim Eliud pacʉ nicʉ niwĩ.
Eliud Eleazar pacʉ nicʉ niwĩ. Eleazar Matán pacʉ nicʉ niwĩ. Matán Jacob pacʉ nicʉ niwĩ.
Jacob José pacʉ nicʉ niwĩ. José María marãpʉ nicʉ niwĩ. Co Jesú masãrẽ yʉ'rʉoacjʉ Cristo na nigʉ̃́ paco nico niwõ.
Tojo weero Abrahã me'rã dʉ'pocã́ti, tée Davi wiogʉ nirĩ curapʉ catorce turiricjãrã wa'acãrã niwã. Be'ro Davi me'rã ticʉseta tja nicaro niwʉ̃. Israe curuacjãrãrẽ Babilonia di'tapʉ na miacateropʉ nitʉocaro niwʉ̃. Be'ro Israe curuacjãrãrẽ Babiloniapʉ miáca be'rore tja ticʉseta nicaro niwʉ̃. Tée Cristo cʉ̃ bajuari curapʉ nitʉocaro niwʉ̃.
Jesucristo bajua'que ni'i<TS3>(Lc 2.1–7)Jesucristo bajua'que a'tiro wa'acaro niwʉ̃. María cʉ̃ paco José me'rã omocã dʉ'tegotigo weeco niwõ. Na ni'cãrõ me'rã nise dʉporo co nijĩpaco nitojaco niwõ. Espíritu Santu cʉ̃ tutuaro me'rã core tojo wa'acã weecʉ niwĩ.
José co marãpʉ niacjʉ añurõ ẽjõpeori masʉ̃ nicʉ niwĩ. Co nijĩpaco nisere masĩmigʉ̃, core ma'i cõ'asĩ'rĩtigʉ, “Wiorãpʉre weresãwe'e”, nicʉ niwĩ. A'tiro pe'e wãcũcʉ niwĩ. “Ya'yioropʉ core du'ugʉti”, nicʉ nimiwĩ.
Cʉ̃ tojo wãcũrĩ cura cʉ̃rẽ quẽ'erõpʉ ni'cʉ̃ Õ'acʉ̃rẽ wereco'tegʉ ʉ'mʉsecjʉ̃ a'tiro nicʉ niwĩ:—José, Davi pãrãmi nituriagʉ, Maríare ña'arõ wãcũticã'ña. Espíritu Santu cʉ̃ tutuaro me'rã co upʉpʉ sãjãnʉ'cã, core nijĩpaco wa'acã weecʉ niwĩ. Tojo weegʉ bopoyaro marĩrõ core mʉ'ʉ nʉmotiya.
Co wĩ'magʉ̃rẽ wʉagosamo. Cʉ̃, cʉ̃ yarã masãrẽ na ña'arõ wee'quere yʉ'rʉoacjʉ nigʉ̃sami. Tojo weegʉ Jesú wãmeyeya, ni werecʉ niwĩ Õ'acʉ̃rẽ wereco'tegʉ. Jesú nírõ, “Masãrẽ yʉ'rʉogʉ” nisĩ'rĩrõ wee'e.
Todʉporopʉ cʉ̃ ye queti weremʉ'tãrĩ masʉ̃ me'rã Õ'acʉ̃ cʉ̃ ucũ'quere queoro wa'adutigʉ tojo weecʉ niwĩ.
A'tiro ni ojaduticʉ niwĩ:Ni'cõ numio ʉmʉ me'rã nitimigõ, nijĩpaco ni, be'ro põ'rãtigosamo. Cʉ̃ Emanuel wãmetigʉsami, ni ojano'caro niwʉ̃.Emanuel “Õ'acʉ̃ marĩ me'rã nimi”, nisĩ'rĩrõ weecaro niwʉ̃.
Be'ro José wã'cãgʉ̃, Õ'acʉ̃rẽ wereco'tegʉ duti'quere weecʉ niwĩ. Maríare cʉ̃ ya wi'ipʉ nʉmotigʉti nígʉ̃ miacʉ niwĩ.
Tojo weemigʉ̃, co macʉ̃ wʉati dʉporo co me'rã niticʉ niwĩ. Co macʉ̃ bajuáca be'ro cʉ̃rẽ Jesú wãmeyecʉ niwĩ.
Masĩrĩ masã na Jesure ĩ'arã wa'a'que ni'iHerode Judea di'ta wiogʉ nirĩ cura Jesú Belẽ́ wãmetiri macãpʉ bajuacʉ niwĩ. Cʉ̃ bajuáca be'ro ʉmʉa masĩrĩ masã mujĩpũ mʉjãtiro pe'ecjãrã Jerusalẽ́pʉ etacãrã niwã.
Topʉ etarã, sẽrĩtiña'cãrã niwã:—Judío masã wiogʉ niacjʉ wĩ'magʉ̃ ¿no'opʉ bajuapari? Ʉ̃sã ya macã mujĩpũ mʉjãtiro pe'e dʉporopʉ ñocõawʉ̃ ʉ̃sã ĩ'ati'cʉre ĩ'awʉ̃. Cʉ̃rẽ ĩ'arã, “Wiogʉ niacjʉ bajuatojapĩ”, niwʉ̃. Tojo weerã cʉ̃rẽ ẽjõpeorã a'tiapʉ, nicãrã niwã. '
Herode na tojo nisere tʉ'ogʉ, mejẽcã pejaro tʉ'oña'cʉ niwĩ. Jerusalẽ́cjãrã quẽ'rã nipe'tirã mejãrõta tʉ'oña'cãrã niwã.
Tojo weegʉ pa'ia wiorãrẽ pijiocʉ niwĩ. Tojo nicã ãpẽrã masãrẽ Moisé duti'quere bu'eri masãrẽ pijiocʉ niwĩ. Narẽ sẽrĩtiña'cʉ niwĩ:—Cristo Õ'acʉ̃ bese'cʉ ¿no'opʉ bajuagʉsari? nicʉ niwĩ.
Cʉ̃ tojo nicã, na yʉ'ticãrã niwã:—A'ti di'ta Judea Belẽ́ wãmetiri macãpʉ bajuagʉsami. Dʉporocjʉ̃pʉ Õ'acʉ̃ ye queti weremʉ'tãrĩ masʉ̃ cʉ̃ bajuatjere a'tiro ni ojacʉ niwĩ:
Na tojo níca be'ro Herode ya'yioropʉ masĩrĩ masãrẽ cʉ̃ tiropʉ pijiocʉ niwĩ. Narẽ sẽrĩtiña'gʉ̃, a'tiro nicʉ niwĩ:—¿De'ro nicã waro ñocõawʉ̃ bajuabutiamirĩ cʉ̃? nicʉ niwĩ.
“Tita bajuawĩ” tojo níca be'ro narẽ Belẽ́pʉ wa'adutigʉ a'tiro nicʉ niwĩ:—Topʉ wĩ'magʉ̃rẽ añurõ sẽrĩtiña'baque'aya. Cʉ̃rẽ bocarã, yʉ'ʉre wereya. Yʉ'ʉ quẽ'rã cʉ̃rẽ ẽjõpeogʉ wa'agʉti wee'e, nisoocʉ niwĩ narẽ.
Narẽ tojo ni weréca be'ro masĩrĩ masã Belẽ́pʉ yʉ'rʉacãrã niwã. Topʉ yʉ'rʉarã, ñocõawʉ̃ na ya macãpʉ ĩ'awã'cãti'cʉta tja na dʉporo ʉ'mʉtãwã'cãcʉ niwĩ. Be'ro wĩ'magʉ̃ nirṍ bu'ipʉ ejagʉ, ñocõawʉ̃ tojanʉ'cãcʉ niwĩ majã.
Masĩrĩ masã ñocõawʉ̃rẽ ĩ'arã, pũrõ e'caticãrã niwã.
Ti wi'ipʉ sãjãejarã, wĩ'magʉ̃rẽ cʉ̃ paco María me'rã nigʉ̃rẽ ĩ'acãrã niwã. Cʉ̃rẽ ĩ'arã ẽjõpeorã, ejaque'acãrã niwã. Be'ro na mia'que acarire pãa, cʉ̃rẽ uru, ʉ'mʉtise inciensore, tojo nicã apeye ʉ'mʉtiseta tja mirra wãmetisere o'ocãrã niwã.
Be'ro narẽ quẽ'erõpʉ Õ'acʉ̃ “Herode tiropʉ majãmitojaticã'ña”, nicʉ niwĩ. Tojo weerã na ya di'tapʉ tojaarã, ape ma'apʉ majãmitojacãrã niwã.
Herodere Egiptopʉ José quẽ'rã na du'tia'que ni'iMasĩrĩ masã tojáaca be'ro Josére Õ'acʉ̃rẽ wereco'tegʉ ʉ'mʉsecjʉ̃ quẽ'erõpʉ bajua, a'tiro nicʉ niwĩ:—Wã'cãña. Wĩ'magʉ̃ cʉ̃ paco me'rã Egiptopʉ du'tiaya. Topʉ tojáníña. Yʉ'ʉ “Tocã'rõta tojatia” níca be'ropʉ tojatia tja. Herode wĩ'magʉ̃rẽ wẽjẽsĩ'rĩgʉ̃ a'magʉ̃sami, nicʉ niwĩ.
Cʉ̃ tojo nicã tʉ'ogʉ, José wã'cã, wĩ'magʉ̃rẽ paco me'rã ñamita Egiptopʉ sʉ'ori miacʉ niwĩ.
Topʉre Herode catiro põtẽorõ tojánícãrã niwã. A'te Õ'acʉ̃ ye queti weremʉ'tãrĩ masʉ̃ cʉ̃ oja'que queoro wa'adutiro tojo wa'acaro niwʉ̃. Tere a'tiro ni ojamʉ'tãcʉ niwĩ: “ ‘Yʉ'ʉ macʉ̃ Egiptopʉ nigʉ̃rẽ pijiwijawʉ’, tojo nicʉ niwĩ Õ'acʉ̃”, ni ojano'wʉ̃.
Herode ʉmʉa wĩ'marãrẽ wẽjẽduti'que ni'iHerode masĩrĩ masãrẽ, yʉ'ʉre bujicã'pã nígʉ̃, uayʉ'rʉmajãcʉ niwĩ. Tojo uagʉ, nipe'tirã ʉmʉa wĩ'marãrẽ Belẽ́pʉ, tojo nicã ti macã sumutopʉ nirãrẽ pʉa cʉ̃'ma cʉorãrẽ, na dʉjaro cʉorãrẽ wẽjẽduticʉ niwĩ. Na masĩrĩ masã cʉ̃rẽ were'caro ejatuaro tocã'rõta bʉcʉasami nígʉ̃, ʉmʉa wĩ'marã ticʉse cʉ̃'marĩ cʉorãrẽ wẽjẽduticʉ niwĩ.
Cʉ̃ tojo weedutisere Jeremía Õ'acʉ̃ ye queti weremʉ'tãrĩ masʉ̃ cʉ̃ oja'que queoro wa'acaro niwʉ̃. A'tiro ojacʉ niwĩ:
Ramá wãmetiri macãpʉre masã bʉjaweti, uti caricũcã tʉ'ono'rõsa'a. Raquel pãrãmerã nituriarãnumiapʉ Israe curuacjãrã nʉmosãnumia na põ'rãrẽ pũrõ dʉjasewã'a, utirãsama. Na põ'rãrẽ wẽjẽcã ĩ'arã bʉjaweticã, ãpẽrã wãcũtutuase o'omasĩtirãsama, ni ojano'wʉ̃.
Herode wẽ́rĩ́ca be'ro quẽ'erõpʉ ni'cʉ̃ Õ'acʉ̃rẽ wereco'tegʉ José Egiptopʉ nigʉ̃rẽ nicʉ niwĩ:
—Wã'cãña. Wĩ'magʉ̃rẽ cʉ̃ paco me'rã Israe curuacjãrã nirĩ di'tapʉ sʉ'ori dajatojaaya. Wĩ'magʉ̃rẽ wẽjẽsĩ'rĩ'cãrã boape'tia wa'ama, nicʉ niwĩ.
Tojo nicã tʉ'ogʉ, José wã'cã, wĩ'magʉ̃rẽ cʉ̃ paco me'rã Israe curuacjãrã nirĩ di'tapʉ sʉ'ori miacʉ niwĩ.
Be'ro “Herode macʉ̃ Arquelao cʉ̃ pacʉre Judea di'ta wiogʉ dʉcayuapʉ” nicã tʉ'ogʉ, uicʉ niwĩ. Tojo weegʉ topʉre wa'asĩ'rĩticʉ niwĩ. Õ'acʉ̃rẽ quẽ'erõpʉ wereno'cʉ niyugʉ, Galilea wãmetiri di'ta pe'e yʉ'rʉacʉ niwĩ.
Topʉre etarã, Nazare wãmetiri macãpʉ tojaque'acãrã niwã. Na topʉ wa'acã, Õ'acʉ̃ ye queti weremʉ'tãrĩ masã na oja'que queoro wa'acaro niwʉ̃. “Masã cʉ̃rẽ ‘Nazarecjʉ̃ nimi’ nirãsama”, ni ojano'wʉ̃.
Juã masãrẽ wãmeyeri masʉ̃ bu'e'que ni'i<TS3>(Mr 1.1–8; Lc 3.1–9, 15–17; Jn 1.19–28)Jesú cʉ̃ Nazarepʉ nirĩ cura Juã masãrẽ wãmeyeri masʉ̃ Judea di'tapʉ yucʉ marĩrõ, masã marĩrõpʉ wa'acʉ niwĩ. Topʉ masã cʉ̃ tiropʉ ejarãrẽ bu'ecʉ niwĩ.
A'tiro ni werecʉ niwĩ:—Cã'rõacã be'ro Õ'acʉ̃ bese'cʉ pãjãrã masã wiogʉ sãjãgʉ̃́sami. Tojo weerã mʉsã ña'arõ wee'quere bʉjaweti, du'uya. Mʉsã wãcũsere dʉcayuya, nicʉ niwĩ.
Juã ye cjasere Õ'acʉ̃ ye queti weremʉ'tãrĩ masʉ̃ Isaía a'tiro ojacʉ niwĩ:Ni'cʉ̃ yucʉ marĩrõ, masã marĩrõpʉ a'tiro caricũnu'cũbajaque'atigʉsami: “Marĩ wiogʉ a'tiatji ma'arẽ apoyuya. Diacjʉ̃ca ma'a añurĩ ma'a quẽ'rã́rõ weronojõ weeyuya”, ni ojacʉ niwĩ.Marĩ wiogʉ a'tiati dʉporo mʉsã nisetisere apoyuya, mʉsã wãcũsere dʉcayuya nígʉ̃, tojo nicʉ niwĩ.
Juã ya su'tiro cameyo poari me'rã na su'a'caro nicaro niwʉ̃. Wa'icʉrã casero me'rã ejeritucʉ niwĩ. Pajasecʉorã na ba'asetisere poreroa, nʉcʉ̃ cjase mumia yere ba'acʉ niwĩ.
Pãjãrã Jerusalẽ́cjãrã, ãpẽrã ti di'ta Judeapʉ nirã́ cʉ̃ tiropʉ cʉ̃ bu'esere tʉ'orã wa'acãrã niwã. Tojo nicã dia Jordã́ wãmetiri maa pʉ'tocjãrã tʉ'orã wa'acãrã niwã.
Na ña'arõ wee'quere wereyʉ'rʉca be'ro narẽ wãmeyecʉ niwĩ.
Tojo weeri cura pãjãrã fariseo masã, ãpẽrã saduceo masã wãmeyeduticãrã niwã. Na ña'arõ wee'quere bʉjaweti dʉcayusĩ'rĩticã ĩ'agʉ̃, a'tiro nicʉ niwĩ:—Mʉsã weeta'sari curuacjãrã aña weronojõ ni'i. Aña nʉcʉ̃ ʉ̃jʉ̃cã, uiwã'cãsama. Mʉsã aña weronojõ bu'iri da'resere ui'i. Tojo uirã, mʉsã ña'arõ wee'quere bʉjaweti dʉcayusĩ'rĩtimirã, wãmeyedutirã a'tiapʉ.
Mʉsã, diacjʉ̃ta ʉ̃sã ña'arõ wee'quere bʉjaweti dʉcayuapʉ nírã, mʉsã weesetise me'rã ĩ'oña.
Mʉsã a'tiro wãcũticã'ña: “Ʉ̃sã Abrahã pãrãmerã ni'i. Tojo weerã Õ'acʉ̃ tiropʉ wa'arãsa'a”, ni wãcũticã'ña. Mʉsã wãcũsere dʉcayuticã, Abrahã pãrãmerã nise wapamarĩ'i. Õ'acʉ̃ ʉagʉ, a'te ʉ̃tãperi me'rã Abrahã pãrãmerã wa'acã weemasĩmi. Cʉ̃ tojo weecãma, na pe'e Õ'acʉ̃ ʉaro weebosama.
Marĩ yucʉpagʉ ote'que pagʉ weronojõ ni'i. Õ'acʉ̃ mʉsãrẽ yucʉpagʉ dʉca marĩse pagʉre besecõ'arõ weronojõ weegʉsami. Yucʉ añurõ dʉcatiticjʉre paacõ'a, ʉ̃jʉ̃acõ'acã'no'sa'a. Tere wee'caro weronojõ mʉsã wãcũsere dʉcayuticã, añurõ weesetiticã, Õ'acʉ̃ mʉsãrẽ cõmea me'rã paacõ'agʉ̃ weronojõ bu'iri da'regʉsami.
Yʉ'ʉ mʉsãrẽ na ña'arõ wee'quere bʉjaweti, du'uama nígʉ̃, aco me'rã wãmeye'e. Yʉ'ʉ be'ro apĩ yʉ'ʉ nemorõ tutuagʉ a'tigʉsami. Cʉ̃ añugʉ̃ waro nimi. Yʉ'ʉ pe'e mejõ nigʉ̃́ tʉ'oña'a. Ne cʉ̃rẽ ni'cãrõwijimasĩtisa'a. Cʉ̃ pũrĩcã Espíritu Santure mʉsãrẽ o'ógʉsami. Cʉ̃rẽ masã me'rã ninu'cũcã weegʉsami. Ña'arõrẽ ʉ̃jʉ̃aweero weronojõ mʉsãrẽ añurõ tojato nígʉ̃ ña'arõ wee'quere cõ'agʉ̃sami.
Yʉ'ʉ be'ro a'tigʉ́ ni'cʉ̃ trigo su'tiweeri masʉ̃ weronojõ nimi. Cʉ̃ te su'tire mejẽcã sʉ'awee, cõ'asami. Te trigo peri quẽ'rãrẽ mejẽcã mii, te nʉrõrĩ wi'ipʉ nʉrõsami. Te su'tire pecame'epʉ ʉ̃jʉ̃acõ'asami. A'te weronojõ cʉ̃, cʉ̃ yarã warore bese, cʉ̃ tiropʉ miagʉ̃sami. Ãpẽrãrẽ pecame'epʉ cõ'abajuriogʉsami. Time'e ne pe'tisome, ni werecʉ niwĩ Juã.
Topʉ cʉ̃ etacã, Juã cʉ̃rẽ wãmeyesĩ'rĩticʉ nimiwĩ.—Yʉ'ʉ pe'e mʉ'ʉrẽ wãmeyedutironojõ o'ogʉ, ¿mʉ'ʉ pe'e yʉ'ʉre wãmeyedutigʉ a'titi? nicʉ niwĩ Jesure.
Cʉ̃ tojo nicã tʉ'ogʉ, Jesú “Wãmeyeya. Nipe'tise Õ'acʉ̃ marĩrẽ weeduti'caronojõta weeroʉa'a. Añucã'rõsa'a”, nicʉ niwĩ. Cʉ̃ tojo nicã tʉ'ogʉ, Juã “Jaʉ” ni, cʉ̃rẽ wãmeyecʉ niwĩ.
Cʉ̃rẽ wãmeyeca be'ro cʉ̃ majãnʉ'cãcãta, ʉ'mʉse pãrĩcaro niwʉ̃. Jesú Espíritu Santu buja weronojõ bajugʉ cʉ̃pʉre dijatacã ejapejagʉre ĩ'acʉ niwĩ.
Tojo wa'acã, ʉ'mʉsepʉ cʉ̃ pacʉ Õ'acʉ̃ ucũdijocʉ niwĩ.—Ã'rĩ yʉ'ʉ macʉ̃ ʉpʉtʉ yʉ'ʉ ma'igʉ̃́ nimi. Cʉ̃ me'rã pũrõ e'cati'i, nicʉ niwĩ.
Jesure wãtĩ Õ'acʉ̃rẽ yʉ'rʉnʉ'cãcã weesĩ'rĩmi'que ni'i<TS3>(Mr 1.12–13; Lc 4.1–13)Jesú wãmeyeno'ca be'ro Espíritu Santu cʉ̃rẽ yucʉ marĩrõ, masã marĩrõpʉ sʉ'ori miacʉ niwĩ. Wãtĩ Jesure cʉ̃ pacʉre yʉ'rʉnʉ'cãdutigʉ niquesãcʉ nimiwĩ.
Topʉre Jesú cuarenta nʉmʉrĩ, cuarenta ñamirĩ ne cã'rõ ba'aticʉ niwĩ. Be'ro ʉjaboayʉ'rʉacʉ niwĩ.
Jesú tojo ʉjaboacã ĩ'agʉ̃, wãtĩ cʉ̃ pʉ'to wa'acʉ niwĩ. Cʉ̃rẽ a'tiro nicʉ niwĩ:—Mʉ'ʉ diacjʉ̃ta Õ'acʉ̃ macʉ̃ ni'i nígʉ̃, a'te ʉ̃tãperire pã́ dojorẽ ba'aya, nicʉ niwĩ.
Cʉ̃ tojo nicã, Jesú a'tiro yʉ'ticʉ niwĩ:—Õ'acʉ̃ ye queti ojaca pũrĩpʉ a'tiro ojano'o: “Masã ba'ase me'rã dia'cʉ̃ catimasĩtisama. Na añurõ nisĩ'rĩrã, nipe'tise Õ'acʉ̃ ucũsere yʉ'ti ẽjõpeosama”, niwʉ̃, nicʉ niwĩ.
Be'ro wãtĩ cʉ̃rẽ Jerusalẽ́pʉ “Õ'acʉ̃ ya macã”, na nino'ca macãpʉ miacʉ niwĩ. Topʉre Õ'acʉ̃ wi'i dʉposãrĩpʉ sʉ'ori mimʉjãcʉ niwĩ.
Jesure nicʉ niwĩ tja:—Mʉ'ʉ diacjʉ̃ta Õ'acʉ̃ macʉ̃ ni'i nígʉ̃, a'topʉ bu'pudijaya. Õ'acʉ̃ ye queti ojaca pũrĩpʉ a'tiro ni ojano'o:Õ'acʉ̃ cʉ̃rẽ wereco'terã me'rã mʉ'ʉrẽ co'tedutigʉsami. Mʉ'ʉrẽ ʉ̃tãgãpʉ doquepejari nírã, mʉ'ʉrẽ tuuñe'erãsama, ni ojano'caro niwʉ̃, nicʉ niwĩ wãtĩ.
Tojo nisere Jesú cʉ̃rẽ yʉ'ticʉ niwĩ:—Õ'acʉ̃ ye queti ojaca pũrĩpʉ a'te quẽ'rã ojano'caro niwʉ̃: “Mʉ'ʉ wiogʉ Õ'acʉ̃ cʉ̃ ucũ'quere ne ni'cãti ¿diacjʉ̃ta nimitito? nírã, cʉ̃rẽ weeĩ'odutiticã'ña”, ni ojano'wʉ̃, nicʉ niwĩ Jesú.
Be'ro wãtĩ ʉ̃rʉ̃gʉ̃ ʉ'mʉacjʉpʉ miacʉ niwĩ tja. Topʉre nipe'tise a'ti di'ta cjase macãrĩrẽ, tojo nicã te macãrĩ cʉosere ĩ'ope'ocã'cʉ niwĩ.
Ĩ'ogʉ̃, cʉ̃rẽ nicʉ niwĩ:—Nipe'tise a'te mʉ'ʉrẽ ĩ'o'quere o'ogʉti mʉ'ʉ yʉ'ʉre ejaque'a ẽjõpeocã, nicʉ niwĩ.
Tojo nicã tʉ'ogʉ, Jesú cʉ̃rẽ nicʉ niwĩ:—Wa'aya, wãtĩ. Õ'acʉ̃ ye queti ojaca pũrĩpʉ a'tiro ojano'o: “Õ'acʉ̃ mʉ'ʉ wiogʉ ni'cʉ̃rẽta ẽjõpeoya. Cʉ̃ ni'cʉ̃rẽta yʉ'tiroʉa'a”, niwʉ̃, nicʉ niwĩ.
Tojo nicã tʉ'ogʉ, wãtĩ wa'a wa'acʉ niwĩ. Be'ro Õ'acʉ̃rẽ wereco'terã ʉ'mʉsecjãrã Jesure weetamurã, ba'ase ecarã a'ticãrã niwã.
Jesú ne waro cʉ̃ Galileapʉ bu'enʉ'cã'que ni'i<TS3>(Mr 1.14–15; Lc 4.14–15)Be'ro Jesú “Juã wãmeyeri masʉ̃rẽ bu'iri da'reri wi'ipʉ niapʉ” nisere tʉ'ocʉ niwĩ. Tere tʉ'ogʉ, Galilea di'tapʉ wa'acʉ niwĩ.
Topʉre cʉ̃ ya macã Nazarepʉre tojaque'aticʉ niwĩ. Ape macã Capernau pe'e tojaque'acʉ niwĩ. Ti macã ditara sumuto Zabulṍ, tojo nicã Neftalí wãmetiro wa'teropʉ nicaro niwʉ̃.
A'te Isaía Õ'acʉ̃ ye queti weremʉ'tãrĩ masʉ̃ cʉ̃ oja'que queoro wa'adutiro tojo wa'acaro niwʉ̃.
A'tiro ojacʉ niwĩ:Zabulṍ, tojo nicã Neftalí wãmetise di'ta Galilea wãmetiri ditara pʉ'topʉ ni'i. Jordã́ wãmetiri maa ape pã'rẽpʉ ni'i. Topʉ Galilea di'tapʉ judío masã nitirã nisama.
Tocjãrã masã na'itĩ'arõpʉ nirã́ weronojõ Õ'acʉ̃rẽ masĩtisama. Tojo nimirã, añurõ bo'reyusere ĩ'arã weronojõ narẽ yʉ'rʉoacjʉre ĩ'arãsama. Na Õ'acʉ̃ yere masĩtimirã tere werecã, tʉ'orãsama. Na bu'iri da'rebajuriono'bo'cãrã nimirã, masãbajuama, ni ojano'wʉ̃.
Titare topʉ Jesú masãrẽ ne waro bu'ewã'cõcʉ niwĩ. Narẽ “Mʉsã ña'arõ weesetisere bʉjaweti, du'uya. Mʉsã wãcũsere dʉcayuya. Cã'rõacã be'ro Õ'acʉ̃ cʉ̃ wiogʉ nimi nisere masãrẽ masĩcã weegʉsami”, ni bu'ecʉ niwĩ.
Jesú ba'paritirã wa'i wẽjẽrĩ masãrẽ piji'que ni'i<TS3>(Mr 1.16–20; Lc 5.1–11)Be'ro Jesú Galilea wãmetiri ditara sumutopʉ sijabaque'acʉ niwĩ. Topʉ wa'a, ni'cʉ̃ põ'rã pʉarã ʉmʉarẽ bocaejacʉ niwĩ. Ni'cʉ̃ Simó, apetero Pedro pisuno'gʉ̃ nicʉ niwĩ. Apĩ cʉ̃ acabiji André nicʉ niwĩ. Na wa'i wẽjẽrĩ masã nicãrã niwã. Tojo weerã na wejecʉre ditarapʉ doqueñorã weecãrã niwã.
Na tojo weecã ĩ'agʉ̃, Jesú narẽ nicʉ niwĩ:—Te'a yʉ'ʉ me'rã. Mʉsã ni'cãrõacãrẽ wa'i wẽjẽrĩ masã ni'i. Be'ropʉre majã wa'i wẽjẽrã́ weronojõ masãrẽ yé quetire wererãsa'a. Tojo weecã, pãjãrã ẽjõpeorãsama, nicʉ niwĩ.
Cʉ̃ tojo nicã tʉ'orã, maata na wa'i wẽjẽse cʉo'quere du'ucũupe'o, cʉ̃ me'rã sirutuwã'cãcãrã niwã.
Cã'rõ yʉ'rʉaa, ãpẽrã cʉ̃ acabiji me'rã nirãrẽ tja ĩ'acʉ niwĩ. Na Zebedeo põ'rã Santiago, Juã nicãrã niwã. Na, na pacʉ me'rã yucʉsʉpʉ wejecʉpagʉre dero aporã sãñacãrã niwã. Jesú na quẽ'rãrẽ “Te'a”, nicʉ niwĩ.
Cʉ̃ tojo nicã tʉ'orã, na yawʉ yucʉsʉre, tojo nicã na pacʉre totá cõ'acũu, Jesú me'rã sirutuwã'cãcãrã niwã.
Jesú pãjãrã masãrẽ bu'e'que ni'i<TS3>(Lc 6.17–19)Jesú nipe'tiro Galilea di'tapʉ judío masã nerẽwʉase wi'seripʉ bu'ecusiacʉ niwĩ. Cʉ̃ añuse queti Õ'acʉ̃ yere, cʉ̃ wiogʉ nimi nisere bu'ecʉ niwĩ. No'o na de'ro nise dutitisere yʉ'rʉowã'cãcʉ niwĩ.
Cʉ̃ tojo weese quetire nipe'tiro Siria di'tacjãrã masĩpe'ticãrã niwã. Tojo weerã de'ro nise pi'etirãrẽ cʉ̃ tiropʉ miacãrã niwã. Do'atirãrẽ, wãtĩ sãjãno'cãrãrẽ, no'o ñama wẽrĩse cʉorãrẽ, tojo nicã sijamasĩtirãrẽ cʉ̃ tiro miaa, yʉ'rʉoduticãrã niwã. Nipe'tirãrẽ yʉ'rʉocʉ niwĩ.
Cʉ̃ tojo weecã tʉ'orã, pãjãrã Galilea di'tacjãrã, Decápoli wãmetise macãrĩcjãrã sirutucãrã niwã. Tojo nicã Jerusalẽ́cjãrã, Judea di'tacjãrã, Jordã́ wãmetiri maa siaquijicjãrãpʉ sirutucãrã niwã.
Be'ro Jesú narẽ a'tiro bu'enʉ'cãcʉ niwĩ:
A'tiro weerã́nojõ e'catima nise ni'i<TS3>(Lc 6.20–23)—“Õ'acʉ̃ weetamurõ me'rã dia'cʉ̃ cʉ̃ ʉaro weemasĩ'i” nirã́nojõ e'catirãsama. Tojo nirã́nojõ Õ'acʉ̃ wiogʉ nirõpʉ sãjãrãsama.
’Bʉjawetirãnojõ e'catima. Õ'acʉ̃ narẽta weetamugʉ̃sami. Narẽ wãcũtutuacã weegʉsami.
’No'o “Yʉ'ʉ basu ãpẽrã yʉ'rʉoro ni'i” nitirãnojõ e'catisama. Tojo weerã na Õ'acʉ̃ “O'ogʉti” ní'que di'tare ñe'erãsama.
’Õ'acʉ̃ ye, diacjʉ̃ nisere masĩsĩ'rĩrã, ʉjaboa, acowʉo'cãrã weronojõ nisama. Tojo ʉjaboa, acowʉorã weronojõ masĩsĩ'rĩrãrẽ Õ'acʉ̃ e'catise o'ogʉsami. Na Õ'acʉ̃ yere masĩ́ca be'ro ba'a, sĩ'rĩtuurã weronojõ nisama.
’Ãpẽrãrẽ pajaña'rã e'catima. Õ'acʉ̃ quẽ'rã narẽ pajaña'gʉ̃sami.
’No'o ña'ase moorãnojõ e'catima. Náta Õ'acʉ̃rẽ ĩ'arãsama.
’No'o a'mequẽse marĩrõ ninu'cũsĩ'rĩrãnojõ e'catima. Õ'acʉ̃ narẽ “Yʉ'ʉ põ'rã nima”, nigʉ̃sami.
’No'o Õ'acʉ̃ ʉaro weecã ña'arõ weesirutuno'rãnojõ e'catima. Náta Õ'acʉ̃ wiogʉ nirõpʉ wa'arãsama.
’Yʉ'ʉre ẽjõpeose bu'iri mʉsãrẽ ãpẽrã ña'arõ bujicã'a, pi'etise o'orãsama. No'o nise nisoo, nima'arãsama mʉsãrẽ. Na tojo weecã, e'catiya.
Dʉporocjãrãpʉ Õ'acʉ̃ ye quetire weremʉ'tãrĩ masãrẽ mejãrõta weecãrã niwã. Mʉsã ʉ'mʉsepʉre pajibutiaro e'catise bocarãsa'a. Tojo weerã e'catiya, nicʉ niwĩ Jesú.
A'ti ʉmʉcopʉre Jesure ẽjõpeorã moa, sĩ'ose weronojõ nima nise ni'i<TS3>(Mr 9.50; Lc 14.34–35)Jesú a'tiro bu'enemocʉ niwĩ:—Marĩ ba'arã, ʉ'sʉato nírã moarẽ sã'a. Mʉsã moa weronojõ ni'i a'ti nucũcãpʉre. Mʉsã añurõ niseticã ĩ'arã, ãpẽrã quẽ'rã ĩ'acũu, yʉ'ʉre ẽjõpeorãsama. Mʉsã tojo weeticãma, moa ocatiro weronojõ nirãsa'a. Moa ocaticã, ʉ'sʉatisa'a. Te tojo nicã, cõ'acã'no'o. ¿Apaturi de'ro wee moa ocacã weebosari tja?
’Mʉsã yʉ'ʉre ẽjõpeorã sĩ'ose weronojõ ni'i masãrẽ. Tojo weerã mʉsã ãpẽrã yʉ'ʉre masĩtirãrẽ masĩcã wee'e. Ni'cã macã ʉ̃rʉ̃gʉ̃pʉ nirĩ macã bajutiropʉ niticã weetisa'a.
Masã sĩ'ócjare apeyenojõ docapʉ sĩ'ótisama. Tojo weronojõ o'orã, nipe'tirã ti wi'ipʉ nirãrẽ bajuato nírã ʉ'mʉarõpʉ peosama.
A'te weronojõ bajuyoropʉ yʉ'ʉ ʉaronojõ añurõ weesetiya. Mʉsã añurõ weecã ĩ'arã, ãpẽrã quẽ'rã marĩ pacʉ ʉ'mʉsepʉ nigʉ̃rẽ “Añuyʉ'rʉgʉ nimi”, ni e'catirãsama.
Jesú Moisé duti'que cjasere ucũ'que ni'i’A'tiro wãcũticã'ña yʉ'ʉre. “Jesú Moisé duti'quere, tojo nicã Õ'acʉ̃ ye quetire weremʉ'tãrĩ masã na wereyu'quere cõ'agʉ̃ a'tigʉ weepĩ”, niticã'ña. Tere cõ'agʉ̃ mejeta a'tiwʉ. Tere queoro weepe'ogʉ a'tigʉ weewʉ.
Diacjʉ̃ mʉsãrẽ weregʉti. Ʉ'mʉse, a'ti turi nirĩ curare Õ'acʉ̃ ne cã'rõacã te dutisere cõ'asome. Nipe'tise cʉ̃ “A'tiro weegʉti” ní'quere queoro weegʉsami.
Tojo weegʉ no'o cã'rõacã te dutisere yʉ'rʉnʉ'cãgʉ̃nojõ mejõ nigʉ̃́ waro nigʉ̃sami Õ'acʉ̃ wiogʉ nirõpʉre. Tojo nicã ãpẽrãrẽ yʉ'rʉnʉ'cãcã weegʉ́nojõ mejãrõta nigʉ̃sami. Apĩ Moisé dutisere weegʉ́ pe'e, tojo nicã ãpẽrãrẽ tere weedutigʉ pe'e wiogʉ weronojõ nigʉ̃sami Õ'acʉ̃ wiogʉ nirõpʉre.
Mʉsãrẽ a'tiro weregʉti. Moisé duti'quere bu'eri masã, tojo nicã fariseo masã yʉ'rʉoro Õ'acʉ̃ dutise pe'ere añurõ weeyʉ'rʉnʉ'cãtirã, Õ'acʉ̃ tiropʉ wa'asome, nicʉ niwĩ.
Jesú uase cjasere masãrẽ were'que ni'i<TS3>(Lc 12.57–59)Jesú a'tiro werenemocʉ niwĩ:—Mʉsã tʉ'opã mʉsã ñecʉ̃sʉmʉarẽ duti'quere. “Masãrẽ wẽjẽcõ'aticã'ña. No'o apĩrẽ wẽjẽcõ'agʉ̃nojõ tenojõ besegʉ́ tiropʉ beseno'o, bu'iri da'reno'gʉ̃sami”, niwʉ̃.
Yʉ'ʉ pe'e a'tiro weregʉti. No'o cʉ̃ acaweregʉ me'rã uagʉ́nojõ bu'iri da'reno'gʉ̃sami. No'o cʉ̃ acaweregʉre “Mʉ'ʉ wapamarĩ'i” ni bujicã'gʉ̃nojõ wiorã tiropʉ beseno'gʉ̃sami. No'o cʉ̃ acaweregʉre “Wa'icʉ weronojõ tʉ'omasĩse moobutia'a” nigʉ̃́nojõrẽ Õ'acʉ̃ pecame'epʉ bu'iri da're, cõ'atawio ni'i.
’Tojo weegʉ Õ'acʉ̃ wi'ipʉ no'o Õ'acʉ̃rẽ ẽjõpeoacjʉ apeyenojõ o'ogʉtigʉ, “Yʉ'ʉ acaweregʉre ña'arõ weecãti” ni wãcũbocagʉ, a'tiro weeroʉa'a.
Cʉ̃ o'oatjere du'upeo, cʉ̃rẽ acobojose sẽrĩmʉ'tãgʉ̃ wa'aroʉa'a. Be'ro “Õ'acʉ̃rẽ o'ogʉti” ní'quere o'oroʉa'a.
’Apeye quẽ'rãrẽ weregʉti. Ni'cʉ̃ mʉsãrẽ weresãsĩ'rĩgʉ̃ besewʉaropʉ miasĩ'rĩcã, maata topʉ wa'ase dʉporo apowe'ocã'ña. Tojo weecã, mʉsãrẽ beseri masʉ̃rẽ o'otibosami. Tojo weeticãma, beseri masʉ̃ surarapʉre o'o, bu'iri da'reri wi'ipʉ sõrõbosami.
Diacjʉ̃ta mʉsãrẽ weregʉti. Bu'iri da'reri wi'ipʉ sãjã wapayepe'oticã, ne du'uwĩrõsome, ni werecʉ niwĩ Jesú.
Jesú “Mʉsã nʉmosãnumia, mʉsã marãpʉsʉmʉa nitirãrẽ a'metãrãticã'ña” nise ni'iJesú a'tiro werenemocʉ niwĩ:—Apeyere todʉporopʉ duti'quere tʉ'opã. “Mʉsã nʉmosãnumia, mʉsã marãpʉsʉmʉa nitirãrẽ a'metãrãticã'ña”, niwʉ̃.
Yʉ'ʉ pe'e a'tiro weregʉti. No'o numiorẽ ña'arõ weesĩ'rĩ ʉaripejase me'rã ĩ'agʉ̃́nojõ cʉ̃ po'peapʉ co me'rã ña'arõ weetojasami.
’Tojo weerã mʉsã caperi me'rã ña'arõ weesĩ'rĩrã, tigare orewee cõ'abo'caro weronojõ maata ĩ'adu'ucã'ña. Ña'arõ weedu'utirã, pecame'epʉ wa'arãsa'a. Mʉsã capeare cõ'arã, ti capea dia'cʉ̃rẽ bajuriorãsa'a. Nipe'tiro mʉsã upʉ pecame'epʉ wa'acã, ña'ayʉ'rʉsa'a.
Mejãrõta bu'iri bocari nígʉ̃, diacjʉ̃camocã me'rã ña'arõ weesĩ'rĩgʉ̃, weedu'ucã'ña. Tojo weecã, nipe'tiro upʉ pecame'epʉ bu'iri bocabo'caro bu'iri da'reno'some, nicʉ niwĩ Jesú.
Yʉ'ʉ pe'e a'tiro weregʉti. Ni'cʉ̃ cʉ̃ nʉmorẽ co apĩ me'rã ña'arõ nitimicã cõ'agʉ̃́nojõ core ʉmʉa me'rã ña'arõ weeri masõrẽ weronojõ tojacã weesami. No'o marãpʉ cõ'ano'co me'rã nʉmotigʉnojõ quẽ'rã ña'arõ cʉ̃ nʉmo nitigo me'rã a'metãrãgʉ̃ weronojõ tojasami, nicʉ niwĩ Jesú.
Jesú “A'tiro weerãti” nise cjasere cʉ̃ bu'e'que ni'iJesú a'tiro werenemocʉ niwĩ:—Apeyere todʉporocjãrãrẽ ní'quere tʉ'opã: “Mʉsã ‘Õ'acʉ̃ wãme me'rã weegʉti’ ní'caronojõta nisooro marĩrõ queoro weeya”, niwʉ̃.
Yʉ'ʉ pe'e a'tiro weregʉti. Mʉsã ãpẽrãrẽ “A'tiro weerãti” nírã, Õ'acʉ̃rẽ wãmepeoticã'ña. “Ʉ'mʉse me'rã weerãti”, niticã'ña. Õ'acʉ̃ nirṍ topʉta ni'i.
“A'ti nucũcã me'rã ni'i”, niticã'ña. Õ'acʉ̃ weeca di'ta ni'i. Jerusalẽ́ quẽ'rã marĩ wiogʉ Õ'acʉ̃ ya macã ni'i. Tojo weerã Jerusalẽ́ me'rã wãmepeoticã'ña.
Tojo nicã “Ʉ̃sã ya dʉpoa me'rã ni'i”, niticã'ña. Mʉsã tojo nise me'rã ni'cã poadare ñirĩ da o butiri da dʉcayumasĩtisa'a.
A'tiro dia'cʉ̃ niña. Diacjʉ̃ nicã, wãmepeoro marĩrõ “Diacjʉ̃ta ni'i”, niña. Tojo niticã, “Diacjʉ̃ niwe'e”, niña. Mʉsã ninemopeosepʉa no'o wãtĩ wãcũse o'ose nibosa'a.
Jesú ãpẽrã mejẽcã weecã a'medutitise ni'i<TS3>(Lc 6.29–30)’Apeyere todʉporocjãrãrẽ ní'quere tʉ'opã: “Ni'cʉ̃ mʉsãrẽ capea paatĩ'acã, mʉsã quẽ'rã mejãrõta cʉ̃rẽ paatĩ'aa'meña”, niwʉ̃. Tojo nicã “Upicare paape'ecã, mejãrõta cʉ̃rẽ paape'ea'meña”, niwʉ̃.
Yʉ'ʉ pe'e mʉsãrẽ a'tiro weregʉti. Mʉsãrẽ ña'arõ weecã, tojo tʉ'oña'cã'ña. A'meticã'ña. Tojo weronojõ o'ogʉ, mʉ'ʉrẽ ni'cãpe pã'rẽ diapoapʉ paacã, ape pã'rẽ dʉ'sari pã'rẽ pe'ere majãminʉ'cã, paadutiya tja.
Ni'cʉ̃ beseri masã tiropʉ mʉ'ʉrẽ weresã'cʉ mʉ'ʉ ya camisare sẽrĩbosami. Cʉ̃ tojo weecã, bu'icjãrõ mʉ'ʉ sãñarõ quẽ'rãrẽ tuweeo'oya.
Surara mʉ'ʉrẽ ni'cã kilómetro cʉ̃ yere miabosaya nicã, mʉ'ʉ pe'e cʉ̃ ʉacã, pʉa kilómetro miabosaya.
No'o mʉ'ʉrẽ apeyenojõ sẽrĩcã, o'oya. Apeyenojõ mʉ'ʉrẽ wasocã, “Wasowe'e”, niticã'ña, nicʉ niwĩ Jesú.
Marĩrẽ ĩ'atu'tirãrẽ ma'idutise ni'i<TS3>(Lc 6.27–28, 32–36)Jesú werenemocʉ niwĩ:—Apeye todʉporocjãrãrẽ ní'que quẽ'rãrẽ tʉ'opã: “Mʉsã me'rãcjʉ̃rẽ ma'iña. Mʉsãrẽ ĩ'atu'tigʉ pe'ere a'pepũrĩña”, niwʉ̃.
Yʉ'ʉ pe'e mʉsãrẽ weregʉti. Mʉsãrẽ ĩ'atu'tirãrẽ ma'iña. Mʉsãrẽ ña'arõ ucũrãrẽ “Añurõ wa'ato”, niña. Mʉsãrẽ ña'arõ weecã, ña'arõ bujicã'micã, na ye niatjere Õ'acʉ̃rẽ sẽrĩbosaya.
Tojo weerã marĩ pacʉ ʉ'mʉsepʉ nigʉ̃́ põ'rã ni'i nisere ĩ'orãsa'a. Cʉ̃ añurã, ña'arã tiropʉ mujĩpũrẽ bo'reyucã weemi. Mejãrõta añurõ weerã́, ña'arõ weerã́ tiropʉ aco pejacã weemi.
Mʉsãrẽ ma'irã́ dia'cʉ̃rẽ ma'írã, ¿ñe'enojõrẽ mʉsã Õ'acʉ̃ o'oatjere bocabosaʉ? Niyeru wapaseeri masã quẽ'rã tojota weema. Na ña'arã nimirã, na me'rãcjãrãrẽ ma'isama.
Mʉsã acawererã dia'cʉ̃rẽ añudutirã, ¿ñe'enojõrẽ añuse weerã weebosaʉ? Õ'acʉ̃rẽ ẽjõpeotirã quẽ'rã tojota na acawererã dia'cʉ̃rẽ añudutisama. Tojo weerã nipe'tirãrẽ a'merĩ ma'i, añudutiya.
Marĩ pacʉ ʉ'mʉsepʉ nigʉ̃́ ña'ase moogʉ̃ nimi. Mʉsã quẽ'rã cʉ̃ weronojõ ña'ase moorã ninu'cũcã'ña, ni werecʉ niwĩ Jesú.
Añurõ weesetise cjasere Jesú bu'e'que ni'iJesú a'tiro werenemocʉ niwĩ:—Mʉsã weesere ãpẽrãrẽ ĩ'adutirã, na ĩ'orõpʉ dia'cʉ̃ añurõ weeticã'ña. Mʉsã tojo weecãma, marĩ pacʉ ʉ'mʉsepʉ nigʉ̃́ ne cã'rõ añusere mʉsãrẽ o'osome.
Tojo weerã mʉsã pajasecʉorãrẽ weetamurã, nipe'tirãrẽ werestepe'oticã'ña. Weeta'sari masã na nerẽwʉasepʉ, tojo nicã macã decopʉ na wee'quere werestepe'ocã'ma. Masãrẽ añurõ ucũdutirã tojo weesama. Mʉsã na weronojõ weeticã'ña. Diacjʉ̃ mʉsãrẽ weregʉti. Narẽ masã añurõ ucũse me'rã wapata'atojama. Tojo weerã na be'ropʉre bocasome.
Mʉsã pe'e pajasecʉorãrẽ apeyenojõ o'orã, no'o mʉ'ʉ me'rãcjʉ̃ ĩ'atiri cura o'oya.
Ya'yioro ãpẽrã na masĩtiro o'oya. Tojo weecã, marĩ pacʉ nipe'tise marĩ ya'yioro weesere ĩ'ape'ogʉ, mʉsãrẽ añusere o'ogʉsami.
Jesú “Õ'acʉ̃rẽ sẽrĩrã, a'tiro ñubueya” nise ni'i<TS3>(Lc 11.2–4)’Mʉsã ñubuerã, weeta'sari masã weronojõ weeticã'ña. Na nerẽwʉase wi'seripʉ, tojo nicã masã pãjãrã yʉ'rʉaropʉ nu'cũ, masã ĩ'ato nírã ñubuesama. Mʉsãrẽ diacjʉ̃ weregʉti. Na ãpẽrã ĩ'ase me'rã wapata'atojama. Be'ropʉre bocasome.
Mʉsã yʉ'ʉre ẽjõpeorã, mʉsã ya tucũpʉ sãjã, sopere bi'a, mʉsã pacʉ Õ'acʉ̃ mʉsã me'rã nigʉ̃rẽ sẽrĩ, ñubueya. Tojo weecã, marĩ pacʉ no'o bajutiropʉ weesere ĩ'ape'ogʉ, mʉsãrẽ añusere o'ogʉsami.
’Õ'acʉ̃rẽ ñubuerã wãcũtimirã, pejetiri mejãrõta ñubuemʉjãticã'ña. Õ'acʉ̃rẽ masĩtirã, ʉ̃sãrẽ peje ucũse me'rã tʉ'ogʉsami nírã, tojo weesama.
Mʉsã na weronojõ weeticã'ña. Marĩ pacʉ mʉsã ʉasenojõrẽ sẽrĩatji dʉporo masĩtojasami.
Tojo weerã mʉsã a'tiro ñubueya:Pacʉ, mʉ'ʉ ʉ'mʉsepʉ ni'i. Nipe'tirã mʉ'ʉrẽ wiopesase me'rã ẽjõpeoato.
A'ti turipʉre mʉ'ʉ bese'cʉ maata wiogʉ sãjãgʉ̃ a'tiato.Ʉ'mʉsepʉre mʉ'ʉ ʉaro dia'cʉ̃ weesama. A'ti turicjãrã quẽ'rã mejãrõta weeato.
Ʉ̃sãrẽ ʉmʉcorinʉcʉ̃ ba'ase o'oya.
Ʉ̃sã ña'arõ wee'quere acobojoya. Ʉ̃sã ãpẽrãrẽ acobojo'caro weronojõta ʉ̃sã quẽ'rãrẽ acobojoya.
’Ãpẽrã mʉsãrẽ ña'arõ wee'quere acobojocã, marĩ pacʉ ʉ'mʉsepʉ nigʉ̃́ quẽ'rã mʉsãrẽ acobojogʉsami.
Tojo weeticãma, marĩ pacʉ mʉsã ña'arõ wee'quere acobojosome, nicʉ niwĩ Jesú.
Jesú “Be'ti ñubuerã, a'tiro weeya” nise ni'iJesú narẽ bu'enemocʉ niwĩ:—Mʉsã be'ti ñubuerã, weeta'sari masã weronojõ weeticã'ña. Na ãpẽrãrẽ añurõ wãcũduti, be'tima nidutirã bʉjawetirã weronojõ weesoosama. Diacjʉ̃ mʉsãrẽ weregʉti. Na masã añurõ wãcũse dia'cʉ̃rẽ wapata'atojasama. Be'ropʉre bocasome.
Mʉsã pe'e be'ti ñubuerã, mʉsã weewʉaronojõta weeya. Diapoa waacoe, wʉjapoame'rĩcã'ña.
Tojo weecã, ãpẽrã mʉsã be'tisere masĩsome. Marĩ pacʉ dia'cʉ̃ marĩ ya'yioro weesere ĩ'ape'ogʉ masĩgʉ̃sami. Cʉ̃ mʉsãrẽ añusere o'ogʉsami, nicʉ niwĩ Jesú.
Ʉ'mʉsepʉ marĩ bocatjere wãcũnʉrʉ̃dutise ni'i<TS3>(Lc 12.33–34)Jesú bu'enemocʉ niwĩ:—Apeyenojõ a'ti turi cjasere peje seeneocũuticã'ña. Te butiwiji, boadija wa'asa'a. Tere ãpẽrãnojõ ba'abajuriodijocã'sama. Mʉsã neocũusere yajari masʉ̃ sãjã, yajape'ocʉ̃sami.
Tojo weronojõ o'orã, ʉ'mʉse cjase pe'ere seeneocũuyuya. Õ'acʉ̃ ʉaronojõ weenu'cũcã'ña. Tojo weerã topʉre peje añuse cʉorãsa'a. Topʉre mʉsã seeneocũu'que mʉsã cʉoatje ne butiwijisome. Ãpẽrãnojõ ne ba'atirãsama. Yajari masã quẽ'rã Õ'acʉ̃ tiropʉ sãjã, yajasome.
Marĩ ʉpʉtʉ ma'isere wãcũnʉrʉ̃sa'a. Tojo weerã a'ti turi cjase dia'cʉ̃rẽ wãcũnʉrʉ̃ticã'ña. Õ'acʉ̃ ye pe'ere wãcũnʉrʉ̃ña, nicʉ niwĩ Jesú.
Marĩ caperi sĩ'ócja weronojõ ni'i nise ni'i<TS3>(Lc 11.34–36)Jesú a'tiro werenemocʉ niwĩ:—Marĩ caperi sĩ'omʉ'tãcja weronojõ ni'i. Marĩ caperi añucã, añurõ ĩ'amasĩ'i.
Marĩ caperi ĩ'aejaticãma, añurõ ĩ'atisa'a. A'te weronojõ mʉsã Õ'acʉ̃rẽ ẽjõpeo, cʉ̃ yere weecã, caperi añurõ weronojõ ni'i. Mʉsã a'ti turi cjase pe'ere wãcũnʉrʉ̃cãma, caperi ĩ'aejatirã weronojõ ni'i. Õ'acʉ̃ ʉaronojõ weetirã, na'itĩ'arõpʉ nirã́, cʉ̃rẽ masĩtirã weronojõ ni'i.
Niyerure ma'írã, Õ'acʉ̃ pe'ere ma'itisa'a nise ni'i<TS3>(Lc 16.13)’Ni'cʉ̃ ãpẽrãrẽ da'raco'tegʉ pʉarã dutisere weemasĩtisami. Ni'cʉ̃rẽ ma'ígʉ̃, apĩrẽ ma'itisami. Tojo nicã ni'cʉ̃ dutisere yʉ'tigʉ, apĩ dutise pe'ere yʉ'titisami. Ã'rã weronojõ niyeru, a'ti nucũcã cjasere ma'írã, Õ'acʉ̃ pe'ere ma'imasĩtisa'a.
Õ'acʉ̃ cʉ̃ yarãrẽ co'tese ni'i<TS3>(Lc 12.22–31)’Mʉsãrẽ a'tiro weregʉti. “¿Ñe'enojõ ba'arãsari? ¿Ñe'enojõ sĩ'rĩrãsari? ¿Ñe'enojõ sãñarãsari?” ni wãcũque'titicã'ña. Marĩ catise ba'ase nemorõ wapati'i. Marĩ upʉ quẽ'rã su'ti nemorõ wapati'i.
Mirĩcʉ̃arẽ wãcũña. Na ba'asĩ'rĩrã, otese capere ote, pĩ'rĩ dʉcaticã weetisama. Te dʉcati'quere ba'ase nʉrõse wi'seripʉ nʉrõtisama. Tojo weetimirã, ʉjaboatisama. Marĩ pacʉ ʉ'mʉsepʉ nigʉ̃́ narẽ ba'ase o'osami. Mʉsã pe'ere mirĩcʉ̃a nemorõ ma'iyʉ'rʉnʉ'cãsami.
No'o mʉsã ʉpʉtʉ wãcũque'tirã, pajicurero bʉcʉanemotisa'a. Mejõ waro wãcũque'tima'asa'a.
’¿De'ro weerã mʉsã sãñatje su'tire wãcũque'titi? O'ori, nʉcʉ̃ cjasere wãcũña. Te no'o ʉaro pĩ'rĩbajaque'atisa'a. Da'rati, su'atimirõ, su'ti añurõ sãñarõ weronojõ baju'u.
Marĩ ñecʉ̃ wiogʉ Salomó añuse su'ti sãñacʉ niwĩ. Cʉ̃ tojo sãñamigʉ̃, o'orire ni'cãrõwijiticʉ niwĩ. Te o'ori añubutiase ni'i.
Ni'cã nʉmʉ catíni'i, ape nʉmʉ ñaidija wa'asa'a. Be'ro pecame'epʉ ʉ̃jʉ̃acõ'ano'sa'a. Yoaticã catimicã, Õ'acʉ̃ta o'orire tojo añurõ bajume'rĩcã weesami. Cʉ̃ o'orire añurõ co'tero nemorõ mʉsã pe'ere weesami. Mʉsã, mʉsã ẽjõpeotise bu'iri wãcũque'ti'i.
Tojo weerã “¿Ñe'enojõrẽ ba'arãsari? ¿Ñe'enojõrẽ sĩ'rĩrãsari? ¿Ñe'enojõrẽ sãñarãsari?” ni wãcũque'titicã'ña.
A'ti turicjãrã Õ'acʉ̃rẽ ẽjõpeotirã tere wãcũque'tisama. Marĩ pacʉ ʉ'mʉsepʉ nigʉ̃́ mʉsã ʉasenojõrẽ masĩtojasami.
Tojo weerã Õ'acʉ̃ yere wãcũyʉ'rʉnʉ'cãña. Tojo nicã cʉ̃ dutisere weesirutuya. Tojo weecã, nipe'tise mʉsãrẽ dʉ'sasenojõrẽ o'obu'ipeogʉsami.
Tojo weerã “¿Ñamiacã de'ro wa'arosari?” ni wãcũque'titicã'ña. Ni'cãcãrẽ mʉsã ña'arõ yʉ'rʉatje nitoja'a. Tojo weerã ni'cãcã cjase dia'cʉ̃rẽ wãcũña. Ape nʉmʉ cjasere wãcũque'titicã'ña. Ʉmʉcorinʉcʉ̃ Õ'acʉ̃ mʉsãrẽ weetamugʉ̃sami, nicʉ niwĩ.
Ãpẽrãrẽ “Mʉsã ña'arã ni'i” niticã'ña nise ni'i<TS3>(Lc 6.37–38, 41–42)Jesú ninemocʉ niwĩ:—Mʉsã ãpẽrãrẽ “Na ña'arã nima”, ni beseweeticã'ña. Tojo weecã, Õ'acʉ̃ quẽ'rã mʉsãrẽ besesome.
Mʉsã ãpẽrãrẽ bese'caronojõta, tojo nicã mʉsã bese'caro ejatuaro Õ'acʉ̃ mʉsã quẽ'rãrẽ besegʉsami.
Mʉsã basu ña'arã nimirã, ¿de'ro weerã ãpẽrã pe'ere “Ña'arã nima”, niti? Ãpẽrãrẽ “Mʉsã ña'arã ni'i” nise dʉporo mʉsã ye pe'ere ĩ'amʉ'tãña.
Mʉsã a'te weronojõ nibosa'a. Mʉsã acaweregʉre “Mʉ'ʉ ya capeapʉ cã'po'caroacã ni'i”, nibosa'a. Mʉsã ya capeapʉ pajiri po'caro pe'ere ĩ'amʉ'tãtimirã, tojo nibosa'a. Mʉsã basu mʉsã ya capeapʉ pajiri po'caro cʉomirã, mʉsã acaweregʉ cã'rõacã cʉogʉ́ pe'ere “Mʉ'ʉ ya capeapʉ nisere miicõ'arãti”, ¿niti?
Mʉsã tojo wéérã, weeta'sari masã ni'i. Mʉsã ye caperipʉ nise pe'ere miicõ'amʉ'tãña yujupʉ. Tojo wééca be'ro mʉsã acaweregʉ cã'rõacã caperipʉ nise pe'ere miicõ'amasĩrãsa'a, ni queose o'ocʉ niwĩ Jesú.
Apeye ninemocʉ niwĩ tja:—Õ'acʉ̃rẽ yabi bujicã'rãrẽ cʉ̃ ye queti añusere wereticã'ña. Narẽ wererã, diayiare añusere o'orã weronojõ weebosa'a. Diayia uamarã añuse o'omicã, majãmiĩ'a, cũ'rĩsama. Mejãrõta Õ'acʉ̃rẽ ẽjõpeosĩ'rĩtirãrẽ añuse cʉ̃ ye cjasere wereticã'ña. Narẽ wererã, yeseare ñaquẽ wapabʉjʉri dare doqueo'orã weronojõ weebosa'a. Yesea ti dare ʉ'tacũu, te perire no'o ʉaro weestecusiasama. Na weronojõ nirãrẽ mejõ waro Õ'acʉ̃rẽ yabi bujicã'rãrẽ añuse cʉ̃ ye cjasere werebosa'a, nicʉ niwĩ Jesú.
Õ'acʉ̃rẽ sẽrĩña nise ni'i<TS3>(Lc 11.9–13; 6.31)’Õ'acʉ̃rẽ sẽrĩña. Cʉ̃rẽ sẽrĩcã, o'ogʉsami. Mʉsã sẽrĩ a'manu'cũrã, bocarãsa'a. Mʉsã me'rãcjʉ̃ ya wi'ire sope pʉ'to pisunu'cũcã, cʉ̃ mʉsãrẽ pãosõrõrõ weronojõ weegʉsami.
Õ'acʉ̃ cʉ̃rẽ sẽrĩrãrẽ o'osami. No'o a'magʉ̃́nojõ bocagʉsami. Sope pʉ'to pisugʉ́ weronojõ sẽrĩnu'cũgʉ̃rẽ o'ogʉsami.
Na wa'i sẽrĩcã quẽ'rãrẽ, añarẽ o'otibosa'a.
Mʉsã ña'arã nimirã, mʉsã põ'rãrẽ añusere o'omasĩ'i. To pũrĩcãrẽ marĩ pacʉ ʉ'mʉsepʉ nigʉ̃́ cʉ̃rẽ sẽrĩrãrẽ nemorõ añusere o'ogʉsami.
’Mʉsãrẽ ãpẽrã añurõ weeme'rĩcã ʉasa'a. Mʉsã quẽ'rã tojota narẽ añurõ weeme'rĩcã'ña. Moisé duti'que, tojo nicã Õ'acʉ̃ ye quetire weremʉ'tãrĩ masã oja'que tojo weeduti'i, nicʉ niwĩ Jesú.
Ʉ'mʉsecja sope cã'sopeacã ni'i nise ni'i<TS3>(Lc 13.24)’Mʉsã e'satiri sopepʉ, e'satiri ma'apʉ sãjãña. Pecame'epʉ wa'atjo pe'e e'sari sope, tojo nicã ma'a quẽ'rã e'sari ma'ajo ni'i. Pãjãrã ti ma'apʉre wa'ama.
Ʉ'mʉsepʉ wa'ari sope pe'e, ma'a e'satiri ma'acã ni'i. Pejetirãcã ti ma'apʉre wa'asama. Yʉ'ʉre ẽjõpeorã cã'sopeacãpʉ, cã'ma'acãpʉ sãjãrã weronojõ nima.
Yucʉgʉre tigʉ dʉca me'rã ĩ'amasĩno'o nise ni'i<TS3>(Lc 6.43–44)’Ãpẽrã “Ʉ̃sã Õ'acʉ̃ ye quetire weremʉ'tãrĩ masã ni'i”, nisoosama. Marĩ ĩ'acã, na añurã bajumima. Oveja uatirã weronojõ bajuma. Na tojo bajumirã, na wãcũsepʉre yaiwa uamarã weronojõ mʉsã ẽjõpeosere dojorẽsĩ'rĩsama. Narẽ tojo weeri nírã, añurõ ĩ'anʉrʉ̃ña.
Mʉsã narẽ na weese me'rã ĩ'amasĩrãsa'a. Potagʉ ʉ'se dʉcatiwe'e. Wĩsõ quẽ'rã ne ojo dʉcatiwe'e.
Tojo weero añucjʉ yucʉgʉ añuse dia'cʉ̃ dʉcati'i. Ña'acjʉ quẽ'rã ña'asere dʉcati'i.
Ne ni'cãgʉ̃ yucʉgʉ añuse dʉcaticjʉ ña'ase dʉcatitisa'a. Ña'ase dʉcaticjʉ quẽ'rã añuse dʉcatitisa'a.
Añuse dʉca marĩcjʉre paadijo, ʉ̃jʉ̃acõ'acã'no'o.
Tojo weerã mʉsã nisoori masãrẽ na weese me'rã ĩ'amasĩrãsa'a, nicʉ niwĩ Jesú.
Nipe'tirã Õ'acʉ̃ nirõpʉ wa'asome nise ni'i<TS3>(Lc 13.25–27)Jesú narẽ werenemocʉ niwĩ:—Nipe'tirãpʉta no'o yʉ'ʉre “Wiogʉ” niwʉarãnojõ ʉ'mʉse yʉ'ʉ nirõpʉre sãjãsome. Yʉ'ʉ pacʉ ʉ'mʉsepʉ nigʉ̃́ cʉ̃ ʉaro weerã́ dia'cʉ̃ sãjãrãsama.
Yʉ'ʉ añurã, ña'arãrẽ beseatji nʉmʉ nicã, pãjãrã yʉ'ʉre a'tiro nirãsama: “Ʉ̃sã wiogʉ, mʉ'ʉ ye cjase masãrẽ bu'ewʉ, mʉ'ʉ wãme me'rã wãtĩarẽ cõ'awĩrõwʉ̃. Tojo nicã mʉ'ʉ wãme me'rãta peje añuse weeĩ'owʉ̃”, nirãsama.
Na tojo nimicã, “Mʉsãrẽ ne masĩticãti. Mʉsã ña'arõ wee'cãrã ni'i. Wa'arãsa'a”, nigʉ̃sa'a narẽ, nicʉ niwĩ Jesú.
Pʉarã wi'i yeenʉ'cãse queose ni'i<TS3>(Mr 1.22; Lc 6.47–49)Jesú masãrẽ a'tiro werecʉ niwĩ:—Yʉ'ʉ ucũsere tʉ'óca be'ro yʉ'ʉ dutisere weegʉ́nojõ tʉ'omasĩgʉ̃, wi'i yee'cʉ weronojõ nisami. Cʉ̃ ʉ̃'cʉ̃arõpʉ se'esãjã, ʉ̃tãpʉ tutuari wi'i yeemʉjãti'cʉ weronojõ nisami.
Be'ro acoro pejaa, dia pu'eejasa'a. Ti wi'i wĩ'rõ wẽecã, ʉ̃tãgã bu'ipʉ weeca wi'i niyuro, ne se'tedijatisa'a.
Apĩ pe'e yʉ'ʉ ucũsere tʉ'omigʉ̃, yʉ'ʉ dutisere weetisami. Cʉ̃ tʉ'omasĩtigʉ, nucũporo õjẽrõpʉ wi'i wee'cʉ weronojõ nisami.
Be'ro acoro pejaa, dia pu'eejasa'a. Ti wi'i ʉpʉtʉ wĩ'rõ wẽecã, nucũporopʉ weeca wi'i niyuro, maata wẽecõ'ape'ocã'no'sa'a. Ña'abutiaro wa'asa'a ti wi'i, nicʉ niwĩ Jesú.
Be'ro Jesú bu'etu'ajaca be'ro masã cʉ̃ bu'esere ĩ'amarĩarã, “Bu'eme'rĩyʉ'rʉami”, nicãrã niwã.
Cʉ̃ Moisé oja'quere bu'eri masã weronojõ bu'eticʉ niwĩ. Dutisere cʉogʉ́ weronojõ narẽ bu'ecʉ niwĩ. Tojo weerã ĩ'amarĩacãrã niwã.
Jesú cãmi boagʉre yʉ'rʉo'que ni'i<TS3>(Mr 1.40–45; Lc 5.12–16)Jesú ʉ̃rʉ̃gʉ̃pʉ ní'cʉ dijaticã, pãjãrã masã cʉ̃rẽ sirutucãrã niwã.
Cʉ̃ ma'apʉ wa'ari cura ni'cʉ̃ cãmi boagʉ Jesú tiropʉ wa'acʉ niwĩ. Cʉ̃ tiro ejagʉ, ejaque'a, a'tiro nicʉ niwĩ:—Wiogʉ, mʉ'ʉ dutire yʉ'rʉogʉ ni'i. Yʉ'ʉre yʉ'rʉoya, nicʉ niwĩ.
Cʉ̃ tojo nicã tʉ'ogʉ, Jesú cʉ̃rẽ ñapeo, nicʉ niwĩ:—Jaʉ. Mʉ'ʉrẽ yʉ'rʉogʉti. Cãmi marĩgʉ̃ tojayá, nicʉ niwĩ.Cʉ̃ tojo nicãta, cʉ̃ cãmi boase yatipe'tia wa'acaro niwʉ̃.
Tojo wa'áca be'ro Jesú cʉ̃rẽ nicʉ niwĩ:—Ne ãpẽrãrẽ wereticã'ña. Diacjʉ̃ta pa'i tiropʉ mʉ'ʉ ye cãmi yati'quere ĩ'ogʉ̃ wa'aya. Cʉ̃ mʉ'ʉrẽ “Mʉ'ʉ cãmi boasere pe'tia wa'a'a”, nigʉ̃sami. Cʉ̃ tojo níca be'ro Moisé cʉ̃ Õ'acʉ̃rẽ e'catise o'oduti'quere o'oya. Mʉ'ʉ tojo wee yʉ'rʉ́ca be'ro masã me'rã nisetigʉsa'a tja, nicʉ niwĩ.
Jesú surara wiogʉre da'raco'tegʉre yʉ'rʉo'que ni'i<TS3>(Lc 7.1–10)Be'ro Jesú Capernaupʉ ejacʉ niwĩ. Topʉ ni'cʉ̃ wiogʉ romano masʉ̃ Jesú pʉ'to a'ticʉ niwĩ. Cʉ̃rẽ weetamuse sẽrĩcʉ niwĩ.
—Wiogʉ, yʉ'ʉre da'raco'tegʉ pũrõ dutitigʉ, ya wi'ipʉ cũñami. Cʉ̃ sijamasĩtiami. Ʉpʉtʉ waro pũrĩno'ami, ni werecʉ niwĩ.
Cʉ̃ tojo nicã tʉ'ogʉ, Jesú nicʉ niwĩ:—Jaʉ. Cʉ̃rẽ yʉ'rʉogʉ wa'agʉti, nicʉ niwĩ.
Surara wiogʉ cʉ̃rẽ yʉ'ticʉ niwĩ:—Wiogʉ, ya wi'ipʉ mʉ'ʉrẽ sãjãcã weemasĩtisa'a. Yʉ'ʉ mejõ nigʉ̃́ ni'i. Mʉ'ʉ wa'atimigʉ̃, mʉ'ʉ dutio'ose me'rã yʉ'ʉre da'raco'tegʉ yʉ'rʉgʉsami.
Yʉ'ʉ ãpẽrã surara docapʉ ni'i. Na dutisere wee'e. Yʉ'ʉ quẽ'rã ãpẽrã surarare dutituria'a. Yʉ'ʉ docacjʉ̃rẽ “Wa'aya” nicã, cʉ̃ wa'asami. Apĩrẽ “A'tia” nicã, a'tisami. Yʉ'ʉre da'raco'tegʉre “A'tiro weeya” nicã, yʉ'ʉ duti'quere weesami. Tojo weegʉ mʉ'ʉ yʉ'ʉre da'raco'tegʉre yʉ'rʉduticã, yʉ'rʉgʉsami, nicʉ niwĩ.
Mʉsãrẽ weregʉti. Pãjãrã judío masã nitirã ã'rĩ weronojõ yʉ'ʉre ẽjõpeorãsama. Na nipe'tirocjãrã judío masã nitimirã, Õ'acʉ̃ wiogʉ nirõpʉre nirãsama. Na quẽ'rã ʉ'mʉsepʉre marĩ judío masã ñecʉ̃sʉmʉa Abrahã, Isaa, Jacob me'rã duji ba'arãsama.
Ãpẽrã judío masã nimirã, ẽjõpeotise bu'iri ʉ'mʉsepʉre wa'abo'cãrã wa'asome. Na'itĩ'arõ aperopʉ Õ'acʉ̃ narẽ cõ'abajuriogʉsami. Topʉ na pũrĩno'rã, upicari cũ'rĩdio, utirãsama, nicʉ niwĩ Jesú.
Tojo níca be'ro surara wiogʉre nicʉ niwĩ:—Mʉ'ʉ ya wi'ipʉ tojaagʉsa'a. Mʉ'ʉ ẽjõpeo'caronojõta wa'arosa'a, nicʉ niwĩ. Cʉ̃rẽ tojo nirĩ curata da'raco'tegʉ cʉ̃ dutire yʉ'rʉcʉ niwĩ.
Pedro mañecõrẽ Jesú yʉ'rʉo'que ni'i<TS3>(Mr 1.29–31; Lc 4.38–39)Be'ro Jesú Pedro ya wi'ipʉ wa'acʉ niwĩ. Ti wi'ipʉ sãjãtagʉ, Pedro mañecõ ujaque ʉpʉtʉ dutitigo cũñagõrẽ bocaejacʉ niwĩ.
Tojo weegʉ co omocãrĩrẽ ñe'ecʉ niwĩ. Cʉ̃ tojo weeri curata maata ujaque surua wa'acaro niwʉ̃. Be'ro co wã'cãnʉ'cã, narẽ ba'ase etico niwõ.
Jesú pãjãrã dutitirãrẽ yʉ'rʉo'que ni'i<TS3>(Mr 1.32–34; Lc 4.40–41)Na'ique'ari cura masã pãjãrã wãtĩ sãjãno'cãrãrẽ Jesú pʉ'topʉ miacãrã niwã. Cʉ̃ ucũse me'rã wãtĩa napʉre sãjã'cãrãrẽ cõ'awĩrõcʉ niwĩ. Tojo nicã nipe'tirã dutitirãrẽ yʉ'rʉocʉ niwĩ.
Jesú cʉ̃ tojo weecã, dʉporocjʉ̃pʉ Isaía Õ'acʉ̃ ye queti weremʉ'tãrĩ masʉ̃ oja'caronojõta wa'acaro niwʉ̃. A'tiro ni ojacʉ niwĩ: “Marĩ tutuatisere, marĩ dutire cʉ̃ miwapasami”, ni ojano'wʉ̃.
Jesú me'rã wa'asĩ'rĩmi'cãrã ye queti ni'i<TS3>(Lc 9.57–62)Jesú pãjãrã cʉ̃ sumutopʉ nerẽnʉ'cãcã ĩ'agʉ̃, cʉ̃ bu'erãrẽ a'tiro nicʉ niwĩ:—Te'a ditara siaquijipʉ, nicʉ niwĩ.
Cʉ̃ tojo nicã, ni'cʉ̃ Moisé duti'quere bu'eri masʉ̃ Jesú pʉ'to wa'a, ucũcʉ niwĩ:—Masãrẽ bu'egʉ, mʉ'ʉ no'o wa'aro mʉ'ʉrẽ sirutusijagʉti, nicʉ niwĩ.
Jesú cʉ̃rẽ yʉ'ticʉ niwĩ:—Wa'icʉrã cãrĩrĩ tuti cʉosama. Mirĩcʉ̃a quẽ'rã na põ'rãtiri su'tiro cʉosama. Yʉ'ʉ pũrĩcã Õ'acʉ̃ macʉ̃ masʉ̃ weronojõ upʉtigʉ ne cã'rõ cãrĩpesaro, yaro diácjʉ̃rẽ moo'o, nicʉ niwĩ.
Apĩ Jesure ẽjõpeogʉ cʉ̃rẽ a'tiro nicʉ niwĩ:—Wiogʉ, yʉ'ʉ quẽ'rã mʉ'ʉrẽ sirutugʉti. Mejõ yʉ'ʉ pacʉ tiropʉ wa'agʉti yujupʉ. Topʉ ni, be'ro yʉ'ʉ pacʉ wẽ́rĩ́ca be'ro yaatojagʉpʉ mʉ'ʉ me'rã wa'agʉti, nicʉ niwĩ.
Jesú cʉ̃rẽ yʉ'ticʉ niwĩ:—Yʉ'ʉ me'rã wa'asĩ'rĩgʉ̃, ni'cãrõacã yʉ'ʉre sirutuya. Yʉ'ʉre ẽjõpeotirã wẽrĩ'cãrã weronojõ nima. Náta tja ãpẽrã wẽrĩ'cãrãrẽ a'merĩ yaato, nicʉ niwĩ.
Jesú wĩ'rõrẽ, tojo nicã pã'cõrĩrẽ di'tamarĩacã wee'que ni'i<TS3>(Mr 4.35–41; Lc 8.22–25)Be'ro Jesú yucʉsʉpʉ mʉjãsãjãcʉ niwĩ. Cʉ̃ bu'erã cʉ̃rẽ ba'patiwã'cãcãrã niwã.
Na ditarapʉ nirĩ cura ʉpʉtʉ wĩ'rõ a'ticaro niwʉ̃. Tojo weero na yucʉsʉre pacase pã'cõrĩ paaquesãamʉjãcaro niwʉ̃. Tojo wa'ari curare Jesú cãrĩa wa'acʉ niwĩ.
Tojo weerã cʉ̃ bu'erã cʉ̃ siropʉ sãñagʉ̃rẽ wã'cõrã bʉrʉacãrã niwã. Cʉ̃rẽ “Wiogʉ, ʉ̃sãrẽ yʉ'rʉoya. Marĩ mirĩdijarã wee'e”, nicãrã niwã.
Cʉ̃ wã'cã, narẽ yʉ'ticʉ niwĩ:—¿De'ro weerã tocã'rõ uiti? Mʉsã yʉ'ʉre cã'rõacã waro ẽjõpeose cʉo'o, nicʉ niwĩ. Tojo nitoja, wã'cãnʉ'cã, wĩ'rõrẽ, pã'cõrĩrẽ di'tamarĩacã weecʉ niwĩ. Nipe'tise di'tamarĩdijape'tia wa'acaro niwʉ̃.
Tojo wa'acã ĩ'arã, cʉ̃ bu'erã ĩ'amarĩarã, a'tiro nicãrã niwã:—¿Ñamʉnojõ masʉ̃ nimiti cʉ̃ ã'rĩ? Wĩ'rõ, pã'cõrĩpʉta cʉ̃rẽ tʉ'omáátidojacã'a, nicãrã niwã.
Jesú wãtĩa sãjãno'cãrãrẽ cõ'awĩrõ'que ni'i<TS3>(Mr 5.1–20; Lc 8.26–39)Jesú wĩ'rõrẽ yʉsʉóca be'ro ape pã'rẽpʉ pẽ'ajacãrã niwã. To Gadara wãmetiropʉ nicaro niwʉ̃. Topʉ pʉarã ʉmʉa wãtĩa sãjãno'cãrã masãperi wa'teropʉ ní'cãrã Jesú tiro a'ticãrã niwã. Na uarã waro niyucã, ne ni'cʉ̃ ti ma'apʉre yʉ'rʉaticãrã niwã.
Na Jesure ĩ'arã, caricũcãrã niwã:—Jesú, Õ'acʉ̃ macʉ̃, ¿de'ro weegʉ ʉ̃sãrẽ caribogʉ a'titi? ¿Õ'acʉ̃ cʉ̃ bu'iri da'reatje dʉporo ʉ̃sãrẽ bu'iri da'reyugʉ a'tiati? nicãrã niwã.
Na yʉ'rʉro pãjãrã yesea to auba'a nu'cũcãrã niwã.
Wãtĩa narẽ ĩ'arã, Jesure nicãrã niwã:—Mʉ'ʉ ʉ̃sãrẽ cõ'awĩrõgʉ̃, sõjã yeseapʉre sãjãduticureya, nicãrã niwã.
Jesú “Tojota wa'ato”, nicʉ niwĩ. Cʉ̃ tojo nicãta, na masãpʉre nimi'cãrã yeseapʉre sãjãcãrã niwã. Yesea na wãtĩa sãjã́ca be'ro opa tʉ'rʉpʉ ní'cãrã omamááti, ditarapʉ doqueñojã wa'acãrã niwã. Topʉ mirĩboape'tia wa'acãrã niwã.
Yesea co'terã tojo wa'acã ĩ'arã, ʉpʉtʉ ʉcʉarã, macãpʉ omatojaacãrã niwã. Topʉ ejarã, nipe'tise wãtĩa sãjãno'cãrãrẽ wa'a'quere werecãrã niwã.
Tere tʉ'orã, macãcjãrã nipe'tirã Jesú tiropʉ wa'acãrã niwã. Cʉ̃rẽ ĩ'arã, a'tiro nicãrã niwã:—A'tore wijawã'cãña. Apesepʉ wa'aya, nicãrã niwã.
Jesú sijamasĩtigʉre yʉ'rʉo'que ni'i<TS3>(Mr 2.1–12; Lc 5.17–26)Jesú wãtĩarẽ cõ'awĩrõca be'ro yucʉsʉpʉ mʉjãsãjã, cʉ̃ ya macãpʉ majãmipẽ'acʉ niwĩ tja.
Topʉ ãpẽrã ni'cʉ̃ sijamasĩtigʉre Jesú tiropʉ cʉ̃ pesaro me'rã wʉawã'cãcãrã niwã. Na “Jesú ʉ̃sã me'rãcjʉ̃rẽ yʉ'rʉogʉsami”, nicãrã niwã. Na ẽjõpeocã ĩ'agʉ̃, Jesú sijamasĩtigʉre a'tiro nicʉ niwĩ:—Wãcũtutuaya. Mʉ'ʉ ña'arõ wee'quere acobojono'toja'a, nicʉ niwĩ.
Cʉ̃ tojo nirĩ curare Moisé duti'quere bu'eri masã topʉ nicãrã niwã. Na a'tiro wãcũcãrã niwã: “Ã'rĩ cʉ̃ tojo ucũse me'rã Õ'acʉ̃rẽ ña'arõ ucũgʉ̃ weemi. Cʉ̃ ‘Õ'acʉ̃ weronojõ tutuagʉ ni'i’, ¿ni wãcũsari? Ã'rĩ marĩ weronojõ upʉtigʉ masã ña'arõ wee'quere acobojomasĩtisami”, ni wãcũcãrã niwã.
Jesú na tojo wãcũsere masĩgʉ̃, narẽ nicʉ niwĩ:—¿De'ro weerã mʉsã yʉ'ʉre ña'arõ wãcũti?
¿De'ro nise pe'e diasatibutiati? ¿“Mʉ'ʉ ña'arõ wee'quere acobojono'toja'a” o “Wã'cãnʉ'cã, sijawã'cãña” nise pe'e diasaweti? “Mʉ'ʉ ña'arõ wee'quere acobojono'toja'a” nicã ĩ'atimirã, ẽjõpeoya marĩ'i. “Wã'cãnʉ'cã, sijawã'cãña” nicã pe'ema, cʉ̃ sijasere ĩ'atojarãpʉ “Diacjʉ̃ta ni'i”, ni ẽjõpeo'o.
Cʉ̃ tojo nicã, sijamasĩtigʉ wã'cãnʉ'cã, cʉ̃ ya wi'ipʉ tojaa wa'acʉ niwĩ.
Masã cʉ̃ tojo wa'asere ĩ'arã, ʉpʉtʉ ʉcʉacãrã niwã. Tojo weerã Õ'acʉ̃ ʉ'mʉsepʉ nigʉ̃rẽ a'tiro nicãrã niwã:—Mʉ'ʉ tutuase masʉ̃pʉre o'o'que añuyʉ'rʉa'a, nicãrã niwã.
Jesú Mateo a'ti pũrĩ oja'cʉre piji'que ni'i<TS3>(Mr 2.13–17; Lc 5.27–32)Jesú sijamasĩtigʉre yʉ'rʉóca be'ro wa'agʉ, yʉ'ʉre ĩ'abocawĩ. Yʉ'ʉ romano masã wiogʉre niyeru wapaseebosari wi'ipʉ da'ragʉ dujiwʉ. Yʉ'ʉre ĩ'agʉ̃, “Yʉ'ʉ me'rã a'tia”, niwĩ. Cʉ̃ tojo nicãta, cʉ̃ me'rã wa'awʉ.
Be'ro ya wi'ipʉ cʉ̃ bu'erã me'rã ba'agʉ wa'awĩ. Na ba'ari cura ãpẽrã quẽ'rã pãjãrã niyeru wapaseeri masã, tojo nicã judío masã “Ña'arõ weeri masã nima” nino'rã quẽ'rã ba'arã ejawã.
Fariseo masã tojo weecã ĩ'arã, cʉ̃ bu'erãrẽ sẽrĩtiña'wã:—¿De'ro weegʉ mʉsãrẽ bu'egʉ niyeru wapaseeri masã, ãpẽrã ña'arõ weeri masã me'rã ba'ati? niwã.
Na tojo nisere tʉ'ogʉ, Jesú a'tiro niwĩ:—Duti moorã ocoyedutirã duturure a'matisama. Dutitirã pũrĩcã a'masama.
Õ'acʉ̃ ye queti ojaca pũrĩpʉ na oja'quere bu'erã wa'aya. Õ'acʉ̃ cʉ̃ ucũ'quere a'tiro ojacãrã niwã: “ ‘Yʉ'ʉ ãpẽrãrẽ pajaña'duti'i. Wa'icʉrã ʉ̃jʉ̃amorõpeosere ʉawe'e’, nicʉ niwĩ Õ'acʉ̃”, ni ojano'wʉ̃. Yʉ'ʉ “Añurã ni'i” nirãrẽ a'magʉ̃ a'titiwʉ. Ãpẽrã “Ʉ̃sã ña'arã ni'i” nirã́ pe'ere a'magʉ̃ a'tiwʉ. Na ña'arõ wee'quere bʉjaweti dʉcayudutigʉ a'tiwʉ, niwĩ Jesú.
“Mʉ'ʉ bu'erã ¿de'ro weerã be'tiweti?” Jesure ní'que ni'i<TS3>(Mr 2.18–22; Lc 5.33–39)Be'ro Juã masãrẽ wãmeyeri masʉ̃ bu'esere siruturi masã Jesú tiropʉ sẽrĩtiña'rã etawã:—¿De'ro weerã ʉ̃sã weronojõ, tojo nicã fariseo masã weronojõ mʉ'ʉ bu'erã pe'e Õ'acʉ̃rẽ ñubuerã, be'tiweti? niwã.
Na tojo nicã, Jesú yʉ'tiwĩ:—¿De'ro weeacjʉ omocã dʉ'tegʉ́ na me'rã nígʉ̃, cʉ̃ pijio'cãrãrẽ bʉjaweti, be'tidutibosari? Be'ro cʉ̃rẽ ãpẽrã aperopʉ miáca be'ro pũrĩcãrẽ bʉjaweti, be'tirãsama. Jesú, yʉ'ʉ na me'rã ni'i yujupʉ; yʉ'ʉ na me'rã niticã pũrĩcãrẽ, be'tirãsama nígʉ̃, tojo niwĩ Jesú.
Apeye queose me'rã narẽ ninemowĩ. Tojo nígʉ̃, ma'ma cʉ̃ bu'ese me'rã todʉporopʉ na weeseti'que a'mesʉ'amasĩtisa'a, nigʉ̃ weewĩ. A'tiro queose o'owĩ:—Mejã su'tiro ma'ma casero coeya marĩrĩ casero me'rã sereõ'ota basiowe'e. Tojo weecãma, ma'ma casero coecã wejedʉ'o, mejã su'tirore maata wejetʉ̃'rẽsa'a. Nemorõ pajiripe tʉ̃'rʉ̃nemosa'a.
Tojota wa'asa'a ma'ma vino mejã ajuro wa'icʉrã casero me'rã weeca ajuropʉ poseyecã. Pã'mʉyʉ'rʉ, ti ajuro tʉ̃'rʉ̃, vino piostepe'tia wa'asa'a. Tojo wa'acã, vino bajudutia wa'asa'a. Ti ajuro quẽ'rã cõ'a wa'asa'a. Tojo weero ma'ma vinorẽ ma'ma ajuropʉ poseyeno'o. A'tiro weecã vino, tojo nicã ti ajuro queoro tojame'rĩcã'sa'a, niwĩ Jesú. Dʉporopʉ weeseti'que me'rã Jesú cʉ̃ ni'cãrõacã ma'ma bu'ese morẽta basiowe'e nígʉ̃, tojo niwĩ.
Jairo macõrẽ, tojo nicã dí mejã cʉogore Jesú yʉ'rʉo'que ni'i<TS3>(Mr 5.21–43; Lc 8.40–56)Jesú Juã wãmeyeri masʉ̃ bu'erãrẽ ucũrĩ curare ni'cʉ̃ judío masã nerẽrĩ wi'i wiogʉ etawĩ. Jesú pʉ'to ejaque'a, niwĩ:—Yʉ'ʉ macõ ni'cãrõacã wẽrĩa wa'amo. Tojo wa'amicã, ya wi'ipʉ wa'a, core ñapeocã, masãgõsamo tja, niwĩ.
Cʉ̃ tojo nicã tʉ'ogʉ, Jesú cʉ̃ me'rã wa'awĩ. Ʉ̃sã cʉ̃ bu'erã quẽ'rã ba'patiwã'cãwʉ̃.
Ma'apʉ ʉ̃sã wa'ari cura ni'cõ numio doce cʉ̃'marĩ dí mejãrẽ dutitigo a'tico niwõ. Co Jesú sẽ'emapʉ a'ti, cʉ̃ yaro su'tiro yapapʉ ñe'eña'co niwõ.
A'tiro wãcũco niwõ: “Yʉ'ʉ cʉ̃ ya su'tirore da'raña'seacã me'rã yʉ'rʉgosa'a”, nico niwõ.
Co ñe'eña'cã tʉ'oña'gʉ̃, Jesú core majãmiĩ'a, niwĩ:—Wãcũtutuaya. Mʉ'ʉ ẽjõpeotjĩagõ, yʉ'rʉono'copʉ toja'a, niwĩ.Cʉ̃ tojo nicãta, dí wijami'que bʉ'anʉ'cã pe'tia wa'acaro niwʉ̃.
Be'ro Jesú wiogʉ ya wi'ipʉ ejagʉ, na weewʉaronojõpʉma wẽrĩ'core yaari cura basapeorãrẽ bocaejawĩ. Tojo nicã masã quẽ'rã ʉpʉtʉ uticã ĩ'awĩ.
Cʉ̃ ti wi'i po'peapʉ nirãrẽ “Wijáaya. Co wẽrĩtimo. Cãrĩgõ weemo”, niwĩ.Tere tʉ'orã, masã cʉ̃rẽ bujicã'wã.
Jesú narẽ wijaadutiwĩ. Be'ro wẽrĩ'co pesari tucũpʉ sãjã, co ya omocãpʉ ñe'ecʉ niwĩ. Tojo weecã, co wã'cãnʉ'cãco niwõ.
Be'ro nipe'tiro ti di'tapʉre Jesú core masõ'que queti se'sa wa'acaro niwʉ̃.
Jesú pʉarã caperi ĩ'atirãrẽ yʉ'rʉo'que ni'iJesú wiogʉ ya wi'ipʉ ní'cʉ wijari cura pʉarã caperi ĩ'atirã cʉ̃rẽ caricũ sirutuwã.—Davi pãrãmi nituriagʉ, ʉ̃sãrẽ pajaña'cureya, ni caricũwã.
Be'ro wi'ipʉ sãjãcã, caperi ĩ'atirã cʉ̃ pʉ'topʉ ejawã. Narẽ sẽrĩtiña'wĩ:—¿Yʉ'ʉ mʉsãrẽ ĩ'acã weemasĩsere ẽjõpeoti? niwĩ.—Ẽjõpeo'o, ni yʉ'tiwã.
Na tojo nicã tʉ'ogʉ, Jesú na caperipʉ ñapeowĩ.—Mʉsã ẽjõpeo'caronojõ queoro wa'ato, niwĩ.
Tojo nicãta, na ĩ'awã. Be'ro “Yʉ'ʉ mʉsãrẽ tojo weesere ãpẽrãrẽ wereticã'ña”, niwĩ.
Cʉ̃ tojo nimicã, na wijáca be'roacãta nipe'tiro ti di'tapʉ cʉ̃ narẽ yʉ'rʉo'quere werestepe'ocã'cãrã niwã.
Ucũmasĩtigʉre Jesú ucũcã wee'que ni'iCaperi bajuno'ti'cãrã wijari cura a'tiro wa'awʉ. Ãpẽrã Jesú tiropʉ ni'cʉ̃ ucũmasĩtigʉ wãtĩ sãjãno'cʉre miejawã.
Jesú cʉ̃rẽ ĩ'agʉ̃, wãtĩ cʉ̃pʉre nigʉ̃rẽ cõ'awĩrõwĩ. Tojo weecã, cʉ̃ ucũmasĩti'cʉ ucũnʉ'cãwĩ. Tocjãrã tere ʉpʉtʉ ĩ'amarĩatjĩarã, a'tiro niwã:—Marĩ a'to Israe curuacjãrã tiropʉre tojo wa'acã, ne ni'cãti ĩ'atirã nicãti, niwã.
Fariseo masã pe'e a'tiro niwã:—Wãtĩa wiogʉ tutuaro me'rã ã'rĩ wãtĩarẽ cõ'awĩrõsami, niwã.
Jesú masãrẽ pajaña'que ni'iJesú nipe'tise macãrĩpʉ judío masã nerẽse wi'serinʉcʉ̃ bu'ecusiagʉ wa'awĩ. Añuse queti Õ'acʉ̃ masãrẽ yʉ'rʉose quetire werewĩ. Tojo nicã Õ'acʉ̃ wiogʉ nimi nise quetire weregʉ wa'awĩ. Dutitirãrẽ de'ro na pũrĩno'sere yʉ'rʉowĩ.
Tojo weegʉ Jesú ʉ̃sã cʉ̃ bu'erãrẽ niwĩ:—Diacjʉ̃ta ni'i. Marĩ otese peje pĩ'rĩ dʉcati'i. Tere miirã́ pe'e marĩbocurema.
Tojo weerã te otese wiogʉre ãpẽrã miitamuajãrẽ sẽrĩnemoña, niwĩ Jesú. A'te weronojõ Õ'acʉ̃ ye quetire masĩsĩ'rĩrã, pãjãrã waro nima. Mejõ te quetire wererã́ pe'e pejetirãcã nima. Tojo weerã ãpẽrã cʉ̃ o'ónemocã, Õ'acʉ̃rẽ sẽrĩña, niwĩ Jesú.
Jesú cʉ̃ bu'erãrẽ bese'que ni'i<TS3>(Mr 3.13–19; Lc 6.12–16)Jesú masãrẽ bu'éca be'ro ʉ̃sã cʉ̃ bu'erã docere besewĩ. Ʉ̃sãrẽ masãpʉ nirã́ wãtĩarẽ cõ'awĩrõmasĩsere o'owĩ. Tojo nicã nipe'tise duti yʉ'rʉomasĩsere o'owĩ.
Ʉ̃sã cʉ̃ bese'cãrã doce a'tiro wãmetiwʉ. Ne waro Simó niwĩ. Apetero cʉ̃rẽta tja Pedro pisuwã. Be'ro cʉ̃ acabiji André niwĩ. Cʉ̃ be'ro Santiago, tojo nicã cʉ̃ acabiji Juã, na pʉarãpʉta Zebedeo põ'rã niwã.
Apĩ Felipe, apĩ Bartolomé, apĩ Tomás niwã. Yʉ'ʉ Mateo romano masã wiogʉre niyeru wapaseebosagʉ ní'cʉ quẽ'rã na me'rã niwʉ̃. Apĩ Santiago Alfeo macʉ̃ niwĩ. Tojo nicã Tadeo niwĩ.
Apĩ Simó celote curuacjʉ̃ niwĩ. Apĩ Juda Iscariote, be'ropʉ Jesure ĩ'atu'tirãpʉre o'oacjʉ quẽ'rã niwĩ.
Jesú cʉ̃ bese'cãrãrẽ bu'edutio'o'que ni'i<TS3>(Mr 6.7–13; Lc 9.1–6)Cʉ̃ beséca be'ro ʉ̃sã docere a'tiro niwĩ:—Judío masã nitirã tiropʉ wa'aticã'ña. Tojo nicã Samaria di'tapʉ nise macãrĩpʉre wa'aticã'ña.
Israe curuacjãrã tiro pe'e wa'aya. Na Õ'acʉ̃ cʉ̃ dutisere sirututirã, oveja na wiogʉre du'tiwija wisi'cãrã weronojõ nisama.
Narẽ wererã wa'aya. “Cã'rõacã be'ro Õ'acʉ̃ bese'cʉ wiogʉ sãjãgʉ̃́sami”, niña.
Dutitirãrẽ yʉ'rʉoya. Wẽrĩ'cãrãrẽ masõña. Cãmi boarãrẽ yʉ'rʉoya. Wãtĩa sãjãno'cãrãrẽ cõ'awĩrõña. Yʉ'ʉ mʉsãrẽ weemasĩsere wapamarĩrõ o'o'o. Tojo weerã narẽ yʉ'rʉorã, wapaseeticã'ña.
’Mʉsã wa'arã, ne niyeru miaticã'ña.
Ne ajuronojõ miaticã'ña. Su'ti, tojo nicã sapatu mʉsã sãñase me'rã dia'cʉ̃ wa'aya. Tuacjʉ miaticã'ña. Da'rari masã na da'rase wapa wapata'aba'amasĩma. Tojo weerã mʉsã bu'erã wa'acã, mʉsãrẽ ba'ase weetamurãsama.
’Macãpʉ etarã, “Ã'rĩta añutʉ'sami” mʉsã nigʉ̃́ tiro tojaque'aya. Mʉsã to nirṍ ejatuaro cʉ̃ ya wi'ipʉ niña.
Cʉ̃ ya wi'ipʉ sãjãrã, ti wi'icjãrãrẽ põtẽrĩ añudutiya.
Mʉsãrẽ ñe'ecã, “Mʉsãrẽ añurõ wa'ato”, niña. Mʉsãrẽ ñe'eticã, niticã'ña.
Mʉsãrẽ ñe'eti, mʉsã bu'esere tʉ'osĩ'rĩticã, ti wi'ipʉre wijaarã, o ti macãpʉre wijarã, ti macã cjase di'ta mʉsãrẽ wã'a'quere paastecõ'aña. Tojo weerã mʉsã a'ti macãcjãrã bu'iritima, ni ĩ'orãsa'a.
Diacjʉ̃ mʉsãrẽ were'e. Õ'acʉ̃ masãrẽ beseatji nʉmʉ narẽ ʉpʉtʉ waro bu'iri da'regʉsami. Todʉporopʉ Sodoma, Gomorra wãmetise macãrĩcjãrãrẽ bu'iri da're'caro nemorõ narẽ bu'iri da'regʉsami, niwĩ Jesú.
Jesure ẽjõpeorãrẽ ña'arõ weeatje cjase ni'iCʉ̃ apaturi ninemowĩ:—Masĩña. Yʉ'ʉ mʉsãrẽ wioro wa'teropʉ o'ógʉ wee'e. Ovejare yaiwa wa'teropʉ o'ógʉ weronojõ o'ó'o. Tojo weerã mʉsãrẽ ña'arõ weeri nírã, pʉa capeatiya. Mʉsãrẽ ña'arõ weemicã, añurõ weeya narẽ.
Añurõ ĩ'aña. Mʉsãrẽ ñe'e, judío masã wiorã tiropʉ miarãsama. Na nerẽse wi'seripʉ mʉsãrẽ tãrãrãsama.
Tojo nicã yʉ'ʉre ẽjõpeose bu'iri to cjase di'ta wiorã tiropʉ miarãsama. Narẽ yé quetire wereya. Tojo nicã ãpẽrã judío masã nitirãrẽ wererãsa'a.
Mʉsãrẽ miacã, mʉsã ucũatjere “¿De'ro wa'arosaʉ? ¿De'ro nirãsari?” ni wãcũque'titicã'ña. Mʉsã ucũrĩ cura Õ'acʉ̃ mʉsã ucũatjere o'ogʉsami.
Tojo weerã mʉsã basu mejeta ucũrãsa'a. Espíritu Santu marĩ pacʉ o'ó'cʉ mʉsãrẽ ucũdutisere ucũrãsa'a.
’Masã yʉ'ʉre ẽjõpeocã ĩ'arã, na acawererã warore wia, wẽjẽdutirãsama. Na põ'rã quẽ'rãrẽ tojota weerãsama. Põ'rã quẽ'rã na pacʉsʉmʉarẽ mejãrõta weerãsama.
Yé bu'iri nipe'tirã mʉsãrẽ ĩ'atu'tirãsama. No'o yʉ'ʉre ẽjõpeoyapatigʉnojõ yʉ'rʉgʉsami. Cʉ̃ yʉ'ʉ pacʉ tiropʉ catinu'cũcʉ̃sami.
Ni'cã macãpʉ mʉsãrẽ ña'arõ weecã, ape macãpʉ du'tiya. Diacjʉ̃ta mʉsãrẽ were'e. Nipe'tiro Israe curuacjãrã nise macãrĩpʉ mʉsã werecusiabi'ati dʉporo yʉ'ʉ Õ'acʉ̃ macʉ̃ masʉ̃ weronojõ upʉtigʉ apaturi a'tigʉsa'a tja, niwĩ Jesú.
’Ne ni'cʉ̃ bu'egʉ, cʉ̃rẽ bu'egʉ yʉ'rʉoro nímasĩtisami. Mejãrõta da'raco'tegʉ quẽ'rã cʉ̃ wiogʉ yʉ'rʉoro nímasĩtisami.
Bu'egʉ, cʉ̃rẽ bu'egʉ weronojõ nigʉ̃ti, nirõʉa'a. Mejãrõta da'raco'tegʉ cʉ̃ wiogʉ weronojõ nigʉ̃ti, nirõʉa'a. Bu'eri masʉ̃, wiogʉ, na ña'arõ yʉ'rʉcã, bu'eno'gʉ̃, da'raco'tegʉ quẽ'rã ña'arõ yʉ'rʉsama. Tojo weero yʉ'ʉ mʉsãrẽ bu'egʉre “Beelzebú, wãtĩa wiogʉ nimi” nicã, ¿de'ro weerã mʉsã yʉ'ʉ bu'erãrẽ tojo nitibosabaʉ? niwĩ Jesú.
Jesú “¿Noanojõrẽ uiroʉati?” ní'que ni'i<TS3>(Lc 12.2–7)Jesú a'tiro werenemowĩ:—Mʉsã yʉ'ʉ me'rã ni'i. Tojo weerã mʉsãrẽ ʉatirãrẽ uiticã'ña. Ne bajuyoropʉ weetise ĩ'ano'ticã weesome. Ĩ'ano'rõsa'a. Ne ĩ'atiropʉ wee'que quẽ'rã masĩno'ticã weesome.
Yʉ'ʉ mʉsãrẽ tʉ'otiropʉ ní'quere ãpẽrã tʉ'oropʉ werestepe'ocã'ña. Masĩno'ña marĩ'quere masãrẽ masĩcã weeya.
Jesú queose me'rã cʉ̃ pacʉ marĩrẽ ma'isere werenemowĩ:—Pʉarã mirĩcʉ̃a o'majãrãcã cã'rõacã wapatisama. Na tojo wapatimicã, Õ'acʉ̃ narẽ añurõ co'tesami. Ne ni'cʉ̃ mirĩcʉ̃acã yucʉgʉpʉ pesagʉ́ marĩ pacʉ “Tocã'rõ wẽrĩgʉ̃sami” niticã, wẽrĩtisami.
Apeyema tja Õ'acʉ̃ marĩ poarire “Ticʉse ni'i”, ni masĩpe'ocã'sami.
Mʉsã pãjãrã mirĩcʉ̃a yʉ'rʉoro wapatisa'a. Tojo weerã mʉsãrẽ ña'arõ weesĩ'rĩrãrẽ uiticã'ña. Õ'acʉ̃ mʉsãrẽ añurõ co'tegʉsami, niwĩ Jesú.
Masã tʉ'oropʉ Jesucristore ẽjõpeose ni'i<TS3>(Lc 12.8–9)Jesú werenemowĩ:—No'o masã tʉ'oropʉ yʉ'ʉre “Ẽjõpeo'o” ni werecã, yʉ'ʉ quẽ'rã narẽ yʉ'ʉ pacʉ ʉ'mʉsepʉ nigʉ̃rẽ añurõ ucũgʉ̃sa'a.
Ni'cʉ̃ masãrẽ uigʉ, masã tʉ'oropʉ yʉ'ʉre “Ẽjõpeowe'e” nigʉ̃rẽ yʉ'ʉ quẽ'rã cʉ̃rẽ yʉ'ʉ pacʉ ʉ'mʉsepʉ nigʉ̃rẽ “Yagʉ mejeta nimi”, nigʉ̃sa'a, niwĩ Jesú.
Jesú ye bu'iri masã dʉcawatima nise ni'i<TS3>(Lc 12.51–53; 14.26–27)Apaturi werenemowĩ:—Mʉsã yʉ'ʉre “Añurõ nisetiatjere miitigʉ weepĩ”, ni wãcũticã'ña. Yʉ'ʉ tere miititiwʉ. Yʉ'ʉ a'tise wapa a'pepũrĩato nígʉ̃ a'tiwʉ. Ãpẽrã yʉ'ʉre ʉatirã, yʉ'ʉre ʉarã́ me'rã a'metu'tirãsama.
Tojo weerã ni'cʉ̃ cʉ̃ pacʉ me'rã a'metu'tigʉsami. Apego quẽ'rã co paco me'rã mejãrõta weegosamo. Tojo nicã macʉ̃ nʉmo co mañecõ me'rã a'metu'tirãsama.
Tojo weerã ni'cã wi'icjãrã, yé bu'iri a'metu'tirãsama.
’Yʉ'ʉre ma'irõ nemorõ mʉsã pacʉsʉmʉa pe'ere ma'iyʉ'rʉnʉ'cãrã, yarã nímasĩtisa'a. Tojo nicã pacʉsʉmʉa quẽ'rã na põ'rãrẽ ma'iyʉ'rʉnʉ'cãrã, yarã nímasĩtisama.
Apetero weegʉ ni'cʉ̃ “Yʉ'ʉ Jesure ẽjõpeogʉ, wẽrĩbosa'a” ni uigʉ, yʉ'ʉre ẽjõpeodu'usami. Tojo weegʉ́nojõ yagʉ nímasĩtisami.
Yʉ'ʉre ẽjõpeose me'rã ña'arõ yʉ'rʉsĩ'rĩtigʉ, yʉ'ʉre ẽjõpeodu'ugʉnojõ pecame'epʉ bu'iri da'rebajuriono'gʉ̃sami. Apĩ wẽjẽsere uiti, yʉ'ʉre ẽjõpeonu'cũgʉ̃nojõ pe'e yʉ'ʉ me'rã catinu'cũgʉ̃sami, niwĩ Jesú.
Añurõ wee'que wapa wapata'ase ni'i<TS3>(Mr 9.41)Jesú werenemowĩ:—Mʉsãrẽ e'catise me'rã ñe'erã, yʉ'ʉre ñe'erãta weema. Yʉ'ʉre ñe'erã quẽ'rã, yʉ'ʉ pacʉ yʉ'ʉre o'ó'cʉre ñe'erãta weema.
Ni'cʉ̃ Õ'acʉ̃ wereduti'quere wereturiari masʉ̃rẽ cʉ̃ Õ'acʉ̃ o'ó'cʉ niyucã, ñe'egʉ̃rẽ a'tiro wa'arosa'a. Õ'acʉ̃ cʉ̃rẽ o'osenojõrẽta cʉ̃rẽ ñe'egʉ̃́ quẽ'rãrẽ o'ogʉsami. Ni'cʉ̃ masʉ̃ añugʉ̃rẽ ñe'egʉ̃, cʉ̃ añugʉ̃ niyucã, cʉ̃rẽ ñe'egʉ̃rẽ a'tiro wa'arosa'a. Õ'acʉ̃ masʉ̃ añugʉ̃rẽ o'o'caronojõta cʉ̃rẽ ñe'egʉ̃́ quẽ'rãrẽ o'ogʉsami.
Ni'cʉ̃ apĩrẽ Jesucristore ẽjõpeogʉ nimi nígʉ̃, acowʉogʉre acotĩagʉ̃́ diacjʉ̃ta añuse bocagʉsami, niwĩ Jesú.
Juã cʉ̃ bu'erãrẽ Jesú tiropʉ o'ó'que ni'i<TS3>(Lc 7.18–35)Jesú ʉ̃sã docere weréca be'ro wa'a wa'awĩ. Galileapʉ nise macãrĩrẽ bu'ecusiagʉ wa'awĩ.
Juã masãrẽ wãmeyeri masʉ̃ bu'iri da'reri wi'ipʉ nicʉ niwĩ. Topʉ nígʉ̃, Jesú masã wa'teropʉ weesere tʉ'ocʉ niwĩ. Tere tʉ'ogʉ, ãpẽrã cʉ̃ bu'esere siruturãrẽ cʉ̃ tiropʉ wa'aduticʉ niwĩ.
A'tiro narẽ sẽrĩtiña'duticʉ niwĩ:—“¿Mʉ'ʉta niti ‘Masãrẽ yʉ'rʉoacjʉ a'tigʉsami’ nino'cʉ, o apĩpʉre yucuerãsari yujupʉ?” ni sẽrĩtiña'ña, nicʉ niwĩ.
Jesú tiro etarã, Juã sẽrĩtiña'duti'quere sẽrĩtiña'wã. Na tojo nicã tʉ'ogʉ, Jesú narẽ yʉ'tiwĩ:—Yʉ'ʉ weecã ĩ'asere, mʉsã tʉ'osere Juãrẽ wererã wa'aya.
“Caperi ĩ'atimi'cãrã ni'cãrõacãrẽ ĩ'apãama. Sijamasĩtimi'cãrã sijama. Cãmi boarã yatipe'tiano'ma. O'meperi tʉ'oti'cãrã tʉ'oma. Ãpẽrã wẽrĩ'cãrã masãma. Pajasecʉorã añuse masãrẽ yʉ'rʉose quetire tʉ'oma.
Yʉ'ʉre ẽjõpeodu'utigʉnojõ e'catigʉsami”, ni wererã wa'aya Juãrẽ, niwĩ Jesú.
Na wa'áca be'ro Jesú Juã ye cjasere masãrẽ werenʉ'cãwĩ:—Mʉsã masã marĩrõpʉ Juãrẽ ĩ'arã wa'apã. Topʉ wa'arã, uigʉnojõrẽ, wãcũtutuatigʉre ĩ'arã wa'atipã. Cʉ̃ tutuatigʉ tábuti wĩ'rõ wẽecʉaro weronojõ nitimi.
Tojo nicã añuse waro su'ti sãñagʉ̃rẽ masã marĩrõpʉ ĩ'arã wa'atipã. Su'ti añuse sãñarã́nojõ wiorã ye wi'seripʉ nisama.
To pũrĩcãrẽ mʉsã ni'cʉ̃ Õ'acʉ̃ ye queti weremʉ'tãrĩ masʉ̃rẽ ĩ'arã wa'arã weepã. Nirõta Juã ãpẽrã Õ'acʉ̃ ye queti weremʉ'tãrĩ masã nemorõ niyʉ'rʉnʉ'cãmi.
Õ'acʉ̃ Juãrẽ o'óyuatjere cʉ̃ ye queti ojaca pũrĩpʉ a'tiro ojano'wʉ̃:“Yʉ'ʉ mʉ'ʉ ye quetire wereyuacjʉre mʉ'ʉ dʉporo o'ógʉti. Cʉ̃ mʉ'ʉ wa'atji ma'arẽ apoyugʉsami”, nicʉ niwĩ Õ'acʉ̃, ni ojano'caro niwʉ̃.Ma'a quẽ'rã́yumʉ'tãgʉ̃ weronojõ mʉ'ʉ wa'ati dʉporo masã wãcũsere bʉjaweti dʉcayudutigʉsami nígʉ̃, tojo nicʉ niwĩ.
Diacjʉ̃ta mʉsãrẽ weregʉti. Todʉporopʉ, a'tiro nicã quẽ'rãrẽ ne ni'cʉ̃ Juã yʉ'rʉoro nigʉ̃́ marĩmi. Tojo nimicã, nipe'tirã Õ'acʉ̃ wiogʉ nirõpʉ nirã́ Juã yʉ'rʉoro nima. Mejõ nigʉ̃́pʉta cʉ̃ yʉ'rʉoro nimi.
’Juã bu'enʉ'cãcateropʉ, tée a'tocateropʉ quẽ'rãrẽ Õ'acʉ̃ wiogʉ nisere ʉatirã, cumuca weema.
Nipe'tirã Õ'acʉ̃ ye quetire weremʉ'tãrĩ masã na oja'que me'rã, tojo nicã Moisé cʉ̃ dutise cũu'que me'rã Õ'acʉ̃ wiogʉ nimi nisere werenu'cũcãrã niwã. Juã masãrẽ wãmeyeri masʉ̃pʉta weretʉocʉ niwĩ.
Mʉsã yʉ'ʉre ẽjõpeosĩ'rĩcãma, a'tiro nigʉ̃ti. Dʉporocjʉ̃pʉ Õ'acʉ̃ ye queti weremʉ'tãrĩ masʉ̃ a'tiro nicʉ niwĩ: “Masãrẽ yʉ'rʉoacjʉ a'tise dʉporo Elía Õ'acʉ̃ ye queti weremʉ'tãrĩ masʉ̃ weronojõ nigʉ̃́ a'tigʉsami”, ni ojano'wʉ̃. Juã na tojo ojano'cʉta nimi.
O'meperi cʉorã́nojõ a'tere añurõ tʉ'oya.
“Ʉ̃sã wẽowʉ̃ putimicã, basarã wijatiapʉ. Ʉ̃sã bʉjawetise basacã quẽ'rãrẽ, utitiapʉ.” Na weronojõ a'tocatero nirã́ no'o añurõ, ña'arõ weecã, mejãrõta tʉ'satima.
Juã masãrẽ wãmeyeri masʉ̃ be'ti, vino sĩ'rĩtisami. Cʉ̃ tojo weecã, mʉsã “Wãtĩ cʉomi”, nisa'a.
Be'ro yʉ'ʉ Õ'acʉ̃ macʉ̃ masʉ̃ weronojõ upʉtigʉ quẽ'rãrẽ ba'a, yʉ'ʉ vino sĩ'rĩcã, mejãrõta ña'arõ ucũ'u. “Ba'awãrĩgʉ̃, sĩ'rĩwãrĩgʉ̃ nimi. Niyeru wapaseeri masã, tojo nicã ña'arã me'rãcjʉ̃ nimi”, ni'i yʉ'ʉre. Mʉsã ni'cʉ̃pʉreta ẽjõpeowe'e. Tojo ẽjõpeotimirã, yʉ'ʉ weeĩ'o'quere ĩ'arã, “Õ'acʉ̃ cʉ̃rẽ masĩse o'opĩ”, ni masĩbosa'a, niwĩ Jesú.
Jesure ẽjõpeotise macãrĩcjãrã ye queti ni'i<TS3>(Lc 10.13–15)Be'ro Jesú cʉ̃ tutuaro me'rã weeĩ'oyʉ'rʉnʉ'cã'que macãrĩcjãrãrẽ a'tiro tu'tiwĩ. Na ña'arõ wee'quere bʉjaweti dʉcayuticã, tojo weewĩ.
—Mʉsã Corazĩ́, tojo nicã Betsaida wãmetise macãrĩcjãrãrẽ ña'arõ wa'arosa'a. Yʉ'ʉ weeĩ'o'quere ĩ'amirã, dʉcayuwe'e. Yʉ'ʉ ãpẽrã judío masã nitirã tiropʉ Tiro, Sidṍ wãmetise macãrĩpʉ weeĩ'ocãma, dʉporopʉ na ña'arõ wee'quere bʉjaweti dʉcayutojabopã. Na bʉjawetisere ĩ'orã, na weewʉaronojõpʉma bʉjawetise su'tire sãña, nujãrẽ na dʉpoapʉ ṍrẽ́stepeobopã.
Mʉsãrẽ were'e. Õ'acʉ̃ masãrẽ beseatji nʉmʉ nicã, mʉsã pe'ere Tiro, Sidṍcjãrã nemorõ bu'iri da'reyʉ'rʉnʉ'cãgʉ̃sami.
’Ni'cãrõacãma Capernaucjãrãrẽ were'e. “Tojowaro ʉ'mʉsepʉ mʉjãrãti”, ni wãcũticã'ña. Õ'acʉ̃ mʉsãrẽ pecame'epʉ cõ'abutiagʉsami. Sõ'oníca macã Sodoma yʉ'ʉ mʉsã tiropʉ wee'caronojõ weeĩ'ocãma, ti macã ni'cãrõacãpʉ quẽ'rãrẽ ninu'cũbosa'a.
Mʉsãrẽ nigʉ̃ti. Õ'acʉ̃ masãrẽ beseatji nʉmʉ nicã, Sodomacjãrãrẽ nemorõ mʉsã pe'ere Õ'acʉ̃ bu'iri da'regʉsami, niwĩ Jesú.
Jesú “Yʉ'ʉ me'rã ejerisãjãse cʉoya” nise ni'i<TS3>(Lc 10.21–22)Narẽ tojo níca be'ro Jesú cʉ̃ pacʉ Õ'acʉ̃rẽ a'tiro niwĩ:—Pacʉ, mʉ'ʉ ʉ'mʉse, a'ti turi wiogʉ ni'i. “Masĩyʉ'rʉnʉ'cãrã ni'i” nirãrẽ mʉ'ʉ ye cjasere tʉ'omasĩcã weewe'e. Ãpẽrã wĩ'marã weronojõ maata tʉ'o ẽjõpeorã pe'ere tere masĩcã wee'e. Mʉ'ʉ tojo weesere wãcũgʉ̃, “Añu'u”, ni e'catise o'o'o.
Pacʉ, mʉ'ʉ ʉa'caronojõta a'tere queoro wee'e, niwĩ.
Be'ro Jesú masãrẽ ninemowĩ:—Yʉ'ʉ pacʉ nipe'tise weemasĩsere yʉ'ʉre o'owĩ. Cʉ̃ ni'cʉ̃ta yʉ'ʉ nisetisere masĩpe'ocã'sami. Yʉ'ʉ quẽ'rã ni'cʉ̃ta cʉ̃ nisetisere masĩpe'o'o. No'o yʉ'ʉ masĩcã weeno'rã quẽ'rã cʉ̃ nisetisere masĩsama.
Mʉsã basu weetutuase me'rã Õ'acʉ̃rẽ e'caticã weesĩ'rĩ'i. Tojo weerã nʉcʉ̃sere wʉarã, da'ra caributirã weronojõ ni'i. Mʉsã bu'iri tʉ'oña'rã, bʉjawetirãrẽ a'tiro nigʉ̃ti. Mʉsã tojo tʉ'oña'sere yʉ'ʉre wereya. Yʉ'ʉ mʉsãrẽ weetamugʉ̃ti. Mʉsã tojo weecã, yʉ'ʉ mʉsãrẽ ejerisãjãsere o'ogʉti.
Yʉ'ʉ dutisere, yʉ'ʉ ʉaronojõ weeya. Mʉsã tojo weecã, weetamugʉ̃ti. Yʉ'ʉ da'radutipegʉ niwe'e. Yʉ'ʉ mʉsãrẽ pajaña'gʉ̃, mejõ nigʉ̃́ weronojõ wee'e. Mʉsã bʉjawetisere yʉ'ʉre werecã, mʉsãrẽ e'catise dʉcayugʉti.
Yʉ'ʉ weetamuyucã, yʉ'ʉ dutise ʉpʉtʉ waro mʉsãrẽ tutuawe'e. Masã apeyenojõ ca'rasãasere o'marã weronojõ tʉ'oña'rãsa'a, ni werewĩ Jesú.
Sauru nicã Jesú bu'erã trigore tʉ̃'rẽ'que ni'i<TS3>(Mr 2.23–28; Lc 6.1–5)Titare sauru nicã ʉ̃sã judío masã soowʉari nʉmʉ Jesú trigo wesepʉ yʉ'rʉawĩ. Ʉ̃sã cʉ̃ bu'erã ʉjaboarã, trigo na ote'quere tʉ̃'rẽ, te perire ba'awʉ.
Fariseo masã ʉ̃sã tojo weecã ĩ'arã, Jesure niwã:—Ĩ'aña. Mʉ'ʉ bu'erã ni'cãcãnojõrẽ weedutitisere weema. Marĩ soowʉari nʉmʉrẽ da'radutiwe'e, niwã.
Na tojo nicã tʉ'ogʉ, Jesú niwĩ:—Mʉsã dʉporocjʉ̃ wiogʉ Davi cʉ̃ me'rãcjãrã me'rã ʉjaboarã wee'quere bu'epã.
Na a'tiro weecãrã niwã. Õ'acʉ̃ wi'ipʉ sãjã, pã́ “Õ'acʉ̃ ye ni'i” ní'que narẽ ba'adutiti'quere ba'acãrã niwã. Pa'ia dia'cʉ̃rẽ ba'ata basiocaro nimiwʉ̃.
Apero Moisé duti'caropʉ quẽ'rãrẽ bu'epã. Marĩ soowʉari nʉmʉ nicã pa'ia Õ'acʉ̃ wi'ipʉ da'rasama. Cʉ̃ ye cjasere da'rarã, sootisama. Na tojo sootirã, ña'arõ weerã mejeta weema.
Mʉsãrẽ weregʉti. A'tore yʉ'ʉ Õ'acʉ̃ wi'i yʉ'rʉoro niyʉ'rʉnʉ'cãgʉ̃ ni'i.
Mʉsã Õ'acʉ̃ ye queti ojaca pũrĩpʉ ní'quere tʉ'omasĩwe'e. A'tiro ojano'caro niwʉ̃: “Yʉ'ʉ masãrẽ a'merĩ pajaña'cã ʉa'a. Wa'icʉrã ʉ̃jʉ̃amorõpeo'caro nemorõ te pe'ere ʉasãyʉ'rʉnʉ'cã'a”, ni ojano'wʉ̃. Mʉsã tere tʉ'omasĩrã pũrĩcã, masã mejẽcã weetirãrẽ “Ña'arõ weema”, nitibosa'a.
Yʉ'ʉ Õ'acʉ̃ macʉ̃ masʉ̃ weronojõ upʉtigʉ soowʉari nʉmʉrẽ dutise nemorõ dutimasĩ'i, niwĩ Jesú.
Jesú omocã bʉ'awia'cʉre yʉ'rʉo'que ni'i<TS3>(Mr 3.1–6; Lc 6.6–11)Jesú trigo wesepʉ níca be'ro judío masã nerẽrĩ wi'ipʉ sãjãwĩ.
Ti wi'i po'peapʉ ni'cʉ̃ omocã bʉ'awia'cʉ nicʉ niwĩ. Fariseo masã ¿de'ro wee Jesure weresãrãsari? nírã, cʉ̃rẽ sẽrĩtiña'wã:—¿Marĩ soowʉari nʉmʉrẽ dutitigʉre yʉ'rʉocã añuti? niwã.
Na tojo nicã tʉ'ogʉ, narẽ yʉ'tiwĩ:—Ni'inojõta marĩ soowʉari nʉmʉ nicã oveja copepʉ bʉrʉsãjãcã, cʉ̃rẽ wejewã'cõgʉ̃ wa'aticã weetisami.
Ni'cʉ̃ masʉ̃ oveja nemorõ wapatiyʉ'rʉnʉ'cãmi. Tojo weero marĩ soowʉari nʉmʉrẽ añuse weecã añu ni'i, niwĩ.
Cʉ̃ tojo níca be'ro omocã bʉ'awia'cʉre niwĩ:—Mʉ'ʉ omocãrẽ sĩ́oña, niwĩ. Tojo nicã tʉ'ogʉ, sĩ́owĩ. Cʉ̃ tojo weecãta, ape omocã weronojõ añua wa'awʉ.
Cʉ̃ tojo weecã ĩ'arã, fariseo masã uawija wa'awã. Tojo uawijarã, “¿De'ro wee Jesure wẽjẽrãsari?” ni apocãrã niwã.
Dʉporocjãrãpʉ Õ'acʉ̃ ye queti weremʉ'tãrĩ masã Jesure ojayu'que ni'iJesú cʉ̃rẽ wẽjẽsĩ'rĩsere masĩgʉ̃, omocã bʉ'awia'cʉre yʉ'rʉo'caropʉ ní'cʉ wijawã'cãwĩ. Cʉ̃rẽ masã pãjãrã sirutuwã. Nipe'tirã dutitirãrẽ yʉ'rʉowĩ.
Jesú na pãjãrãrẽ yʉ'rʉocã, Isaía Õ'acʉ̃ ye queti weremʉ'tãrĩ masʉ̃ oja'que queoro wa'awʉ. A'tiro ojacʉ niwĩ:
Ã'rĩ yʉ'ʉre da'raco'tegʉ, yʉ'ʉ bese'cʉ nimi.Yʉ'ʉ ma'igʉ̃́ nimi. Cʉ̃ me'rã e'cati'i. Yʉ'ʉ Espíriture cʉ̃rẽ o'ogʉti. Cʉ̃ yʉ'ʉ nipe'tirã masãrẽ añurõ weesere weregʉsami.
Cʉ̃ ne dʉ'saso, macã decopʉ caricũsijasome.
No'o wãcũtutuatigʉnojõ quẽ'rãrẽ cõ'asome. Cõ'arõnojõ o'ogʉ, wãcũtutuacã weegʉsami. Ẽjõpeotutuatirãrẽ tu'tisome. Narẽ añurõ weetamugʉ̃sami. Cʉ̃ wiogʉ sãjã́ca be'ropʉ, cʉ̃ ña'asere docaque'aca be'ropʉ tojo weedu'ugʉsami. Cʉ̃ queoro dutime'rĩcʉ̃sami.
Tojo weerã nipe'tirocjãrã cʉ̃ dutiatjere co'terãsama, tojo ni ojano'wʉ̃.
Jesure “Wãtĩ tutuaro me'rã weeĩ'omi” ni ucja'que ni'i<TS3>(Mr 3.20–30; Lc 11.14–23; 12.10)Be'ro Jesú tiropʉ caperi bajutigʉ, ucũtigʉ wãtĩ sãjãno'cʉre miejawã. Na cʉ̃rẽ miejacã ĩ'agʉ̃, Jesú cʉ̃rẽ yʉ'rʉowĩ. Tojo wééca be'ro ĩ'a, ucũwĩ.
Wãtĩ sãjãno'cʉ yʉ'rʉcã ĩ'arã, nipe'tirã masã ĩ'amarĩawã. Na a'merĩ sẽrĩtiña'wã:—¿Ã'rĩ dʉporocjʉ̃pʉ Davi pãrãmi “Na a'tiacjʉ niapʉ” ní'cʉ niti? niwã.
Fariseo masã na tojo nicã tʉ'orã, a'tiro niwã:—Ã'rĩ wãtĩa wiogʉ Beelzebú wãmetigʉ tutuaro me'rã wãtĩarẽ cõ'awĩrõcã'sami, niwã.
Jesú na tojo nisere masĩgʉ̃, narẽ niwĩ:—Ni'cã curuacjãrã a'merĩ dʉcawati a'mequẽrã, masãpe'tia wa'asama. Tojo nicã ni'cã macãcjãrã o ni'cã wi'icjãrã na quẽ'rã a'merĩ dʉcawati a'metu'tirã, pe'tidija wa'asama.
Mejãrõta wãtĩa wiogʉ cʉ̃ yarã wãtĩarẽ cõ'awĩrõgʉ̃, cʉ̃ basuta dʉcawatigʉ weesami. Tojo weegʉ cʉ̃ de'ro wee tutuanemobosabe.
Mʉsã yʉ'ʉre “Cʉ̃ wãtĩ Beelzebú tutuaro me'rã wãtĩarẽ cõ'awĩrõmi”, ni'i. Tojo nicãma, mʉsã bu'esere siruturã wãtĩarẽ cõ'awĩrõrã, ¿noa tutuaro me'rã cõ'awĩrõsari? Narẽ mʉsã “Õ'acʉ̃ tutuaro me'rã wãtĩarẽ cõ'awĩrõma”, ni'i. Tojo weero masĩno'o. Mʉsã yʉ'ʉre nise diacjʉ̃ niwe'e.
Yʉ'ʉ wãtĩarẽ Espíritu Santu tutuaro me'rã pe'e cõ'awĩrõ'o. Te me'rã “Õ'acʉ̃ wiogʉ nise mʉsã tiropʉre nitoja'a”, nino'o.
’Queose me'rã mʉsãrẽ werenemogʉ̃ti tja. Ni'cʉ̃ tutuamʉ ya wi'ipʉre dʉ'tecũutimigʉ̃, yajamasĩno'ña marĩ'i. Dʉ'téca be'ropʉ yajamasĩsami, niwĩ. Yʉ'ʉ wãtĩ yʉ'rʉoro tutuayʉ'rʉnʉ'cã'a nígʉ̃, tojo niwĩ Jesú.
Jesú ninemowĩ:—Yʉ'ʉre ʉatirã yʉ'ʉre ĩ'atu'tirã nima. Yʉ'ʉre seeneotamutigʉnojõ doquestewã'cãgʉ̃ weronojõ nimi. Yʉ'ʉre ẽjõpeotirã masãrẽ Õ'acʉ̃rẽ ẽjõpeocã weetamurã mejeta weema.
’Tojo weegʉ mʉsãrẽ diacjʉ̃ weregʉti. Õ'acʉ̃ masã ña'arõ weesere, ña'arõ ucũsere acobojogʉsami. Espíritu Santure ña'arõ ucũcã pũrĩcãrẽ, acobojosome.
Yʉ'ʉ Õ'acʉ̃ macʉ̃ masʉ̃ weronojõ upʉtigʉre ña'arõ ucũcã, Õ'acʉ̃ acobojogʉsami. Espíritu Santu pe'ere ña'arõ ucũcã, Õ'acʉ̃ acobojosome. Ni'cãrõacã, be'ropʉ quẽ'rãrẽ mejãrõta acobojosome, niwĩ Jesú.
Yucʉgʉre tigʉ dʉca me'rã ĩ'amasĩno'o nise ni'i<TS3>(Lc 6.43–45)Jesú ninemowĩ:—Yucʉgʉ añucjʉ nicã, tigʉ dʉca me'rã “Añucjʉ ni'i”, nino'o. Yucʉgʉ ña'acjʉ nírõ, tigʉ dʉca me'rã “Ña'acjʉ ni'i”, ni ĩ'amasĩno'o. Yucʉgʉre tigʉ dʉca me'rã ĩ'amasĩno'o.
Mʉsã aña weronojõ pũrĩrã́ ni'i. Ña'arã nitjĩarã, ¿de'ro wee añusere ucũmasĩbosaʉ? Marĩrẽ ña'ase púúturo, ña'aseta marĩ ucũse wija'a. Añuse nicã, añuseta wija'a.
Tojo weegʉ masʉ̃ añugʉ̃ añuse wãcũse cʉoyugʉ, añurõta ucũsami. Apĩ ña'agʉ̃ pe'e cʉ̃ wãcũse ña'ase niyucã, ña'arõ ucũsami.
Mʉsãrẽ weregʉti. Õ'acʉ̃ masãrẽ beseatji nʉmʉ nicã, mʉsã wãcũtimirã no'o ʉaro ucũma'a'quenʉcʉ̃ besegʉsami.
Mʉsã añurõ ucṹca be'ro nicã, Õ'acʉ̃ mʉsãrẽ “Añurõ ucũpã, bu'iri moo'o”, nigʉ̃sami. Mʉsã ña'arõ ucṹca be'roma “Bu'iri cʉo'o”, nigʉ̃sami, niwĩ Jesú fariseo masãrẽ.
Masã ña'arã Jesure weeĩ'odutimi'que ni'i<TS3>(Mr 8.12; Lc 11.29–32)Be'ro fariseo masã, ãpẽrã Moisé oja'quere bu'eri masã Jesure a'tiro niwã:—Masãrẽ bu'egʉ, mʉ'ʉ añuse weeĩ'ocã ĩ'asĩ'rĩsa'a, niwã.
Na tojo nicã tʉ'ogʉ, Jesú niwĩ:—Mʉsã a'tocaterocjãrã ña'arã ni'i. Mʉsã weeĩ'oña nírã, mʉsã ẽjõpeotisere yʉ'ʉre ĩ'o'o. Mʉsãrẽ weeĩ'osome. A'te dia'cʉ̃rẽ weregʉti. Dʉporocjʉ̃pʉ Joná Õ'acʉ̃ ye quetire weremʉ'tãrĩ masʉ̃ wa'a'caronojõ dia'cʉ̃rẽ ĩ'ogʉ̃ti.
Joná wa'iwʉ̃ pajigʉjo paaga po'peapʉ i'tia ʉmʉco, i'tia ñami cʉ̃pʉre sãñacʉ niwĩ. Cʉ̃ weronojõta yʉ'ʉ Õ'acʉ̃ macʉ̃ masʉ̃ weronojõ upʉtigʉ quẽ'rã yʉ'ʉre yááca be'ro i'tia ʉmʉco, i'tia ñami di'ta po'peapʉ cũñagʉ̃sa'a.
Joná Nínive wãmetiri macãcjãrãrẽ Õ'acʉ̃ ye quetire werecã, na ña'arõ wee'quere bʉjaweti, du'ucãrã niwã. Yʉ'ʉ pe'ere Joná yʉ'rʉoro nimicã, mʉsã ẽjõpeowe'e. Mʉsã na wee'caronojõ ña'arõ wee'quere bʉjawetiwe'e. Tojo weerã Õ'acʉ̃ masãrẽ beseatji nʉmʉ nicã, Nínivepʉ ní'cãrã a'tocateropʉcjãrãrẽ “Mʉsã Jesure ẽjõpeotirã, ña'arõ weewʉ”, nirãsama.
Apeye quẽ'rãrẽ weregʉti. Dʉporocjõ mujĩpũ mʉjãtiro diacjʉ̃ pe'e nirĩ di'tapʉ wiogo Israe curuacjãrã wiogʉ Salomó masĩsere tʉ'ogo a'tico niwõ. Yʉ'ʉ Salomó yʉ'rʉoro masĩyʉ'rʉnʉ'cãmicã, mʉsã pe'e yʉ'ʉre tʉ'osĩ'rĩwe'e. Tojo weego Õ'acʉ̃ masãrẽ beseatji nʉmʉ nicã, ti di'ta wiogo ní'co a'tocateropʉcjãrãrẽ “Mʉsã Jesure ẽjõpeotirã, ña'arõ weewʉ”, nigõsamo, niwĩ.
Wãtĩ todʉporopʉ cʉ̃ ní'cʉpʉre majãmisãjãse ni'i<TS3>(Lc 11.24–26)Jesú fariseo masãrẽ ninemowĩ:—Wãtĩ masʉ̃pʉre cõ'awĩrõno'ca be'ro aco marĩrõpʉ sijabaque'atisami. Cʉ̃ niatjore a'magʉ̃, tojo weesami. Cʉ̃ nirṍ bocatigʉ, a'tiro wãcũsami:
“Yʉ'ʉ wijaa'cʉpʉre dajasãjãgʉ̃ti tja”, nisami. Cʉ̃pʉre dajasãjãgʉ̃, wi'i o'aca wi'i, añurõ apoca wi'i weronojõ bocaejasami.
Be'ro ãpẽrã wãtĩa sietere cʉ̃ yʉ'rʉoro ña'arãrẽ pijisami. Piji, be'ro todʉporopʉ cʉ̃ wijaa'cʉpʉre na nipe'tirã sãjãsama. Tojo weegʉ masʉ̃ cʉ̃ todʉporopʉ ní'caro nemorõ ña'arõ tojasami. Ã'rã quẽ'rã yʉ'ʉre ẽjõpeotirã tojota ña'abutiaro wa'arãsama, niwĩ Jesú.
Tojo weecã, to nigʉ̃́ ni'cʉ̃ werewĩ Jesure:—Mʉ'ʉ paco, mʉ'ʉ acabijirã sope pʉ'topʉ niama. Mʉ'ʉ me'rã ucũsĩ'rĩama, ni werewĩ.
Cʉ̃ tojo nicã tʉ'ogʉ, Jesú cʉ̃rẽ niwĩ:—¿Noanojõ niti yʉ'ʉ paco, yʉ'ʉ acabijirã? niwĩ.
Be'ro ʉ̃sã cʉ̃ bu'erãrẽ ñupu'a, niwĩ:—Ã'rãrẽ yʉ'ʉ paco, yʉ'ʉ acawererã waro tʉ'oña'a.
No'o Õ'acʉ̃ ʉaro weerã́nojõ náta yʉ'ʉ acabiji, yʉ'ʉ acabijo, yʉ'ʉ paco weronojõ nima, niwĩ.
Jesú oteri masʉ̃ ye quetire queose me'rã were'que ni'i<TS3>(Mr 4.1–9; Lc 8.4–8)Ti nʉmʉrẽta tja Jesú wi'ipʉ ní'cʉ ditara sumutopʉ wa'awĩ. Wa'a, topʉ dujiwĩ.
Masã pãjãrã waro cʉ̃ tiropʉ nerẽcã ĩ'agʉ̃, yucʉsʉpʉ mʉjãsãjã, dujiwĩ. Masã pe'e ditara sumutopʉ nu'cũwã.
Be'ro Jesú queose me'rã narẽ bu'ewĩ:—Ni'cʉ̃ masʉ̃ cʉ̃ ya wesepʉ otegʉ wa'asami.
Cʉ̃ otegʉ wẽestewã'cãcã, apeye otese cape ma'apʉ doqueque'asa'a. Mirĩcʉ̃a a'ti, te perire ĩ'aboca, ba'ape'ocã'sama.
Apeye ʉ̃tãpá cã'rõacã di'ta cʉoro bu'ipʉ doqueque'asa'a. Te di'ta cã'rõacã niyucã, asibusu maata marã, pĩ'rĩsa'a.
Be'ro mujĩpũ asimʉjãtiri cura di'ta boposãjãyʉ'rʉa wa'asa'a. Tojo weero nʉ'cõrĩ cʉoti'caro nitjĩarõ, maata ñaidija wa'asa'a.
Apeye otese cape pota wa'teropʉ bʉrʉque'asa'a. Pota pe'e tere pĩ'rĩyʉ'rʉa, wẽjẽcã'sa'a.
Apeye otese cape di'ta añurõpʉ bʉrʉque'asa'a. Te añurõ pĩ'rĩ, dʉcatisa'a. Ni'cãño cien peri dʉcatisa'a. Apeño sesenta peri, apeño treinta peri dʉcatisa'a.
O'meperi cʉorã́nojõ a'tere añurõ tʉ'oya, niwĩ Jesú.
Jesure cʉ̃ bu'erã “¿De'ro weegʉ queose me'rã bu'eti?” ní'que ni'i<TS3>(Mr 4.10–12; Lc 8.9–10)Be'ro ʉ̃sã cʉ̃ bu'erã cʉ̃ pʉ'to wa'a, cʉ̃rẽ sẽrĩtiña'wʉ̃:—¿De'ro weegʉ masãrẽ queose me'rã bu'eti? niwʉ̃.
Jesú ʉ̃sãrẽ yʉ'tiwĩ:—Õ'acʉ̃ mʉsãrẽ a'tiro weemi. Mʉsã ãpẽrã todʉporopʉ masĩña marĩmi'quere cʉ̃ wiogʉ nisere masĩcã weemi. Ãpẽrã yʉ'ʉre ẽjõpeotirã pe'ere masĩticã weemi.
Tojo weegʉ yʉ'ʉ bu'esere ẽjõpeorãrẽ narẽta Õ'acʉ̃ masĩse o'onemogʉ̃sami. Na tʉ'omasĩse cʉoyʉ'rʉarãsama. Ãpẽrã yʉ'ʉ bu'esere ẽjõpeotirã pe'ere na cã'rõacã masĩmi'quere tʉ'omasĩticã weegʉsami.
Na yʉ'ʉ weesere ĩ'amirã, ĩ'atirã weronojõ nisama. Yʉ'ʉ bu'esere tʉ'omirã, tʉ'omasĩtisama. Tojo weegʉ queose me'rã narẽ were'e.
<sup>(14-15)</sup> Isaía Õ'acʉ̃ ye quetire weremʉ'tãrĩ masʉ̃ cʉ̃ oja'caronojõta narẽ wa'a'a. A'tiro ojacʉ niwĩ:Mʉsã Õ'acʉ̃ ye cjasere teerã, ĩ'asĩ'rĩsome. Õ'acʉ̃rẽ ẽjõpeosĩ'rĩtirã, diacjʉ̃ cjasere tʉ'osĩ'rĩsome. Tojo ẽjõpeotitjĩarã, yʉ'ʉre acobojose sẽrĩsome. Tojo weerã mʉsãrẽ werecã, tʉ'orãsa'a, tʉ'orã pe'e. Mejõ ¿de'ro nirõ weesari? ni tʉ'omasĩsome. Mʉsã añurõ yʉ'ʉ weesere ĩ'amirã, ĩ'amasĩsome, ni ojacʉ niwĩ Isaía, niwĩ Jesú.
(-)
Ʉ̃sã pe'ere niwĩ:—Mʉsã pũrĩcã yʉ'ʉre ẽjõpeorã, e'cati'i. Yʉ'ʉ weesere ĩ'arã, yʉ'ʉ bu'esere tʉ'orã, ẽjõpeo'o.
Diacjʉ̃ mʉsãrẽ weregʉti. Pãjãrã Õ'acʉ̃ ye queti weremʉ'tãrĩ masã, tojo nicã dʉporocjãrã masã añurã ní'cãrã ni'cãrõacã yʉ'ʉ mʉsãrẽ weesere ĩ'asĩ'rĩcãrã nimiwã. Yʉ'ʉ mʉsãrẽ weresere tʉ'osĩ'rĩcãrã nimiwã. Tojo weesĩ'rĩ'cãrã nimirã, ĩ'ati, tʉ'otiyʉ'rʉocã'cãrã niwã, niwĩ Jesú.
Jesú oteri masʉ̃ quetire “A'tiro nisĩ'rĩrõ wee'e” nise ni'i<TS3>(Mr 4.13–20; Lc 8.11–15)Be'ro Jesú ʉ̃sãrẽ a'tiro werenemowĩ:—Oteri masʉ̃ ye queti a'tiro nisĩ'rĩrõ wee'e.
Yʉ'ʉ a'ti turipʉ wiogʉ nigʉ̃sa'a nisere tʉ'omirã, tere tʉ'omasĩtirã, a'tiro weronojõ nisama. Otese cape ma'apʉ bʉrʉque'a'que weronojõ nisama. Wãtĩ a'ti, na tʉ'omi'quere ẽ'mape'ocã'sami.
Ãpẽrã ʉ̃tãperi wa'teropʉ doqueque'a'que peri weronojõ nisama. Yé quetire e'catise me'rã tʉ'osama.
Tojo tʉ'omirã, nʉ'cõrĩ marĩ́rã weronojõ nisama. Narẽ mejẽcã wa'acã, o ãpẽrã te quetire ẽjõpeose bu'iri narẽ tu'ticã, maata ẽjõpeodu'ucã'sama.
Ãpẽrã otese cape pota wa'teropʉ bʉrʉque'a'que weronojõ nisama. Yé quetire tʉ'oma, tʉ'orã pe'e. A'ti ʉmʉco cjase pe'ere wãcũyʉ'rʉnʉ'cãsama. No'o de'ro nisere ʉaripejayʉ'rʉasama. Na tojo niseticã, a'te narẽ dojorẽcã'sa'a. Na tʉ'o'quere acobojo, dʉca marĩrã weronojõ nisama.
Ãpẽrã di'tapʉ añurõpʉ bʉrʉque'a'que peri weronojõ nima. Yé quetire tʉ'o, añurõ ẽjõpeo, yʉ'ʉ dutironojõ weesetirã, añurõ dʉcatirã weronojõ nima. Cien peri dʉcati'caro weronojõ añusere weesama. Ãpẽrã sesenta peri, ãpẽrã treinta peri dʉcati'caro weronojõ añusere weesama, niwĩ Jesú.
Trigo wa'teropʉ apeye ña'ase cape pĩ'rĩbajua'que ni'iJesú apeye queose me'rã ʉ̃sãrẽ werenemowĩ:—Õ'acʉ̃ wiogʉ nise a'tiro weronojõ ni'i. Ni'cʉ̃ masʉ̃ añuse capere cʉ̃ ya wesepʉ otesami.
Be'ro nipe'tirã cã́rĩ́ca be'ro te ote'cʉre ĩ'atu'tigʉ cʉ̃ ote'caropʉ wa'asami. Wa'a, trigo cape wa'teropʉ ña'ase capere otesami.
Tere ĩ'arã, cʉ̃rẽ da'raco'terã na wiogʉpʉre wererã wa'asama: “Wiogʉ, marĩ ote'que añuse cape dia'cʉ̃ nimiwʉ̃to”, nisama. “¿De'ro wee a'te ña'ase cape a'tipari?” nisama.
Na wiogʉ narẽ yʉ'tisami: “Ni'cʉ̃ marĩrẽ ĩ'atu'tigʉ tojo weeapĩ”, nisami. Be'ro da'raco'terã na wiogʉre sẽrĩtiña'sama tja: “¿Mʉ'ʉ ʉ̃sã ña'asere cureweerã wa'acã ʉasari?” nisama.
Cʉ̃ pe'e narẽ nisami: “Weeticã'ña. Mʉsã cureweerã, apeye trigore du'acõ'abosa'a.
Tóta trigo me'rã bʉcʉacã'to. Trigo bʉcʉatu'ajaca be'ropʉ da'rari masãrẽ o'ógʉti. Na ña'ase pĩ'rĩ'quere cureweemʉ'tãrãsama. Curewee, tere opa dotori dʉ'te, ʉ̃jʉ̃arãsama. Tu'ajanʉ'cõ, trigore na nʉrõwʉaropʉ nʉrõrãsama”, nisami, niwĩ Jesú.
Jesú mostaza wãmetise cape me'rã queose o'o'que ni'i<TS3>(Mr 4.30–32; Lc 13.18–19)Jesú apeye queose me'rã werenemowĩ tja:—Õ'acʉ̃ yarã pãjãrã sãjãrã́sama nise otese mostaza cape weronojõ ni'i. Tere ni'cʉ̃ cʉ̃ ya wesepʉ otesami.
Mostaza cape cã'caperoacã waro ni'i. Tócacaperoacã nimirõ, bʉcʉaropʉa pajibutiacjʉ yucʉgʉ pĩ'rĩsa'a. Pajicjʉ waro wa'acã ĩ'arã, mirĩcʉ̃a a'ti, tigʉ dʉpʉripʉ na diepeoatje su'tire weesama, niwĩ. Õ'acʉ̃ wiogʉ nise cã'caperoacã weronojõ nʉ'cãsa'a. Be'ro pajicjʉ bʉcʉa'caro weronojõ nipe'tiropʉ cʉ̃ ye queti se'sa wa'arosa'a. Tojo nicã pãjãrã cʉ̃ yarã sãjãrã́sama nígʉ̃, tojo niwĩ.
Pã́ bʉcʉacã weese me'rã queose ni'i<TS3>(Lc 13.20–21)Be'ro apeye queose me'rã werenemowĩ tja:—Õ'acʉ̃ wiogʉ nise a'tiro weronojõ ni'i. Ni'cõ numio pã́ weegotigo pã́ weese harinarẽ i'tiapa queo, po'osãasamo. Te me'rã levadura pã́ bʉcʉacã weesere morẽsamo. Be'ro te nipe'tise bʉcʉa se'sape'tia wa'asa'a, niwĩ. Levadura harinarẽ bʉcʉacã wee'caro weronojõ Õ'acʉ̃ wiogʉ nise nipe'tiropʉ se'sarosa'a nígʉ̃, tojo niwĩ.
Jesú masãrẽ queose me'rã bu'e'que ni'i<TS3>(Mr 4.33–34)Jesú masãrẽ bu'égʉ, queose me'rã wereticã weetiwĩ.
Cʉ̃ tojo weecã, Õ'acʉ̃ ye quetire weremʉ'tãrĩ masʉ̃ oja'que queoro wa'awʉ. Jesú masãrẽ wereatjere a'tiro ojano'wʉ̃:Queose me'rã masãrẽ weregʉsa'a. Õ'acʉ̃ a'ti ʉmʉco weecãpʉ masĩno'ña marĩ'quere mʉsãrẽ were bajurẽgʉ̃ti, ni ojano'wʉ̃.
Jesú “Ña'ase cape trigo tiropʉ pĩ'rĩbajua'quere a'tiro nisĩ'rĩrõ wee'e” nise ni'iBe'ro Jesú masãrẽ we'eriti, wi'ipʉ sãjãwĩ. Ʉ̃sã cʉ̃ bu'erã cʉ̃rẽ sirutusãjãwʉ̃. Topʉ cʉ̃rẽ sẽrĩtiña'wʉ̃:—Mʉ'ʉ mejẽpʉ ña'ase cape trigo wa'teropʉ queose were'quere wereapoya. ¿De'ro nisĩ'rĩrõ weeati? niwʉ̃.
Ʉ̃sã tojo nicã tʉ'ogʉ, Jesú yʉ'tiwĩ:—Añuse trigo capere ote'cʉ yʉ'ʉ Õ'acʉ̃ macʉ̃ masʉ̃ weronojõ upʉtigʉ ni'i.
Ti wese pe'e a'ti turi nisĩ'rĩrõ wee'e. Añuse cape yʉ'ʉre ẽjõpeorã Õ'acʉ̃ põ'rã nima, nisĩ'rĩrõ wee'e. Ña'ase cape pĩ'rĩ'que pe'e wãtĩ yarã nima, nisĩ'rĩrõ wee'e.
Ti wese ote'cʉre ĩ'atu'tigʉ ña'asere ote'cʉ wãtĩ nimi. Trigo bʉcʉatu'ajaca be'ro na tʉ̃'rẽse a'ti ʉmʉco pe'tiatje ni'i, nisĩ'rĩrõ wee'e. Trigore tʉ̃'rẽrĩ masã Õ'acʉ̃rẽ wereco'terã ʉ'mʉsecjãrã weronojõ nima.
Ña'asere curewee ʉ̃jʉ̃acõ'asama. Na tojo wee'caro weronojõ a'ti turi pe'ticãpʉre ña'arãrẽ cõ'arãsama.
Yʉ'ʉ Õ'acʉ̃ macʉ̃ masʉ̃ weronojõ upʉtigʉ yʉ'ʉre wereco'terãrẽ nipe'tiropʉ o'ógʉsa'a. “Nipe'tirã ña'arõ weerãrẽ, tojo nicã ãpẽrãrẽ ña'arõ weecã weerãrẽ neoña”, nigʉ̃sa'a.
Narẽ pecame'epʉ cõ'arãsama. Topʉ na pũrĩno'rã, upicari cũ'rĩdio, utirãsama.
Tojo wa'ari curare Õ'acʉ̃ ʉaro weerã́ pe'e a'tiro weerãsama. Cʉ̃ tiropʉ wa'arã, mujĩpũ ʉmʉcocjʉ̃ weronojõ asisterãsama. Topʉ ninu'cũcã'rãsama. O'meperi cʉorã́nojõ a'tere añurõ tʉ'oya, niwĩ.
Di'tapʉ niyeru cujiri yaacũu'que queose ni'iJesú a'tiro werenemowĩ:—Mʉsãrẽ Õ'acʉ̃ wiogʉ nisere werenemogʉ̃ti. Cʉ̃ mʉsã wiogʉ nise nipe'tise yʉ'rʉoro añuyʉ'rʉnʉ'cã'a. Ni'cʉ̃ apeyenojõ wapabʉjʉsere ãpẽrã ya di'ta po'peapʉ nʉo'quere boca'caro weronojõ ni'i. Tere bocáca be'ro mejãrõpʉta yaacũusami tja. Be'ro e'catise me'rã wa'a, nipe'tise cʉ̃ cʉosere duape'ocã'sami. Cʉ̃ dua'que wapa me'rã ti di'tare duumiicã'sami, niwĩ.
Jesú perla wãmetiri pe, wapabʉjʉri pe me'rã queose o'o'que ni'iApeye quẽ'rãrẽ Jesú werenemowĩ:—Õ'acʉ̃ wiogʉ nise ni'cʉ̃ duari masʉ̃ añurõ asistese peri perla wãmetisere a'macusiaro weronojõ ni'i.
Cʉ̃ wapabʉjʉri pe, ni'cã pere bocaejagʉ, a'tiro weesami. Bocaeja, cʉ̃ cʉosere duape'ocã'sami. Cʉ̃ dua'que wapa me'rã ti pe wapabʉjʉri pere duumiicã'sami. Õ'acʉ̃ mʉsã wiogʉ nicã, ti pe wapabʉjʉri pere bocase weronojõ ni'i.
Wejecʉ me'rã Jesú queose o'o'que ni'i’Be'ropʉ Õ'acʉ̃ masãrẽ beseatjere weregʉti. Wa'i wẽjẽrĩ masã ni'cãgʉ̃ wejecʉjo dia pajiri maapʉ doqueñosama. Tigʉpʉre nirã́nʉcʉ̃ wa'i su'riwã'sama.
Tigʉ mu'muyʉ'rʉcã ĩ'arã, wa'i wẽjẽrĩ masã dia sumutopʉ wejemajãsama. Topʉ wa'ire besedujisama. Añurãrẽ pi'ipʉ besesãasama. Ña'arãrẽ doqueñocã'sama.
A'ti ʉmʉco pe'ticã, tojota wa'arosa'a. Õ'acʉ̃rẽ wereco'terã ʉ'mʉsecjãrã a'tirãsama. Añurã, ña'arãrẽ dʉcawaanʉ'cõrãsama.
Ña'arãrẽ pecame'epʉ cõ'arãsama. Topʉ na pũrĩno'rã, upicari cũ'rĩdio, utirãsama, niwĩ Jesú.
Jesú cʉ̃ bu'erãrẽ be'ropʉ na weeatjere were'que ni'iBe'ro Jesú ʉ̃sãrẽ niwĩ:—¿A'te yʉ'ʉ ní'quere tʉ'oti mʉsã? niwĩ.Ʉ̃sã “Ʉ̃ʉ, tʉ'o'o”, niwʉ̃.
Ʉ̃sã tojo nicã, cʉ̃ niwĩ:—Nipe'tirã Moisé oja'quere bu'erã yʉ'ʉ wiogʉ nigʉ̃sa'a nisere ẽjõpeorã, ni'cʉ̃ wi'i cʉogʉ́ weronojõ nima. Cʉ̃, cʉ̃ ya wi'icjãrãrẽ o'oacjʉ, ti wi'ipʉ cʉ̃ apeyenojõ nʉrõ'quere ma'marẽ, mejãrẽ miwĩrõmasĩsami. Cʉ̃ weronojõ yé niatjere mejã, Õ'acʉ̃ ye queti weremʉ'tãrĩ masã na oja'quere weremasĩsama. Tojo nicã ma'ma, yʉ'ʉ bu'ese quẽ'rãrẽ weremasĩsama nígʉ̃, tojo niwĩ ʉ̃sãrẽ.
Jesú cʉ̃ ya macã Nazarepʉ dajatojaa'que ni'i<TS3>(Mr 6.1–6; Lc 4.16–30)<sup>(53-54)</sup> Jesú te queose weréca be'ro to ní'cʉ Nazare cʉ̃ masãca macãpʉ wa'awĩ. Topʉ judío masã na nerẽwʉari wi'ipʉ bu'enʉ'cãwĩ. Topʉ nirã́ cʉ̃ bu'esere tʉ'o, ĩ'amarĩamʉjãwã. A'tiro niwã:—¿No'opʉ bu'epari ã'rĩ tocã'rõ masĩgʉ̃́? ¿De'ro wee a'te masã dutitirãrẽ yʉ'rʉosenojõrẽ weeĩ'omasĩti?
(-)
Ã'rĩ ni'cʉ̃ capiteru macʉ̃ nimi. Cʉ̃ a'ti macãcjõ María macʉ̃ nimi. Cʉ̃ acabijirã Santiago, José, Simó, Juda nima.
Cʉ̃ tocjʉ̃ nise bu'iri cʉ̃ weresere ẽjõpeosĩ'rĩtiwã. Jesú pe'e narẽ niwĩ:—Nipe'tirã ni'cʉ̃ Õ'acʉ̃ ye queti weremʉ'tãrĩ masʉ̃rẽ tʉ'o ẽjõpeosama. Cʉ̃ ya di'tacjãrã, cʉ̃ ya wi'icjãrã dia'cʉ̃ ẽjõpeotisama, niwĩ.
Tojo weegʉ ti macãpʉre na ẽjõpeoticã ĩ'agʉ̃, peje waro narẽ weeĩ'otiwĩ.
Juã masãrẽ wãmeyeri masʉ̃rẽ tojo wee wẽjẽcãrã niwã nise ni'i<TS3>(Mr 6.14–29; Lc 9.7–9)Titare Herode Galilea di'tacjãrãrẽ dutigʉ́ Jesú wee'quere tʉ'ocʉ niwĩ.
Tere tʉ'ogʉ, cʉ̃ me'rã da'rarãrẽ a'tiro nicʉ niwĩ:—Cʉ̃ Juã masãrẽ wãmeyeri masʉ̃ yʉ'ʉ wẽjẽduti'cʉ masã'cʉ nígʉ̃ nisami. Tojo weetigʉ mejeta, peje waro weeĩ'otutuayʉ'rʉapʉ, nicʉ niwĩ.
Cʉ̃ Herodeta todʉporopʉre Juãrẽ ñe'eduticʉ niwĩ. Ñe'e, bu'iri da'reri wi'ipʉ dʉ'tecũuduticʉ niwĩ. A'te ye bu'iri tojo weecʉ niwĩ. Herode cʉ̃ acabiji Felipe nʉmo, Herodía wãmetigore Felipe cʉ̃ catimicã, core ẽ'ma, nʉmoticʉ niwĩ.
Cʉ̃ tojo weesere tʉ'ogʉ, Juã Herode tiropʉ wa'a, a'tiro nicʉ niwĩ:—Mʉ'ʉ acabiji nʉmorẽ nʉmoticã, ña'a ni'i. Core cʉoticã'ña, nicʉ niwĩ. Cʉ̃ tojo ní'que bu'iri Herode cʉ̃rẽ bu'iri da'reri wi'ipʉ sõrõduticʉ niwĩ.
Cʉ̃ Juãrẽ wẽjẽsĩ'rĩcʉ niwĩ. Masã pe'e “Juã Õ'acʉ̃ ye quetire weremʉ'tãrĩ masʉ̃ nimi”, nicãrã niwã. Tojo weegʉ yʉ'ʉ cʉ̃rẽ wẽjẽcã, masã yʉ'ʉ me'rã uabosama ni uigʉ, maata cʉ̃rẽ wẽjẽticʉ niwĩ.
Be'ro Herode cʉ̃ bajuaca nʉmʉrẽ bosenʉmʉ weecʉ niwĩ. Titare Herodía macõ cʉ̃ piji'cãrã tiropʉ basaĩ'ogõ wijaco niwõ.
Herode co basaĩ'ocã tʉ'sayʉ'rʉacʉ niwĩ. Tojo weegʉ “Ne nisooro marĩrõ no'o mʉ'ʉ ʉasenojõrẽ o'ogʉti”, nicʉ niwĩ.
Co pe'e co pacore “¿Ñe'enojõrẽ sẽrĩgõsariba?” nico niwõ. Co paco weréca be'ro Herode tiropʉ wa'a, cʉ̃rẽ nico niwõ:—Juã masãrẽ wãmeyeri masʉ̃ dʉpoare dʉtesure, ni'cã papʉ miiti, yʉ'ʉre o'oya, nico niwõ. ¿Diacjʉ̃ta Juãrẽ wẽjẽgʉ̃sari? nígõ, tojo weedutico niwõ.
Co tojo nicã tʉ'ogʉ, Herode bʉjaweticʉ niwĩ. Juãrẽ wẽjẽsĩ'rĩticʉ nimiwĩ. Cʉ̃ masã tʉ'oropʉ “Mʉ'ʉ ʉasenojõrẽ o'ogʉti” ní'cʉ niyugʉ, masã yʉ'ʉre bujiri nígʉ̃, co ní'caronojõta weecʉ niwĩ.
Tojo weegʉ Juã bu'iri da'reri wi'ipʉ nigʉ̃rẽ cʉ̃ dʉpoare dʉtesureduticʉ niwĩ.
Dʉtesureca be'ro cʉ̃ dʉpoare bapapʉ sãa, Herodía macõrẽ o'ocãrã niwã. Co pe'e quẽ'rã co pacopʉre o'oturiaco niwõ.
Be'ro Juã bu'esere sirutu'cãrã cʉ̃ upʉre miirã wa'a, yaacãrã niwã. Be'ro Jesupʉre wererã wa'acãrã niwã.
Jesú ni'cãmocʉsetiri mil ʉmʉarẽ ba'ase eca'que ni'i<TS3>(Mr 6.30–44; Lc 9.10–17; Jn 6.1–14)Jesú Juãrẽ wẽjẽ'que quetire tʉ'ogʉ, a'tiro weewĩ. Yucʉsʉpʉ mʉjãsãjã, apero masã marĩrõpʉ ʉ̃sã cʉ̃ bu'erã me'rã wa'awĩ. Ʉ̃sã wa'asere tʉ'orã, tocjãrã masã ma'apʉ cʉ̃rẽ sirutuwã'cãcãrã niwã.
Jesú ape pã'rẽpʉ pẽ'ajagʉ, dijanʉ'cãwĩ. Be'ro masã pãjãrãrẽ bocaejapejawĩ. Narẽ ĩ'agʉ̃, pajaña'wĩ. Dutitirã na mia'cãrãrẽ yʉ'rʉowĩ.
Ʉ̃sã cʉ̃ bu'erã na'ique'ari cura cʉ̃ pʉ'to wa'a, werewʉ:—Na'ique'aropʉ wee'e. A'topʉ marĩ nirõpʉ masã marĩma. Tojo weegʉ masãrẽ macãpʉ wa'adutiya. Topʉ duuba'arã wa'ato, nimiwʉ̃.
Ʉ̃sã tojo nicã tʉ'ogʉ, “Wa'aticã'to. Mʉsã narẽ ecaya”, niwĩ.
Ʉ̃sã cʉ̃rẽ niwʉ̃:—Ni'cãmocʉse pã́, wa'i pʉarã dia'cʉ̃ cʉo'o, niwʉ̃.
Be'ro “Te mʉsã cʉosere miitia”, niwĩ.
Cʉ̃ tojo nicã, cʉ̃ tiro miawʉ̃. Be'ro Jesú masãrẽ tá bu'ipʉ dujidutiwĩ. Tu'ajanʉ'cõ, te pã́ ni'cãmocʉse pare, na wa'i pʉarãrẽ mii, ʉ'mʉarõpʉ ĩ'amorõ, cʉ̃ pacʉ Õ'acʉ̃rẽ e'catise o'owĩ. Be'ro pã́rẽ dʉcawaa, ʉ̃sãrẽ o'owĩ. Ʉ̃sã pe'e masãrẽ tere etiwʉ.
Nipe'tirã ba'a yapiwã. Be'ro doce pi'seri na ba'adʉ'a'quere seeneowʉ̃.
Tere ba'arã numia, wĩ'marã ba'paqueono'ña marĩrõ ʉmʉa se'saro ni'cãmocʉsetiri mil niwã.
Jesú aco bu'ipʉ sija'que ni'i<TS3>(Mr 6.45–52; Jn 6.16–21)Jesú masãrẽ ba'ase ecáca be'ro ʉ̃sã cʉ̃ bu'erãrẽ yucʉsʉ me'rã ditarapʉ pẽ'ayudutiwĩ. Cʉ̃ pe'e topʉ masãrẽ we'eritigʉ, tojacã'wĩ yujupʉ.
Be'ro masãrẽ we'eritica be'ro ʉ̃rʉ̃gʉ̃pʉ cʉ̃ se'saro ñubuegʉ mʉjãcʉ niwĩ. Topʉre ñami ẽjã́cã, ni'cʉ̃ta nicʉ niwĩ.
Ʉ̃sã pe'e ditara decopʉ pẽ'arã weewʉ. To ʉ̃sã ejacã, wĩ'rõ ʉpʉtʉ wẽepõtẽowʉ̃. Tojo weero pã'cõrĩ paca yucʉsʉre wẽecʉawʉ.
Bo'remʉjãtiri cura Jesú ʉ̃sã tiropʉ aco bu'ipʉ sijawã'cãtiwĩ.
Ʉ̃sã cʉ̃rẽ ĩ'amasĩtiwʉ. Tojo weerã cʉ̃ topʉ sijawã'cãticã ĩ'arã, ʉpʉtʉ ʉcʉawʉ. Cʉ̃rẽ ĩ'arã, “Abʉ, masʉ̃ wẽrĩ'cʉ wãtĩ nisami”, ni caricũwʉ̃.
Jesú ʉ̃sãrẽ nʉcʉ̃adutigʉ a'tiro niwĩ:—Wãcũtutuaya. Yʉ'ʉ ni'i. Yʉ'ʉre uiticã'ña, niwĩ.
Jesú cʉ̃rẽ niwĩ:—To pũrĩcãrẽ a'tia, niwĩ. Tojo weegʉ Pedro dija, Jesú tiropʉ wa'agʉ, sijawã'cãwĩ.
Be'ro ʉpʉtʉ wĩ'rõ wẽecã ĩ'agʉ̃, ʉcʉa wa'awĩ. Tojo weegʉ cʉ̃ di'adijagʉ, caricũwĩ:—Wiogʉ, ñe'egʉ̃ a'tia, ni caricũwĩ.
Be'ro maata Jesú cʉ̃rẽ ñe'ewĩ. A'tiro niwĩ:—¿Mʉ'ʉ cã'rõacã waro ẽjõpeose cʉoti? ¿De'ro weegʉ yʉ'ʉ tiro a'tisĩ'rĩmigʉ̃, yʉ'ʉre ẽjõpeotiati? niwĩ.
Be'ro na yucʉsʉpʉ mʉjãsãjãrĩ cura wĩ'rõ yʉsʉa wa'awʉ.
Tojo wa'acã ĩ'arã, ʉ̃sã tiwʉpʉ sãñarã́ Jesure ẽjõpeorã, ejaque'awʉ. Cʉ̃rẽ niwʉ̃:—Nirõta mʉ'ʉ Õ'acʉ̃ macʉ̃ ni'i, niwʉ̃.
Jesú Genesarepʉ dutitirãrẽ yʉ'rʉo'que ni'i<TS3>(Mr 6.53–56)Be'ro ʉ̃sã Genesare wãmetiropʉ pẽ'ajawʉ.
Tocjãrã Jesure ĩ'amasĩrã, topʉ cʉ̃ ejase quetire nipe'tiropʉ werese'sabi'acãrã niwã. Nipe'tirã dutitirãrẽ yʉ'rʉodutirã cʉ̃ tiropʉ miejawã.
—Mʉ'ʉ quẽ'rã ʉ̃sãrẽ mʉ'ʉ yaro su'tiro sumutopʉ ñe'eña'duticureya, niwã. Nipe'tirã tojo weerã́ yʉ'rʉono'pe'ticã'wã.
Masãrẽ ña'arã wa'acã weese ni'i<TS3>(Mr 7.1–23)Be'ro fariseo masã Jesú tiropʉ ejawã. Tojo nicã Moisé oja'quere bu'eri masã quẽ'rã Jerusalẽ́pʉ a'ti'cãrã Jesú tiropʉ eja, sẽrĩtiña'wã:
—¿De'ro weerã mʉ'ʉ bu'erã marĩ ñecʉ̃sʉmʉa weemʉjãti'quere yʉ'rʉnʉ'cãti? Ba'ase dʉporo marĩ ñecʉ̃sʉmʉa weewʉa'caronojõ omocoetima, niwã.
Jesú narẽ yʉ'tiwĩ:—Yʉ'ʉ quẽ'rã mʉsãrẽ sẽrĩtiña'gʉ̃ti. Mʉsã ñecʉ̃sʉmʉa weemʉjãti'quere weesiruturã, ¿de'ro weerã Õ'acʉ̃ dutiro pe'ere yʉ'rʉnʉ'cãti?
Õ'acʉ̃ a'tiro duticʉ niwĩ: “Mʉsã pacʉ, mʉsã pacore ẽjõpeoya.” Tojo nicã “No'o cʉ̃ pacʉ, cʉ̃ pacore ña'arõ ucũgʉ̃nojõ wẽrĩato”, nicʉ niwĩ.
Mʉsã pe'e mʉsã pacʉre o mʉsã pacore na apeyenojõ sẽrĩcã, weetamusĩ'rĩtirã, narẽ a'tiro nisa'a: “Nipe'tise ʉ̃sã cʉose mʉsãrẽ o'obo'quere Õ'acʉ̃rẽ o'otojapʉ”, nisa'a.
Mʉsãta a'tiro nirã́nojõrẽ na pacʉ o na pacore weetamuta basiotisa'a nisere bu'e'e. A'tiro wéérã, Õ'acʉ̃ dutisere tojowaro ĩ'acõ'abutiacã'a. Mʉsã ñecʉ̃sʉmʉa weemʉjãti'quere weesĩ'rĩrã, tojo wee'e.
Diacjʉ̃ wéérã weronojõ weeta'sa'a. Isaía dʉporocjʉ̃pʉ Õ'acʉ̃ ye quetire weremʉ'tãrĩ masʉ̃ mʉsãrẽ diacjʉ̃ta nisapĩ. A'tiro ojacʉ niwĩ:
“Ã'rã masã ʉsero me'rã dia'cʉ̃ yʉ'ʉre ẽjõpeoma. Na tʉ'oña'se waro pe'e no'opʉ nirõ nisa'a.
Tojo weerã na yʉ'ʉre ñubuepeose wapamarĩ'i. Na bu'ese yʉ'ʉ dutise mejeta ni'i. Masã dutise ni'i”, nicʉ niwĩ Õ'acʉ̃, ni ojacʉ niwĩ, ni yʉ'tiwĩ Jesú fariseo masãrẽ.
Narẽ tojo níca be'ro Jesú masãrẽ pijio, niwĩ:—Yé cjasere tʉ'omasĩrãti nírã, tʉ'oya.
Marĩ ʉsero me'rã ba'ase mejeta Õ'acʉ̃ ĩ'orõpʉ marĩrẽ ña'arõ wa'acã wee'e. Tojo weronojõ o'oro, marĩrẽ ʉseropʉ wijatise pe'e ña'arõ wa'acã wee'e, niwĩ.
Tojo níca be'ro ʉ̃sã cʉ̃ bu'erã cʉ̃ pʉ'to wa'a, cʉ̃rẽ niwʉ̃:—Mʉ'ʉ tojo nisere tʉ'orã, fariseo masã tʉ'satiama, niwʉ̃.
Ʉ̃sã tojo nicã, Jesú queose me'rã yʉ'tiwĩ:—Wese cʉogʉ́ ña'ase, topʉ pĩ'rĩbajuasere du'acõ'agʉ̃sami. Yʉ'ʉ pacʉ ʉ'mʉsepʉ nigʉ̃́ nisoose me'rã bu'erãrẽ mejãrõta weegʉsami. Narẽ cõ'abutiagʉsami.
Tojo weerã narẽ tojo ĩ'acõ'acã'ña. Na nisoose me'rã bu'érã, caperi ĩ'atirã ãpẽrã caperi ĩ'atirãrẽ wejemʉ'tãrã weronojõ nima. Ni'cʉ̃ ĩ'atigʉ apĩ ĩ'atigʉre wejemʉ'tãgʉ̃, na pʉarãpʉta no'o nirĩ copepʉ bʉrʉsãjãsama, niwĩ.
Be'ro Pedro Jesure niwĩ:—Ʉ̃sãrẽ wereya. Mʉ'ʉ ní'que ¿de'ro nisĩ'rĩrõ weesari? niwĩ.
Jesú cʉ̃rẽ niwĩ:—¿Mʉsã quẽ'rã a'tere tʉ'omasĩweti yujupʉ?
Nipe'tise marĩ ba'asõrõse paapʉ wa'a, be'ro yʉ'rʉwija wa'asa'a.
Masã na ucũse, ʉseropʉ wijase pe'e wãcũsepʉ wadatiwijati'i. A'te pũrĩcã Õ'acʉ̃ ĩ'orõpʉ masãrẽ ña'arã wa'acã wee'e.
Marĩ wãcũse ña'arõ wãcũsepʉ dʉ'pocã́tiwijati'i. Ãpẽrãrẽ wẽjẽcõ'ase, nʉmo nitigore a'metãrãse, numio me'rã ña'arõ weese, yajase, nisoose, ucjase a'te nipe'tise wãcũsepʉ dʉ'pocã́tiwijatisa'a.
A'te peje pũrĩcã Õ'acʉ̃ ĩ'orõpʉre masãrẽ ña'arã wa'acã weesa'a. Marĩ na weewʉasenojõrẽ ba'ase dʉporo omocoetirã pũrĩcã, masãrẽ ña'arã wa'acã weetisa'a, niwĩ.
Judío masõ nitigo ape di'tacjõpʉ Jesure ẽjõpeo'que ni'i<TS3>(Mr 7.24–30)Be'ro Jesú Genesarepʉ ní'cʉ Tiro, Sidṍ wãmetise macãrĩpʉ wa'awĩ. Tocjãrã judío masã nitiwã.
Jesú core yʉ'titiyʉ'rʉocã'wĩ. Tojo weerã ʉ̃sã cʉ̃ bu'erã cʉ̃ pʉ'to wa'a, cʉ̃rẽ niwʉ̃:—Marĩ siro ña'arõ caricũwã'cãtisamo. Core wa'adutiya, niwʉ̃.
Be'ro Jesú core niwĩ:—Õ'acʉ̃ yʉ'ʉre Israe curuacjãrã oveja bajuduti'cãrã weronojõ nirã́ dia'cʉ̃rẽ a'madutigʉ o'ówĩ, niwĩ.
Cʉ̃ tojo nimicã, co cʉ̃rẽ ẽjõpeogo, cʉ̃ pʉ'to ejaque'awõ. A'tiro niwõ:—Wiogʉ, yʉ'ʉre weetamuña, niwõ.
Jesú core yʉ'tiwĩ:—Wĩ'marã ba'asere ẽ'ma, diayiare doquecũucã, ña'a ni'i, niwĩ.
Cʉ̃ tojo nimicã, co pe'e cʉ̃rẽ niwõ:—Yʉ'ʉ wiogʉ, tojota ni'i, nírõ. Diayiapʉta mesapʉ na wiorã ba'astedijosere ba'asama. Tojo nígõ, yʉ'ʉ judío masõ nitimicã, judío masã na “Diayi weronojõ nimo” nigõrẽ, judío masãrẽ mʉ'ʉ weetamudʉ'a'quere weetamuña nígõ, tojo niwõ.
Co tojo nicã, Jesú niwĩ:—Mʉ'ʉ pũrĩcã ẽjõpeose cʉoyʉ'rʉa'a. Tojo weero mʉ'ʉ ní'caronojõta wa'ato, niwĩ.Cʉ̃ tojo nirĩ curata co macõ wãtĩ cõ'awĩrõno'copʉ tojaco niwõ.
Jesú pãjãrã dutitirãrẽ yʉ'rʉo'que ni'iJesú Tiro, Sidṍpʉ ní'cʉ wijawã'cãgʉ̃, Galilea wãmetiri ditara sumutopʉ yʉ'rʉawĩ. Be'ro ʉ̃rʉ̃gʉ̃pʉ mʉjãa, ejanujãwĩ.
Pãjãrã masã cʉ̃ dujiropʉ etawã. Na opa cõ'ñerĩ sijarãrẽ, caperi bajuno'tirãrẽ, omocã, dʉ'pocã dojoriwi'iare, ucũmasĩtirãrẽ, no'o duti cʉorã́nojõrẽ miejawã. Jesú tiropʉ narẽ miejacũowã. Narẽ yʉ'rʉowĩ.
Tojo weecã, ucũmasĩtimi'cãrã ucũwã. Omocãrĩ, dʉ'pocãrĩ dojoriwi'ia yʉ'rʉono'wã. Opa cõ'ñerĩ sija'cãrã diacjʉ̃ sijawã. Ĩ'atimi'cãrã ĩ'awã. Tere ĩ'arã, masã ĩ'amarĩawã. Be'ro Õ'acʉ̃rẽ “Marĩ Israe curuacjãrã wiogʉ tutuayʉ'rʉami”, ni e'catise o'owã.
Jesú ba'paritisetiri mil ʉmʉarẽ eca'que ni'i<TS3>(Mr 8.1–10)Be'ro Jesú ʉ̃sã cʉ̃ bu'erãrẽ pijio, niwĩ:—Ã'rã masãrẽ pajaña'a wa'asa'a. Na marĩ me'rã nirṍ i'tia nʉmʉ yʉ'rʉ'ʉ. Tojo weerã na ba'ase toja wa'asama. Na ʉja me'rã na ye wi'seripʉ tojaacã ʉatisa'a. Na ba'atirã, ma'apʉ tʉ'omasĩse pe'tique'a wa'abosama, niwĩ.
Cʉ̃ tojo nicã, ʉ̃sã cʉ̃rẽ niwʉ̃:—¿De'ro wee ʉ̃sã ba'ase bocabosari ã'rã pãjãrãrẽ? A'tore masã marĩma, niwʉ̃.
Jesú ʉ̃sãrẽ niwĩ:—¿Dicʉse paga pã́ cʉoti? niwĩ.Ʉ̃sã cʉ̃rẽ niwʉ̃:—Siete paga pã́, tojo nicã wa'i pejetirãcã cʉo'o, niwʉ̃.
Ʉ̃sã tojo níca be'ro masãrẽ dujidutiwĩ.
Be'ro pã́ siete pare, tojo nicã wa'ire mii, cʉ̃ pacʉ Õ'acʉ̃rẽ e'catise o'owĩ. Tu'ajanʉ'cõ, pã́rẽ dʉcawaa, ʉ̃sãrẽ o'owĩ. Ʉ̃sã pe'e tere masãrẽ etiwʉ.
Nipe'tirã ba'a, yapiyʉ'rʉawã. Be'ro siete pi'seri na ba'adʉ'a'quere seeneowʉ̃.
Tere ba'arã numia, wĩ'marã ba'paqueono'ña marĩrõ ʉmʉa se'saro ba'paritisetiri mil niwã.
Be'ro Jesú masãrẽ we'eriti, ʉ̃sã yucʉsʉpʉ mʉjãsãjã, Magdala wãmetiropʉ pẽ'a wa'awʉ.
Jesure fariseo masã, tojo nicã saduceo masã Õ'acʉ̃ tutuaro me'rã weeĩ'odutimi'que ni'iɄ̃sã Magdala wãmetiropʉ ejacã, fariseo masã, tojo nicã saduceo masã Jesure ĩ'arã etawã. Na ¿diacjʉ̃ Õ'acʉ̃ o'ó'cʉta nimiti? nírã, cʉ̃rẽ Õ'acʉ̃ tutuaro me'rã weeĩ'odutiwã.
Jesú pe'e narẽ yʉ'tiwĩ:—Mujĩpũ sõ'asãjãcã, mʉsã “Añurõ cʉ̃'marõsa'a”, ni'i.
Bo'reacã ñiarĩ nʉmʉjo nicã, “Aco pejarosa'a”, ni'i. Ʉ'mʉarõ cjasere ĩ'arã, tojo bajuri nʉmʉ nirõsa'a nisere masĩ'i. Tojo nimirã, Õ'acʉ̃ a'tocatero cʉ̃ weeĩ'ose pe'ere masĩwe'e.
Mʉsã a'tocaterocjãrã ña'arã ni'i. Mʉsã weeĩ'oña nírã, mʉsã yʉ'ʉre ẽjõpeotisere ĩ'o'o. Mʉsãrẽ weeĩ'osome. A'te dia'cʉ̃rẽ weregʉti. Dʉporocjʉ̃pʉ Õ'acʉ̃ ye quetire weremʉ'tãrĩ masʉ̃ Jonárẽ wa'a'caronojõ dia'cʉ̃rẽ ĩ'ogʉ̃ti, niwĩ. Tojo níca be'ro na tiropʉ ní'cʉ apesepʉ wa'awĩ.
Jesú queose o'o'que ni'i<TS3>(Mr 8.14–21)Be'ro ʉ̃sã ape pã'rẽpʉ pẽ'a wa'awʉ. Topʉ wa'arã, pã́ ʉ̃sã ba'atjere acobojocãrã niwʉ̃.
Jesú ʉ̃sãrẽ niwĩ:—Mʉsã fariseo masã, saduceo masã na ye levadura pã́ bʉcʉacã weesere tʉ'omasĩña, niwĩ.
Cʉ̃ tojo nicã, ʉ̃sã cʉ̃ nisere tʉ'otirã, a'merĩ niwʉ̃:—Marĩ pã́rẽ miititiasʉ. Tojo weegʉ marĩrẽ tojo nisami, nimiwʉ̃.
Jesú ʉ̃sã tojo nisere masĩgʉ̃, a'tiro niwĩ:—Mʉsã pã́ marĩ ba'atjere miititiasʉ nírã, queoro wãcũwe'e. Mʉsã ẽjõpeose moobutia'a.
¿Mʉsã tʉ'omasĩweti yujupʉ? ¿Yʉ'ʉ ni'cãmocʉse pa pã́ me'rã ni'cãmocʉsetiri mil ʉmʉarẽ eca'quere wãcũweti? Peje pi'seri na ba'adʉ'aquere seeneowʉ̃.
¿Cãrʉ̃ wee'que quẽ'rãrẽ wãcũweti? Siete pa pã́ me'rã ba'paritisetiri mil masãrẽ ecawʉ. Tita quẽ'rãrẽ na ba'adʉ'a'quere peje pi'seri seeneowʉ̃.
¿De'ro weerã mʉsã tʉ'omasĩtiati? Yʉ'ʉ fariseo masã, saduceo masã ye levadurare ucũgʉ̃, pã́ mejetare nigʉ̃ weeapʉ, niwĩ.
Cʉ̃ tojo nicãpʉta, ʉ̃sãrẽ tʉ'omasĩse ejawʉ.—Marĩrẽ levadura pã́ bʉcʉacã weese mejetare ucũgʉ̃ weeapĩ; fariseo masã, saduceo masã na nisoose me'rã bu'ese pe'ere tʉ'omasĩato nígʉ̃, tojo niapĩ, niwʉ̃.
Ʉ̃sã cʉ̃rẽ yʉ'tiwʉ:—Ãpẽrã “Juã masãrẽ wãmeyeri masʉ̃ nimi”, nima. Ãpẽrã “Dʉporocjʉ̃pʉ Õ'acʉ̃ ye quetire weremʉ'tãrĩ masʉ̃ Elía nígʉ̃ nisasami”, nima. Ãpẽrã “Jeremía nimi o apĩ Õ'acʉ̃ ye quetire weremʉ'tãrĩ masʉ̃ nígʉ̃ nisasami”, nima mʉ'ʉrẽ, ni yʉ'tiwʉ cʉ̃rẽ.
Ʉ̃sã tojo nicã, niwĩ:—Mʉsã waro, ¿de'ro wãcũti yʉ'ʉre? ni sẽrĩtiña'wĩ.
Cʉ̃ tojo nicã tʉ'ogʉ, Simó Pedro cʉ̃rẽ yʉ'tiwĩ:—Mʉ'ʉ Õ'acʉ̃ bese'cʉ Cristo ʉ̃sã yoacã yucue'cʉ ni'i. Õ'acʉ̃ catinu'cũgʉ̃ macʉ̃ ni'i, niwĩ.
Jesú cʉ̃rẽ niwĩ:—Simó, Joná macʉ̃, mʉ'ʉ tojo ucũgʉ̃, diacjʉ̃ta ucũ'u. Ne ni'cʉ̃ masʉ̃ mʉ'ʉrẽ tere weretiapĩ. Yʉ'ʉ pacʉ ʉ'mʉsepʉ nigʉ̃́ mʉ'ʉrẽ tere masĩse o'oapĩ. Tojo weegʉ e'catiya.
Mʉ'ʉrẽ weregʉti. Mʉ'ʉ wãme Pedro ʉ̃tãgã nisĩ'rĩrõ wee'e. Mʉ'ʉ weronojõ ẽjõpeorãrẽ ya curuacjãrãrẽ wa'acã weegʉti. Wãtĩ cʉ̃ yarã me'rã ya curuacjãrãrẽ docaque'acã weesome.
Yʉ'ʉ mʉ'ʉrẽ ʉ'mʉsepʉ marĩ wiogʉ nirõpʉcja sawire o'ogʉti. Tojo weero a'ti nucũcãpʉre mʉ'ʉ cã'mota'acã, ʉ'mʉsepʉ quẽ'rãrẽ cã'mota'ano'rõsa'a. Mʉ'ʉ a'ti nucũcãpʉre dʉ'tecũucã, ʉ'mʉsepʉ quẽ'rãrẽ dʉ'tecũuno'rõsa'a. A'ti nucũcãpʉre “Tojota weeato” nicã, ʉ'mʉsepʉ quẽ'rãrẽ tojota wa'arosa'a, niwĩ Jesú.
Be'ro Jesú ʉ̃sãrẽ niwĩ:—Ne ãpẽrãrẽ “Cʉ̃ Õ'acʉ̃ bese'cʉ Cristo nimi”, niticã'ña, niwĩ.
Jesú cʉ̃ wẽrĩatjere were'que ni'i<TS3>(Mr 8.31–9.1; Lc 9.22–27)Tita me'rã Jesú ʉ̃sãrẽ a'tiro werenʉ'cãwĩ:—Yʉ'ʉre Jerusalẽ́pʉ wa'aro ni'i. Topʉ judío masã bʉcʉrã, pa'ia wiorã, Moisé oja'quere bu'eri masã yʉ'ʉre ʉpʉtʉ pi'eticã weerãsama. Yʉ'ʉre wẽjẽrãsama. Tojo weemicã, i'tia nʉmʉ be'ro masãgʉ̃sa'a, niwĩ ʉ̃sãrẽ.
Cʉ̃ tojo nicã tʉ'ogʉ, Pedro Jesure yoacurero wejewã'cã, a'tiro tu'ticʉ niwĩ:—Yʉ'ʉ wiogʉ, ne mʉ'ʉ tojo nise wa'aticã'to. Õ'acʉ̃ tojo wa'acã cã'mota'ato, nicʉ niwĩ.
Be'ro Jesú majãminʉ'cã, cʉ̃rẽ nicʉ niwĩ:—Wãtĩ wa'aya. Mʉ'ʉ tojo nígʉ̃, Õ'acʉ̃ yʉ'ʉre dutisere cã'mota'asĩ'rĩgʉ̃ wee'e. Õ'acʉ̃ cʉ̃ ʉasere wãcũwe'e. Masã na wãcũwʉaronojõ pe'e wãcũ'u, nicʉ niwĩ.
Be'ro Jesú ʉ̃sã ãpẽrãrẽ niwĩ:—No'o yʉ'ʉre ẽjõpeosirutugʉnojõ cʉ̃ weesĩ'rĩrõnojõ weeticã'to. Yʉ'ʉ ʉaro pe'e weeato. No'o yʉ'ʉre sirutusĩ'rĩgʉ̃, “Jesure ẽjõpeogʉ, wẽrĩbosa'a” nitigʉta sirutuato.
Yʉ'ʉre ẽjõpeose me'rã ña'arõ yʉ'rʉsĩ'rĩtigʉ, yʉ'ʉre ẽjõpeodu'ugʉnojõ pecame'epʉ bu'iri da'rebajuriono'gʉ̃sami. Apĩ wẽjẽsere uiti, yʉ'ʉre ẽjõpeonu'cũgʉ̃nojõ pe'e yʉ'ʉ me'rã catinu'cũgʉ̃sami.
Ni'cʉ̃ a'ti turi cjase nipe'tisere wapata'a, cʉ̃ ejeripõ'rã pe'ere bajuriogʉ, ¿ñe'enojõrẽ wapata'abosari? Cʉ̃ pecame'epʉ wa'agʉ, cʉ̃ ya ejeripõ'rãrẽ de'ro wee wapayewĩrõmasĩtisami.
Yʉ'ʉ Õ'acʉ̃ macʉ̃ masʉ̃ weronojõ upʉtigʉ a'tiro weegʉti. Yʉ'ʉ pacʉ asistese me'rã, cʉ̃rẽ wereco'terã me'rã a'ti turipʉre a'tigʉti tja. Yʉ'ʉ apaturi a'tigʉ, nipe'tirãrẽ de'ro na wee'quenʉcʉ̃rẽ wapayegʉti.
Diacjʉ̃ mʉsãrẽ weregʉti. Ni'cãrẽrã a'topʉ nirã́ na wẽrĩse dʉporo a'tere ĩ'arãsama. Yʉ'ʉ Õ'acʉ̃ macʉ̃ masʉ̃ weronojõ upʉtigʉ wiogʉ sãjãcã ĩ'atimirã, wẽrĩsome, niwĩ.
Jesú cʉ̃ bajuse dʉcayu'que ni'i<TS3>(Mr 9.2–13; Lc 9.28–36)Jesú “Yʉ'ʉ wiogʉ nisere ĩ'arãsa'a” níca be'ro ni'cã semana yʉ'rʉwʉ. Titare Pedro, Santiago, cʉ̃ acabiji Juãrẽ ʉ̃rʉ̃gʉ̃ ʉ'mʉacjʉpʉ miacʉ niwĩ. Na se'saro wa'acãrã niwã.
Topʉ na ĩ'orõpʉ cʉ̃ bajusere dʉcayucʉ niwĩ. Cʉ̃ diapoare mujĩpũ ʉmʉcocjʉ̃ weronojõ asistecʉ niwĩ. Cʉ̃ ye su'ti añurõ bo'reyuse wa'acaro niwʉ̃.
Tojo wa'ari cura maata Moisé, Elía dʉporocjãrãpʉ Jesú me'rã ucũcã ĩ'acãrã niwã.
Tere ĩ'agʉ̃, Pedro Jesure nicʉ niwĩ:—Yʉ'ʉ wiogʉ, marĩ a'topʉ nicã añuyʉ'rʉa'a. Mʉ'ʉ ʉacã, ʉ̃sã i'tia wi'iacã weerãti. Ni'cã wi'i mʉ'ʉ ya wi'i, ape wi'i Moisé ya wi'i, ape wi'i Elía ya wi'i weerãti, nicʉ niwĩ.
Pedro tojo ucũrĩ cura ni'cã o'mecurua asisteri curua a'ti, narẽ tuubi'acã'caro niwʉ̃. Ti curuapʉre ni'cʉ̃ ucũcã tʉ'ocãrã niwã:—Ã'rĩ yʉ'ʉ macʉ̃, yʉ'ʉ ma'igʉ̃́ nimi. Cʉ̃ me'rã pũrõ e'cati'i. Cʉ̃ ucũsere tʉ'o ẽjõpeoya, nicʉ niwĩ Õ'acʉ̃.
Tere tʉ'orã, cʉ̃ bu'erã ʉpʉtʉ ʉcʉarã, di'tapʉ mu'rĩque'acãrã niwã.
Be'ro Jesú na pʉ'to wa'a, narẽ ñe'eña'a, nicʉ niwĩ:—Wã'cãnʉ'cãña. Uiticã'ña, nicʉ niwĩ.
Be'ro na ĩ'acã, ãpẽrã ne marĩcãrã niwã. Jesú ni'cʉ̃ta nicʉ niwĩ.
Na tigʉpʉ ní'cãrã dijaticã, Jesú narẽ nicʉ niwĩ:—Mʉsã ni'cãrõacã ĩ'a'quere ne ãpẽrãrẽ wereticã'ña. Yʉ'ʉ Õ'acʉ̃ macʉ̃ masʉ̃ weronojõ upʉtigʉ wẽrĩ masã́ca be'ropʉ wereya, nicʉ niwĩ.
Cʉ̃ tojo nicã, cʉ̃ bu'erã sẽrĩtiña'cãrã niwã:—¿De'ro weerã Moisé oja'quere bu'eri masã “Masãrẽ yʉ'rʉoacjʉ a'tise dʉporo Elía a'timʉ'tãgʉ̃sami” nisari?
Jesú narẽ yʉ'ticʉ niwĩ:—Mʉsã nírõnojõta Elía a'timʉ'tãgʉ̃sami. Cʉ̃ nipe'tisere apomʉ'tãgʉ̃sami.
Yʉ'ʉ pe'e a'tiro nigʉ̃ti. Elía a'titojacʉ niwĩ. Cʉ̃rẽ masã ĩ'amasĩticãrã niwã. Na cʉ̃rẽ no'o ʉaro weesĩ'rĩsere weecãrã niwã. Cʉ̃rẽ wee'caronojõta yʉ'ʉ Õ'acʉ̃ macʉ̃ masʉ̃ weronojõ upʉtigʉ quẽ'rãrẽ pi'eticã weerãsama, nicʉ niwĩ.
Cʉ̃ tojo nicãpʉ, cʉ̃ bu'erã tʉ'omasĩcãrã niwã. “Cʉ̃ Elía a'titojacʉ niwĩ nígʉ̃, Juã masãrẽ wãmeyeri masʉ̃rẽ nigʉ̃ weesami”, nicãrã niwã.
Jesú wĩ'magʉ̃rẽ wãtĩ sãjãno'cʉre cõ'awĩrõ'que ni'i<TS3>(Mr 9.14–29; Lc 9.37–43)Be'ro na ʉ̃rʉ̃gʉ̃pʉ ní'cãrã masã wa'teropʉ dijatawã. Titare ni'cʉ̃ a'ti, Jesú tiropʉ ejaque'awĩ. Cʉ̃rẽ a'tiro niwĩ:
Cʉ̃rẽ mʉ'ʉ bu'erã tiropʉ miejamiapʉ. Na cʉ̃rẽ yʉ'rʉomasĩtiama, niwĩ.
Be'ro Jesú masãrẽ niwĩ:—Mʉsã ẽjõpeose moorã ña'arã ni'i. Yʉ'ʉ mʉsãrẽ yoacã bu'emicã, ne tʉ'omasĩwe'e yujupʉ. ¿No'ocõ'rõ yoacã mʉsã yʉ'ʉre ẽjõpeoticã wãcũtutuagʉsari? Cʉ̃ wĩ'magʉ̃rẽ yʉ'ʉ tiro miitia, niwĩ.
Topʉ miejacã, wãtĩ wĩ'magʉ̃pʉ ní'cʉre cõ'awĩrõwĩ. Cʉ̃ tojo weeri curata wĩ'magʉ̃ yʉ'rʉono'cʉpʉ tojawĩ.
Be'ro ʉ̃sã cʉ̃ bu'erã ãpẽrã tʉ'otiropʉ cʉ̃rẽ sẽrĩtiña'wʉ̃:—¿De'ro weerã ʉ̃sã wãtĩrẽ cõ'amasĩtiapari? niwʉ̃.
Jesú ʉ̃sãrẽ niwĩ:—Mʉsã yʉ'ʉre añurõ ẽjõpeotise ye bu'iri cʉ̃rẽ cõ'awĩrõmasĩtiapã. Diacjʉ̃ mʉsãrẽ weregʉti. Mʉsã mostaza capeacã weronojõ cã'rõacã ẽjõpeose cʉorã, a'tigʉ ʉ̃rʉ̃gʉ̃rẽ “Aperopʉ wa'aya”, nímasĩbosa'a. Mʉsã tojo nicã, aperopʉ wa'arosa'a. Mʉsã diacjʉ̃ta ẽjõpeocãma, nipe'tisere weeta basiorosa'a.
Ã'rĩ wãtĩ sãjãgʉ̃́nojõrẽ Õ'acʉ̃rẽ sẽrĩ, be'tise me'rã dia'cʉ̃ cõ'awĩrõta basio'o, niwĩ.
Jesú cʉ̃ wẽrĩatjere apaturi werenemo'que ni'i<TS3>(Mr 9.30–32; Lc 9.43–45)Be'ro ʉ̃sã Galileapʉ sijarã wa'awʉ. Topʉ Jesú ʉ̃sãrẽ niwĩ:—Yʉ'ʉ Õ'acʉ̃ macʉ̃ masʉ̃ weronojõ upʉtigʉre wiorãpʉre o'orãsama.
Yʉ'ʉre wẽjẽrãsama. Na tojo weemicã, i'tia nʉmʉ be'ro masãgʉ̃sa'a tja, niwĩ. Ʉ̃sã cʉ̃ “Yʉ'ʉre wẽjẽrãsama” nicã tʉ'orã, pũrõ bʉjawetiwʉ.
Õ'acʉ̃ wi'i cjase niatjere na niyeru o'o'que ni'iBe'ro Jesú, ʉ̃sã cʉ̃ bu'erã Capernau wãmetiri macãpʉ wa'awʉ. Ʉ̃sã topʉ ejari curare Õ'acʉ̃ wi'i cjase niatjere niyeru wapaseeri masã Pedro tiropʉ wa'awã. A'tiro sẽrĩtiña'cãrã niwã cʉ̃rẽ:—¿Mʉsãrẽ bu'egʉ Õ'acʉ̃ wi'i cjase niatjere niyeru wapayeweti? nicãrã niwã.
Pedro narẽ yʉ'ticʉ niwĩ:—Wapayesami, nicʉ niwĩ.Be'ro Pedro Jesú nirĩ wi'ipʉ sãjãejawĩ. Cʉ̃ Jesure sẽrĩtiña'gʉ̃ti weeri cura Jesú pe'e cʉ̃rẽ ucũwe'ocã'wĩ:—¿De'ro tʉ'oña'ti, Simó? ¿A'ti ʉmʉcocjãrã wiorã niyeru ʉarã, na acawererãrẽ sẽrĩsari, o aperocjãrãpʉre sẽrĩsarine? niwĩ.
Pedro cʉ̃rẽ yʉ'tiwĩ:—Aperocjãrãpʉre wapayedutisama, niwĩ.Jesú cʉ̃rẽ niwĩ:—To pũrĩcãrẽ na acawererãrẽ sẽrĩtisama. Tojo weero yʉ'ʉ Õ'acʉ̃ macʉ̃ niyucã, cʉ̃ ya wi'i cjase niatjere niyeru sẽrĩmasĩtisama.
Tojo nimicã, narẽ mejẽcã wãcũdutitigʉ wapayegʉti. Mʉ'ʉ ditarapʉ wẽjẽrĩ da mii, wa'i wẽjẽgʉ̃ wa'aya. Ba'amʉ'tãgʉ̃rẽ wejemorõña. Cʉ̃ ʉseropʉ niyeru cujire bocagʉsa'a. Ti cuji me'rã marĩ pʉarã yere wapayegʉ wa'aya, niwĩ Jesú.
Añurõ weeyʉ'rʉnʉ'cãgʉ̃ yere oja'que ni'i<TS3>(Mr 9.33–37; Lc 9.46–48)Õ'acʉ̃ wi'i cjase wapaseeri masãrẽ Pedro wapayegʉ wa'acaterore ʉ̃sã Jesú tiropʉ wa'a, cʉ̃rẽ niwʉ̃:—Ʉ'mʉsepʉre ¿noanojõ ʉ̃sã mʉ'ʉ besecṹú'cãrã ãpẽrã yʉ'rʉoro niyʉ'rʉnʉ'cãgʉ̃sari? niwʉ̃.
Ʉ̃sã tojo nicã tʉ'ogʉ, Jesú ni'cʉ̃ wĩ'magʉ̃rẽ pijio, ʉ̃sã tiropʉ nʉ'cõwĩ.
Ʉ̃sãrẽ niwĩ:—Mʉsãrẽ diacjʉ̃ weregʉti. Ãpẽrã yʉ'rʉoro niyʉ'rʉnʉ'cãsĩ'rĩsere du'ucã'ña. Mʉsã tere wãcũnu'cũrã, ã'rĩ weronojõ nitirã, ʉ'mʉsepʉ yʉ'ʉ wiogʉ niatjopʉ wa'asome.
A'tiro ni'i. No'o ã'rĩ wĩ'magʉ̃ weronojõ ãpẽrã yʉ'rʉoro nisere wãcũtigʉnojõ cʉ̃́ta yʉ'ʉ niatjopʉre ãpẽrã yʉ'rʉoro niyʉ'rʉnʉ'cãgʉ̃sami.
Apeye quẽ'rãrẽ weregʉti. Yʉ'ʉre ma'igʉ̃́nojõ ni'cʉ̃ ã'rĩ wĩ'magʉ̃rẽ ñe'egʉ̃ weronojõ weemi. Cʉ̃rẽ ñe'egʉ̃, yʉ'ʉreta ñe'egʉ̃ weemi, niwĩ.
Ãpẽrãrẽ ña'arõ weecã weeticã'ña nise ni'i<TS3>(Mr 9.42–48; Lc 17.1–2)Jesú apeye ʉ̃sãrẽ werenemowĩ:—No'o yʉ'ʉre ẽjõpeogʉ wĩ'magʉ̃rẽ ña'arõ weecã weegʉ́ ʉpʉtʉ bu'iri da'reno'gʉ̃sami. Ʉ̃tãgã pajicja cʉ̃ wãmʉtapʉ dʉ'teyoo, cʉ̃rẽ maa pajiri maapʉ doqueñocã, nemorõ añubosa'a. Tojo weecã, cʉ̃ maata wẽrĩa wa'a, dojorẽnemotibosami.
Masãrẽ ña'arõ weecã weese ña'abutia'a. Ña'arõ weenu'cũcã'rãsama, wéérã pe'ea. Mejõ tojo weegʉ́nojõ ʉpʉtʉ waro bu'iri da'reno'gʉ̃sami.
’A'tiro weeya. Mʉsã omocã, mʉsã dʉ'pocã me'rã ña'arõ weesĩ'rĩrã, dʉtecõ'abo'caro weronojõ ña'arõ weedu'ucã'ña. Mʉsã ni'cã omocã me'rã o ni'cã dʉ'pocã me'rã ʉ'mʉsepʉ wa'acã, nemorõ añu'u. Pʉa omocã me'rã, pʉa dʉ'pocã me'rã pecame'epʉ wa'acã pe'ere, ña'ayʉ'rʉabosa'a.
Mʉsã caperi me'rã mejãrõta ña'arõ weesĩ'rĩrã, mʉsã caperire orewee cõ'abo'caro weronojõ ña'asere ĩ'adu'ucã'ña. Mʉsã ni'cã capea me'rã ʉ'mʉsepʉ wa'acã, nemorõ añu'u. Mʉsã pecame'epʉ pʉa capea me'rã wa'acã pe'ere, ña'ayʉ'rʉabosa'a.
Oveja bajuduti'cʉ queose ni'i<TS3>(Lc 15.3–7)’Ã'rã wĩ'marãnojõrẽ tojo ĩ'acõ'aticã'ña. A'tiro ni'i. Ʉ'mʉsecjãrã Õ'acʉ̃rẽ wereco'terã ã'rã wĩ'marãrẽ co'terã́ yʉ'ʉ pacʉ ʉ'mʉsepʉ nigʉ̃́ ĩ'orõpʉ ninu'cũma.
Masã Õ'acʉ̃rẽ wãcũtirã oveja bajuduti'cãrã weronojõ nima. Yʉ'ʉ Õ'acʉ̃ macʉ̃ masʉ̃ weronojõ upʉtigʉ narẽ yʉ'rʉogʉ a'tigʉ weewʉ.
’Yʉ'ʉ weresere ¿de'ro tʉ'oña'ti? Ni'cʉ̃ cien oveja cʉogʉ́ ni'cʉ̃ bajuduticã, ãpẽrã dʉ'sarã́ noventa y nuevere opa bu'upa na ba'aropʉ cũusami. Be'ro apĩ bajuduti'cʉre a'magʉ̃ wa'asami.
Cʉ̃rẽ bocagʉ, pũrõ e'catisami. Ãpẽrã noventa y nueve bajudutiti'cãrã nemorõ cʉ̃ me'rã e'catisami.
Mejãrõta marĩ pacʉ ʉ'mʉsepʉ nigʉ̃́ ne ni'cʉ̃ ã'rã wĩ'marãnojõrẽ pecame'epʉ wa'acã ʉatimi, niwĩ Jesú.
Marĩ acawererã marĩrẽ ña'arõ weecã a'tiro weeroʉa'a nise ni'iJesú werenemowĩ:—Mʉ'ʉ acaweregʉ mʉ'ʉrẽ ña'arõ weecã, mʉ'ʉ se'saro cʉ̃ tiropʉ weregʉ wa'aya. Cʉ̃ ña'arõ wee'quere masĩcã weeya. Cʉ̃ “Yʉ'ʉ ña'arõ weeapʉ” ni tʉ'oña'cã, mʉsã apaturi a'merĩ ucũ, e'catirãsa'a tja.
Cʉ̃ yʉ'titicãma, ni'cʉ̃ o pʉarãrẽ pijio, cʉ̃ tiropʉ wa'aya. Na tʉ'oropʉ wereya cʉ̃ mʉ'ʉrẽ ña'arõ wee'quere. Tojo weero Õ'acʉ̃ ye queti ojaca pũrĩ ní'caronojõta pʉarã o i'tiarã tʉ'oropʉ “Diacjʉ̃ta ni'i”, ni masĩno'rõsa'a.
Na quẽ'rãrẽ yʉ'titicã, nipe'tirã yʉ'ʉre ẽjõpeorã na nerẽrõpʉ wereya. Na quẽ'rãrẽ yʉ'titicã, yʉ'ʉre ẽjõpeotigʉ o wiorãrẽ niyeru wapaseebosari masʉ̃rẽ weronojõ tʉ'oña'ña.
Jesú ninemowĩ:—Apeyere weregʉti. Pʉarã “Marĩ a'tenojõrẽ Õ'acʉ̃rẽ sẽrĩrã” nicã, yʉ'ʉ pacʉ ʉ'mʉsepʉ nigʉ̃́ mʉsã sẽrĩrõnojõta weegʉsami.
No'o pʉarã o i'tiarã yʉ'ʉre ẽjõpeorã nerẽcã, yʉ'ʉ na wa'teropʉ nigʉ̃ti, niwĩ.
Ãpẽrã ña'arõ weecã acobojose cjase ni'i<TS3>(Lc 17.3)Tojo nicã tʉ'ogʉ, Pedro Jesú tiro wa'a, sẽrĩtiña'wĩ:—Wiogʉ, yʉ'ʉ acaweregʉ yʉ'ʉre ña'arõ weecã, ¿dicʉsetiri cʉ̃rẽ acobojogʉsari? ¿Sietetiripʉta cʉ̃ ña'arõ weesere acobojosari? niwĩ.
Jesú cʉ̃rẽ yʉ'tiwĩ:—“Ticʉsetiri acobojoya”, niwe'e. Tojo nírõnojõ o'ogʉ, “Na ña'arõ weesetisetirinʉcʉ̃ acobojoya”, nigʉ̃ti.
’Tojo weegʉ mʉsãrẽ yʉ'ʉ pacʉ cʉ̃ acobojose cjasere weregʉti. Cʉ̃ ni'cã di'ta wiogʉ weronojõ nimi. Ti di'ta wiogʉ cʉ̃rẽ da'raco'terã na wapamoosere apogʉtigʉ pijiosami.
Cʉ̃ narẽ wapaseenʉ'cãrĩ cura ni'cʉ̃ pajiro waro wapamoogʉ̃rẽ miiwã'cãsama.
Cʉ̃ de'ro wee wapayeta basioticã ĩ'agʉ̃, wiogʉ cʉ̃rẽ, cʉ̃ nʉmorẽ, cʉ̃ põ'rãrẽ, nipe'tise cʉ̃ cʉosere ãpẽrãpʉre duaturiadutisami. Cʉ̃ wapamoosere wapayedʉodutigʉ tojo weesami.
Tere ĩ'agʉ̃, da'raco'tegʉ wiogʉ tiro ejaque'a, nisami: “Wiogʉ, yʉ'ʉre pajaña'cureya. Yʉ'ʉ wapayepe'ocʉ̃ti”, nisami.
Cʉ̃ tojo nicã tʉ'ogʉ, a'tiro weesami. Cʉ̃rẽ pajaña'gʉ̃, cʉ̃ wapamoo'quere cõ'a, cʉ̃rẽ du'ucã'sami.
Tojo wééca be'roacã wa'a, apĩ cʉ̃ me'rãcjʉ̃ da'raco'tegʉre bocaejasami. Cʉ̃ pe'e cʉ̃rẽ cã'rõacã wapamoosami. Be'ro cʉ̃rẽ wapayedutigʉ ʉpʉtʉ wãmʉtapʉ ñe'esami. “Mʉ'ʉ wapamoosere wapayebaque'oya”, nisami.
’Cʉ̃ tojo nicã tʉ'ogʉ, cʉ̃ wee'caro weronojõ cʉ̃ dʉporo ejaque'a, nisami: “Yʉ'ʉre pajaña'cureya. Mʉ'ʉrẽ wapayepe'ocʉ̃ti”, nisami.
Apĩ pe'e ne ʉatisami. Maata cʉ̃rẽ bu'iri da'reri wi'ipʉ miaa, sõrõdutisami. “Cʉ̃ wapayepe'ocã'pʉ, du'uwĩrõña”, nisami.
Be'ro ãpẽrã da'raco'terã cʉ̃ tojo weesere ĩ'arã, ne tʉ'satisama. Tojo weerã na wiogʉpʉre tere werepe'ocã'sama.
Tere tʉ'ogʉ, wiogʉ cʉ̃rẽ pijidutio'osami. Cʉ̃rẽ nisami: “Da'raco'tegʉ queoro weetigʉ ni'i. Mʉ'ʉ yʉ'ʉre sẽrĩcã, nipe'tise mʉ'ʉ wapamoo'que pacare acobojope'ocã'pʉ.
Mʉ'ʉ quẽ'rã yʉ'ʉ mʉ'ʉrẽ pajaña'caronojõ mʉ'ʉ me'rãcjʉ̃rẽ pajaña'boapã”, nisami.
Wiogʉ ʉpʉtʉ waro uagʉ, cʉ̃rẽ pũrõ bu'iri da'resami. Bu'iri da'reri wi'ipʉ cʉ̃rẽ pi'eticã weedutisami. Tée nipe'tise cʉ̃ wapamoosere wapayepe'otigʉ, topʉ ninu'cũgʉ̃sami, ni werewĩ Jesú.
Be'ro Jesú tere weréca be'ro niwĩ:—Yʉ'ʉ pacʉ ʉ'mʉsepʉ nigʉ̃́ mʉsã acawererãrẽ diacjʉ̃ acobojoticã, tojota weegʉsami mʉsãrẽ, niwĩ.
Nʉmotirã, marãpʉtirã a'merĩ cõ'aticã'ña nise ni'i<TS3>(Mr 10.1–12; Lc 16.18)Jesú ãpẽrãrẽ a'merĩ acobojosere ucṹca be'ro ʉ̃sã a'tiro weewʉ. Galilea di'tapʉ ní'cãrã ʉ̃sã Judea di'tapʉ Jordã́ wãmetiri maa mujĩpũ mʉjãtiro ape pã'rẽpʉ pẽ'awʉ̃.
Topʉ wa'acã, pãjãrã masã Jesure sirutuwã. Narẽ dutitirãrẽ yʉ'rʉowĩ.
Narẽ yʉ'rʉocã ĩ'arã, fariseo masã Jesure bu'iri bocasĩ'rĩrã, cʉ̃ tiro wa'a, sẽrĩtiña'wã:—¿Ni'cʉ̃ no'o mejõ niseacã me'rã cʉ̃ nʉmorẽ cõ'amasĩsari? ¿Marĩrẽ dutise tojo niti? niwã.
Jesú narẽ yʉ'tiwĩ:—¿Mʉsã Õ'acʉ̃ ye queti ojaca pũrĩrẽ bu'emirã, masĩweti? Õ'acʉ̃ nipe'tise cʉ̃ ne waro weenʉ'cãcateropʉ ʉmʉ, numio weecʉ niwĩ.
Tu'ajanʉ'cõ, a'tiro nicʉ niwĩ: “Tojo weegʉ ʉmʉ cʉ̃ pacʉre, cʉ̃ pacore wija, cʉ̃ nʉmo me'rã nigʉ̃sami. Na pʉarã ni'cã upʉ weronojõ nirãsama”, nicʉ niwĩ Õ'acʉ̃.
Tojo weerã na pʉarã nitima. Ni'cã upʉta nima. Tojo weerã Õ'acʉ̃ a'mesʉ'o'cãrãrẽ masã dʉcawaaticã'rõʉa'a, niwĩ Jesú.
Cʉ̃ tojo nicã tʉ'orã, fariseo masã sẽrĩtiña'wã tja:—To pũrĩcãrẽ ¿de'ro weegʉ Moisé a'tiro nipari? “Ni'cʉ̃ cʉ̃ nʉmorẽ cõ'agʉ̃, ‘A'te ye bu'iri mʉ'ʉrẽ cõ'a'a’ nirĩ pũrĩrẽ ojao'oroʉa'a”, ni ojacʉ niwĩ, niwã.
Jesú narẽ niwĩ:—Mʉsã ñecʉ̃sʉmʉa ejeripõ'rã bʉtise ye bu'iri Moisé na nʉmosãnumiarẽ cõ'acã, cã'mota'aticʉ niwĩ. Tojo nimicã, Õ'acʉ̃ ne waropʉta “A'merĩ cõ'aña”, niticʉ niwĩ.
Yʉ'ʉ cʉ̃ nʉmorẽ cõ'agʉ̃rẽ a'tiro nigʉ̃ti. Co apĩ me'rã ña'arõ weetimicã, cõ'agʉ̃́nojõ apegore nʉmotigʉ, cʉ̃ nʉmo nitigo me'rã a'metãrãgʉ̃ weronojõ tojasami. No'o marãpʉ cõ'ano'core nʉorẽgʉ̃nojõ quẽ'rã mejãrõta tja cʉ̃ nʉmo nitigore a'metãrãgʉ̃ weronojõ nisami. Õ'acʉ̃ core “Nimʉ'tã'cʉ nʉmo nimo yujupʉ”, ni ĩ'asami. Na tojo wéérã, Õ'acʉ̃ cʉ̃ dutisere yʉ'rʉnʉ'cãrã weema, niwĩ.
Cʉ̃ tojo nicã tʉ'orã, ʉ̃sã cʉ̃ bu'erã niwʉ̃:—Tojo nicã pũrĩcãrẽ marĩ nʉmotiticã, nemorõ añusa'a, niwʉ̃.
Jesú ʉ̃sãrẽ niwĩ:—Nipe'tirã nʉmo marĩrã nímasĩtisama. Õ'acʉ̃ nʉmo marĩrã nímasĩato ní'cãrã dia'cʉ̃ nímasĩsama.
Ãpẽrã a'te ye bu'iri nʉmotitisama. Ãpẽrãrẽ dojoriwi'ia bajua'que bu'iri nʉmotita basiotisa'a. Ãpẽrãrẽ nʉmotidutitirã na upʉ cjasere yejecõ'ano'cãrã nisama. Tojo weerã na nʉmotimasĩtisama. Ãpẽrã Õ'acʉ̃ ye cjase dia'cʉ̃rẽ weesĩ'rĩrã nʉmotitisama. “Tojo nʉmo marĩgʉ̃ nigʉ̃ti” nigʉ̃́nojõ nʉmo marĩgʉ̃ tojato, niwĩ.
Ʉ̃sã tojo nicã, Jesú ʉ̃sãrẽ niwĩ:—Wĩ'marãrẽ yʉ'ʉ tiro a'ticã du'uo'oya. Narẽ cã'mota'aticã'ña. Wĩ'marã marĩnojõrẽ añurõ ẽjõpeoma. Ãpẽrã quẽ'rã wĩ'marã weronojõ yʉ'ʉre ẽjõpeorã yʉ'ʉ pacʉ wiogʉ nirõpʉ wa'arãsama, niwĩ.
Be'ro wĩ'marãrẽ ñapeo, sẽrĩbosawĩ. Tu'ajanʉ'cõ, ʉ̃sã apesepʉ wa'a wa'awʉ.
Ma'mʉ peje cʉogʉ́ Jesú me'rã ucũ'que ni'i<TS3>(Mr 10.17–31; Lc 18.18–30)Be'ro ni'cʉ̃ ma'mʉ Jesure ĩ'agʉ̃ ejawĩ. Cʉ̃rẽ sẽrĩtiña'wĩ:—Mʉ'ʉ masãrẽ bu'egʉ añugʉ̃ ni'i. Yʉ'ʉ catinu'cũacjʉ ¿ñe'enojõ añusere weegʉsari? niwĩ.
Jesú cʉ̃rẽ yʉ'tiwĩ:—¿De'ro weegʉ yʉ'ʉre añuse cjasere sẽrĩtiña'ti? Ni'cʉ̃ta añugʉ̃ nimi. Cʉ̃ Õ'acʉ̃ nimi. Mʉ'ʉ catinu'cũsĩ'rĩgʉ̃, Õ'acʉ̃ dutise cũu'quere weeya, niwĩ.
Ma'mʉ yʉ'tiwĩ:—¿Disenojõrẽ weegʉsari?Jesú cʉ̃rẽ niwĩ:—Masãrẽ wẽjẽcõ'aticã'ña. Apĩ nʉmorẽ a'metãrãticã'ña. Yajaticã'ña. Ãpẽrã ye cjasere nisooticã'ña.
Mʉ'ʉ pacʉre, mʉ'ʉ pacore ẽjõpeoya. Mʉ'ʉ basu ma'irõnojõta ãpẽrãrẽ ma'iña, niwĩ.
Ma'mʉ Jesure yʉ'tiwĩ:—Yʉ'ʉ wĩ'magʉ̃pʉta a'tere queoro weemʉjãtiwʉ. ¿Ñe'enojõ apeyenojõ yʉ'ʉ weenemogʉ̃sari? niwĩ.
Jesú cʉ̃rẽ niwĩ:—Mʉ'ʉ Õ'acʉ̃ dutisere weepe'osĩ'rĩgʉ̃, nipe'tise mʉ'ʉ cʉosere duape'ocjʉ̃ wa'aya. Duatoja, te dua'que wapare pajasecʉorãrẽ o'oya. Mʉ'ʉ tojo weegʉ ʉ'mʉsepʉ peje añuse cʉogʉsa'a. Tojo weetojanʉ'cõ, yʉ'ʉre sirutugʉ a'tia, niwĩ.
Cʉ̃ tojo nicã tʉ'ogʉ, ma'mʉ peje cʉogʉ́ nitjĩagʉ̃ tere ma'iyʉ'rʉgʉ, bʉjawetise me'rã dajatojaawĩ.
Cʉ̃ wa'áca be'ro Jesú ʉ̃sãrẽ niwĩ:—Diacjʉ̃ mʉsãrẽ weregʉti. Peje cʉogʉ́ Õ'acʉ̃ wiogʉ nirõpʉ ʉ'mʉsepʉ wa'acã, diasa ni'i.
Apaturi mʉsãrẽ nigʉ̃ti tja. Cameyo wãmetigʉjo awiga yuta da pĩ'osõrõrĩpepʉ sãjãyʉ'rʉtẽrĩcã, diasa ni'i. Yʉ'ʉ pacʉ wiogʉ nirõpʉ peje cʉogʉ́ wa'acã pe'ema, totá nemorõ diasa ni'i, niwĩ.
Cʉ̃ tojo nicã tʉ'orã, ʉ̃sã tʉ'omarĩa wa'awʉ. Ʉ̃sã a'merĩ sẽrĩtiña'wʉ̃:—To pũrĩcãrẽ ¿noanojõ pe'e Õ'acʉ̃ tiropʉ wa'amasĩrãsari? niwʉ̃.
Jesú ʉ̃sãrẽ ĩ'agʉ̃ta ĩ'a, niwĩ:—Masã na basu weetutuase me'rã yʉ'rʉmasĩtisama. Õ'acʉ̃ pũrĩcãrẽ basio'o. Cʉ̃́ma ne apeyenojõ weeta basiotise marĩ'i, niwĩ.
Cʉ̃ tojo nicã tʉ'ogʉ, Pedro niwĩ:—Wiogʉ, ʉ̃sã pe'e mʉ'ʉrẽ siruturã, nipe'tise ʉ̃sã cʉomi'quere du'ucũupe'ocã'wʉ̃. Ʉ̃sã tojo wee'que wapare ¿Õ'acʉ̃ ñe'enojõrẽ o'ogʉsari? niwĩ.
Jesú ʉ̃sãrẽ niwĩ tja:—Diacjʉ̃ mʉsãrẽ nigʉ̃ti. Õ'acʉ̃ a'ti turire ne waropʉ wee'caro weronojõ apaturi weecã, yʉ'ʉ Õ'acʉ̃ macʉ̃ wiogʉ sãjãgʉ̃́sa'a. Tojo yʉ'ʉ weecã, mʉsã quẽ'rã yʉ'ʉre dutitamurãsa'a. Tojo nicã mʉsã yʉ'ʉre ẽjõpeorã doce cururi Israe cururicjãrãrẽ dutirãsa'a.
Ãpẽrã nipe'tirã yʉ'ʉre ẽjõpeose bu'iri na ye wi'serire, na acawererãrẽ, na pacʉsʉmʉarẽ, na põ'rãrẽ, na ye di'tare du'ucũuwã'cãrã quẽ'rãrẽ a'tiro wa'arosa'a. Peje waro na cõ'awã'cã'que nemorõ ñe'enemorãsama. Tojo nicã Õ'acʉ̃ me'rã catinu'cũrãsama.
Tojo nimicã, pãjãrã ni'cãrõacãrẽ wiorã weronojõ nirã́ be'ropʉre mejõ nirã́ nirãsama. Pãjãrã ni'cãrõacãrẽ mejõ nirã́ pe'e quẽ'rã be'ropʉre wiorã weronojõ nirãsama, niwĩ.
Jesú ʉ'se wese da'rari masã me'rã queose o'o'que ni'iJesú be'ropʉ cʉ̃ o'oatjere queose me'rã werenemowĩ:—Ʉ'mʉsepʉ yʉ'ʉre ẽjõpeorãrẽ o'oatje a'tiro weronojõ ni'i. Ni'cʉ̃ ʉ'se wese cʉose weronojõ ni'i. Cʉ̃ ñamiacãcure ʉ'se wi'reajãrẽ a'masami.
Narẽ bocagʉ, “Ni'cã nʉmʉ wapayewʉaronojõ mʉsãrẽ wapayegʉti”, nisami. Na yʉ'tíca be'ro narẽ cʉ̃ ya wesepʉ da'radutigʉ o'ócã'sami.
Be'ro nueve nicã ãpẽrã da'rajãrẽ a'manemogʉ̃ wa'asami. Topʉ macã decopʉ da'rase moorã dujirãrẽ bocaejasami.
Bocaeja, narẽ nisami: “Mʉsã quẽ'rã ya wese ʉ'se wesepʉ da'rarã wa'aya. Mʉsãrẽ queoro wapayegʉti”, nisami. Cʉ̃ tojo nicã tʉ'orã, na “Jaʉ” ni, na quẽ'rã da'rarã wa'asama.
Be'ro dajaritero nicã, tojo nicã ñamica'a tres nicã mejãrõta a'magʉ̃ wa'a, narẽ o'ósami tja.
Be'ro tja cinco nicã macã decopʉ wa'asami. Topʉ ãpẽrã da'rase moorã nibajaque'atirãrẽ bocaejasami. Bocaejagʉ, nisami: “¿De'ro weerã mʉsã da'rase moorã ni'cãrĩ dujina'ĩati?” nisami.
Na yʉ'tisama: “Ãpẽrã ʉ̃sãrẽ ‘Da'rarã wa'aya’, nitiama. Tojo weerã da'rawe'e”, nisama. Tojo nicã tʉ'ogʉ, wese wiogʉ narẽ nisami: “Mʉsã quẽ'rã ya wesepʉ da'rarã wa'aya. Queoro wapayegʉti”, nisami. Tojo weerã na quẽ'rã da'rarã wa'asama.
’Ñamipʉ ti wese wiogʉ sʉ'ori da'ragʉre pijio, nisami: “Da'rarãrẽ pijíne, wapayeya. Be'ropʉ eja'cãrãrẽ wapayemʉ'tãña. Be'ro ñamiacãcure da'ranʉ'cã'cãrãrẽ wapayetu'ajanʉ'cõña”, nisami.
Tojo weegʉ a'tiro weesami. Cinco nicãpʉ wesepʉ da'ranʉ'cã'cãrãrẽ pijiomʉ'tãsami. Ni'cã nʉmʉ da'rase wapa wapayewʉaronojõ narẽ wapayesami.
Be'ro bo'reacã da'ranʉ'cã'cãrã “Ʉ̃sã na nemorõ wapata'arãsa'a”, nimisama. Tojo nimicã, na wãcũ'caronojõ wa'atisa'a. Na quẽ'rã mejãrõta wapata'asama.
Tojo weerã ti wese wiogʉ me'rã tʉ'satirã, a'tiro nisama:
“Ã'rã be'ropʉ da'rarã eja'cãrã yoaticã ni'cã horata da'rama. Ʉ̃sã pũrĩcã yoacã asise poo, da'rana'itõ'oapʉ. Tojo weemicã, ʉ̃sãrẽ wapaye'caronojõta na quẽ'rãrẽ wapayeapʉ”, nisama.
Tojo weegʉ mʉ'ʉ wapata'a'quere ñe'e, tojaa wa'aya. Yʉ'ʉ ã'rĩ be'ropʉ da'ragʉ a'ti'cʉre mʉ'ʉrẽ wapaye'caronojõ wapayegʉti.
Yé niyeru niapʉ. Tojo weegʉ yʉ'ʉ ʉaronojõ wapayemasĩ'i. ¿Yʉ'ʉ masãrẽ pajaña'cã ʉogʉ weeti?” nisami.
’A'tiro ni'i. Yarã sãjãmʉ'tã'cãrã, na be'ro ẽjõpeo'cãrã quẽ'rãrẽ mejãrõta Õ'acʉ̃ añusere o'ogʉsami. Tojo weerã nimʉ'tã'cãrã “Ʉ̃sãrẽ o'onemogʉ̃sami”, nímasĩsome, niwĩ.
Jesú cʉ̃ wẽrĩatjere apaturi werenemo'que ni'i<TS3>(Mr 10.32–34; Lc 18.31–34)Be'ro ʉ̃sã Jesú me'rã Jerusalẽ́ wa'ari ma'apʉ wa'awʉ. Ʉ̃sãrẽ, cʉ̃ bu'erã docere mejẽcã pijiawĩ. Ʉ̃sãrẽ niwĩ:
—Mʉsã ĩ'a'a. Marĩ Jerusalẽ́pʉ wa'arã wee'e. Topʉ yʉ'ʉ Õ'acʉ̃ macʉ̃ masʉ̃ weronojõ upʉtigʉre a'tiro weerãsama. Pa'ia wiorãpʉre, tojo nicã Moisé oja'quere bu'eri masãpʉre o'orãsama. Na yʉ'ʉre wẽjẽdutirãsama.
Náta tja ape di'tacjãrã judío masã nitirã wiorãpʉre wiaturiarãsama. Yʉ'ʉre bujicã'a, tãrã, curusapʉ wẽjẽdutirãsama. Na tojo weemicã, yʉ'ʉ i'tia nʉmʉ be'ro masãgʉ̃sa'a, niwĩ Jesú.
Santiago, Juã paco Jesú me'rã ucũ'que ni'i<TS3>(Mr 10.35–45)Zebedeo nʉmo co põ'rã Santiago, Juã me'rã Jesú tiropʉ ejawõ. Jesure apeyenojõ sẽrĩgõ, cʉ̃ pʉ'topʉ ejaque'awõ.
Jesú core niwĩ:—¿Ñe'enojõrẽ yʉ'ʉ weecã ʉasari? niwĩ.Cʉ̃rẽ yʉ'tiwõ:—Mʉ'ʉ wiogʉ sãjãgʉ̃, ã'rã yʉ'ʉ põ'rã pʉarãrẽ mʉ'ʉrẽ dutitamudutigʉ sõrõapa. Ni'cʉ̃ mʉ'ʉ diacjʉ̃ pe'e, apĩ cũpe pe'e dʉpoapa, niwõ.
Co tojo nicã tʉ'ogʉ, Jesú co põ'rãrẽ niwĩ:—Mʉsã yʉ'ʉre sẽrĩsere tʉ'omasĩwe'e. Yʉ'ʉ ʉpʉtʉ pi'eti, wẽrĩgʉ̃sa'a. ¿Mʉsã quẽ'rã yʉ'ʉ weronojõ pi'etimasĩti? niwĩ. Na yʉ'tiwã:—Ʉ̃ʉ. Pi'etimasĩ'i.
Na tojo nicã, Jesú narẽ niwĩ:—Diacjʉ̃ta ni'i. Mʉsã quẽ'rã pi'etirãsa'a. Tojo weemicã, diacjʉ̃ pe'e, cũpe pe'e mʉsãrẽ dʉpomasĩtisa'a. A'te yʉ'ʉ weese niwe'e. Yʉ'ʉ pacʉ beseyu'cãrã pe'e topʉre dujirãsama, niwĩ.
Ʉ̃sã pʉamocʉrã na tojo sẽrĩcã tʉ'orã, na me'rã ua wa'awʉ.
Tojo weecã ĩ'agʉ̃, Jesú ʉ̃sãrẽ pijio, niwĩ:—Mʉsã masĩsa'a. A'ti nucũcãrẽ dutirã́ ti di'tare miwapa wa'asama. Na docacjãrã quẽ'rã mejãrõta dutipesama.
Mʉsã pũrĩcã na weronojõ weesome. Tojo weronojõ o'orã, mʉsã wa'teropʉ wiorã nisĩ'rĩrã, ãpẽrãrẽ da'raco'terã weronojõ niña.
No'o ãpẽrã nemorõ nisĩ'rĩgʉ̃nojõ ãpẽrãrẽ da'raco'teri masʉ̃ weronojõ niña.
Yʉ'ʉ Õ'acʉ̃ macʉ̃ weronojõ weeya. Yʉ'ʉre ãpẽrã weetamuato nígʉ̃ mejeta a'tiwʉ. Yʉ'ʉ pe'e narẽ weetamugʉ̃ a'tiwʉ. Tojo nicã ña'arõ wee'que wapare pãjãrãrẽ wẽrĩbosa, wapayewĩrõgʉ̃ a'tiwʉ, niwĩ.
Jesú pʉarã caperi bajutirãrẽ yʉ'rʉo'que ni'i<TS3>(Mr 10.46–52; Lc 18.35–43)Be'ro ʉ̃sã Jericó wãmetiri macãpʉre wijawã'cãwʉ̃. Titare pãjãrã masã Jesure sirutuwã.
Ʉ̃sã wa'aro ti ma'a sumuto pʉarã caperi bajuno'tirã dujiwã. Jesú yʉ'rʉasere tʉ'oña'rã, caricũwã:—Wiogʉ, Davi pãrãmi nituriagʉ, ʉ̃sãrẽ pajaña'ña, niwã.
Masã pe'e narẽ “Caricũticã'ña”, nimiwã. Tojo nicãta, na pe'e nemorõ caricũnemowã:—Wiogʉ, Davi pãrãmi nituriagʉ, ʉ̃sãrẽ pajaña'ña, niwã.
Na tojo nicã tʉ'ogʉ, Jesú tojanʉ'cã, narẽ pijio sẽrĩtiña'wĩ:—¿De'ro yʉ'ʉ weecã ʉasari? niwĩ.
Na cʉ̃rẽ yʉ'tiwã:—Ʉ̃sãrẽ caperi bajucã weeya, niwã.
Tojo nisere tʉ'ogʉ, Jesú narẽ pajaña'gʉ̃, na caperire ñapeowĩ. Cʉ̃ tojo weeri cura na pʉarãpʉta caperi ĩ'awã. Be'ro na quẽ'rã Jesure sirutuwã'cãwã.
Jesú Jerusalẽ́ wãmetiri macãpʉ sãjã'que ni'i<TS3>(Mr 11.1–11; Lc 19.28–40; Jn 12.12–19)Ʉ̃sã Jerusalẽ́pʉ ejase dʉporo Betfagé ʉ̃rʉ̃gʉ̃ Olivo wãmeticjʉ bu'aropʉ ejawʉ. Topʉ eja, Jesú pʉarã ʉ̃sã me'rãcjãrãrẽ ti macãpʉ o'ówĩ.
Narẽ niwĩ:—Si macã marĩ põtẽorõ nirĩ macãpʉ wa'arãsa'a. Topʉ ni'cõ burra dʉ'tenʉ'cõ'core co macʉ̃ me'rã bocaejarãsa'a. Narẽ pãa, miitia.
No'o ni'cʉ̃ mʉsãrẽ mejẽcã nicã, a'tiro niña: “Marĩ wiogʉ ʉami. Maata wiano'rõsa'a tja”, niña, niwĩ.
Dʉporocjʉ̃ Õ'acʉ̃ ye queti weremʉ'tãrĩ masʉ̃ cʉ̃ oja'caronojõta tojo wa'awʉ. Cʉ̃ Õ'acʉ̃ ucũ'quere a'tiro ojacʉ niwĩ:
Jerusalẽ́cjãrãrẽ a'tiro niña:“Ĩ'aña. Mʉsã wiogʉ mʉsã tiropʉ a'timi. Mejõ nigʉ̃́ weronojõ burra macʉ̃ wĩ'magʉ̃ bu'ipʉ pesawã'cãtimi”, ni ojacʉ niwĩ.
Be'ro Jesú cʉ̃ o'ó'cãrã ti macãpʉ wa'a, cʉ̃ weeduti'caronojõta weecãrã niwã.
Burrore cʉ̃ paco me'rã miiticãrã niwã. Be'ro ʉ̃sã ye su'ti bu'icjasere na bu'ipʉ pũutãpeowʉ. Tu'ajanʉ'cõ, Jesú wĩ'magʉ̃ bu'ipʉ mʉjãpejawĩ.
Topʉre pãjãrã masã niwã. Na ẽjõpeosere ĩ'orã, na ye su'ti bu'icjasere Jesú yʉ'rʉaropʉ sẽócũuwã. Ãpẽrã ma'a sumuto pũrĩ nise querire dʉtecũuwã.
Be'ro Jesú Jerusalẽ́pʉ sãjãcã, topʉ nirã́ ʉcʉape'tia wa'awã. Pãjãrã sẽrĩtiña'wã:—¿Noa niti cʉ̃? niwã.
Narẽ Jesú me'rã wa'arã yʉ'tiwã:—Cʉ̃ Jesú Õ'acʉ̃ ye queti weremʉ'tãrĩ masʉ̃ Nazare macã Galilea di'tacjʉ̃ nimi, niwã.
Jesú Õ'acʉ̃ wi'ipʉ duarãrẽ cõ'awĩrõ'que ni'i<TS3>(Mr 11.15–19; Lc 19.45–48; Jn 2.13–22)Be'ro Jesú Õ'acʉ̃ wi'ipʉ sãjãwĩ. Topʉre wa'icʉrã na Õ'acʉ̃rẽ ʉ̃jʉ̃amorõpeoajã niwã. Nipe'tirã ti wi'i po'peapʉ narẽ duurãrẽ, duarã́ quẽ'rãrẽ ĩ'agʉ̃, cõ'awĩrõpe'ocã'wĩ. Na niyeru dʉcayuri mesare, bujare na dua dujise quẽ'rãrẽ tuuquecũupe'ocã'wĩ. Na queoro weetise bu'iri tojo weewĩ.
Be'ro narẽ niwĩ:—Õ'acʉ̃ ye queti ojaca pũrĩpʉ a'tiro ojano'wʉ̃: “Ya wi'i ‘Ñubueri wi'i ni'i’, nino'ca wi'i ni'i.” Mʉsã pe'e queoro weetiapã. Yajarã ya wi'ire weronojõ tojacã wee'e, ni tu'tiwĩ narẽ.
Ti wi'ipʉre caperi bajuno'tirã, sijamasĩtirã cʉ̃ tiropʉ a'tiwã. Na tojo weecã ĩ'agʉ̃, narẽ yʉ'rʉowĩ.
Pa'ia wiorã, Moisé oja'quere bu'eri masã pe'e cʉ̃ añuse weeĩ'ocã ĩ'arã, tʉ'satiwã. Wĩ'marã ti wi'i po'peapʉ nirã́ a'tiro caricũwã:—Dʉporocjʉ̃pʉ wiogʉ ní'cʉ Davi pãrãmirẽ e'catise o'orã, niwã. Tere tʉ'orã, pa'ia wiorã quẽ'rã ua wa'awã.
Tojo weerã Jesure a'tiro sẽrĩtiña'wã:—¿Sõjã wĩ'marã na nisere tʉ'oti?Jesú, “Tʉ'o'o. Mʉsã Õ'acʉ̃ ye queti ojaca pũrĩpʉ ní'quere bu'epã. A'tiro ni'i:Õ'acʉ̃, mʉ'ʉ wĩ'marã, tojo nicã mi'rĩrãrẽ a'tiro weecã weeapʉ. Mʉ'ʉrẽ e'catise o'orã, queoro basapeome'rĩcã weeapʉ, ni'i”, niwĩ.
Tojo níca be'ro pa'ia wiorãrẽ, Moisé oja'quere bu'eri masãrẽ cõ'awã'cã, Betaniapʉ wa'a wa'awĩ. Topʉ ʉ̃sã cãrĩwʉ̃.
Jesú higuera wãmeticjʉ dʉca marĩcjʉre ñaidijacã wee'que ni'i<TS3>(Mr 11.12–14, 20–26)Ape nʉmʉ bo'reacã Jesú Jerusalẽ́pʉ majãmitojagʉ, ʉjaboayʉ'rʉa wa'awĩ.
Tojo weegʉ ma'a sumutopʉ nicjʉ higuera wãmeticjʉre ĩ'agʉ̃, tigʉ tiro wa'a, tigʉ dʉcare ĩ'ama'gʉ̃ wa'awĩ. Ne dʉca marĩcaro niwʉ̃. Pũrĩ peje dia'cʉ̃ niwʉ̃. Tojo dʉca marĩcã ĩ'agʉ̃, Jesú tigʉre niwĩ:—Ne apaturi dʉcatinemosome, niwĩ. Cʉ̃ tojo níca be'ro maata ñaidija wa'awʉ.
Tojo wa'acã, ʉ̃sã cʉ̃ bu'erã ĩ'amarĩarã, cʉ̃rẽ sẽrĩtiña'wʉ̃:—¿De'ro weero tigʉ maata ñaidijati? niwʉ̃.
Jesú ʉ̃sãrẽ yʉ'tiwĩ:—Diacjʉ̃ mʉsãrẽ weregʉti. Mʉsã ẽjõpeose cʉorã, diacjʉ̃ta yʉ'tigʉsami nírã, yʉ'ʉ tigʉre ñaicã wee'caro weronojõ weemasĩrãsa'a. A'te yʉ'ʉ tigʉ ñaicã wee'caro yʉ'rʉoro weemasĩrãsa'a. A'tigʉ ʉ̃rʉ̃gʉ̃rẽ apero dia pajiri maapʉ wa'acã weemasĩrãsa'a.
Mʉsã ẽjõpeose cʉorã, nipe'tise mʉsã ñubue sẽrĩsere bocarãsa'a, niwĩ.
Jesure “¿Noa dutiro me'rã tojo weeti?” ní'que ni'i<TS3>(Mr 11.27–33; Lc 20.1–8)Be'ro Jesú Õ'acʉ̃ wi'ipʉ sãjãwĩ. Cʉ̃ ti wi'ipʉ bu'eri cura pa'ia wiorã, ãpẽrã judío masã bʉcʉrã cʉ̃ tiropʉ a'tiwã. Cʉ̃rẽ bu'iri bocasĩ'rĩrã, sẽrĩtiña'wã:—¿De'ronojõ dutise me'rã mʉ'ʉ weesere tojo weeti? ¿Noa mʉ'ʉrẽ tojo weedutigʉ dutise o'oati? niwã.
Jesú narẽ yʉ'tiwĩ:—Yʉ'ʉ quẽ'rã mʉsãrẽ sẽrĩtiña'megʉ̃ti. Mʉsã yʉ'ticã, yʉ'ʉ quẽ'rã mʉsãrẽ “A'te dutiro me'rã wee'e”, nigʉ̃ti.
¿Noa Juãrẽ wãmeyedutigʉ o'ópari? ¿Õ'acʉ̃ tojo weedutiri? ¿O masã pe'e cʉ̃rẽ tojo weedutiri? niwĩ.Be'ro na basu a'merĩ niwã:—Marĩ “Õ'acʉ̃ Juãrẽ wãmeyedutiwĩ” nicã, cʉ̃ marĩrẽ “To pũrĩcãrẽ ¿de'ro weerã Juãrẽ ẽjõpeotiri?” nigʉ̃sami.
Marĩ “Õ'acʉ̃ o'óticʉ niwĩ; masã cʉ̃rẽ o'ócãrã niwã” nicã, masã marĩrẽ tu'tibosama. Nipe'tirã masã “Juã Õ'acʉ̃ ye queti weremʉ'tãrĩ masʉ̃ niwĩ”, ni ẽjõpeosama, niwã.
Tojo weerã “Masĩtisa'a”, niyʉ'rʉocã'wã. Na tojo nicã tʉ'ogʉ, Jesú narẽ niwĩ:—Yʉ'ʉ quẽ'rã “A'te dutiro me'rã wee'e”, ni werewe'e, niwĩ narẽ.
Jesú ni'cʉ̃ põ'rã pʉarã queose me'rã narẽ were'que ni'iBe'ro Jesú narẽ queose me'rã werewĩ:—Yʉ'ʉ ni'cãrõacã weresere ¿de'ro tʉ'oña'rãsari mʉsã? Ni'cʉ̃ pʉarã ʉmʉa põ'rãtisami. Ni'cʉ̃rẽ a'tiro nisami: “Macʉ̃, ya wese ʉ'se wesepʉ da'ragʉ wa'aya”, nimisami.
Cʉ̃ tojo nicã tʉ'ogʉ, cʉ̃ macʉ̃ “Wa'awe'e”, ni yʉ'tisami. Be'ro mejẽcã wãcũ tja, da'ragʉ wa'asami.
Be'ro cʉ̃ pacʉ apĩ cʉ̃ macʉ̃ tiropʉ ĩ'agʉ̃ wa'asami. Mejãrõta cʉ̃rẽ “Da'ragʉ wa'aya”, nisami. Cʉ̃ macʉ̃ yʉ'tisami: “Jaʉ, pacʉ, wa'agʉti”, nisami. Cʉ̃ tojo ní'cʉ nimigʉ̃, wa'atisami, ni werewĩ Jesú pa'ia wiorã, ãpẽrã judío masã wiorãrẽ.
Cʉ̃ macʉ̃ ¿ni'inojõ pe'e cʉ̃ ʉaro weepari? ni sẽrĩtiña'wĩ narẽ.Na a'tiro yʉ'tiwã:—Cʉ̃ dutimʉ'tã'cʉ queoro weepĩ, ni yʉ'tiwã.Tere tʉ'ogʉ, Jesú narẽ niwĩ:—Diacjʉ̃ mʉsãrẽ weregʉti. “Ña'arã”, mʉsã nirã́, niyeru wapaseeri masã, tojo nicã ʉmʉarẽ a'metãrãwapata'ari masã numia mʉsã ʉ'mʉsepʉ wa'atiri cura na pe'e wa'arãsama.
Juã masãrẽ wãmeyeri masʉ̃ Õ'acʉ̃ ʉaronojõ a'tiro añurõ nisetiroʉami nisere bu'ecã, mʉsã ẽjõpeotiwʉ. Na mʉsã “Ña'arã waro nima” nirã́ pũrĩcã cʉ̃ weresere ẽjõpeo, na wãcũsere dʉcayucãrã niwã. Na tojo weecã ĩ'amirã, mʉsã pe'e dʉcayuti, cʉ̃ weresere ẽjõpeoticãrã niwʉ̃, niwĩ Jesú.
Da'raco'terã queoro weeti'que ni'i<TS3>(Mr 12.1–12; Lc 20.9–19)Jesú apaturi werewĩ:—Apeye queose me'rã mʉsãrẽ werenemogʉ̃ti. Tere tʉ'oya. Ni'cʉ̃ pajiro di'ta cʉogʉ́ ʉ'se wese weesami. Ti wesere sã'rĩsãsami. Topʉ na ʉ'se bipesãatipere ʉ̃tãgãpʉ se'esãjãsami. Tojo nicã ʉ'mʉarĩ wi'i na co'tedujiati wi'ire weesami. Tojo wééca be'ro aperopʉ wa'agʉ, ãpẽrãrẽ ti wesere co'tedutigʉ cũusami. Narẽ cʉ̃ ya di'tare da'rase wapa “Tocã'rõ yʉ'ʉre ʉ'se wiapa”, nisami.
’Be'ro ʉ'se dʉcatiri cura ãpẽrã cʉ̃rẽ da'raco'terãrẽ topʉ o'ósami. Narẽ o'ógʉ, “Ya di'ta da'rarãrẽ yé ʉ'sere sẽrĩrã wa'aya”, nisami.
Topʉ ejacã, ti wese co'terã́ cʉ̃ o'ó'cãrãrẽ ñe'esama. Ni'cʉ̃rẽ paasama. Apĩrẽ wẽjẽcõ'asama. Apĩrẽ ʉ̃tãperi me'rã doquesama.
Na tojo weecã tʉ'ogʉ, ti wese wiogʉ todʉporo o'ómʉ'tã'cãrã nemorõ o'ósami. Na ejacã ĩ'arã, ti wese co'terã́ na quẽ'rãrẽ mejãrõta weesama.
’Be'ro o'ótʉogʉpʉa majã, cʉ̃ macʉ̃rẽ o'ósami. A'tiro ni wãcũmisami: “Yʉ'ʉ macʉ̃rẽ wiopesase me'rã ĩ'arãsama”, nimisami.
Cʉ̃ macʉ̃rẽ ĩ'arã, ti wese co'terã́ na basu a'merĩ ucũsama: “Ã'rĩta nimi be'ropʉ a'ti wesere ñe'eacjʉ. Ma, cʉ̃rẽ wẽjẽrã. Be'ro a'ti wese marĩ ya wese tojarosa'a”, nisama.
Cʉ̃ weréca be'ro Jesú wiorãrẽ sẽrĩtiña'wĩ:—To pũrĩcãrẽ ti wese wiogʉ a'tigʉ, ¿de'ro weegʉsari ti wese co'terãrẽ? niwĩ.
Cʉ̃rẽ yʉ'tiwã:—Pajaña'rõ marĩrõ na ña'arãrẽ wẽjẽcõ'agʉ̃sami. Be'ro cʉ̃ ya wesere ãpẽrã pe'ere co'tedutigʉsami. Na pe'e ʉ'se dʉcati'quere queoro cʉ̃ ye nisere wiarãsama, niwã.
Na tojo nicã tʉ'ogʉ, Jesú niwĩ:—Mʉsã Õ'acʉ̃ ye queti ojaca pũrĩrẽ bu'epã. Yʉ'ʉre wa'atjere a'tiro ojano'wʉ̃:Ʉ̃tã pjĩrĩ me'rã wi'i yeeri masã ni'cã pjĩ na ʉatica pjĩrẽ cõ'arãsama. Na cõ'aca pjĩ me'rã ãpẽrã pe'e añurõ tutuari wi'i yeenʉ'cãmʉjãsama. Õ'acʉ̃ marĩ wiogʉ na cõ'aca pjĩ me'rã tojo weesami. Cʉ̃ tojo wee'que “Añubutia'a”, ni tʉ'oña'no'o, ni ojano'wʉ̃, niwĩ Jesú.
Tojo weegʉ mʉsãrẽ weregʉti. Sĩ'i wese wiogʉ sõjã co'terãrẽ di'ta ẽ'ma'caro weronojõ Õ'acʉ̃ mʉsãrẽ weegʉsami. Õ'acʉ̃ mʉsã wiogʉ nisĩ'rĩmiwĩ. Nipe'tise añuse cʉ̃ wiogʉ nirõpʉ nise mʉsã ye nibopã. Mʉsã Õ'acʉ̃ ye quetire weremʉ'tãrĩ masãrẽ, tojo nicã yʉ'ʉre ʉatise ye bu'iri Õ'acʉ̃ mʉsã cʉobo'quere ẽ'magʉ̃sami. Ãpẽrã pe'ere o'ogʉsami. Na yʉ'ʉre ẽjõpeo, Õ'acʉ̃ ʉaro weerãsama.
Ʉ̃tãgã yʉ'ʉ werecagare a'tiro weregʉti. No'o tigapʉ bʉrʉpejagʉnojõ mʉtõdijono'gʉ̃sami. No'o tiga pe'e cʉ̃ bu'ipʉ doquepejacãma, añuse po'capʉ wa'agʉsami, niwĩ. Tojo nígʉ̃, cʉ̃rẽ ʉatirã be'ropʉ bu'iri da'reno'rãsama nígʉ̃, tojo niwĩ.
Pa'ia wiorã, ãpẽrã fariseo masã Jesú te queose me'rã werecã tʉ'orã, “Marĩrẽ tojo nigʉ̃ weesami”, niwã.
Tojo weerã cʉ̃rẽ bu'iri da'reri wi'ipʉ sõrõrãtirã ñe'esĩ'rĩmiwã. Na tojo weesĩ'rĩmirã, a'tiro wãcũcãrã niwã: “Masã cʉ̃rẽ ‘Õ'acʉ̃ ye queti weremʉ'tãrĩ masʉ̃ nimi’, nisama.” Tojo weerã marĩ cʉ̃rẽ ñe'ecã, marĩrẽ ña'arõ weebosama nírã, weemasĩtiwã.
Wiogʉ macʉ̃ omocã dʉ'tegʉ masãrẽ neocũuduti'que queose ni'i<TS3>(Lc 14.15–24)Jesú apaturi queose me'rã wiorãrẽ werenemowĩ tja. A'tiro niwĩ:
—Õ'acʉ̃ masãrẽ cʉ̃ wiogʉ nirõpʉ wa'acã weese a'tiro weronojõ ni'i. Ni'cʉ̃ di'ta wiogʉ cʉ̃ macʉ̃ omocã dʉ'tecã bosenʉmʉ weepeoro weronojõ ni'i.
Cʉ̃rẽ da'raco'terãrẽ nisami: “Yʉ'ʉ cãrʉ̃ were'cãrãrẽ pijirã wa'aya”, nisami. Be'ro na pe'e narẽ pijicã, “Wa'awe'e”, nisama.
Na tojo weecã ĩ'agʉ̃, ãpẽrãrẽ o'ósami tja. Narẽ nisami: “Yʉ'ʉ piji'cãrãrẽ wererã wa'aya. Ba'ase tu'ajano'toja'a. Yarã wecʉa, ãpẽrã ecarã́ di'iyojacã wee'cãrãrẽ wẽjẽdutitojapʉ. Nipe'tise apono'toja'a. Quero, bosenʉmʉ weepeorã a'tiato”, nisami.
Tojo weerã na quẽ'rã pijirã wa'amisama. Na quẽ'rãrẽ yʉ'titiyʉ'rʉocã'sama. “Wa'awe'e”, nicã'sama. Apĩ cʉ̃ pijino'cʉ cʉ̃ ya wesepʉ wa'asami. Apĩ cʉ̃ da'raropʉ wa'asami.
Ãpẽrã, wiogʉ o'ó'cãrãrẽ ñe'e, paa, wẽjẽcõ'acã'sama.
Na tojo weesere tʉ'ogʉ, wiogʉ ʉpʉtʉ uasami. Tojo weegʉ narẽ wẽjẽcõ'a'cãrãrẽ cʉ̃ yarã surarare wẽjẽdutigʉ o'ósami. Tojo nicã na ya macãrẽ ʉ̃jʉ̃adutisami.
Be'ro ãpẽrã cʉ̃rẽ da'raco'terãrẽ nisami: “Nipe'tise yʉ'ʉ macʉ̃rẽ bosenʉmʉ weepeoatjere apotojapʉ. Tojo weemicã, yʉ'ʉ piji'cãrã ña'arã nitjĩarã a'tita basiotiyucã, a'titicãrã niama.
Tojo weerã no'o mʉsã macã decopʉ bocaejarãrẽ pijiya”, nisami.
Be'ro cʉ̃rẽ da'raco'terã macã decopʉ pijirã wa'asama. Nipe'tirã na bocaejarã añurã, ña'arãrẽ piji neocũu, wiogʉ ya wi'ipʉ miasama. Na tojo weecã, topʉ na nerẽrĩ tucũ mu'mua wa'asa'a.
’Be'ro wiogʉ narẽ ĩ'agʉ̃, añudutigʉ wa'asami. Ni'cʉ̃ na wa'teropʉ nigʉ̃́ na omocã dʉ'tecã sãñawʉaronojõ sãñatigʉre ĩ'asami.
Wiogʉ cʉ̃rẽ nisami: “Acaweregʉ, a'ti bosenʉmʉrẽ ¿de'ro wee su'ti omocã dʉ'tecã sãñawʉaronojõ sãñatimigʉ̃ sãjãtiati?” nisami. Cʉ̃ pe'e yʉ'titiyʉ'rʉocã'sami.
Be'ro wiogʉ ti bosenʉmʉ sʉ'ori weerãrẽ nisami: “Cʉ̃rẽ ñe'e, dʉ'pocãrĩ, omocãrĩpʉ dʉ'tebutuaya. Wijáro na'itĩ'arõpʉ cõ'acã'ña. Topʉ pũrĩno'gʉ̃, upicari cũ'rĩdio, utigʉsami”, nisami wiogʉ.
A'te weronojõ ni'i Õ'acʉ̃ wiogʉ nise. Õ'acʉ̃ pãjãrã masãrẽ pijimicã, pejetirãcã cʉ̃ wiogʉ nirõpʉ sãjãrãsama, niwĩ Jesú.
Weeta'sase me'rã Jesure bu'iri a'marã na sẽrĩtiña'que ni'i<TS3>(Mr 12.13–17; Lc 20.20–26)Cʉ̃ tojo níca be'ro fariseo masã wa'a wa'awã. Be'ro na Jesure bu'iri bocasĩ'rĩrã, “A'tiro weerã”, ni apoyucãrã niwã.
Tojo weerã na bu'esere siruturãrẽ, tojo nicã ãpẽrã Herode ya curuacjãrã me'rã Jesú tiropʉ o'ócãrã niwã. Na cʉ̃ tiropʉ etarã, niwã:—Masãrẽ bu'egʉ, ʉ̃sã mʉ'ʉ nisetisere masĩ'i. Mʉ'ʉ diacjʉ̃ ucũ'u. Masã yʉ'ʉre ¿de'ro wãcũrãsari? nirṍ marĩrõ diacjʉ̃ ucũ'u. Õ'acʉ̃ yere diacjʉ̃ were'e. Ãpẽrã wiorã nima nirṍ marĩrõ nipe'tirãrẽ ni'cãrõnojõ ĩ'a'a.
Tojo weerã mʉ'ʉrẽ apeyenojõ sẽrĩtiña'rã a'tiapʉ. Romano masã wiogʉre cʉ̃ niyeru wapaseesere wapayecã, marĩrẽ dutise ¿añuti, o ña'a nitine? Na Jesure bu'iri bocasĩ'rĩrã, tojo niwã. (Jesú “Wapayeroʉa'a” nicãma, judío masã “Õ'acʉ̃ ni'cʉ̃rẽta ẽjõpeoroʉa'a; mʉ'ʉ tojo nise ña'a ni'i”, nibocãrã niwã. “Wapayeticã'rõʉa'a” nicã pe'e, “Romano masã wiogʉre yʉ'rʉnʉ'cãgʉ̃ wee'e”, nibocãrã niwã.)
Tojo weegʉ Jesú na ña'arõ wãcũsere ĩ'agʉ̃, a'tiro niwĩ:—Mʉsã tojo nírã, weeta'sari masã ni'i. ¿De'ro weerã yʉ'ʉre mejẽcã yʉ'tigʉ, bu'iri bocagʉsami nírã, sẽrĩtiña'ti?
Niyeru cuji romano masã wiogʉre wapayeri cujinojõrẽ miitia, niwĩ. Cʉ̃ tojo nicã tʉ'orã, ni'cã nʉmʉ da'rawapata'ari cujinojõrẽ miitiwã.
Tojo weecã ĩ'agʉ̃, Jesú narẽ sẽrĩtiña'wĩ:—¿Noa queose, noa wãme wã'ñati a'ti cujipʉre? niwĩ.
Cʉ̃ tojo nicã tʉ'orã, na yʉ'tiwã:—César, romano masã wiogʉ cʉ̃ queose, cʉ̃ wãme wã'ña'a, niwã.Be'ro Jesú narẽ niwĩ:—To pũrĩcãrẽ romano masã wiogʉ wapayedutisenojõrẽ cʉ̃rẽ o'oya. Õ'acʉ̃ ye pe'ema cʉ̃rẽ o'oya. Cʉ̃ weedutisere weeya, niwĩ.
Cʉ̃ tojo nicã tʉ'orã, tʉ'omarĩa, be'ro wa'a wa'awã.
—Masãrẽ bu'egʉ, dʉporopʉ Moisé a'tiro duticʉ niwĩ. “Ni'cʉ̃ nʉmotigʉ põ'rãtitimigʉ̃ wẽrĩcã, cʉ̃ acabiji cʉ̃ nʉmo ní'core nʉorẽato. Be'ro cʉ̃ co me'rã ne waro põ'rãtimʉ'tãgʉ̃rẽ cʉ̃ ma'mi wẽrĩ'cʉre põ'rãtibosato”, nicʉ niwĩ Moisé.
Tojota wa'a'a ʉ̃sã wa'terore. Siete ʉmʉa ni'cʉ̃ põ'rã niwã. Masã ma'mi nʉmoti, be'ro wẽrĩa wa'acʉ niwĩ. Põ'rã marĩyugʉ, cʉ̃ nʉmo ní'core cʉ̃ acabijire cũucʉ niwĩ.
Cʉ̃ quẽ'rã põ'rãtitimigʉ̃ wẽrĩa wa'acʉ niwĩ. Be'rocjʉ̃ quẽ'rãrẽ tojota wa'acaro niwʉ̃. Tojo dia'cʉ̃ wa'aturiadijacaro niwʉ̃ tée nitʉogʉpʉre.
Na nipe'tirã be'ro co quẽ'rã wẽrĩa wa'aco niwõ.
Na siete co me'rã omocã dʉ'tecãrã niwã. Tojo weero wẽrĩ'cãrã masãcã, ¿ni'í nʉmo tojabutiagosari? ni sẽrĩtiña'wã.
Tojo nicã tʉ'ogʉ, Jesú narẽ yʉ'tiwĩ:—Mʉsã wisiyʉ'rʉa'a. Õ'acʉ̃ ye queti ojaca pũrĩ cjasere ne masĩwe'e. Õ'acʉ̃ cʉ̃ tutuase quẽ'rãrẽ masĩwe'e.
Wẽrĩ'cãrã na masã́ca be'ro nʉmotisome. Põ'rã numia quẽ'rãrẽ numisosome. Õ'acʉ̃rẽ wereco'terã ʉ'mʉsepʉ nirã́ weronojõ nirãsama.
Apeyenojõ wẽrĩ'cãrã masãsere werenemogʉ̃ti tja. Õ'acʉ̃ cʉ̃ ye queti ojaca pũrĩpʉ mʉsãrẽ ní'quere bu'epã. A'tiro nicʉ niwĩ:
“Yʉ'ʉ Õ'acʉ̃ ni'i. Abrahã, Isaa, Jacob wiogʉ ni'i”, nicʉ niwĩ. Cʉ̃ na wiogʉ ni'i nígʉ̃, yʉ'ʉ tiropʉ catima nígʉ̃, tojo nicʉ niwĩ. Õ'acʉ̃ catirã́ wiogʉ nimi. Wẽrĩbajuduti'cãrã marĩma, niwĩ Jesú.
Cʉ̃ bu'esere tʉ'orã, masĩse me'rã yʉ'ticã ĩ'arã, masã tʉ'omarĩa wa'awã.
Moisé cʉ̃ dutise cũu'que, ni'cãrõ añuyʉ'rʉnʉ'cãrõ ni'i nise ni'i<TS3>(Mr 12.28–34)Be'ro Jesú saduceo masãrẽ di'tamarĩacã weesere fariseo masã tʉ'ocãrã niwã. Tere tʉ'o, nerẽcãrã niwã.
Na me'rã ni'cʉ̃ Moisé oja'quere bu'eri masʉ̃ Jesure mejẽcã yʉ'ticã ʉagʉ, cʉ̃rẽ sẽrĩtiña'wĩ:
—Masãrẽ bu'egʉ, Moisé duti'que ¿disenojõ waro apeye yʉ'rʉoro añuyʉ'rʉnʉ'cãti? niwĩ.
Jesú cʉ̃rẽ a'tiro yʉ'tiwĩ:—A'tiro ni'i. “Õ'acʉ̃ marĩ wiogʉre nipe'tise mʉsã ẽjõpeose me'rã, mʉsã wãcũse me'rã, mʉsã tʉ'oña'se me'rã ma'iña.”
A'te ni'i apeye yʉ'rʉoro niyʉ'rʉnʉ'cãse.
A'te be'rore tojocureta ni'i, nírõ. A'tiro ni'i. “Marĩ basu ma'irõnojõta ãpẽrãrẽ ma'irõʉa'a.”
A'te pʉaro dutisere wéérã, nipe'tise Moisé cʉ̃ duti'quere, tojo nicã Õ'acʉ̃ ye queti weremʉ'tãrĩ masã na bu'e'quere yʉ'tirãta wee'e, niwĩ Jesú.
Jesú masãrẽ “Cristo na nigʉ̃́ ¿noa macʉ̃ niti?” ni sẽrĩtiña'que ni'i<TS3>(Mr 12.35–37; Lc 20.41–44)Fariseo masã na nerẽrĩ cura Jesú narẽ sẽrĩtiña'wĩ:
—Mʉsã Cristo Õ'acʉ̃ bese'cʉre ¿de'ro tʉ'oña'ti? ¿Noa macʉ̃ niti cʉ̃? niwĩ.Cʉ̃rẽ yʉ'tiwã:—Dʉporocjʉ̃pʉ wiogʉ Davi pãrãmi nituriagʉ nimi, niwã.
Na tojo nicã tʉ'ogʉ, Jesú narẽ niwĩ:—Cristo Õ'acʉ̃ bese'cʉ Davi pãrãmi nituriagʉ nicã, to pũrĩcãrẽ ¿de'ro weegʉ Davi Espíritu Santu tutuaro me'rã ucũgʉ̃, cʉ̃rẽ “Yʉ'ʉ wiogʉ nimi”, nipari? Marĩ, marĩ pãrãmirẽ “Yʉ'ʉ wiogʉ nimi”, niwe'e. Davi Õ'acʉ̃ bese'cʉre ucũyugʉ, a'tiro ojacʉ niwĩ:
Õ'acʉ̃ ʉ'mʉsepʉ nigʉ̃́ cʉ̃ macʉ̃rẽ, yʉ'ʉre yʉ'rʉoacjʉre a'tiro nicʉ niwĩ: “Yʉ'ʉ tiro wiogʉ dujiri cũmurõpʉ dujigʉsa'a. Mʉ'ʉ topʉ dujicã, mʉ'ʉrẽ ĩ'atu'timi'cãrãrẽ docaque'acã weegʉti”, nicʉ niwĩ Õ'acʉ̃, ni ojacʉ niwĩ Davi.
¿De'ro weegʉ Õ'acʉ̃ bese'cʉ Cristo Davi pãrãmi nímasĩbosabe? Davi basuta cʉ̃rẽ “Yʉ'ʉ wiogʉ nimi”, nicʉ niwĩ. Tojo weegʉ cʉ̃ pãrãmi se'saro nirṍnojõ o'ogʉ, cʉ̃ wiogʉ nicʉ niwĩ, niwĩ Jesú.
Cʉ̃ tojo nisere tʉ'orã, ne ni'cʉ̃ ni'cã ʉsero yʉ'tima'atiwã. Tita me'rã be'ro majã uirã, ne sẽrĩtiña'nemotiwã.
Jesú fariseo masãrẽ, tojo nicã Moisé oja'quere bu'eri masãrẽ tu'ti'que ni'i<TS3>(Mr 12.38–40; Lc 11.37–54; 20.45–47)Be'ro Jesú masãrẽ, tojo nicã ʉ̃sã cʉ̃ bu'erãrẽ niwĩ:
—Moisé oja'quere bu'eri masã, ãpẽrã fariseo masã Õ'acʉ̃ dutise Moisére cũu'quere wererã́ nima.
Tojo weerã na weresere tʉ'o, tere weesirutuya. Na weesetise pe'ere ĩ'acũuticã'ña. Na añurõ wereme'rĩma, wererã. Tojo weemirã, na nise pe'ere weetima.
Na dutiwʉaronojõ dutiyʉ'rʉocã'sama. Masã tere põtẽotisama. Na tojo wéérã, wʉapõtẽoña marĩse nʉcʉ̃sere dʉ'tepeorã weronojõ weesama. Na masãrẽ tere wʉapeorã weronojõ weesama. Na tere wʉadutirã, ne ãpẽrã tã'rĩrãrẽ weetamutirã weronojõ weesama. Ne pajaña'ti, masãrẽ ne cã'rõ weetamutisama.
Nipe'tise na weesere masãrẽ añurõ ĩ'adutirã weeta'sasama. Masã narẽ “Õ'acʉ̃rẽ añurõ ẽjõpeosama” nicã tʉ'osĩ'rĩrã, a'tiro weesama. Na diapoapʉ, na omocãpʉ Õ'acʉ̃ ye queti ojaca pũrĩ cjasere pajiri casero me'rã oja'quere dʉ'teõ'osama. Tojo nicã na ñubuecã ĩ'adutirã ãpẽrã yʉ'rʉoro na ñubuewʉari su'tiro sumutopʉ opa dari cʉorojore sãñasama.
Bosenʉmʉ nicã wiorã na dujiwʉase cũmurĩpʉ dujisĩ'rĩsama. Na nerẽse wi'seripʉ quẽ'rãrẽ mejãrõta weesama.
’Mʉsã pũrĩcã ãpẽrãrẽ “Mʉsã ʉ̃sãrẽ bu'erã ni'i”, nino'ticã'ña. A'tiro ni'i. Mʉsã ni'cʉ̃ põ'rãta ni'i. Yʉ'ʉ ni'cʉ̃ta mʉsãrẽ bu'egʉ ni'i.
Mʉsã ne ni'cʉ̃rẽ a'ti nucũcãpʉre “Ʉ̃sã pacʉ”, niticã'ña. Mʉsã ni'cʉ̃ta pacʉti'i. Cʉ̃ Õ'acʉ̃ ʉ'mʉsepʉ nimi.
Diacjʉ̃ta mʉsã pũrĩcã “Ʉ̃sã wiogʉ”, ni pisuno'ticã'ña. Yʉ'ʉ Cristo Õ'acʉ̃ bese'cʉ ni'cʉ̃ta mʉsã wiogʉ ni'i.
No'o ãpẽrãrẽ weetamugʉ̃, cʉ̃́ta nimi ãpẽrã yʉ'rʉoro bu'ipʉ niyʉ'rʉnʉ'cãgʉ̃.
No'o “Yʉ'ʉ ãpẽrã yʉ'rʉoro niyʉ'rʉnʉ'cã'a” ni tʉ'oña'gʉ̃nojõ Õ'acʉ̃ cʉ̃rẽ mejõ nigʉ̃́acã waro tojacã weegʉsami. No'o “Yʉ'ʉ ãpẽrã yʉ'rʉoro ni'i” ni tʉ'oña'tigʉ pe'ere Õ'acʉ̃ ãpẽrã yʉ'rʉoro tojacã weegʉsami.
’Mʉsã Moisé oja'quere bu'eri masã, tojo nicã fariseo masã weeta'sari masã ni'i. Masã yʉ'ʉre ẽjõpeosĩ'rĩrãrẽ cã'mota'a. Tojo wéérã, yʉ'ʉ pacʉ wiogʉ nirõpʉ wa'ari ma'arẽ narẽ bi'arã wee'e. Mʉsã basuta yʉ'ʉre ẽjõpeowe'e. Ãpẽrã quẽ'rãrẽ ẽjõpeosĩ'rĩcã ʉasãwe'e. Tojo weero ña'abutiaro wa'arosa'a mʉsãrẽ.
’Mʉsã wapewia numia ye wi'serire ẽ'masa'a. Mʉsã ña'arõ wee'quere wãcũdutitirã yoacã ñubueta'sa'a. Tojo weerã mʉsã ãpẽrã nemorõ bu'iri bocayʉ'rʉnʉ'cãrãsa'a.
Jesú a'tiro ninemowĩ Moisé oja'quere bu'eri masãrẽ, tojo nicã fariseo masãrẽ:—Mʉsã ʉpʉtʉ waro weeta'sa'a. Mʉsã ẽjõpeosere no'o ni'cʉ̃ nigʉ̃́acãrẽ mʉsã weronojõ ẽjõpeocã ʉarã, nipe'tiropʉ sijabi'a'a. Be'ro tu'ajanʉ'cõ, cʉ̃rẽ mʉsã nemorõ ña'arõ pecame'epʉ wa'ata basiocã weesa'a.
’Ña'arõ wa'arosa'a mʉsãrẽ. Caperi bajutirãrẽ a'merĩ wejero weronojõ ni'i. A'tiro ni bu'e'e masãrẽ: “Ni'cʉ̃ ‘A'tiro weegʉti’, nisami Õ'acʉ̃rẽ. ‘Õ'acʉ̃ wi'i me'rã tojo weegʉti’ níca be'ro cʉ̃ ní'quere queoro weeticã, ‘Bu'iri marĩ'i’ ”, nisa'a. “Cʉ̃ ‘Õ'acʉ̃ wi'i cjase uru me'rã tojo weegʉti’ ní'quere queoro weeticã pũrĩcãrẽ, ‘Ña'a ni'i’ ”, nisa'a.
Mʉsã tojo nírã, diacjʉ̃ wãcũwe'e. Tʉ'omasĩwe'e. Uru Õ'acʉ̃ wi'ipʉ niyuro, Õ'acʉ̃ ĩ'orõpʉ añuse tojasa'a. Õ'acʉ̃ wi'i, ti wi'i cjase uru nemorõ añuyʉ'rʉnʉ'cã'a.
Mʉsã Õ'acʉ̃ dutiro weesĩ'rĩtirã, ucũme'rĩse me'rã weeta'sa'a. Masãrẽ a'tiro nisa'a: “Mʉsã ‘Õ'acʉ̃rẽ wa'icʉrã ʉ̃jʉ̃amorõpeowʉaropʉ me'rã tojo weerãti’ ní'quere weeticã, bu'iri marĩsa'a. Wa'icʉ Õ'acʉ̃rẽ o'ose topʉ peo'que me'rã pũrĩcãrẽ wapatisa'a”, ni'i.
Mʉsã tʉ'omasĩwe'e. Õ'acʉ̃rẽ o'ose nemorõ na wa'icʉrã ʉ̃jʉ̃amorõpeowʉaro pe'e wapati'i. Topʉ ʉ̃jʉ̃pesase me'rã na Õ'acʉ̃rẽ o'ose añuse tojasa'a.
Tojo weerã mʉsã “Õ'acʉ̃rẽ wa'icʉrã ʉ̃jʉ̃amorõpeowʉaropʉ me'rã tojo weerãti” nírã, te se'sarore nirã weewe'e. Topʉ peoatje quẽ'rãrẽ mejãrõta weerãti, nirã weesa'a.
Õ'acʉ̃ cʉ̃ ya wi'i, Õ'acʉ̃ wi'ipʉ nisami. Tojo weerã Õ'acʉ̃rẽ ti wi'i me'rã tojo weerãti nírã, cʉ̃ me'rãta tojo weerãti, nirã wee'e.
Mejãrõta ʉ'mʉse me'rã tojo weerãti nírã, Õ'acʉ̃ dujiro me'rãta, topʉ dujigʉ́ me'rãta nirã wee'e.
’Ña'arõ wa'arosa'a mʉsã Moisé oja'quere bu'eri masãrẽ, tojo nicã fariseo masãrẽ. Mʉsã weeta'sasebʉjʉrã ni'i. Mʉsã otese o'majãcã, menta, anís, comino wãmetise ba'ase sãamorẽsere seeneo, opa sʉ̃'ʉrĩ weesa'a. Pʉamocʉse sʉ̃'ʉrĩ cʉorã, ni'cã sʉ̃'ʉ Õ'acʉ̃ wi'ipʉ miaa, Õ'acʉ̃rẽ wãmepeo, pa'ire o'osa'a. Mʉsã tojo añurõ weemirã, Moisé oja'que apeye pacase pe'ere weewe'e. Ãpẽrãrẽ queoro weesere, pajaña'sere, Õ'acʉ̃rẽ ẽjõpeose pe'ere weewe'e. A'tiro pe'e weeya. Mʉsã otesere cʉ̃rẽ o'odu'utimirã, a'te añuyʉ'rʉnʉ'cãsere weeya.
’Mʉsã basu diacjʉ̃ weewe'e. Ãpẽrã quẽ'rãrẽ sʉ'ori diacjʉ̃ weewe'e. Tojo weerã mʉsã Õ'acʉ̃ ye cjasere bu'érã, caperi bajutirã a'merĩ sʉ'ori tʉ̃awã'cãrã weronojõ ni'i. Moisé cʉ̃ oja'que, mejõ niseacã dutise pe'ere wãcũyʉ'rʉrã, apeye paca pe'ere weewe'e.
’Mʉsã weeta'sarã a'tiro wee'e. Bajuyoropʉ dia'cʉ̃ añurõ wee'e. Baparire bu'ipʉ dia'cʉ̃ añurõ coerã weronojõ weeta'sa'a. Ti pa po'peapʉre peje ña'ase mʉsã ãpẽrã yere yaja'que, ãpẽrã yere ʉaripejayʉ'rʉnʉ'cã'que ũ'irĩ weronojõ wã'ñasa'a. Tojo weero ña'abutiaro wa'arosa'a mʉsãrẽ.
Mʉsã fariseo masã tʉ'omasĩtirã, caperi bajuno'tirã weronojõ ni'i. Ne waro po'peapʉ cjase mʉsã wãcũsere dʉcayumʉ'tãña. Be'ro bajuyoropʉ añurã, ña'ase moorã tojarã́sa'a. Bapari po'peapʉ coemʉ'tã'caro weronojõ bu'ipʉ quẽ'rã ũ'irĩ marĩrõ tojaro weronojõ weerãsa'a.
’Mʉsã Moisé oja'quere bu'eri masã, fariseo masã weeta'sari masã ni'i. Tojo weero ña'abutiaro wa'arosa'a mʉsãrẽ. Wẽrĩ'cãrã masãperi weronojõ ni'i. Bu'ipʉre añurõ bajudutirã bo're me'rã wa're'que cujirire nʉ'cõsa'a. Tipe po'peapʉre wẽrĩ'cãrã õ'arĩ mejã, tojo nicã dicʉse na upʉ ña'ase boa'que sãñasa'a.
Mʉsã a'tiro niseti'i. Masã ĩ'orõpʉre añurã weronojõ baju'u. Po'peapʉ pe'ere weeta'sasebʉjʉrã ni'i. Mʉsãpʉre ña'ase niyʉ'rʉa'a.
’Mʉsã Moisé oja'quere bu'eri masã, fariseo masã weeta'sasebʉcʉrã ni'i. Mʉsã dʉporocjãrã Õ'acʉ̃ ye queti weremʉ'tãrĩ masã masãperi bu'ipʉ añurõ bajudutirã yeenʉ'cõ'o. Tojo nicã ãpẽrã masã añurã ní'cãrãrẽ masãperi bu'ipʉ mejãrõta ma'masu'anʉ'cõ'o.
Tu'ajanʉ'cõ, a'tiro ucũsa'a. “Ʉ̃sã ñecʉ̃sʉmʉa Õ'acʉ̃ ye queti weremʉ'tãrĩ masãrẽ wẽjẽcãrã niwã. Ʉ̃sã na caticateropʉre nírã, narẽ wẽjẽcã, wẽjẽtamutibopã”, ni'i.
Mʉsã a'tere tojo nírã, “Õ'acʉ̃ ye queti weremʉ'tãrĩ masãrẽ wẽjẽ'cãrã pãrãmerã nituriarã ni'i”, nirã wee'e.
Mʉsã, mʉsã ñecʉ̃sʉmʉa weemʉjãti'caronojõta weeyapaticã'ña, ni tu'tiwĩ.
’Mʉsã weeta'sari curuacjãrã aña weronojõ ni'i. Mʉsã de'ro wee Õ'acʉ̃ pecame'epʉ bu'iri da'reatjere yʉ'rʉwetimasĩsome.
Tojo weegʉ yʉ'ʉ mʉsã tiropʉre Õ'acʉ̃ ye queti weremʉ'tãrĩ masã, masĩrĩ masãrẽ, bu'eri masãrẽ o'ógʉti. Mʉsã pe'e na ni'cãrẽrãrẽ wẽjẽ, ãpẽrãrẽ curusapʉ paabi'penʉ'cõrãsa'a. Ãpẽrãrẽ na nerẽwʉase wi'seripʉ paape, na no'o wa'ase macãrĩpʉ sirutucusiarãsa'a.
Tojo weero nipe'tirã masã añurãrẽ wẽjẽ'que wapa mʉsãrẽ bu'iri wã'a'a. Mʉsã ñecʉ̃sʉmʉa añugʉ̃ Abel me'rã ne waro wẽjẽ dʉ'pocãticãrã niwã. Tée Zacaría Berequía macʉ̃ me'rã yapada'reocãrã niwã. Cʉ̃rẽ na ñubuepeowʉaropʉ Õ'acʉ̃ wi'i decopʉ wẽjẽcãrã niwã.
Diacjʉ̃ mʉsãrẽ weregʉti. Tojo wee'que wapare ni'cãrõacã a'tocateropʉ nirãrẽ bu'iri wa'arosa'a, niwĩ Jesú.
Tojo weero mʉsã nimi'que wi'seri masã marĩrõ tojarosa'a.
A'tere tʉ'omasĩña. Yʉ'ʉre apaturi ĩ'anemosome majã. Be'ro yʉ'ʉ a'ti turipʉ apaturi a'ticãpʉ, mʉsã “Õ'acʉ̃ dʉporopʉ ‘O'ógʉti’ ní'cʉ añubutiagʉ nimi” nírãpʉ ĩ'arãsa'a tja, niwĩ Jesú.
Jesú “Õ'acʉ̃ wi'i Jerusalẽ́cja wi'i cõ'ano'rõsa'a” ní'que ni'i<TS3>(Mr 13.1–2; Lc 21.5–6)Jesú Õ'acʉ̃ wi'ipʉ ní'cʉ wija wa'awĩ. Cʉ̃ wa'ari cura ʉ̃sã cʉ̃ bu'erã cʉ̃ tiro wa'a, niwʉ̃:—Ĩ'aña a'ti wi'ire. Añubutiari wi'i, pajiri wi'i waro ni'i, nimiwʉ̃.
Ʉ̃sã tojo nicã, Jesú niwĩ:—Mʉsã a'te pejere ĩ'a'a, ĩ'arã. Diacjʉ̃ mʉsãrẽ weregʉti. Nipe'tise a'ti wi'i cjase ne ni'cã ʉ̃tãgã apega bu'ipʉ yeeturiamʉjã'que tojasome. Nipe'tise mʉtõdijono'rõsa'a, niwĩ.
A'ti ʉmʉco pe'tise dʉporo Jesú “A'tiro wa'arosa'a” ní'que ni'i<TS3>(Mr 13.3–23; Lc 21.7–24; 17.22–24)Be'ro ʉ̃sã wa'a, ʉ̃rʉ̃gʉ̃ Olivo wãmeticjʉpʉ ejawʉ. Jesú topʉ ejanujãrĩ cura ʉ̃sã ya'yioropʉ sẽrĩtiña'wʉ̃:—Ʉ̃sãrẽ wereya. ¿De'ro nicã tojo wa'arosari? ¿Ñe'enojõ me'rã ĩ'ogʉ̃sari mʉ'ʉ apaturi a'tiatjere? Tojo nicã a'ti ʉmʉco pe'tiatjo dʉporo ¿de'ro wee masĩrãsari? ni sẽrĩtiña'wʉ̃.
Jesú ʉ̃sãrẽ yʉ'tiwĩ:—Ãpẽrã mʉsãrẽ nisooticã'to nírã, añurõ tʉ'omasĩyuya.
Pãjãrã a'tiro nisoorãsama. “Yʉ'ʉ Õ'acʉ̃ tutuaro me'rã wee'e; Õ'acʉ̃ bese'cʉ Cristo ni'i”, nirãsama. Na tojo nisere tʉ'orã, pãjãrã siruturãsama.
Mʉsã a'mewẽjẽse quetire tʉ'o, “Topʉ tojo wa'aporo” nicã tʉ'orãsa'a. Tere tʉ'orã, ʉcʉaticã'ña. Te a'tirota wa'arosa'a. Tojo nimirõ, a'ti ʉmʉco pe'tiatjo dʉ'sarosa'a yujupʉ.
Ni'cã curuacjãrã ape curuacjãrã me'rã a'mequẽrãsama. Tojo nicã ni'cã di'tacjãrã ape di'tacjãrã me'rã a'mewẽjẽrãsama. Peje apesepʉre ʉjaboase nirõsa'a. Aperopʉre peje di'ta narãsãse nirõsa'a.
A'te nipe'tise peje me'rã masã ne waro pi'etiwã'cõse ni'i. Numio co macʉ̃rẽ wʉase dʉporoacã pũrĩse nʉ'cãrõ weronojõ nirõsa'a.
’Tojo wa'acã, yʉ'ʉre ẽjõpeotirã mʉsãrẽ ña'arõ weerãsama. Mʉsãrẽ ñe'e, wiorã tiropʉ miaa, bu'iri da'redutirãsama. Mʉsãrẽ wẽjẽrãsama. Yʉ'ʉre ẽjõpeose bu'iri nipe'tirocjãrã masã mʉsãrẽ ĩ'atu'tirãsama.
Tojo wa'acã, pãjãrã yʉ'ʉre ẽjõpeomi'cãrã ẽjõpeodu'urãsama. Na a'metu'ti, ãpẽrã wiorãpʉre bu'iri da'redutirã o'orãsama.
Pãjãrã “Õ'acʉ̃ ye queti weremʉ'tãrĩ masã ni'i”, nisoorãsama. Pãjãrãrẽ nisoo, ẽjõpeocã weerãsama.
Ña'ase niyʉ'rʉmajãrõsa'a. Tojo wa'acã, pãjãrã a'merĩ ma'idu'urãsama.
Yʉ'ʉre ẽjõpeoyapatirã pũrĩcã yʉ'rʉwetirãsama. Yʉ'ʉ pacʉ tiropʉ catinu'cũrãsama.
Nipe'tiro a'ti di'tapʉ Õ'acʉ̃ masãrẽ yʉ'rʉose quetire werese'sa bi'ano'rõsa'a. Na quẽ'rãrẽ masĩdutiro wereno'rõsa'a. “Ña'arõ wee'quere bʉjaweti dʉcayucã, Õ'acʉ̃ ñe'egʉ̃sami”, ni wereno'rõsa'a. A'te nipe'tiropʉ se'sáca be'ro a'ti ʉmʉco pe'tirosa'a majã.
Dʉporocjʉ̃pʉ Õ'acʉ̃ ye queti weremʉ'tãrĩ masʉ̃ Danie wãmetigʉ a'ti ʉmʉco pe'tiatjo dʉporo wa'atjere ojayucʉ niwĩ. “Ña'agʉ̃, Õ'acʉ̃ yabigʉ́nojõ cʉ̃ ya wi'i añurĩ wi'ipʉ sãjãtígʉnojõ Jerusalẽ́cja wi'ipʉ sãjãgʉ̃sami”, ni ojayucʉ niwĩ. Cʉ̃ ti wi'ipʉ nu'cũcã ĩ'arã, mʉsã a'ti pũrĩrẽ bu'e, tʉ'omasĩña.
Tojo wa'acã ĩ'arã, Õ'acʉ̃ bu'iri da'regʉsami nírã, Judeapʉ nirã́ ʉ̃rʉ̃pagʉpʉ du'tiaya.
Wi'i dʉposãrĩ opa sirapʉ soo pesagʉnojõ po'peapʉ cjasere sãjã, duretimigʉ̃, diacjʉ̃ du'tiaya.
No'o wesepʉ tõ'ogʉ̃́ quẽ'rã ne wi'ipʉ tojaa, duregʉ wa'aticã'ña. Sojaro me'rã du'tiaya.
Tojo wa'ase nʉmʉrĩ numia nijĩpacosãnumiarẽ, tojo nicã põ'rã mi'rĩrã́ cʉorãrẽ bʉjaweose nʉmʉrĩ nirõsa'a. Na ʉmʉñarõ wa'amasĩsome.
Mʉsã Õ'acʉ̃rẽ sẽrĩña: “Yʉsʉase nʉmʉrĩrẽ, soowʉari nʉmʉ ʉ̃sã judío masã yoaropʉ wa'atiri nʉmʉrẽ wa'aticã'to”, niña.
Tojo wa'ase nʉmʉrĩrẽ ʉpʉtʉ waro pi'etise nirõsa'a. Õ'acʉ̃ a'ti turi wééca be'rore tocã'rõ pi'etise marĩcaro niwʉ̃. Be'ropʉ quẽ'rãrẽ tocã'rõ waro pi'etise marĩrõsa'a.
Õ'acʉ̃ na pi'etise nʉmʉrĩrẽ dʉoticãma, ne ni'cʉ̃ yʉ'rʉwetitibutiabosami. Õ'acʉ̃ pe'e cʉ̃ yarã, cʉ̃ bese'cãrãrẽ pajaña'gʉ̃, tojo wa'ase nʉmʉrĩrẽ dʉogʉsami.
’Ãpẽrã mʉsãrẽ a'tiro nisoorãsama. “Jãa, ĩ'aña. Õ'acʉ̃ bese'cʉ Cristo a'to nimi.” O apetero weerã “Sõ'opʉ nimi”, nirãsama. Na tojo nicã, ẽjõpeoticã'ña.
Pãjãrã nisoori masã a'tirãsama. A'tiro nirãsama: “Yʉ'ʉ Õ'acʉ̃ bese'cʉ Cristo ni'i. Õ'acʉ̃ ye quetire weremʉ'tãrĩ masʉ̃ ni'i”, nisoorãsama. Narẽ ẽjõpeocã weesĩ'rĩrã, peje weeĩ'ose ĩ'orãsama. Basiocãma, Õ'acʉ̃ cʉ̃ bese'cãrãpʉreta ẽjõpeodu'ucã weesĩ'rĩrãsama.
Mʉsã basu masĩña majã. Yʉ'ʉ mʉsãrẽ be'ropʉ wa'atjere wereyutoja'a.
Tojo weerã ãpẽrã mʉsãrẽ “Sõ'opʉ yucʉ marĩrõpʉ Cristo nisami, ĩ'arã wa'aya” nicã, wa'aticã'ña. Ãpẽrã “A'ti tucũpʉ nimi, ĩ'arã a'tia” nicã, ẽjõpeoticã'ña.
Yʉ'ʉ Õ'acʉ̃ macʉ̃ masʉ̃ weronojõ upʉtigʉ a'tiri cura a'tiro nirõsa'a. Mujĩpũ mʉjãtiro pe'e, cʉ̃ sãjãrõ pe'e quẽ'rãrẽ bʉpo ya'baro weronojõ nirõsa'a. Ya'yioropʉ a'tisome.
Õ'acʉ̃ macʉ̃ masʉ̃ weronojõ upʉtigʉ ¿de'ro wee a'tigʉsari? nise ni'i<TS3>(Mr 13.24–37; Lc 21.25–33; 17.26–30, 34–36)Jesú a'tiro ninemowĩ:—Te pi'etise nʉmʉrĩ yʉ'rʉ́ca be'ro mujĩpũ ʉmʉcocjʉ̃ na'itĩ'a wa'agʉsami. Ñamicjʉ̃ quẽ'rã bo'reyusome. Ñocõa bʉrʉdijarãsama. Nipe'tirã ʉ'mʉarõpʉ nirã́ narãsãcã weeno'rãsama.
Tojo wa'acã, ʉ'mʉsepʉ yʉ'ʉ Õ'acʉ̃ macʉ̃ masʉ̃ weronojõ upʉtigʉ yʉ'ʉ a'tisere ĩ'arãsama. Nipe'tise macãrĩcjãrã uirã, utirãsama. Yʉ'ʉ o'mecururipʉ tutuaro me'rã asistedijaticã, ĩ'arãsama.
Yʉ'ʉre wereco'terã ʉ'mʉsecjãrãrẽ nipe'tiro a'ti di'tapʉ o'ógʉti. Yaro coroneta ʉpʉtʉ bʉsʉcã, yʉ'ʉ bese'cãrã nipe'tiro no'o nirṍcjãrãrẽ neorãsama.
’Mʉsãrẽ otese higueragʉ wãmeticjʉ me'rã queose o'ogʉti. Tigʉ dʉpʉripʉ pũrĩ ñasãwijicã, “Cʉ̃'ma wa'arotiro wee'e”, nisa'a.
A'te weronojõ yʉ'ʉ todʉporo ní'que peje wa'acã ĩ'arã, “Cã'rõacã Jesú a'ti di'ta wiogʉ sãjãtjo dʉ'sa'a”, niña.
Diacjʉ̃ mʉsãrẽ weregʉti. A'te peje tojo wa'ari cura nirã́ wẽrĩsome. Tojo wa'asere ĩ'ape'ocã'rãsama.
A'ti ʉmʉco, a'ti di'ta pe'tidijarosa'a. Yʉ'ʉ ucũse, yʉ'ʉ bu'ese pũrĩcã ninu'cũcã'rõsa'a. Nipe'tise yʉ'ʉ ní'que queoro wa'arosa'a.
’Yʉ'ʉ apaturi a'tiatjema ti nʉmʉ nicã, ti hora nicã a'tigʉsa'a nisere ne masĩno'ña marĩ'i. Õ'acʉ̃rẽ wereco'terã ʉ'mʉsecjãrã, yʉ'ʉ Õ'acʉ̃ macʉ̃ quẽ'rã masĩwe'e. Yʉ'ʉ pacʉ Õ'acʉ̃ ni'cʉ̃ta masĩsami.
’Yʉ'ʉ Õ'acʉ̃ macʉ̃ masʉ̃ weronojõ upʉtigʉ a'tiri cura quẽ'rãrẽ dʉporocjʉ̃pʉ Noé cʉ̃ nícateropʉ wee'caronojõ weerãsama.
Õ'acʉ̃ a'ti turi miose dʉporo masã ba'a, sĩ'rĩ, omocã dʉ'te, na põ'rã numiarẽ numisocãrã niwã. A'tere weetʉocãrã niwã tée Noé cʉ̃ yucʉsʉjopʉ sãjãrĩ curapʉ.
Na, ne “Mejẽcã wa'arosa'a”, ni wãcũma'aticãrã niwã. Be'ro acoro pejaa, narẽ dia miorĩ curapʉ tʉ'omasĩcãrã niwã. Yʉ'ʉ Õ'acʉ̃ macʉ̃ masʉ̃ weronojõ upʉtigʉ a'tiri cura quẽ'rãrẽ masã mejãrõta weerãsama.
Yʉ'ʉ a'tiri cura ʉmʉa pʉarã ni'cãrõ me'rã wesepʉ da'rarã, ni'cʉ̃ yʉ'ʉre ẽjõpeogʉ miano'gʉ̃sami. Apĩ yʉ'ʉre ẽjõpeotigʉ tojagʉ́sami.
Pʉarã numia ni'cãrõ me'rã ojoca ãrʉ̃arã, ni'cõ yʉ'ʉre ẽjõpeogo miano'gõsamo. Apego yʉ'ʉre ẽjõpeotigo tojagósamo.
’Yʉ'ʉ mʉsã wiogʉ apaturi a'tiatjere mʉsã masĩtisa'a. Tojo weerã añurõ wãcũ, tʉ'omasĩyuya.
Apeye quẽ'rãrẽ a'tiro masĩña. Yajari masʉ̃ ti hora nicã a'tigʉsami nígʉ̃, wi'i wiogʉ cãrĩtisami. Cʉ̃rẽ co'te, cʉ̃ ya wi'ire yajari masʉ̃ pãosãjãcã, cã'mota'asami.
Mʉsã quẽ'rã ã'rĩ weronojõ niña. Mʉsã ne cã'rõ wãcũtibutiari cura yʉ'ʉ Õ'acʉ̃ macʉ̃ masʉ̃ weronojõ upʉtigʉ a'tigʉsa'a, niwĩ.
Jesú pʉarã da'raco'terã me'rã queose o'o'que ni'i<TS3>(Lc 12.41–48)Jesú a'tiro ninemowĩ:—¿Noanojõ pe'e yʉ'ʉ dutiro weenu'cũgʉ̃, tʉ'omasĩgʉ̃ waro nisari? nígʉ̃, queose me'rã weregʉti. Wiogʉ aperopʉ wa'agʉ, cʉ̃ ya wi'ire co'tedutigʉ ni'cʉ̃ cʉ̃rẽ da'raco'tegʉre cũasami. “Ãpẽrã da'raco'terãrẽ no'o dʉ'sasenojõrẽ ba'ase ecaya”, nisami.
Be'ro aperopʉ eja'cʉ dajasami. Cʉ̃ dajacã, queoro da'ra bocaejano'gʉ̃ e'catisami.
Diacjʉ̃ mʉsãrẽ weregʉti. Cʉ̃ queoro weese wapa wiogʉ nipe'tise cʉ̃ cʉosere co'tedutigʉ sõrõgʉ̃sami.
Cʉ̃rẽ da'raco'tegʉ ña'agʉ̃, “Yʉ'ʉ wiogʉ maata dajasome” nigʉ̃́nojõ pũrĩcã a'tiro weesami.
Ãpẽrã da'raco'terãrẽ ña'arõ paa pi'eticã weesami. Ãpẽrã que'arã́ me'rã ba'a, sĩ'rĩsami.
Cʉ̃ tojo weeri cura wiogʉ wãcũña marĩrõ cʉ̃ co'tetiri cura dajasami.
Cʉ̃ cũa'cʉre duti'quere weeti'que wapa ʉpʉtʉ waro cʉ̃rẽ bu'iri da'regʉsami. Ãpẽrã ña'arã, weeta'sari masãrẽ wa'a'caronojõ bu'ipejasirutugʉsami. Tojo wa'acã, cʉ̃ pũrĩno'gʉ̃, upicari cũ'rĩdio, utigʉsami, niwĩ Jesú.
Pʉamocʉrã nu'mia me'rã Jesú queose o'o'que ni'iJesú cʉ̃ wiogʉ nirõpʉ ¿noanojõ sãjãrõsari? nígʉ̃, a'te queose me'rã werewĩ:—Yʉ'ʉ wiogʉ nirõpʉre sãjãtje a'tiro weronojõ ni'i. Pʉamocʉrã nu'mia na me'rãcjõ marãpʉ niacjʉ a'ticã co'tesama. Nánʉcʉ̃ ʉ'se me'rã sĩ'ósepare cʉosama.
Ni'cãmocʉrã nipe'tisere añurõ apoyutisama. Ãpẽrã ticʉrãta tja añurõ apoyu, co'tesama.
Apoyutirã numia na ye sĩ'ósepare miarã, ʉ'se na piosãa dʉcayuatjere miatisama.
Apoyu'cãrã numia pe'e poseye'quepapʉre miasama. Tojo nicã borewaria me'rã ʉ'sere mianemosama.
Co marãpʉ niacjʉ maata etatisami. Tojo weerã narẽ wʉja pũrĩcã, cãrĩa wa'asama.
Be'ro ñami deco ẽjã́cã, ãpẽrã pe'e a'tiro caricũmʉ'tãsama: “Co marãpʉ niacjʉ a'titojami. Põtẽrĩrã a'tia”, nisama.
Ʉ'se miati'cãrã numia pe'e ãpẽrã mia'cãrãrẽ a'tiro nisama: “Ʉ̃sã quẽ'rãrẽ cã'rõ sĩ'ose ʉ'se o'oya. Ʉ̃sã sĩ'ósepa yatiro wee'e”, nisama.
Ʉ'se mia'cãrã numia pe'e narẽ yʉ'tisama: “Mʉsãrẽ o'osome. Ʉ̃sã mʉsãrẽ o'ocãma, ʉ̃sãrẽ ejati, mʉsã quẽ'rãrẽ ejatibosa'a. Mʉsã basu na ʉ'se duawʉaropʉ duurã wa'aya”, nisama.
Na ni'cãmocʉrã numia ʉ'se duurã wa'áca be'ro na me'rãcjõ marãpʉ niacjʉ etasami. Ãpẽrã apoyu'cãrã numia pe'e cʉ̃ me'rã bosenʉmʉ weeri wi'ipʉ sãjãsama. Na sãjã́ca be'ro ti wi'icjãrã sopere bi'acã'sama.
Be'ropʉ ʉ'se duurã eja'cãrã numia sopepʉ eta, “Wiogʉ, ʉ̃sãrẽ pãoña”, nisama.
Na tojo pisucã tʉ'ogʉ, na me'rãcjõ marãpʉ niacjʉ narẽ yʉ'tisami: “Diacjʉ̃ta mʉsãrẽ ne masĩtisa'a”, nisami, ni werewĩ Jesú.
Jesú te queosere weréca be'ro ʉ̃sãrẽ niwĩ:—A'te queose weronojõ yʉ'ʉ a'tiatji nʉmʉrẽ mʉsã masĩwe'e. Tojo weerã añurõ wãcũ apoyuya, niwĩ.
I'tiarã da'raco'terã me'rã Jesú queose o'o'que ni'iJesú ʉ̃sãrẽ a'tiro werenemowĩ:—Yʉ'ʉ a'ti turipʉ apaturi a'tigʉ, masãrẽ o'oatje a'te queose weronojõ ni'i. Ni'cʉ̃ masʉ̃ ape di'tapʉ wa'agʉ, cʉ̃rẽ da'raco'terãrẽ pijiosami. Narẽ cʉ̃ yere co'tedutigʉ cũusami.
’Narẽ na da'ratjo põtẽorõ cũubʉrosami. Ni'cʉ̃rẽ ni'cãmocʉsetiri mil niyeru cujiri wapabʉjʉse cujirire o'osami. Apĩrẽ pʉati mil cujiri o'osami. Apĩrẽ mil cujiri o'osami. O'otoja, wa'a wa'asami.
Cʉ̃ wa'áca be'ro ni'cãmocʉsetiri mil cujiri o'ono'cʉ maata te niyeru me'rã da'ra, ticʉseta wapata'anemosami.
Pʉati mil cujiri cʉo'cʉ quẽ'rã mejãrõta apeye pʉati mil cujiri wapata'anemosami.
Mil cujiri ñe'e'cʉ pe'e cope se'e, cʉ̃ wiogʉ da'radutimi'quere yaacã'sami.
’Be'ro, yoáca be'ropʉ na wiogʉ sijagʉ eja'cʉ dajasami. Cʉ̃rẽ da'raco'terãrẽ pijio, na da'ra'quere aposami.
Ni'cãmocʉsetiri mil cujiri cʉo'cʉ ejamʉ'tãsami. Apeye ticʉseta cʉ̃ wapata'a'quere wiagʉ, cʉ̃ wiogʉre nisami: “Yʉ'ʉ wiogʉ, yʉ'ʉre ni'cãmocʉsetiri mil cujiri o'owʉ. A'te cʉo'o. Te me'rã apeye ticʉseta mʉ'ʉrẽ wapata'abosawʉ”, nisami.
’Cʉ̃ tojo nicã tʉ'ogʉ, wiogʉ nisami: “Mʉ'ʉ añurõ weeapã. Yʉ'ʉ duti'caronojõta queoro weeme'rĩcã'pã. Yʉ'ʉ cã'rõacã cũu'que me'rã añurõ weeapã. Tojo weegʉ peje yʉ'ʉ cʉosere co'tedutigʉ sõrõgʉ̃ti. A'tia. Yʉ'ʉ me'rã e'catitamuña”, nisami.
’Be'ro apĩ da'raco'tegʉ pʉati mil cujiri o'ono'cʉ ejasami. Wiogʉre a'tiro nisami: “Yʉ'ʉ wiogʉ, yʉ'ʉre pʉati mil cujiri o'owʉ. A'te cʉo'o. Te me'rã ticʉseta tja mʉ'ʉrẽ wapata'abosawʉ”, nisami.
’Wiogʉ cʉ̃rẽ nisami: “Mʉ'ʉ añurõ weeapã. Yʉ'ʉ duti'caronojõta queoro weeme'rĩcã'pã. Yʉ'ʉ cã'rõacã cũu'que me'rã añurõ weeapã. Tojo weegʉ peje yʉ'ʉ cʉosere co'tedutigʉ sõrõgʉ̃ti. A'tia. Yʉ'ʉ me'rã e'catitamuña”, nisami.
’Be'ro majã mil cujiri o'ono'cʉ eja, cʉ̃ wiogʉre a'tiro nisami: “Yʉ'ʉ wiogʉ, mʉ'ʉ tutuaro da'radutiri masʉ̃ nisere masĩwʉ̃. Mʉ'ʉ da'ratimigʉ̃, ãpẽrã ye da'rase wapa me'rã mʉ'ʉ wapata'a.
Tojo weegʉ uigʉ, mʉ'ʉ ye niyerure di'ta po'peapʉ yaacũuwʉ̃. A'te ni'i mʉ'ʉ yéta tja”, nisami.
’Cʉ̃ tojo nicã tʉ'ogʉ, wiogʉ a'tiro yʉ'tisami: “Yʉ'ʉ cũu'que me'rã mʉ'ʉ ña'arõ weeapã. Ña'agʉ̃, nijĩsijagʉ ni'i. Mʉ'ʉ yʉ'ʉre a'tiro wãcũwʉ̃. ‘Da'ratimigʉ̃, ãpẽrã da'rase wapa me'rã wapata'ami’, niwʉ̃.
Mʉ'ʉ tojo wãcũgʉ̃, yé niyerure yaatimigʉ̃, niyeru nʉrõrĩ wi'ipʉ bʉcʉamʉjãdutigʉ cũubopã. Tojo wééca be'ro yʉ'ʉ dajagʉ, ti wi'ipʉ cũñarõ mʉjã'que me'rã ñe'eboapã”, nisami.
’Tojo níca be'ro ãpẽrã topʉ nirãrẽ nisami: “Cʉ̃ ye mil cujirire ẽ'ma, pʉamocʉsetiri mil cʉogʉ́ pe'ere o'oya.
A'tiro ni'i. No'o peje cʉogʉre nemorõ o'ono'rõsa'a. Cʉ̃ peje cʉoyʉ'rʉogʉsami. Apĩ moogʉ̃ pe'ere cʉ̃ cʉomi'queacãpʉreta ẽ'mape'ocã'no'gʉ̃sami.
Ã'rĩ da'raco'tegʉ queoro weetigʉre ñe'e, na'itĩ'arõ wijáropʉ cõ'acã'ña. Topʉ pũrĩno'gʉ̃, upicari cũ'rĩdio, utigʉsami”, nisami na wiogʉ, niwĩ Jesú.
Jesú nipe'tise di'tacjãrãrẽ beseatje ni'iJesú ʉ̃sãrẽ werenemowĩ:—Be'ro yʉ'ʉ Õ'acʉ̃ macʉ̃ masʉ̃ weronojõ upʉtigʉ a'ti turicjãrãrẽ dutigʉ a'tigʉti. Yʉ'ʉre wereco'terã ʉ'mʉsecjãrã me'rã a'tigʉ, asistese me'rã a'tigʉti. Be'ro wiogʉ dujiri cũmurõpʉ dujigʉsa'a.
Nipe'tise di'tacjãrã yʉ'ʉ dujiro tiropʉ nerẽrãsama. Tojo weegʉ yʉ'ʉre ẽjõpeorãrẽ mejẽcã, ãpẽrã yʉ'ʉre ẽjõpeotirãrẽ mejẽcã dʉcawaanʉ'cõgʉ̃ti. Ni'cʉ̃ ecarã́ co'tegʉ́ ovejare mejẽcã, cabrare mejẽcã dʉcawaanʉ'cõgʉ̃ weronojõ weegʉti.
Cʉ̃ ovejare diacjʉ̃camocã pe'e nʉ'cõsami. Cabra pe'ere cũpe pe'e nʉ'cõsami. A'te weronojõ yʉ'ʉre ẽjõpeorãrẽ diacjʉ̃ pe'e nʉ'cõgʉ̃ti. Yʉ'ʉre ẽjõpeotirã pe'ere cũpe pe'e nʉ'cõgʉ̃ti.
Tojo wééca be'ro diacjʉ̃ pe'e nu'cũrãrẽ nigʉ̃ti. “A'tia. Yʉ'ʉ pacʉ mʉsãrẽ añurõ weeami. Ne waropʉ cʉ̃ a'ti turire weenʉ'cãcateropʉ mʉsã niatjore apoyutojacʉ niwĩ. Tere ñe'erã a'tia majã.
Yʉ'ʉ ʉjaboacã, yʉ'ʉre ecawʉ. Yʉ'ʉ acowʉocã, sĩ'rĩse tĩawʉ̃. Yʉ'ʉ aperopʉ sijacã, yʉ'ʉre cãrĩrõ o'owʉ.
Su'ti dʉ'sacã, yʉ'ʉre sãawʉ̃. Dutiticã, yʉ'ʉre ĩ'acusiawʉ. Ãpẽrã yʉ'ʉre bu'iri da'reri wi'ipʉ sõrõcã, yʉ'ʉre ĩ'arã etawʉ”, nigʉ̃ti.
¿De'ro nicã aperopʉ sijacã, mʉ'ʉrẽ cãrĩrõ o'ori o su'tinojõ dʉ'sacã, mʉ'ʉrẽ sãarĩ?
¿De'ro nicã mʉ'ʉrẽ dutitigʉre, o bu'iri da'reri wi'ipʉ nigʉ̃́rẽ ĩ'arã etari?” nirãsama.
’Na tojo nicã, narẽ yʉ'tigʉti: “Mʉsãrẽ diacjʉ̃ weregʉti. Mʉsã yʉ'ʉre ẽjõpeorãrẽ, no'o mejõ nirã́pʉreta añurõ wéérã, yʉ'ʉreta weerã weewʉ.”
’Be'ro cũpe pe'e nu'cũrãrẽ a'tiro nigʉ̃ti: “Mʉsã Õ'acʉ̃ bu'iri da'reno'ajã ni'i. Tojo weerã a'tore niticã'ña. Pecame'e ʉ̃jʉ̃nu'cũrĩme'e tiropʉ wa'aya. Time'e wãtĩ wiogʉ, cʉ̃ me'rã ʉ'mʉsepʉ cõ'adijo'cãrãrẽ apoyucame'e ni'i.
Yʉ'ʉ ʉjaboacã, mʉsã yʉ'ʉre ecatiwʉ. Yʉ'ʉ acowʉocã, tĩatiwʉ.
Yʉ'ʉ aperopʉ sijacã, yʉ'ʉre cãrĩse o'otiwʉ. Yʉ'ʉre su'ti dʉ'sacã, sãatiwʉ. Yʉ'ʉ dutiticã, yʉ'ʉ bu'iri da'reri wi'ipʉ nicã quẽ'rãrẽ, ĩ'arã wa'atiwʉ.”
’Tere tʉ'orã, a'tiro nirãsama: “Wiogʉ, mʉ'ʉ ʉjaboacã, acowʉocã, aperopʉ sijacã, su'ti moocã, dutiticã, bu'iri da'reri wi'ipʉ nicã, ¿de'ro nicãnojõ ʉ̃sã mʉ'ʉrẽ weetamutiri?” nirãsama.
’Yʉ'ʉ narẽ yʉ'tigʉti: “Diacjʉ̃ mʉsãrẽ weregʉti. Mʉsã ã'rã mejõ nirãrẽ weetamutiwʉ. Narẽ weetamutirã, yʉ'ʉreta weetamutirã weewʉ”, nigʉ̃ti.
’Be'ro narẽ bu'iri da'rebajuriogʉti. Ãpẽrã ña'arõ wee'quere acobojono'cãrã pe'e catinu'cũsere boca, ʉ'mʉsepʉ wa'arãsama, niwĩ Jesú.
Jesure ñe'erãtirã na apoyu'que ni'i<TS3>(Mr 14.1–2; Lc 22.1–2; Jn 11.45–53)Jesú apaturi cʉ̃ a'tiatjere weréca be'ro ʉ̃sã cʉ̃ bu'erãrẽ niwĩ:
—Mʉsã masĩ'i, Pascua bosenʉmʉ wa'atjo pʉa nʉmʉ dʉ'sa'a. Ti bosenʉmʉ nicã, yʉ'ʉ Õ'acʉ̃ macʉ̃ masʉ̃ weronojõ upʉtigʉre wiorãpʉre o'o, curusapʉ paabi'pe wẽjẽrãsama, niwĩ.
Titare pa'ia wiorã, Moisé oja'quere bu'eri masã, judío masã bʉcʉrã, Caifá pa'ia wiogʉ ya wi'i sope pʉ'topʉ nerẽcãrã niwã.
Topʉ na Jesure nisoose me'rã ñe'e, wẽjẽatjere apoyucãrã niwã.
Tere apomirã, a'tiro nicãrã niwã:—Bosenʉmʉ nicã weeticã'rã. Masã cʉ̃rẽ ma'írã, no'o ʉaro caricũma'a, marĩ tojo weesere dojorẽbosama, nicãrã niwã.
Ni'cõ numio Jesure ma'iyʉ'rʉgo ʉ'mʉtise piopeo'que ni'i<TS3>(Mr 14.3–9; Jn 12.1–8)Na “Jesure wẽjẽrãti” ni apocaterore Jesú Betaniapʉ niwĩ. Simó cãmi boa, yʉ'rʉ'cʉ ya wi'ipʉ niwĩ.
Topʉ cʉ̃ nicã, ni'cõ numio cʉ̃ pʉ'to a'tiwõ. Co ʉ'mʉticja acosticjare cʉowõ. Te ʉ'mʉtise wapabʉjʉse waro niwʉ̃. Co Jesú ba'adujigʉre cʉ̃ dʉpoa bu'ipʉ ʉ'mʉtise piopeowõ.
Co tojo weecã ĩ'arã, ʉ̃sã cʉ̃ bu'erã ʉpʉtʉ uawʉ. Ʉ̃sã basu a'merĩ niwʉ̃:—¿De'ro weego tojo weeti? Mejõ waro a'tere bajuriogo weemo.
Co tojo weetigo, ãpẽrãrẽ pajiro duawapata'aboapõ. Te me'rã pajasecʉorãrẽ weetamuboapõ, niwʉ̃.
Jesú ʉ̃sã tojo nisere masĩgʉ̃, ʉ̃sãrẽ niwĩ:—¿De'ro weerã core cariborã weeti? A'tere yʉ'ʉre tojo wéégo, añurõ weego weemo.
Pajasecʉorã mʉsã wa'teropʉ ninu'cũcã'rãsama. Yʉ'ʉ pũrĩcãrẽ mʉsã wa'teropʉre ninu'cũcã ĩ'asome.
Co yʉ'ʉre tere piopeogo, yʉ'ʉ wẽ́rĩ́ca be'ro na yaatji dʉporo wa'reatjere weronojõ weeyugo weemo.
Diacjʉ̃ mʉsãrẽ weregʉti. Yʉ'ʉ masãrẽ yʉ'rʉose quetire no'o nirṍ werecusiarã, nipe'tiro a'ti di'tapʉre a'tiro weerãsama. A'tigo co yʉ'ʉre wee'quere core wãcũdutirã wererãsama, niwĩ Jesú.
Juda Jesure cʉ̃rẽ ĩ'atu'tirã tiropʉ o'o'que ni'i<TS3>(Mr 14.10–11; Lc 22.3–6)Jesú numiorẽ tojo níca be'ro ʉ̃sã Jesú bu'erã me'rãcjʉ̃ ní'cʉ, Juda Iscariote na nigʉ̃́ a'tiro weewĩ. Pa'ia wiorã tiropʉ wa'atjĩgʉ̃, ucũgʉ̃ wa'acʉ niwĩ.
Narẽ a'tiro nicʉ niwĩ:—Yʉ'ʉ Jesure mʉsãrẽ o'ocã, ¿no'ocõ'rõ niyeru yʉ'ʉre wapayerãsari? nicʉ niwĩ.Tojo nicã tʉ'orã, na treinta niyeru cujirire o'ocãrã niwã.
Na wapayéca be'ro cʉ̃ “¿De'ro nicã Jesure wiorãpʉre o'oroʉamitito yʉ'ʉre?” ni wãcũcʉ niwĩ.
Jesú cʉ̃ bu'erã me'rã cʉ̃ ba'atʉo'que ni'i<TS3>(Mr 14.12–25; Lc 22.7–23; Jn 13.21–30; 1 Co 11.23–26)Ʉ̃sã Jesú bu'erã na pã́ bʉcʉase me'rã morẽti'quere ba'ari bosenʉmʉ ninʉ'cãcã, cʉ̃ tiro wa'a, sẽrĩtiña'wʉ̃:—¿No'opʉ marĩ Pascua bosenʉmʉ ba'atjore apoyucã ʉasari? niwʉ̃.
Cʉ̃ ʉ̃sãrẽ niwĩ:—Jerusalẽ́pʉ wa'aya. Topʉ ni'cʉ̃ nisami. Cʉ̃rẽ a'tiro niña. “Ʉ̃sãrẽ bu'egʉ a'tiro nidutiami. ‘Yʉ'ʉ pi'etiatjo cã'rõacã dʉ'sa'a. Mʉ'ʉ ya wi'ipʉ yʉ'ʉ bu'erã me'rã ba'atʉogʉti’, ni weredutiami Jesú”, niña.
Tojo weerã Jesú o'ó'cãrã cʉ̃ duti'caronojõta weecãrã niwã. Pascua nicã ʉ̃sã ba'atjere apoyucãrã niwã.
Na'ique'aca be'ro Jesú ʉ̃sã cʉ̃ bu'erã doce me'rã ba'adujiwĩ.
Cʉ̃ tojo nicã, ʉ̃sã ʉpʉtʉ bʉjawetiwʉ. Be'ro a'merĩ sẽrĩtiña'bʉrowʉ:—Ʉ̃sã wiogʉ, yʉ'ʉta nicã'sa'aba, niwʉ̃.
Jesú ʉ̃sãrẽ yʉ'tiwĩ:—Yʉ'ʉ me'rã a'ti papʉ yosoba'agʉ cʉ̃́ta nigʉ̃sami wiorãpʉre o'oacjʉ.
Yʉ'ʉ Õ'acʉ̃ macʉ̃ masʉ̃ weronojõ upʉtigʉre Õ'acʉ̃ ye queti ojaca pũrĩ ní'caronojõta wa'arosa'a. Tojo wa'acã, yʉ'ʉre wiorãpʉre o'ogʉ́ma ña'abutiaro wa'arosa'a. Cʉ̃ diacjʉ̃ta bajuatiyʉ'rʉocã, nemorõ añubopã, niwĩ.
Tojo níca be'roacã Juda Jesure wiorãpʉre o'oacjʉ a'tiro niwĩ:—Ʉ̃sãrẽ bu'egʉ, yʉ'ʉta nicã'sa'aba, niwĩ.Jesú cʉ̃rẽ yʉ'tiwĩ:—Mʉ'ʉta ni'i, niwĩ.
Ʉ̃sã ba'ari cura Jesú pãgãrẽ mii, cʉ̃ pacʉ Õ'acʉ̃rẽ e'catise o'owĩ. Tu'ajanʉ'cõ, pã́rẽ dʉcawaa, ʉ̃sãrẽ ecawĩ. Dʉcawaagʉ, ʉ̃sãrẽ niwĩ:—Ba'aya. A'te yʉ'ʉ upʉ ni'i, niwĩ.
Be'ro sĩ'rĩrĩ pare mii, Õ'acʉ̃rẽ e'catise o'owĩ tja. Ti pare ʉ̃sãrẽ tĩagʉ̃, a'tiro niwĩ:—Nipe'tirã a'ti pa cjasere sĩ'rĩpe'ticã'ña.
A'te yé dí ni'i. Masã ña'arõ wee'quere wẽrĩ wapayebosagʉsa'a. Õ'acʉ̃ masãrẽ apeye ma'ma “A'tiro weegʉti” ní'quere cũugʉ̃sami. Tojo weegʉ yʉ'ʉ wẽrĩgʉ̃ dí o'mabʉrose me'rã pãjãrã masã ña'arõ wee'quere acobojogʉsami.
Mʉsãrẽ weregʉti. A'te ʉ'sedʉcaco vino ni'cãrõacã marĩ sĩ'rĩrã weronojõ weenemosome. Be'ro yʉ'ʉ pacʉ yʉ'ʉre wiogʉ sõrõcã, mʉsã me'rã apaturi ma'ma vino sĩ'rĩnemogʉ̃sa'a tja, niwĩ Jesú.
Jesú Pedrore “Mʉ'ʉ yʉ'ʉre ‘Masĩwe'e’ nigʉ̃sa'a” ní'que ni'i<TS3>(Mr 14.26–31; Lc 22.31–34; Jn 13.36–38)Ʉ̃sã bá'áca be'ro Õ'acʉ̃rẽ basapeotojanʉ'cõ, ti wi'ire wija wa'awʉ. Wija, ʉ̃rʉ̃gʉ̃ Olivo wãmeticjʉpʉ wa'awʉ.
Topʉ wa'agʉ, Jesú ʉ̃sãrẽ niwĩ:—Mʉsã nipe'tirã a'ti ñami uirã, yʉ'ʉre cõ'awã'cãpe'tia wa'arãsa'a. Mʉsã tojo weeatje Õ'acʉ̃ ye queti ojaca pũrĩpʉ nirṍnojõta wa'arosa'a. A'tiro ojano'wʉ̃: “Yʉ'ʉ oveja co'tegʉre wẽjẽno'cã weegʉsa'a. Tojo weecã, cʉ̃ yarã oveja no'o ʉaro omastearãsama”, nicʉ niwĩ Õ'acʉ̃ cʉ̃ ye queti ojaca pũrĩpʉ.
Yʉ'ʉ wẽrĩ'cʉpʉ masã́ca be'ro mʉsã dʉporo Galilea di'tapʉ wa'ayutojagʉsa'a, niwĩ.
Cʉ̃ tojo nicã tʉ'ogʉ, Pedro yʉ'tiwĩ:—Ãpẽrã mʉ'ʉrẽ cõ'awã'cãcã, yʉ'ʉ pũrĩcã ne wa'asome, niwĩ.
Tojo nisere tʉ'ogʉ, Jesú cʉ̃rẽ niwĩ:—Diacjʉ̃ mʉ'ʉrẽ weregʉti. Ni'cãcã ñamita cãrẽ'quẽ uuati dʉporo i'tiati “Cʉ̃rẽ ne masĩwe'e”, nigʉ̃sa'a, niwĩ.
Pedro cʉ̃rẽ yʉ'tiwĩ:—Yʉ'ʉ pũrĩcã na yʉ'ʉre wẽjẽsĩ'rĩcãma, “Cʉ̃ me'rã boagʉti”, nigʉ̃sa'a. “Cʉ̃rẽ masĩwe'e”, nisome, niwĩ. Be'ro nipe'tirã ʉ̃sã cʉ̃ bu'erã cʉ̃ ní'caronojõta nibʉrowʉ.
Jesú Getsemaní wãmetiropʉ cʉ̃ pacʉre ñubue'que ni'i<TS3>(Mr 14.32–42; Lc 22.39–46)Be'ro Jesú ʉ̃sã cʉ̃ bu'erã me'rã masã na otero Getsemaní wãmetiropʉ etawʉ. Topʉ eta, ʉ̃sãrẽ niwĩ:—A'to dujíniña yujupʉ. Sõ'opʉ yʉ'ʉ pacʉre sẽrĩgʉ̃ wa'agʉti, niwĩ.
Topʉ wa'agʉ, Pedro, tojo nicã Zebedeo põ'rã pʉarãrẽ miawĩ. Cʉ̃ ʉpʉtʉ waro bʉjaweti, wãcũque'ticʉ niwĩ.
Tojo weegʉ narẽ nicʉ niwĩ:—Yʉ'ʉre wẽrĩtawioro, bʉjawetise yʉ'rʉmajãsa'a. Mʉsã a'to tojayá. Yʉ'ʉre co'teya. Ne cãrĩticã'ña, nicʉ niwĩ.
Cʉ̃ tojo níca be'ro na yʉ'rʉro yoacurero wa'a, di'tapʉ mu'rĩque'aejacʉ niwĩ. Topʉ Õ'acʉ̃rẽ sẽrĩgʉ̃, a'tiro nicʉ niwĩ:—Pacʉ, mʉ'ʉ ʉacã, yʉ'ʉre a'te ña'arõ yʉ'rʉatje wa'aticã'to. Yʉ'ʉ tojo nimicã, yʉ'ʉ ʉaro weeticã'ña. Mʉ'ʉ ʉaro pe'e wa'ato, ni sẽrĩcʉ niwĩ.
Be'ro cʉ̃ bu'erã i'tiarã tiropʉ majãmitojacʉ niwĩ. Na cãrĩ'cãrãpʉre bocaejacʉ niwĩ. Pedrore a'tiro nicʉ niwĩ:—¿Ne cã'rõacã cãrĩtimirã, mʉsã tʉ'sʉmasĩtisari?
Cãrĩticã'ña. Wãtĩ ʉ̃sãrẽ niquesãticã'to nírã, Õ'acʉ̃rẽ sẽrĩña. Mʉsã wãcũsepʉ me'rãma yʉ'ʉre ẽjõpeonu'cũsĩ'rĩmisa'a. Mʉsã se'saro tojo weesĩ'rĩmirã, wãcũtutuamasĩtisa'a. Tojo weerã Õ'acʉ̃rẽ sẽrĩña, nicʉ niwĩ.
Be'ro apaturi wa'a, cʉ̃ pacʉre sẽrĩnemocʉ niwĩ tja:—Pacʉ, ña'arõ pi'etisere yʉ'ʉre cã'mota'asĩ'rĩtigʉ, mʉ'ʉ ʉaro weeya. Yʉ'ʉ ʉaro wa'aticã'to, nicʉ niwĩ.
Be'ro apaturi na i'tiarã tiropʉ majãmitojacʉ niwĩ. Na cãrĩ'cãrãpʉre bocaejacʉ niwĩ tja. Narẽ wʉja pũrĩyʉ'rʉacaro niwʉ̃.
Tojo weegʉ narẽ wã'cõtimigʉ̃, apaturi cʉ̃ pacʉre sẽrĩgʉ̃ wa'acʉ niwĩ tja. Cʉ̃ sẽrĩ'caronojõta sẽrĩcʉ niwĩ tja.
Be'ro na tiropʉ majãmitojagʉ, narẽ a'tiro nicʉ niwĩ:—Ni'cãrõacãma sooya; cãrĩña majã. Yʉ'ʉ Õ'acʉ̃ macʉ̃ masʉ̃ weronojõ upʉtigʉre masã ña'arãpʉre o'oatje ejatoja'a.
Wã'cãnʉ'cãña. Te'a na tiropʉ wa'arã. Yʉ'ʉre o'oacjʉ a'titojami, nicʉ niwĩ.
Jesure na ñe'ewã'cã'que ni'i<TS3>(Mr 14.43–50; Lc 22.47–53; Jn 18.2–11)Jesú ucũrĩ cura Juda, ʉ̃sã Jesú bu'erã me'rã nimi'cʉ etawĩ. Pãjãrã masã di'pjĩrĩ, yucʉpagʉ cʉo'cãrã cʉ̃ me'rã a'tiwã. Na pa'ia wiorã, judío masã bʉcʉrã na o'ó'cãrã niwã.
Juda Jesure o'oacjʉ a'tiro wereyutojacʉ niwĩ:—Yʉ'ʉ wa'suporopʉ mi'miacjʉ cʉ̃́ta nigʉ̃sami. Cʉ̃rẽ ñe'eña, ni wereyucʉ niwĩ.
Cʉ̃ narẽ ní'caronojõta weewĩ. Maata Jesú tiropʉ ejanʉ'cãgʉ̃, “Yʉ'ʉre bu'egʉ”, niwĩ. Tojo nígʉ̃ta, Jesure wa'suporopʉ mi'miwĩ.
Tojo weecã ĩ'agʉ̃, Jesú cʉ̃rẽ niwĩ:—Yʉ'ʉ me'rãcjʉ̃, mʉ'ʉ weegʉ a'tisere weeya. Tojo níca be'ro masã a'ti, Jesure ñe'ewã'cã wa'awã.
Cʉ̃ tojo weecã ĩ'agʉ̃, Jesú cʉ̃rẽ niwĩ:—Weeticã'ña. Mʉ'ʉ ya di'pjĩrẽ nʉrõña. Di'pjĩ me'rã a'mequẽrãnojõ di'pjĩ me'rãta wẽrĩrãsama.
¿Mʉ'ʉ masĩweti? Yʉ'ʉ, yʉ'ʉ pacʉre sẽrĩcãma, maata doce cururi cʉ̃rẽ wereco'terãrẽ yʉ'ʉre weetamudutigʉ o'óbosami. Yʉ'ʉ tojo weemasĩ'i.
Yʉ'ʉ tojo weecãma, Õ'acʉ̃ ye queti ojaca pũrĩpʉ ní'que wa'atibosa'a, niwĩ.
Jesú cʉ̃rẽ ñe'erã a'tirãrẽ niwĩ:—¿Yajari masʉ̃rẽ ñe'erã a'tirã weronojõ yʉ'ʉre di'pjĩrĩ, yucʉpagʉ me'rã ñe'erã a'tiati? Nipe'tise nʉmʉrĩ Õ'acʉ̃ wi'ipʉ masãrẽ bu'edujiwʉ. Tojo weemicã, mʉsã yʉ'ʉre ñe'etiwʉ.
Mʉsã ni'cãrõacã weese Õ'acʉ̃ ye queti weremʉ'tãrĩ masã yʉ'ʉre oja'caronojõta wa'a'a, niwĩ Jesú.Cʉ̃rẽ ñe'ecã ĩ'a, ni'cʉ̃rẽta ʉ̃sã cʉ̃ bu'erã pe'e cõ'anʉ'cõcã, du'tiwã'cãpe'tia wa'awʉ.
Jesure wiorã tiropʉ na mia'que ni'i<TS3>(Mr 14.53–65; Lc 22.54–55, 63–71; Jn 18.12–14, 19–24)Be'ro Jesure pa'ia wiogʉ Caifá tiropʉ miacãrã niwã. Topʉre Moisé oja'quere bu'eri masã, tojo nicã judío masã bʉcʉrã nerẽyutojacãrã niwã.
Pedro pe'e Jesure yoacurero sirutucʉ niwĩ. Pa'ia wiogʉ ya wi'i sope pʉ'topʉ sirututʉocʉ niwĩ. Topʉ ti sã'rĩrõpʉ sãjã, surara pʉ'to dujicʉ niwĩ. ¿De'ro wa'abutiarosari? nígʉ̃, tojo weecʉ niwĩ.
Pa'ia wiorã, judío masã bʉcʉrã, nipe'tirã wiorã Jesure wẽjẽsĩ'rĩcãrã niwã. Tojo weerã diacjʉ̃ nitise me'rã cʉ̃rẽ weresãtjere a'macãrã niwã.
Pãjãrã na tiro wa'a, mejẽcã nisoomirã, ne cʉ̃rẽ te ye bu'iri wẽjẽrõʉa'a nisere bocaticãrã niwã. Tojo weecũmí, be'ropʉ pʉarã nisoori masãrẽ bocacãrã niwã.
A'tiro nisoocãrã niwã:—Ã'rĩ masʉ̃ a'tiro niwĩ: “A'ti wi'i Õ'acʉ̃ wi'ire cõ'ape'omasĩ'i. I'tia nʉmʉ be'ro apaturi tu'ajanʉ'cõpe'omasĩ'i tja”, niwĩ, nicãrã niwã.
Tojo nicã tʉ'ogʉ, pa'ia wiogʉ wã'cãnʉ'cã, Jesure nicʉ niwĩ:—¿Mʉ'ʉ yʉ'tiweti? ¿De'ro ni yʉ'tigʉsari na weresãsere? nicʉ niwĩ.
Jesú yʉ'titiyʉ'rʉocã'cʉ niwĩ. Tojo weecã, Caifá cʉ̃rẽ nicʉ niwĩ:—Õ'acʉ̃ catinu'cũgʉ̃ wãme me'rã mʉ'ʉrẽ diacjʉ̃ yʉ'ticã ʉa'a. Wereya. ¿Mʉ'ʉta niti Õ'acʉ̃ macʉ̃ cʉ̃ bese'cʉ Cristo na nigʉ̃́? nicʉ niwĩ.
Jesú cʉ̃rẽ yʉ'ticʉ niwĩ:—Cʉ̃́ta ni'i mʉ'ʉ nírõnojõta. Apeye quẽ'rãrẽ mʉsãrẽ werenemogʉ̃ti. Be'ro yʉ'ʉ Õ'acʉ̃ macʉ̃ masʉ̃ weronojõ upʉtigʉ Õ'acʉ̃ tutuayʉ'rʉgʉ pʉ'topʉ dujicã ĩ'arãsa'a. Tojo nicã yʉ'ʉ o'mecururi bu'ipʉ apaturi dijaticã ĩ'arãsa'a, nicʉ niwĩ.
Cʉ̃ tojo nicã tʉ'ogʉ, Caifá pa'ia wiogʉ uagʉ, cʉ̃ basu cʉ̃ ye su'tire wejetʉ̃'rẽcʉ niwĩ. A'tiro nicʉ niwĩ:—Ã'rĩ masʉ̃ tojo ucũgʉ̃, Õ'acʉ̃rẽ ña'abutiaro nigʉ̃ weemi. Ãpẽrã masã cʉ̃rẽ weresãrã ʉanemowe'e. Mʉsã cʉ̃ ña'arõ ní'quere tʉ'otojapʉ.
¿De'ro ni wãcũti? nicʉ niwĩ.Na yʉ'ticãrã niwã:—Cʉ̃ bu'iritimi. Wẽrĩato, nicãrã niwã.
Tojo níca be'ro cʉ̃ diapoapʉ ʉ'seco e'owa're, cʉ̃rẽ dotecãrã niwã. Ãpẽrã diapoapʉ paacãrã niwã.
Be'ro cʉ̃rẽ a'tiro ni bujipecãrã niwã:—Mʉ'ʉ Õ'acʉ̃ bese'cʉ Cristo ni'i nígʉ̃, níbocaya. ¿Noa mʉ'ʉrẽ paati? nicãrã niwã.
Pedro Jesure “Masĩwe'e” cʉ̃ ní'que ni'i<TS3>(Mr 14.66–72; Lc 22.56–62; Jn 18.15–18, 25–27)Na wi'i po'peapʉ tojo weeri cura Pedro wijáro sope pʉ'topʉ dujicʉ niwĩ. Cʉ̃ topʉ dujicã, ni'cõ ti wi'i da'raco'tego cʉ̃ tiropʉ wa'a, “Mʉ'ʉ Jesú Galileacjʉ̃ me'rã sija'cʉta ni'iba”, nico niwõ.
Co tojo nicã tʉ'ogʉ, Pedro nipe'tirã tʉ'oropʉ nisoogʉ, a'tiro ni yʉ'ticʉ niwĩ:—Mʉ'ʉ tojo ucũsere tʉ'omasĩtisa'a, nicʉ niwĩ.
Tojo nitoja, sã'rĩrõ sope pʉ'topʉ wijacʉ niwĩ. To cʉ̃ wijacã, apego cʉ̃rẽ ĩ'abocaco niwõ tja. Topʉ nirãrẽ a'tiro nico niwõ:—Ã'rĩ quẽ'rã Jesú Nazarecjʉ̃ me'rã sija'cʉta nimi, nico niwõ.
Mejãrõta core nisoogʉ, a'tiro yʉ'ticʉ niwĩ:—Õ'acʉ̃ me'rã diacjʉ̃ta cʉ̃rẽ ne masĩtibutiacã'sa'a, nicʉ niwĩ.
Cã'rõacã be'ro masã topʉ nirã́ Pedro tiro wa'a, cʉ̃rẽ nicãrã niwã:—Mʉ'ʉ quẽ'rã Jesú bu'erã me'rã sija'cʉta ni'i. Mʉ'ʉ ucũsepʉta tʉ'ota basio ni'i, nicãrã niwã.
Na tojo nicã tʉ'ogʉ, cʉ̃ narẽ nisoonemopeocʉ niwĩ:—Yʉ'ʉ diacjʉ̃ta ucũticã, Õ'acʉ̃ yʉ'ʉre bu'iri da'reato. Yʉ'ʉ mʉsã ucũgʉ̃rẽ ne masĩtisa'a, nicʉ niwĩ.Cʉ̃ tojo nicũñarĩ cura cãrẽ'quẽ uucʉ niwĩ.
Tojo wa'acã, Jesú cʉ̃rẽ ucũ'quere wãcũbocacʉ niwĩ. Jesú todʉporopʉ a'tiro wereyucʉ niwĩ: “Cãrẽ'quẽ uuati dʉporo mʉ'ʉ i'tiati yʉ'ʉre ‘Cʉ̃rẽ masĩwe'e’, nigʉ̃sa'a.” Tere wãcũboca wija, ʉpʉtʉ utiwã'cã wa'acʉ niwĩ.
Jesure romano masã wiogʉ Pilato tiropʉ mieja'que ni'i<TS3>(Mr 15.1; Lc 23.1–2; Jn 18.28–32)Ñamiacãcure nipe'tirã pa'ia wiorã, tojo nicã judío masã bʉcʉrã nerẽcãrã niwã. Nerẽ, ni'cãrõnojõ wãcũseticãrã niwã. “¿De'ro wee marĩ Jesure wẽjẽrãsari?” ni apoyucãrã niwã.
Apotoja, Jesure cõme dari me'rã dʉ'tetjĩarã, Poncio Pilato, Judea di'ta wiogʉ tiropʉ miejacãrã niwã.
Juda cʉ̃ wẽrĩ'que ni'iBe'ro Juda Jesure wẽjẽrãsama nisere tʉ'ocʉ niwĩ. Tere tʉ'ogʉ, pũrõ waro bʉjaweticʉ niwĩ. Tojo weegʉ na niyeru wapaye'que treinta cujirire pa'ia wiorãrẽ, tojo nicã judío masã bʉcʉrãrẽ wiacã'cʉ niwĩ.
Narẽ nicʉ niwĩ:—Yʉ'ʉ ña'abutiaro weeasʉ. Masʉ̃ añugʉ̃, bu'iri marĩgʉ̃rẽ wẽjẽdutigʉ wiorãpʉre o'oasʉ, nicʉ niwĩ.Na cʉ̃rẽ yʉ'ticãrã niwã:—Mʉ'ʉ tojo weese ʉ̃sã ye mejeta ni'i. Mʉ'ʉ ye cjase nisa'a, nicãrã niwã.
Na tojo nicã tʉ'ogʉ, Juda niyerure Õ'acʉ̃ wi'ipʉ doquewiacã'cʉ niwĩ. Be'ro wa'a, cʉ̃ basu wãmʉtapʉ dʉ'teyoja, wẽrĩa wa'acʉ niwĩ.
Be'ro na basu a'merĩ ucũ, a'tiro wãcũcãrã niwã:—Marĩ a'te niyeru me'rã di'ta sʉtʉparʉ yeerãtirã na di'i miirõrẽ duurã. Tojo weerã marĩ aperocjãrã na wẽrĩcã yaatjo nirõsa'a, ni apocãrã niwã.
Masʉ̃ wẽjẽse wapa me'rã duuca di'ta nicaro niwʉ̃. Tojo weero a'tocatero quẽ'rã ti di'ta “Dí cõ'aca di'ta” wãmeti'i.
<sup>(9-10)</sup> Dʉporocjʉ̃pʉta Õ'acʉ̃ ye queti weremʉ'tãrĩ masʉ̃ Jeremía cʉ̃ “A'tiro wa'arosa'a” ní'que queoro wa'acaro niwʉ̃. Cʉ̃ a'tiro ojacʉ niwĩ: “Israe curuacjãrã ‘Treinta niyeru cujiri wapatimi’ ní'caro weronojõta te niyeru me'rã di'ta sʉtʉparʉ yeerãtirã na di'i miirõrẽ duurãsama. Õ'acʉ̃ yʉ'ʉre ojaduti'caronojõta weerãsama”, ni ojacʉ niwĩ Jeremía.
(-)
Jesú romano masã wiogʉ Pilato tiropʉ ní'que ni'i<TS3>(Mr 15.2–5; Lc 23.3–5; Jn 18.33–38)Be'ro Jesure Judea di'ta wiogʉ Pilato tiropʉ miacãrã niwã. Pilato cʉ̃rẽ sẽrĩtiña'cʉ niwĩ:—¿Mʉ'ʉta niti judío masã wiogʉ? nicʉ niwĩ.Jesú cʉ̃rẽ yʉ'ticʉ niwĩ:—Mʉ'ʉ nírõnojõta cʉ̃́ta ni'i, nicʉ niwĩ.
Pa'ia wiorã, judío masã bʉcʉrã weresãse pe'ema ne yʉ'titiyʉ'rʉocã'cʉ niwĩ.
Tojo weegʉ Pilato cʉ̃rẽ nicʉ niwĩ:—¿De'ro weegʉ mʉ'ʉ na ucũse pejere yʉ'tiweti? nicʉ niwĩ.
Jesú ne cã'rõ yʉ'titicʉ niwĩ. Cʉ̃ yʉ'titicã ĩ'agʉ̃, Pilato ĩ'amarĩa wa'acʉ niwĩ.
Jesure wẽjẽduti'que ni'i<TS3>(Mr 15.6–20; Lc 23.13–25; Jn 18.38–19.16)Cʉ̃'marĩnʉcʉ̃ Pascua bosenʉmʉ nicã Judea di'ta wiogʉ a'tiro weeseticũcʉ niwĩ. Ni'cʉ̃ bu'iri da'reri wi'ipʉ nigʉ̃rẽ masã na du'uwĩrõdutigʉre du'uwĩrõcũcʉ niwĩ.
Titare ni'cʉ̃ bu'iri da'reri wi'ipʉ nigʉ̃́ Barrabá wãmetigʉ nicʉ niwĩ. Nipe'tirã cʉ̃ ña'arõ wee'quere masĩcãrã niwã.
Pilato masã pãjãrã cʉ̃ tiropʉ nerẽcã ĩ'agʉ̃, narẽ sẽrĩtiña'cʉ niwĩ:—¿Ni'irẽ yʉ'ʉ du'uwĩrõcã ʉasari? ¿Barrabáre du'uwĩrõsari, o Jesú na Cristo pisuno'gʉ̃ pe'ere du'uwĩrõsari? nicʉ niwĩ.
Jesure masã ma'icã ĩ'arã, wiorã Jesure ʉocãrã niwã. Cʉ̃rẽ ʉorã, Pilatopʉre wiacãrã niwã. Na tojo ʉosere Pilato masĩcʉ niwĩ. Tojo weegʉ Jesure du'uwĩrõsĩ'rĩgʉ̃, tere sẽrĩtiña'cʉ niwĩ.
Pilato masãrẽ besewʉaropʉ dujicʉ niwĩ. Cʉ̃ topʉ dujicã, cʉ̃ nʉmo a'tiro queti o'óco niwõ. “Cʉ̃ masʉ̃ bu'iri moogʉ̃rẽ mejẽcã weeticã'ña. Ñamipʉ cʉ̃rẽ tojo wa'atjere wiobutiaro quẽ'easʉ”, ni queti o'óco niwõ.
Pa'ia wiorã, tojo nicã judío masã bʉcʉrã masãrẽ a'tiro niduticãrã niwã:—Barrabá pe'ere du'uwĩrõdutiya. Jesú pe'ere wẽjẽdutiya, nicãrã niwã.
Be'ro Pilato masãrẽ sẽrĩtiña'nemocʉ niwĩ:—Ã'rã pʉarãrẽ ¿ni'i pe'ere yʉ'ʉ du'uwĩrõcã ʉasari? nicʉ niwĩ.Na a'tiro yʉ'ticãrã niwã:—Barrabáre du'uwĩrõña, nicãrã niwã.
Na tojo nicã tʉ'ogʉ, Pilato nicʉ niwĩ:—To pũrĩcãrẽ Jesú na Cristo nigʉ̃rẽ ¿de'ro weegʉsari?Nipe'tirã yʉ'ticãrã niwã:—Curusapʉ paabi'pe wẽjẽña, nicãrã niwã.
Tojo nicã tʉ'ogʉ, Pilato nicʉ niwĩ:—¿De'ro weegʉ tojo weebosari? Ã'rĩ ne cã'rõ ña'arõ weeticʉ niami, nicʉ niwĩ.Cʉ̃ tojo nimicã, masã pe'e caricũnemocãrã niwã:—Curusapʉ paabi'pe wẽjẽña, nicãrã niwã.
Masã Pilato ucũsere tʉ'osĩ'rĩticãrã niwã. Tojo tʉ'oronojõ o'orã, mejõ pe'e cumuca wã'cõcãrã niwã. Na tojo weecã ĩ'agʉ̃, Pilato aco miitiduticʉ niwĩ. Te me'rã masã ĩ'orõpʉ omocoe, a'tiro nicʉ niwĩ:—Ã'rĩ masʉ̃ bu'iri moogʉ̃rẽ wẽjẽcã, yʉ'ʉ bu'iri moogʉ̃sa'a. Mʉsã basu bu'iritirãsa'a, nicʉ niwĩ.
Cʉ̃ tojo nicã tʉ'orã, masã nipe'tirã topʉ nirã́ yʉ'ticãrã niwã:—Cʉ̃ wẽrĩse wapa ʉ̃sã põ'rã me'rã bu'iri cʉorãti, nicãrã niwã.
Tojo nicã tʉ'ogʉ, Pilato Barrabáre du'uwĩrõcʉ niwĩ. Jesú pe'ere tãrãduticʉ niwĩ. Be'ro curusapʉ surarare paabi'pe wẽjẽduticʉ niwĩ.
Be'ro Pilato yarã surara cʉ̃ ya wi'ipʉ Jesure miacãrã niwã. Topʉ nipe'tirã surara nerẽnʉ'cãtjĩrã, Jesure be'toanʉ'cãcãrã niwã.
Be'ro cʉ̃ yaro su'tirore tuwee, su'tiro sõ'arõ wiorã sãñarõnojõrẽ sãacãrã niwã.
Cʉ̃ dʉpoapʉ ni'cã be'to pota me'rã weeca be'tore peocãrã niwã. Ni'cãgʉ̃ tuacjʉ wiorã cʉocjʉnojõrẽ Jesure diacjʉ̃camocãpʉ o'ocãrã niwã. Tojo weetoja, cʉ̃ pʉ'topʉ ejaque'a, cʉ̃rẽ bujicã'cãrã niwã. A'tiro nicãrã niwã:—E'catipeoya judío masã wiogʉre, ni bujicã'cãrã niwã.
Tojo nicã apeye ʉ'seco e'owa'recãrã niwã. Cʉ̃ tuacjʉre tʉ̃awee, dʉpoapʉ paamʉjãcãrã niwã.
Na tojo bujícã'ca be'ro cʉ̃ sãñarĩ su'tiro wiogʉ ya su'tirore tuweecãrã niwã. Be'ro cʉ̃ todʉporo sãñaca su'tirore sãacãrã niwã tja. Tu'ajanʉ'cõ, cʉ̃rẽ curusapʉ wẽjẽrã wa'arã miacãrã niwã.
Jesure curusapʉ paabi'pe wẽjẽ'que ni'i<TS3>(Mr 15.21–32; Lc 23.26–43; Jn 19.17–27)Na Jesure wẽjẽrã wa'arã miarĩ cura ni'cʉ̃ masʉ̃ Simó Cirene wãmetiri macãcjʉ̃rẽ bocaejawã. Cʉ̃rẽ Jesú ya curusare wʉadutiwã.
Tojo weewã'cãrã, ni'cã bu'a Gólgota wãmetiropʉ ejawã. Gólgota nírõ, “Masã boaweeca dʉpoa” nirõ weesa'a.
Topʉ pũrĩse tʉ'oña'ticã'to nírã, Jesure vino sʉ̃'ese me'rã morẽ'quere tĩawã. Jesú cã'rõ sĩ'rĩña'cũmí, sĩ'rĩdu'ucã'wĩ.
Jesure curusapʉ páábi'peca be'ro surara cʉ̃ ye su'tire níbocape wapata'a'cãrãrẽ dʉcawaawã. Na tojo weecã, dʉporocjʉ̃pʉ Õ'acʉ̃ ye queti weremʉ'tãrĩ masʉ̃ oja'que queoro wa'acaro niwʉ̃. A'tiro ojano'caro niwʉ̃ Jesure wa'atjere: “Yé su'tire na basu níbocape, dʉcawaawã”, nicaro niwʉ̃.
Jesú dʉpoa bu'ipʉ ni'cã pjĩ me'rã a'te ye bu'iri cʉ̃rẽ wẽjẽ'e nisere ojaõ'owã. A'tiro ojano'wʉ̃: “Ã'rĩ Jesú nimi. Cʉ̃ judío masã wiogʉ nimi”, niwʉ̃.
Jesú me'rã ãpẽrã quẽ'rã pʉarã yajari masã curusapʉ paabi'penʉ'cõno'wã. Ni'cʉ̃ diacjʉ̃ pe'e, apĩrẽ cũpe pe'e nʉ'cõwã.
Jesú pʉ'to masã yʉ'rʉarã, cʉ̃rẽ bujicã'rã dʉpoa yuremʉjãwã.
Cʉ̃rẽ a'tiro niwã:—“Õ'acʉ̃ wi'ire cõ'agʉ̃ti, i'tia nʉmʉ be'rota tu'ajatojagʉti”, nimiwʉ̃ mʉ'ʉ. Tojo ní'cʉ mʉ'ʉ basuta yʉ'rʉoya. Mʉ'ʉ Õ'acʉ̃ macʉ̃ nígʉ̃, curusapʉ wã'ñagʉ̃ dijatia, niwã.
Na weronojõta pa'ia wiorã, Moisé oja'quere bu'eri masã, tojo nicã judío masã bʉcʉrã cʉ̃rẽ bujicã'wã. Na basu a'merĩ a'tiro ucũcãrã niwã:
—Ãpẽrãmarĩcãrẽ yʉ'rʉowĩ. Cʉ̃ basu pe'e yʉ'rʉomasĩtimi. “Israe curuacjãrã wiogʉ ni'i”, niwĩ. To pũrĩcãrẽ curusapʉ wã'ñagʉ̃ dijatiato. Tojo weecã, marĩ cʉ̃rẽ ẽjõpeorãsa'a.
Cʉ̃ “Õ'acʉ̃rẽ ẽjõpeo'o”, niwĩ. Õ'acʉ̃ cʉ̃rẽ ma'ígʉ̃ pũrĩcã, cʉ̃rẽ yʉ'rʉoato. Cʉ̃ marĩrẽ “Õ'acʉ̃ macʉ̃ ni'i”, nitojamiwĩba, ni bujicã'wã.
Yajari masã Jesú me'rã curusapʉ paabi'penʉ'cõ'cãrãpʉta bujicã'sãjãwã.
Jesú wẽrĩ'que ni'i<TS3>(Mr 15.33–41; Lc 23.44–49; Jn 19.28–30; He 6.19–20; 10.19–20)Jesú curusapʉ wẽrĩrĩ cura dajaritero nicã nipe'tiropʉ na'itĩ'a wa'awʉ. Tée ñamica'a tres nicãpʉ na'itĩ'atʉowʉ.
Jesú titata tres nicã ʉpʉtʉ caricũwĩ. Cʉ̃ arameo me'rã a'tiro niwĩ:—Elí, Elí, ¿lama sabactani? niwĩ. A'tiro nígʉ̃, tojo niwĩ: “Õ'acʉ̃, Õ'acʉ̃, ¿de'ro weegʉ yʉ'ʉre cõ'awã'cãti?” niwĩ.
Ãpẽrã ni'cãrẽrã topʉ nirã́ tojo nisere tʉ'orã, a'tiro niwã:—Ã'rĩ dʉporocjʉ̃pʉ Õ'acʉ̃ ye queti weremʉ'tãrĩ masʉ̃ Elíare pisugʉ weesami, niwã.
Tojo nicã, ni'cʉ̃ topʉ nigʉ̃́ sojaro me'rã yosori si'tire miigʉ̃ wa'awĩ. Be'ro vino pi'ase me'rã morẽ'quere yosowĩ. Yosotoja, ni'cãgʉ̃ yucʉgʉpʉ dʉ'teõ'o, Jesure sĩ'rĩato nígʉ̃ sĩomorõwĩ.
Cʉ̃ tojo weecã, ãpẽrã pe'e a'tiro niwã:—Weetigʉta. Ĩ'anirã marĩ yujupʉ. Elía yʉ'rʉogʉ a'tigʉ a'tigʉsami cʉ̃rẽ.
Be'ro Jesú apaturi ʉpʉtʉ caricũnemo, wẽrĩa wa'awĩ.
Cʉ̃ wẽrĩrĩ cura a'tiro wa'acaro niwʉ̃. Õ'acʉ̃ wi'ipʉ pa'ia sãjãrõpʉ cã'mota'ayooca casero ʉ'mʉarõ pe'e tʉ̃'rʉ̃dijati, deco me'rã tʉ̃'rʉ̃yojacaro niwʉ̃. Tojo nicã di'ta narãsãwʉ̃. Ʉ̃tãperi nimi'que bata wa'awʉ.
Ʉ̃tã tutiri masãrẽ yaa'que pãrĩa wa'acaro niwʉ̃. Tojo wa'acã, wẽrĩ'cãrãpʉta Õ'acʉ̃rẽ ẽjõpeo'cãrã masãwã.
Jesú cʉ̃ masã́ca be'ro masãperipʉ ní'cãrã wijawã. Wija, Jerusalẽ́ Õ'acʉ̃rẽ ñubuepeori macãpʉ sãjãwã. Narẽ pãjãrã ĩ'acãrã niwã.
Surara wiogʉ cʉ̃ surara me'rã Jesure co'te'cãrã di'ta narãsãcã ĩ'arã, nipe'tise to wa'asere ĩ'arã, pũrõ ʉcʉa wa'awã. A'tiro niwã:—Diacjʉ̃ta ã'rĩ Õ'acʉ̃ macʉ̃ta niapĩ, niwã.
Pãjãrã numia Jesure yoaropʉ ĩ'anu'cũwã. Na Galileapʉta Jesure weetamurã sirutunʉ'cãwã.
Na wa'teropʉre ã'rã niwã: María Magdalena, tojo nicã María Santiago, José paco, apego Zebedeo nʉmo niwã.
Jesure na yaa'que ni'i<TS3>(Mr 15.42–47; Lc 23.50–56; Jn 19.38–42)Na'ique'ari cura ni'cʉ̃ José wãmetigʉ peje cʉogʉ́ Arimatea wãmetiri macãcjʉ̃ etacʉ niwĩ. Cʉ̃ quẽ'rã Jesure ẽjõpeocʉ niwĩ.
Pilato tiropʉ wa'a, Jesú ya upʉre sẽrĩcʉ niwĩ. Tojo weegʉ Pilato surarare “Jesú ya upʉre cʉ̃rẽ o'oya”, nicʉ niwĩ.
Be'ro José Jesú ya upʉre midijoo, su'tiro añurĩ, ũ'irĩ marĩrĩ casero me'rã omacʉ niwĩ.
Omatoja, ʉ̃tã tuti ma'ma tutipʉ sĩosõrõcũocʉ niwĩ. Ti tuti Josére yaaboca tuti cʉ̃ se'edutica tuti nicaro nimiwʉ̃. Be'ro ʉ̃tãgã pajicja me'rã ti tutire tuubi'acʉ niwĩ. Bi'atoja, wa'a wa'acʉ niwĩ.
Ti tuti põtẽorõpʉ María Magdalena, tojo nicã apego María ĩ'adujicãrã niwã.
Surara Jesure yaa'caropʉ co'te'que ni'iApe nʉmʉ, sauru ʉ̃sã soowʉari nʉmʉ nicã pa'ia wiorã, tojo nicã fariseo masã Pilato tiropʉ wa'acãrã niwã.
Topʉ etarã, Pilatore a'tiro nicãrã niwã:—Wiogʉ, ʉ̃sã sõ'onícʉ catigʉpʉ nisoosepijagʉ ní'quere wãcũ'u. Cʉ̃ “I'tia nʉmʉ yʉ'ʉ wẽ́rĩ́ca be'ro masãgʉ̃ti”, niwĩ.
Tojo weegʉ mʉ'ʉ yarã surarare cʉ̃rẽ yaa'caropʉ co'tedutigʉ o'óya. I'tia nʉmʉ añurõ co'tedutiya. Tojo weeticã, cʉ̃ bu'erã ñamipʉ cʉ̃ ya upʉre yajarã wa'abosama. Na yajáca be'ro masãrẽ a'tiro nirãsama. “Wẽrĩ'cʉpʉ nimigʉ̃, masã wa'acʉ niami”, nibosama. Na a'tiro nicãma, a'te todʉporo nisoo'que nemorõ ña'abutiarosa'a, nicãrã niwã.
Tere tʉ'ogʉ, Pilato narẽ nicʉ niwĩ:—Ã'rã nima surara. Narẽ miaña. Ti masãpe mejẽcã wa'ari nírã, no'o mʉsã põtẽorõ co'tedutiya, nicʉ niwĩ.
Jesú cʉ̃ masã'que ni'i<TS3>(Mr 16.1–8; Lc 24.1–12; Jn 20.1–10)Sauru ʉ̃sã soowʉari nʉmʉ be'ro soorinʉmʉ nicã, ñamiacã ña'cũrõ bo'restedijatiri cura María Magdalena, apego María me'rã Jesure yaa'caropʉ ĩ'arã wa'acãrã niwã.
Wãcũña marĩrõ di'ta ʉpʉtʉ narãsãcaro niwʉ̃. Tojo wa'ari cura ni'cʉ̃ Õ'acʉ̃rẽ wereco'tegʉ ʉ'mʉsecjʉ̃ dijaticʉ niwĩ. Cʉ̃ Jesure yaa'caropʉ etagʉ, na bi'aca ʉ̃tãgãrẽ pãocʉ niwĩ. Pãotoja, tiga bu'ipʉ dujicʉ niwĩ.
Cʉ̃ bʉpo ya'baro weronojõ asistecʉ niwĩ. Cʉ̃ yaro su'tiro ʉpʉtʉ buticaro niwʉ̃.
Surara cʉ̃rẽ ĩ'arã, ʉpʉtʉ ui narãsã, wẽrĩ'cãrã weronojõ bʉrʉque'acãrã niwã.
Õ'acʉ̃rẽ wereco'tegʉ sõ'onícãrã numiarẽ a'tiro nicʉ niwĩ:—Yʉ'ʉre uiticã'ña. Yʉ'ʉ masĩ'i, mʉsã Jesú na curusapʉ paabi'pe wẽjẽ'cʉre a'marã wee'e.
A'tore marĩmi. Cʉ̃ ní'caronojõta masãtojami. Cʉ̃rẽ cũu'carore ĩ'arã a'tia, ni pijisãjãcʉ niwĩ.
Narẽ ĩ'otoja, “Cʉ̃ bu'erãrẽ sojaro me'rã wererã wa'aya. A'tiro ni wereya narẽ. ‘Wẽrĩ'cʉpʉ nimigʉ̃, masãtojacʉ niami. Galileapʉ mʉsã dʉporo wa'ayugʉsami. Topʉ cʉ̃rẽ ĩ'arãsa'a’, ni wereya. A'tere mʉsãrẽ weregʉ a'tiapʉ”, nicʉ niwĩ Õ'acʉ̃rẽ wereco'tegʉ.
Cʉ̃ tojo nicã tʉ'orã, numia Jesure yaa'caropʉ ní'cãrã maata wa'a wa'acãrã niwã. Uimirã, e'catise me'rã wa'acãrã niwã. Jesú bu'erã ní'cãrãrẽ quetiwererã wa'arã omawã'cãcãrã niwã.
Na topʉ wa'ari cura Jesú narẽ bajua, añuduticʉ niwĩ. Tojo weecã, cʉ̃ pʉ'to wa'a ejaque'a, dʉ'pocãrĩpʉ ñe'e, ẽjõpeocãrã niwã.
Narẽ a'tiro nicʉ niwĩ:—Yʉ'ʉre uiticã'ña. Yʉ'ʉ bu'erãrẽ Galileapʉ wa'adutirã wa'aya. Topʉ yʉ'ʉre ĩ'arãsama, nicʉ niwĩ.
Surara na ĩ'a'quere ãpẽrãrẽ were'que ni'iNumia Jesú bu'erãrẽ wererã wa'ari cura ni'cãrẽrã surara Jesure yaa'caropʉ co'te'cãrã macãpʉ pi'acãrã niwã. Pa'ia wiorãrẽ nipe'tise topʉ wa'a'quere werecãrã niwã.
Na tojo nicã tʉ'orã, pa'ia wiorã, judío masã bʉcʉrã me'rã nerẽcãrã niwã. Na “¿De'ro weeroʉati?” ni apocãrã niwã. Na ni'cãrõnojõ wãcũ, a'tiro weecãrã niwã. Masãrẽ nisooato nírã surarare pajiro niyeru wapayecãrã niwã.
A'tiro nicãrã niwã:—A'tiro niña masãrẽ. “Ñamipʉ ʉ̃sã cã́rĩ́ca be'ro Jesú bu'erã ejacãrã niama. Eja, cʉ̃ ya upʉre yajawã'cãcãrã niama”, niña, nicãrã niwã surarare.
Apeye quẽ'rãrẽ ninemocãrã niwã.—Pilato Judea di'ta wiogʉ a'tere masĩcã, ʉ̃sã “Diacjʉ̃ta tojo wa'acaro niapʉ”, nitamurãti. Ʉ̃sã tojo nicã, mʉsãrẽ su'risome. Mʉsãrẽ bu'iri da'resome, nicãrã niwã.
Tojo nicã tʉ'orã, surara niyeru ñe'ecãrã niwã. Be'ro narẽ wereduti'caronojõta weecãrã niwã. Na tojo nise se'sa wa'acaro niwʉ̃. A'tocateropʉ quẽ'rãrẽ judío masã surara na nisoo'quere ẽjõpeo ucũdecotima yujupʉ.
Jesú cʉ̃ wẽrĩ masã́ca be'ro cʉ̃ bu'erãrẽ “A'tiro weeya” ní'que ni'i<TS3>(Mr 16.14–18; Lc 24.36–49; Jn 20.19–23)Be'ro ʉ̃sã Jesú bu'erã once Galileapʉ wa'awʉ. Jesú cʉ̃ wẽrĩse dʉporo ʉ̃rʉ̃gʉ̃pʉ ʉ̃sãrẽ wa'aduti'cʉpʉ wa'awʉ.
Topʉ Jesure ĩ'awʉ̃. Cʉ̃rẽ ĩ'a ejaque'a, ẽjõpeowʉ. Tojo weemicã, ʉ̃sã ni'cãrẽrã “¿Cʉ̃́ta nitiba?” ni wãcũwʉ̃.
Be'ro Jesú ʉ̃sã pʉ'topʉ a'ti, a'tiro niwĩ:—Õ'acʉ̃ yʉ'ʉre wiogʉ sõrõtojami. Nipe'tiro ʉ'mʉse, a'ti di'tare dutimasĩ'i.
Tojo weerã nipe'tirocjãrãpʉre yé quetire wererã wa'aya. Narẽ mʉsã weronojõ yʉ'ʉ bu'erã sãjãcã weeya. Narẽ wãmeyerã, yʉ'ʉ pacʉ, yʉ'ʉ, Espíritu Santu wãme me'rã wãmeyeya.
Nipe'tise yʉ'ʉ mʉsãrẽ duti'quere narẽ yʉ'ti bu'ecã weeya. Narẽ nipe'tise nʉmʉrĩ yʉ'ʉ mʉsãrẽ bu'e'quere wereya. A'tere masĩña. Nipe'tise nʉmʉrĩ mʉsã me'rã ninu'cũcʉ̃sa'a. Tée a'ti turi pe'ticãpʉ quẽ'rã mʉsã me'rã ninu'cũcʉ̃sa'a, ni werewĩ Jesú.
Marco Jesucristo ye quetire oja'que ni'iJuã masãrẽ wãmeyeri masʉ̃ bu'e'que ni'i<TS3>(Mt 3.1–12; Lc 3.1–9, 15–17; Jn 1.19–28)Jesucristo Õ'acʉ̃ macʉ̃ ye, añuse queti a'tiro nʉ'cãcaro niwʉ̃.
Dʉporocjʉ̃pʉ Isaía Õ'acʉ̃ ye queti weremʉ'tãrĩ masʉ̃ Õ'acʉ̃ ucũ'quere ojacʉ niwĩ. Cʉ̃ Jesucristo a'ti turipʉ a'tiatjere a'tiro ojayucʉ niwĩ:Yʉ'ʉ mʉ'ʉ ye quetire wereyuacjʉre mʉ'ʉ dʉporo o'ógʉti. Cʉ̃ mʉ'ʉ wa'atji ma'arẽ apoyugʉsami. Ma'a quẽ'rã́yumʉ'tãgʉ̃ weronojõ masã wãcũsere bʉjaweti dʉcayudutigʉsami.
Ni'cʉ̃ yucʉ marĩrõ, masã marĩrõpʉ a'tiro caricũnu'cũbajaque'atigʉsami: “Marĩ wiogʉ a'tiatji ma'arẽ apoyuya. Diacjʉ̃ca ma'a añurĩ ma'a quẽ'rã́rõ weronojõ weeyuya”, ni ojacʉ niwĩ.Marĩ wiogʉ a'tiati dʉporo mʉsã nisetisere apoyuya, mʉsã wãcũsere dʉcayuya nígʉ̃, tojo nicʉ niwĩ.
Tojo weegʉ Juã wãmeyeri masʉ̃ta nicʉ niwĩ Isaía tojo nino'cʉ. Cʉ̃ yucʉ marĩrõ, masã marĩrõpʉ wãmeyecusiacʉ niwĩ. Cʉ̃ masãrẽ bu'égʉ, a'tiro nicʉ niwĩ:—Mʉsã ña'arõ weesetisere bʉjaweti dʉcayu, wãmeyeno'ña. Tojo weerã mʉsã ña'arõ wee'quere acobojono'rãsa'a, nicʉ niwĩ.
Pãjãrã ti di'ta Judeapʉ nirã́, tojo nicã Jerusalẽ́cjãrã cʉ̃ bu'esere tʉ'orã wa'acãrã niwã. Na ña'arõ wee'quere wereyʉ'rʉca be'ro Jordã́ wãmetiri maapʉ narẽ wãmeyecʉ niwĩ.
Cʉ̃ ye su'ti cameyo poari me'rã weeno'que nicaro niwʉ̃. Cʉ̃ ejerituri da wa'icʉ casero da nicaro niwʉ̃. Cʉ̃ pajasecʉorã na ba'asetise poreroare, nʉcʉ̃ cjase mumia yere ba'acʉ niwĩ.
Juã masãrẽ a'tiro werecʉ niwĩ:—Yʉ'ʉ be'ro apĩ yʉ'ʉ nemorõ tutuagʉ a'tigʉsami. Cʉ̃ añuyʉ'rʉagʉ nimi. Yʉ'ʉ pe'e mejõ nigʉ̃́ waro tʉ'oña'a. Cʉ̃ ye sapature tuweemasĩtigʉ weronojõ cʉ̃rẽ ne cã'rõ ni'cãrõwijimasĩtisa'a.
Yʉ'ʉ mʉsãrẽ aco me'rã wãmeye'e. Cʉ̃ pũrĩcã Espíritu Santu me'rã wãmeyegʉsami. Cʉ̃ tojo wéégʉ, Espíritu Santu mʉsãpʉre dijatacã weegʉsami. Mʉsã me'rã ninu'cũcʉ̃sami, nicʉ niwĩ Juã.
Juã Jesure wãmeye'que ni'i<TS3>(Mt 3.13–17; Lc 3.21–22)Juã masãrẽ wãmeyeri cura Jesú a'tiro weecʉ niwĩ. Nazare, Galilea di'ta nirĩ macãpʉ ní'cʉ wijawã'cã, Juã tiropʉ ejacʉ niwĩ. Juã cʉ̃rẽ Jordã́ wãmetiri maapʉ wãmeyecʉ niwĩ.
Tojo wa'ari cura ni'cʉ̃ ʉ'mʉsepʉ a'tiro ucũdijocʉ niwĩ:—Mʉ'ʉ yʉ'ʉ macʉ̃ ʉpʉtʉ ma'igʉ̃́ ni'i. Mʉ'ʉ me'rã pũrõ e'cati'i, nidijocʉ niwĩ Õ'acʉ̃.
Jesure wãtĩ Õ'acʉ̃rẽ yʉ'rʉnʉ'cãcã weesĩ'rĩmi'que ni'i<TS3>(Mt 4.1–11; Lc 4.1–13)Jesure wãmeyeca be'ro maata Espíritu Santu yucʉ marĩrõ, masã marĩrõpʉ cʉ̃rẽ wa'aduticʉ niwĩ.
Jesú topʉre cuarenta nʉmʉrĩ nicʉ niwĩ. Wa'icʉrã uamarã wa'teropʉ nicʉ niwĩ.Wãtĩ Jesure cʉ̃ pacʉre yʉ'rʉnʉ'cãdutigʉ niquesãcʉ nimiwĩ. Be'ro ʉ'mʉsecjãrã Õ'acʉ̃rẽ wereco'terã Jesure co'terã dijatacãrã niwã.
Jesú ne waro Galileapʉ masãrẽ bu'enʉ'cã'que ni'i<TS3>(Mt 4.12–17; Lc 4.14–15)Be'ro Herode Juã masãrẽ wãmeyeri masʉ̃rẽ bu'iri da'reri wi'ipʉ sõrõduticʉ niwĩ. Titare Jesú Galilea di'tapʉ añuse queti Õ'acʉ̃ yere, cʉ̃ wiogʉ nimi nisere bu'egʉ wa'acʉ niwĩ.
A'tiro nicʉ niwĩ:—Ni'cãrõacãrẽ mʉsã todʉporopʉ yoacã co'te'cʉ etatojami. Cʉ̃ cã'rõacã be'ro wiogʉ sãjãgʉ̃́sami. Tojo weerã mʉsã ña'arõ weesetisere bʉjaweti, du'uya. Mʉsã wãcũsere dʉcayuya. Õ'acʉ̃ masãrẽ yʉ'rʉogʉsami nisere ẽjõpeoya, ni bu'ecʉ niwĩ.
Jesú ba'paritirã wa'i wẽjẽrĩ masãrẽ piji'que ni'i<TS3>(Mt 4.18–22; Lc 5.1–11)Be'ro Jesú Galilea wãmetiri ditara sumutopʉ sijabaque'acʉ niwĩ. Topʉ wa'agʉ, Simórẽ, apĩ cʉ̃ acabiji Andrére bocaejapʉ. Na wa'i wẽjẽrĩ masã nicãrã niwã. Ditarapʉ na wejecʉre doqueñorã weecãrã niwã.
Na tojo weecã ĩ'agʉ̃, Jesú nicʉ niwĩ:—Te'a yʉ'ʉ me'rã. Mʉsã ni'cãrõacãrẽ wa'i wẽjẽrĩ masã ni'i. Be'rore majã wa'i wẽjẽrã́ weronojõ masãrẽ yé quetire wererãsa'a. Tojo werecã, pãjãrã ẽjõpeorãsama, nicʉ niwĩ.
Cʉ̃ tojo nicã tʉ'orã, maata na ye wejecʉpagʉre tóta du'ucũu, Jesú me'rã wa'acãrã niwã.
Cã'rõ yʉ'rʉa, pʉarã Zebedeo põ'rãrẽ Santiago, cʉ̃ acabiji Juãrẽ ĩ'acʉ niwĩ tja. Na yucʉsʉpʉ wejecʉpagʉre dero aposãñacãrã niwã.
Narẽ ĩ'agʉ̃ta, Jesú na quẽ'rãrẽ tja pijicʉ niwĩ. Cʉ̃ tojo nicã tʉ'orã, na pacʉ Zebedeore, cʉ̃rẽ da'raco'terãrẽ cõ'awã'cãcãrã niwã. Cõ'awã'cã, Jesú me'rã wa'acãrã niwã.
Jesú wãtĩ sãjãno'cʉre cõ'awĩrõ'que ni'i<TS3>(Lc 4.31–37)Be'ro Capernau wãmetiri macãpʉ etacãrã niwã. Saurure judío masã soowʉari nʉmʉ nicã Jesú na nerẽwʉari wi'ipʉ sãjãcʉ niwĩ. Sãjã, masã ti wi'ipʉ nirãrẽ bu'enʉ'cãcʉ niwĩ.
Cʉ̃ Moisé oja'quere bu'eri masã weronojõ bu'eticʉ niwĩ. Dutisere cʉogʉ́ weronojõ narẽ bu'ecʉ niwĩ. Tojo weerã masã cʉ̃ bu'esere tʉ'omarĩa wa'acãrã niwã.
Ti wi'i na nerẽrĩ wi'ipʉ ni'cʉ̃ masʉ̃ wãtĩ sãjãno'cʉ nicʉ niwĩ. Cʉ̃ a'tiro caricũcʉ niwĩ:
—Mʉ'ʉ Jesú Nazarecjʉ̃, ʉ̃sãrẽ cariboticã'ña. ¿Ʉ̃sãrẽ bu'iri da'rebajuriogʉ a'tigʉ weeti? Mʉ'ʉrẽ ĩ'amasĩ'i. Õ'acʉ̃ o'ó'cʉ ña'ase moogʉ̃, añubutiagʉ ni'i, nicʉ niwĩ.
Cʉ̃ tojo nicã tʉ'ogʉ, Jesú wãtĩ masʉ̃pʉre nigʉ̃rẽ tu'tigʉ, a'tiro nicʉ niwĩ:—Di'tamarĩaña. Cʉ̃pʉre nigʉ̃́ wijáaya, nicʉ niwĩ.
Cʉ̃ tojo nicã, wãtĩ cʉ̃pʉre nigʉ̃́ masʉ̃rẽ bʉrʉque'a narãsãcã weecʉ niwĩ. Ʉpʉtʉ waro caricũ, wãtĩ cʉ̃pʉre ní'cʉ wijaacʉ niwĩ.
Nipe'tirã ti wi'ipʉ nirã́ ĩ'amarĩacãrã niwã. Na basu a'merĩ sẽrĩtiña'mʉjãcãrã niwã:—¿Ñe'enojõ niti a'te tojo wa'ase? ¿Ma'ma bu'ese niti? Ã'rĩ masʉ̃ wãtĩapʉreta cõ'awĩrõmasĩsere cʉodojami. Na cʉ̃ cõ'awĩrõcã, wijaama, nicãrã niwã.
Cʉ̃ tojo wééca be'ro yoaticãta Jesú ye quetire Galilea di'tacjãrã tʉ'ose'sape'tia wa'acãrã niwã.
Jesú Simó Pedro mañecõrẽ yʉ'rʉo'que ni'i<TS3>(Mt 8.14–15; Lc 4.38–39)Jesú na nerẽwʉari wi'ipʉ wijáaca be'ro Simó, André me'rã na ya wi'ipʉ wa'acʉ niwĩ. Tojo nicã Santiago, Juã wa'acãrã niwã.
Topʉ Simó mañecõ ujaque dutitigo cãjĩco niwõ. Jesure maata “Co dutitigo weeamo”, ni werecãrã niwã.
Tojo nicã tʉ'ogʉ, Jesú co tiropʉ sãjãcʉ niwĩ. Core omocãpʉ ñe'e wejewã'cõdʉpocʉ niwĩ. Cʉ̃ tojo weeri curata ujaque surupe'tia wa'acaro niwʉ̃. Be'ro maata narẽ ba'ase ecaco niwõ.
Jesú pãjãrã masã dutitirãrẽ yʉ'rʉo'que ni'i<TS3>(Mt 8.16–17; Lc 4.40–41)Mujĩpũ sãjã́ca be'ro ñamipʉ masã Jesú tiropʉ nipe'tirã dutitirãrẽ miacãrã niwã. Wãtĩa sãjãno'cãrã quẽ'rãrẽ miacãrã niwã.
Nipe'tirã ti macãcjãrã Jesú cʉ̃ nirĩ wi'i sope pʉ'topʉ nerẽcãrã niwã.
Nipe'tirã no'o nise duti cʉorãrẽ yʉ'rʉope'ocã'cʉ niwĩ. Pãjãrã wãtĩa sãjãno'cãrãrẽ cõ'awĩrõcʉ niwĩ. Wãtĩa Jesú cʉ̃ Õ'acʉ̃ macʉ̃ nisere masĩcãrã niwã. Tojo weegʉ narẽ ne cã'rõ ucũdutiticʉ niwĩ. Tojo nirṍ me'rã ucũticãrã niwã.
Jesú Galilea di'tapʉ cʉ̃ ye quetire werecusia'que ni'i<TS3>(Lc 4.42–44)Ape nʉmʉ bo'rease dʉporo Jesú wã'cã, macã sumuto masã marĩrõpʉ cʉ̃ pacʉre ñubuegʉ wa'acʉ niwĩ.
Be'ro Simó, ãpẽrã cʉ̃ me'rãcjãrã me'rã Jesure a'marã wa'acãrã niwã.
Cʉ̃rẽ bocarã, a'tiro ni werecãrã niwã:—Nipe'tirã mʉ'ʉrẽ a'marã weeama.
Cʉ̃ narẽ yʉ'ticʉ niwĩ:—Te'a apero pʉ'toacã nise macãrĩpʉ. Topʉ quẽ'rãrẽ yé quetire weregʉ wa'agʉti. A'tere weegʉta yʉ'ʉ a'ti nucũcãpʉ a'ti'cʉ ni'i, nicʉ niwĩ.
Tojo weegʉ Jesú nipe'tiro Galilea na nerẽwʉase wi'seripʉ bu'ecusiabi'acʉ niwĩ. Tojo nicã wãtĩarẽ cõ'awĩrõmʉjãcʉ niwĩ.
Jesú cʉ̃rẽ pajaña'gʉ̃, cʉ̃rẽ yʉ'rʉogʉ da'raña'a, a'tiro nicʉ niwĩ:—Mʉ'ʉrẽ yʉ'rʉogʉti. Cãmi marĩgʉ̃ tojayá, nicʉ niwĩ.
Cʉ̃ tojo nirĩ curata cʉ̃ cãmi nimi'que yatipe'tia wa'acaro niwʉ̃. Cʉ̃ a'ti upʉ tojacʉ niwĩ.
Be'ro Jesú cʉ̃rẽ we'eritigʉ, tutuaro me'rã “A'tiro weeya”, nicʉ nimiwĩ.
—Ne ãpẽrãrẽ wereticã'ña. Diacjʉ̃ta pa'i tiropʉ mʉ'ʉ ye cãmi yati'quere ĩ'ogʉ̃ wa'aya. Cʉ̃ mʉ'ʉrẽ mʉ'ʉ cãmi boasere “Pe'tia wa'a'a”, nigʉ̃sami. Cʉ̃ tojo níca be'ro Moisé cʉ̃ ñubuepeoduti'quere o'oya. Mʉ'ʉ tojo weecã, nipe'tirã mʉ'ʉ cãmi yatino'quere masĩrãsama. Be'ro na me'rã nisetigʉsa'a tja, nicʉ niwĩ.
Cʉ̃ pe'e cʉ̃ weeduti'caronojõ weeticʉ niwĩ. Wa'a, nipe'tirãpʉre cʉ̃rẽ wa'a'quere werecusiacʉ niwĩ. Tojo weegʉ Jesú masã ĩ'orõ macãrĩpʉre sãjãmasĩticʉ niwĩ. Te macãrĩ sumuto, masã marĩrõpʉ sijacʉ niwĩ. Cʉ̃ tojo weemicã, nipe'tirocjãrã masã a'ti, cʉ̃rẽ ĩ'acusiacãrã niwã.
Jesú sijamasĩtigʉre yʉ'rʉo'que ni'i<TS3>(Mt 9.1–8; Lc 5.17–26)Pejeti nʉmʉrĩ cãmi boagʉre yʉ'rʉóca be'ro Jesú apaturi Capernaupʉ wa'acʉ niwĩ tja. Cʉ̃ topʉ nicã, ti macãcjãrã wi'ipʉ nimi nise quetire tʉ'ocãrã niwã.
Tojo weerã maata masã pãjãrã Jesú nirĩ wi'ipʉ nerẽcãrã niwã. Ti wi'ire mu'muyʉ'rʉacãrã niwã. Mejãrõta sopepʉ quẽ'rãrẽ mu'muyʉ'rʉacãrã niwã. Ne sãjãta basioticaro niwʉ̃. Narẽ cʉ̃ ye bu'esere werecʉ niwĩ.
Tojo weeri cura Jesú tiro ni'cʉ̃ sijamasĩtigʉre ba'paritirã ʉmʉa wʉawã'cãcãrã niwã.
Na masã pãjãrã nise bu'iri Jesú pʉ'toacãpʉ ejamasĩticãrã niwã. Tojo weerã wi'i bu'ipʉ mʉjãa, Jesú nirṍ bu'ipʉ ni'cãpe seeweecãrã niwã. Tipepʉ cʉ̃ sijamasĩtigʉre cʉ̃ cũñarõ me'rã du'udijocãrã niwã.
Jesú na ʉpʉtʉ ẽjõpeocã ĩ'agʉ̃, dutitigʉre nicʉ niwĩ:—Mʉ'ʉ ña'arõ wee'quere acobojono'toja'a, nicʉ niwĩ.
Cʉ̃ tojo nicã tʉ'orã, topʉ dujirã́ Moisé oja'quere bu'eri masã a'tiro wãcũcãrã niwã:
“Ã'rĩ tojo ucũticã'rõʉa'a. Tojo nígʉ̃, Õ'acʉ̃rẽ ña'arõ ucũgʉ̃ weemi. ¿Cʉ̃ ‘Õ'acʉ̃ weronojõ tutuagʉ ni'i’, ni wãcũsari? Õ'acʉ̃ ni'cʉ̃ta ña'arõ wee'quere acobojomasĩmi. Ã'rĩ marĩ weronojõ upʉtigʉ masã ña'arõ wee'quere acobojomasĩtisami”, ni wãcũcãrã niwã.
Jesú cʉ̃ basu na wãcũsere ĩ'amasĩgʉ̃, a'tiro nicʉ niwĩ narẽ:—¿De'ro weerã mʉsã yʉ'ʉre ña'arõ mejẽcã wãcũti?
¿De'ro nise pe'e diasatibutiati? ¿“Mʉ'ʉ ña'arõ wee'quere acobojono'toja'a” o “Wã'cãnʉ'cãña, mʉ'ʉ cũña'caro me'rã sijawã'cãña” nise pe'e diasaweti? “Mʉ'ʉ ña'arõ wee'quere acobojono'toja'a” nicã ĩ'atimigʉ̃, ẽjõpeoya marĩ'i. “Wã'cãnʉ'cã sijawã'cãña” nicã pe'ema, cʉ̃ sijasere ĩ'atojagʉpʉ “Diacjʉ̃ta ni'i”, ni ẽjõpeono'o.
Tojo weegʉ yʉ'ʉ Õ'acʉ̃ macʉ̃ masʉ̃ weronojõ upʉtigʉ yʉ'ʉ tutuasere ĩ'ogʉ̃, ã'rĩ sijamasĩtigʉre yʉ'rʉogʉti. Te me'rã mʉsã yʉ'ʉ masã ña'arõ wee'quere acobojomasĩsere masĩrãsa'a, nicʉ niwĩ.Be'ro sijamasĩtigʉre a'tiro nicʉ niwĩ:
—Mʉ'ʉ pe'ema a'tiro nigʉ̃ti. Wã'cãnʉ'cãña. Mʉ'ʉ cũña'carore miwʉa, mʉ'ʉ ya wi'ipʉ tojaagʉsa'a, nicʉ niwĩ.
Cʉ̃ tojo nirĩ curata sijamasĩtigʉ wã'cãnʉ'cãcʉ niwĩ. Wã'cãnʉ'cã, cʉ̃ cũña'carore miwʉa, masã nipe'tirã ĩ'orõpʉ wa'a wa'acʉ niwĩ. Tojo weerã nipe'tirã ĩ'amarĩarã, a'tiro nicãrã niwã:—Marĩ pacʉ Õ'acʉ̃ tutuayʉ'rʉami. Ne ni'cãti ʉ̃sã a'tiro weesere ĩ'atirã nicãti, nicãrã niwã.
Jesú Levíre piji'que ni'i<TS3>(Mt 9.9–13; Lc 5.27–32)Jesú sijamasĩtigʉre yʉ'rʉóca be'ro apaturi Galilea ditara sumutopʉ wa'acʉ niwĩ tja. Nipe'tirã masã cʉ̃ tiropʉ nerẽ́ca be'ro narẽ bu'ecʉ niwĩ.
Ti ditarapʉ wa'agʉ, Leví, Alfeo macʉ̃rẽ ĩ'abocacʉ niwĩ. Cʉ̃ romano wiogʉre niyeru wapaseebosari masʉ̃ nicʉ niwĩ. Tojo weegʉ cʉ̃ da'rari tucũpʉ dujicʉ niwĩ. Jesú cʉ̃rẽ ĩ'agʉ̃, a'tiro nicʉ niwĩ:—Te'a yʉ'ʉ me'rã.Tojo weegʉ Leví wã'cãnʉ'cã, cʉ̃ me'rã wa'acʉ niwĩ.
Be'ro Jesú Leví ya wi'ipʉ ba'agʉ wa'acʉ niwĩ. Topʉ pãjãrã wapaseeri masã, tojo nicã “Ña'arã nima” nino'rãnojõ nicãrã niwã. Pãjãrã waro nanojõ Jesure sirutucãrã niwã. Tojo weerã na Jesú tiro cʉ̃ bu'erã me'rã dujicãrã niwã.
Na tojo weecã ĩ'arã, Moisé oja'quere bu'eri masã, ãpẽrã fariseo masã Jesú na pãjãrã me'rã ba'acã ĩ'arã, cʉ̃ bu'erãrẽ a'tiro nicãrã niwã:—¿De'ro weegʉ mʉsã bu'egʉ wapaseeri masã me'rã, ña'arõ weeri masã me'rã sĩ'rĩ, ba'ati? nicãrã niwã.
Jesú na tojo nicã tʉ'ogʉ, a'tiro nicʉ niwĩ:—Duti moorã ocoyeri masʉ̃rẽ a'matisama. Dutitirã pũrĩcã ocoyegʉre a'masama. “Añurã ni'i” nirãrẽ a'magʉ̃ a'titiwʉ. “Ña'arã ni'i” nirã́ pe'ere yʉ'rʉogʉ a'tiwʉ, nicʉ niwĩ.
“Mʉ'ʉ bu'erã ¿de'ro weerã be'tiweti?” Jesure ní'que ni'i<TS3>(Mt 9.14–17; Lc 5.33–39)Ni'cã nʉmʉ Juã masãrẽ wãmeyeri masʉ̃ bu'esere siruturi masã, tojo nicã fariseo masã Õ'acʉ̃rẽ ẽjõpeorã, be'ticãrã niwã. Na tojo be'tiri cura ni'cãrẽrã Jesú tiro wa'a, cʉ̃rẽ sẽrĩtiña'cãrã niwã:—Juã masãrẽ wãmeyeri masʉ̃ bu'esere siruturã, tojo nicã fariseo masã bu'esere siruturã Õ'acʉ̃rẽ ẽjõpeorã, be'tima. ¿De'ro weerã mʉ'ʉ bu'erã pe'e be'tiweti? nicãrã niwã.
Jesú narẽ yʉ'ticʉ niwĩ:—¿De'ro weeacjʉ omocã dʉ'tegʉ́ na me'rã nígʉ̃, cʉ̃ pijio'cãrãrẽ bʉjaweti, be'tidutibosari?
Be'ro cʉ̃rẽ ãpẽrã aperopʉ miáca be'ro pũrĩcãrẽ bʉjaweti, be'tirãsama. Jesú, yʉ'ʉ na me'rã ni'i yujupʉ; yʉ'ʉ na me'rã niticã pũrĩcãrẽ be'tirãsama nígʉ̃, tojo nicʉ niwĩ.
Apeyere queose me'rã narẽ werenemocʉ niwĩ. Tojo nígʉ̃, ma'ma cʉ̃ bu'ese me'rã todʉporopʉ na weeseti'que a'mesʉ'amasĩtisa'a, nigʉ̃ weecʉ niwĩ.—Mejãrõ su'tiro ma'ma casero, coeya marĩrĩ casero me'rã sereõ'ota basiowe'e. Tojo weecãma, ma'ma casero coecã, wejedʉ'osa'a. Mejãrõ su'tiro pe'ere wejetʉ̃'rẽsa'a. Nemorõ pajiripe tʉ̃'rʉ̃nemosa'a.
Tojota wa'asa'a marĩ ma'ma vino mejã ajuro wa'icʉrã casero me'rã weeca ajuropʉ poseyecã. Pã'mʉyʉ'rʉ, ti ajuro tʉ̃'rʉ̃, vino piostepe'tia wa'asa'a. Tojo wa'acã, vino bajudutia wa'asa'a. Ti ajuro quẽ'rã cõ'a wa'asa'a. Tojo weerã ma'ma vinorẽ ma'ma ajuropʉ poseyeno'o, nicʉ niwĩ Jesú. Dʉporopʉ weeseti'que me'rã Jesú cʉ̃ ni'cãrõacã ma'ma bu'ese morẽta basiowe'e nígʉ̃, tojo nicʉ niwĩ.
Sauru nicã Jesú bu'erã trigore tʉ̃'rẽ'que ni'i<TS3>(Mt 12.1–8; Lc 6.1–5)Ni'cã nʉmʉ judío masã na soowʉari nʉmʉ nicã, Jesú cʉ̃ bu'erã me'rã trigo wesepʉ yʉ'rʉacʉ niwĩ. Cʉ̃ bu'erã ti wesepʉ yʉ'rʉarã, trigore tʉ̃'rẽ ba'acãrã niwã. (Moisé cʉ̃ duti'caronojõta na tojo weese yajase mejeta nicaro niwʉ̃.)
Tojo weecã, fariseo masã ĩ'acãrã niwã. Tojo weerã Jesure nicãrã niwã:—Ĩ'aña. ¿De'ro weerã marĩ soowʉari nʉmʉrẽ da'radutitimicã, mʉ'ʉ bu'erã tojo weeti? nicãrã niwã.
Davi Abiatar cʉ̃ pa'ia wiogʉ nirĩ cura Õ'acʉ̃ wi'ipʉ sãjã, pã́ “Õ'acʉ̃ ye ni'i” ní'quere ba'acʉ niwĩ. Cʉ̃ me'rãcjãrã quẽ'rãrẽ dʉcawaacʉ niwĩ. Te marĩrẽ dutise a'tiro ni'i. Pa'ia dia'cʉ̃rẽ te pã́ ba'ata basiomicaro niwʉ̃. Yʉ'ʉ bu'erã tere ba'arã, yʉ'rʉnʉ'cãrã mejeta weema nígʉ̃, tojo nicʉ niwĩ.
Jesú yʉ'tinemocʉ niwĩ tja:—Marĩ ye niatjere Õ'acʉ̃ marĩ soowʉari nʉmʉrẽ cũucʉ niwĩ. Ti nʉmʉ mejeta marĩrẽ dutimasĩ'i.
Tojo weegʉ yʉ'ʉ Õ'acʉ̃ macʉ̃ masʉ̃ weronojõ upʉtigʉ soowʉari nʉmʉ dutise nemorõ dutimasĩ'i, nicʉ niwĩ Jesú.
Jesú omocã bʉ'awia'cʉre yʉ'rʉo'que ni'i<TS3>(Mt 12.9–14; Lc 6.6–11)Jesú apaturi cʉ̃ weewʉaronojõpʉma judío masã na nerẽrĩ wi'ipʉ sãjãcʉ niwĩ. Topʉ ni'cʉ̃ omocã bʉ'awia'cʉ nicʉ niwĩ.
Ãpẽrã ¿marĩ soowʉari nʉmʉrẽ cʉ̃rẽ yʉ'rʉogʉsari? nírã, Jesure ĩ'aco'tecãrã niwã. Jesú yʉ'rʉocã, weresãta basiorosa'a nírã, tojo ĩ'acãrã niwã.
Be'ro Jesú omocã bʉ'awiagʉre nicʉ niwĩ:—A'tia, ã'rã nipe'tirã decopʉ ejanʉ'cãña.
Tu'ajanʉ'cõ, to nirã́ ãpẽrãrẽ nicʉ niwĩ:—¿Marĩ soowʉari nʉmʉ nicã añusere weeroʉati o ña'ase pe'ere ʉati? ¿Yʉ'rʉosere ʉati o wẽjẽcõ'ase pe'ere ʉati? nicʉ niwĩ. Na nipe'tirã di'tamarĩpe'tia wa'acãrã niwã.
Na yʉ'titicã ĩ'agʉ̃, ua wa'acʉ niwĩ. Na tʉ'osĩ'rĩticã, bʉjawetise me'rã omocã bʉ'awiagʉre nicʉ niwĩ:—Mʉ'ʉ omocãrẽ sĩ́oña, nicʉ niwĩ. Cʉ̃ tojo nicã, omocãrẽ sĩ́ocʉ niwĩ. Sĩ́o, cʉ̃ omocãrẽ yʉ'rʉono'cʉpʉ tojacʉ niwĩ.
Be'ro fariseo masã uawija wa'acãrã niwã. Na Herode ya curuacjãrã me'rã “¿De'ro wee marĩ Jesure wẽjẽrãsari?” ni wãcũwã'cãcãrã niwã.
Ditara sumutopʉ pãjãrã masã nerẽ'que ni'iJesú na nerẽwʉari wi'ipʉ ní'cʉ cʉ̃ bu'erã me'rã ditara sumutopʉ wa'acʉ niwĩ. Pãjãrã Galilea di'tacjãrã cʉ̃rẽ sirutuwã'cãcãrã niwã.
Cʉ̃ peje añuse weecã tʉ'orã, pãjãrã masã cʉ̃ tiropʉ wa'acãrã niwã. Judea di'tacjãrã, Jerusalẽ́cjãrã, Idumea di'tacjãrã, Jordã́ wãmetiri maa mujĩpũ mʉjãtiro pe'ecjãrã, Tiro, Sidṍ wãmetise macãrĩcjãrã na quẽ'rã Jesure ĩ'arã wa'acãrã niwã.
Na pãjãrã nicã ĩ'agʉ̃, Jesú cʉ̃ bu'erãrẽ ni'cãwʉ̃ yucʉsʉ cʉoyuduticʉ niwĩ. Cʉ̃rẽ masã tuutĩ'abosama nígʉ̃, tojo weeduticʉ niwĩ.
Cʉ̃ pãjãrãrẽ yʉ'rʉocʉ niwĩ. Tojo weerã nipe'tirã dutitirã cʉ̃rẽ ñe'eña'sĩ'rĩrã, cʉ̃ tiropʉ dia'cʉ̃ tuuwã'cãcãrã niwã. Cʉ̃rẽ ñe'ese me'rã yʉ'rʉrãsa'a ni wãcũrã, tojo weecãrã niwã.
Wãtĩa sãjãno'cãrã Jesure ĩ'arã, cʉ̃ pʉ'to ejaque'amʉjãcãrã niwã. Ejaque'arã, a'tiro ni caricũcãrã niwã:—Mʉ'ʉ Õ'acʉ̃ macʉ̃ ni'i, nicãrã niwã.
Jesú pe'e narẽ ne ucũdutiticʉ niwĩ. Cʉ̃ Õ'acʉ̃ macʉ̃ nisere werebajurẽrĩ nígʉ̃, tojo weecʉ niwĩ.
Jesú cʉ̃ bu'erãrẽ bese'que ni'i<TS3>(Mt 10.1–4; Lc 6.12–16)Be'ro Jesú ʉ̃rʉ̃gʉ̃pʉ mʉjãcʉ niwĩ. Topʉ cʉ̃ besesĩ'rĩrãrẽ beseacjʉ pijiocʉ niwĩ.
Na cʉ̃ tiropʉ ejacã, cʉ̃ me'rã wa'ajã warore doce ʉmʉarẽ besecʉ niwĩ. Narẽ cʉ̃ ye quetire weredutio'ocʉ niwĩ.
Wãtĩarẽ cõ'awĩrõsere o'ocʉ niwĩ.
Na a'ticʉrã nicãrã niwã: Simó, cʉ̃rẽta Jesú pe'e Pedro wãme õ'ocʉ niwĩ.
Santiago, tojo nicã cʉ̃ acabiji Juã na Zebedeo põ'rã nicãrã niwã. Narẽ Boanerges wãme õ'ocʉ niwĩ. Tojo nígʉ̃, na ĩ'oduarã niyucã, “Bʉpo Põ'rã” nigʉ̃ weecʉ niwĩ.
Ãpẽrã André, Felipe, Bartolomé, Mateo, Tomás, Santiago Alfeo macʉ̃ nicãrã niwã. Tojo nicã Tadeo, Simó celote curuacjʉ̃ nicãrã niwã.
Apĩ Juda Iscariote be'ropʉ Jesure ĩ'atu'tirãrẽ o'oacjʉ nicʉ niwĩ.
Jesure “Wãtĩ tutuaro me'rã wãtĩarẽ cõ'awĩrõmi” ni ucja'que ni'i<TS3>(Mt 12.22–32; Lc 11.14–23; 12.10)Be'ro Jesú cʉ̃ bu'erã me'rã ni'cã wi'ipʉ sãjãcʉ niwĩ.Topʉre tja pãjãrã masã nerẽcãrã niwã. Tojo weerã ti wi'i mu'mucã, Jesú cʉ̃ bu'erã me'rã ba'ata basioticaro niwʉ̃.
Tojo wa'asere Jesú acawererã tʉ'ocãrã niwã. Cʉ̃rẽ maatia wa'asami nírã, pijirã wa'acãrã niwã.
Ãpẽrã masã Jerusalẽ́pʉ a'ti'cãrã Moisé oja'quere bu'eri masã a'tiro nicãrã niwã:—Ã'rĩ Beelzebú wãtĩa wiogʉ sãjãno'cʉ nimi. Cʉ̃ tutuaro me'rã wãtĩarẽ cõ'awĩrõmi, nicãrã niwã.
Na tojo nicã tʉ'ogʉ, Jesú narẽ pijio, queose me'rã werecʉ niwĩ:—Wãtĩ cʉ̃ basu cõ'awĩrõmasĩtisami.
Ni'cã curuacjãrã dʉcawatirã, na basu a'mequẽrã masãpe'tia wa'asama.
Ni'cã wi'icjãrã dʉcawatirã, na quẽ'rã pe'tia wa'asama.
Wãtĩ cʉ̃ yarã me'rã dʉcawatigʉ, cʉ̃ quẽ'rã ninu'cũtisami. Te me'rã yapatidija wa'asami.
Be'ro ninemocʉ niwĩ:—Diacjʉ̃ta mʉsãrẽ weregʉti. Õ'acʉ̃ nipe'tise masã ña'arõ weesere, ña'arõ ucũsere acobojogʉsami.
Espíritu Santure ña'arõ ucũcã pe'ema, ne acobojotisami. Tojota acobojotiyʉ'rʉocʉ̃sami. Bu'iritinu'cũgʉ̃sami, nicʉ niwĩ.
A'tere na “Wãtĩrẽ cʉomi” nise bu'iri tojo nicʉ niwĩ.
Jesú paco, tojo nicã cʉ̃ acabijirã na cʉ̃rẽ a'ma'que ni'i<TS3>(Mt 12.46–50; Lc 8.19–21)Cʉ̃ tojo nirĩ cura Jesú paco, cʉ̃ acabijirã etacãrã niwã. Na sope pʉ'topʉ ejanʉ'cã, Jesure pijidutisõrõcãrã niwã.
Jesú pʉ'to dujirã́ cʉ̃rẽ nicãrã niwã:—Mʉ'ʉ paco, mʉ'ʉ acabijirã sope pʉ'to mʉ'ʉrẽ a'marã weeapãrã, nicãrã niwã.
Cʉ̃ narẽ nicʉ niwĩ:—¿Noanojõ nisari yʉ'ʉ paco, yʉ'ʉ acabijirã? nicʉ niwĩ.
Cʉ̃ sumuto dujirãrẽ ĩ'a, narẽ nicʉ niwĩ:—Ã'rã pe'e yʉ'ʉ paco, yʉ'ʉ acabijirã weronojõ nima.
A'tiro ni'i. No'o Õ'acʉ̃ ʉaro weerã́nojõ náta yʉ'ʉ acabiji, yʉ'ʉ acabijo, yʉ'ʉ paco weronojõ nima, ni ucũcʉ niwĩ.
Jesú oteri masʉ̃ ye quetire queose me'rã were'que ni'i<TS3>(Mt 13.1–9; Lc 8.4–8)Apaturi Jesú ditara sumutopʉ bu'ecʉ niwĩ. Pãjãrã masã cʉ̃ pʉ'topʉ nerẽcãrã niwã. Na pãjãrã niyʉ'rʉcã ĩ'agʉ̃, Jesú yucʉsʉpʉ mʉjãsãjã, ejanujãcʉ niwĩ. Masã pe'e nucũporopʉ tojacãrã niwã.
Be'ro narẽ peje queose me'rã bu'ecʉ niwĩ. Narẽ a'tiro nicʉ niwĩ:
—Ni'cʉ̃ masʉ̃ cʉ̃ ya wesepʉ otegʉ wa'asami.
Cʉ̃ otegʉ wẽestewã'cãcã, ma'apʉ apeye otese cape doqueque'asa'a. Mirĩcʉ̃a a'ti, te perire ĩ'aboca, ba'ape'ocã'sama.
Apeye ʉ̃tãgã cã'rõacã di'ta cʉoro bu'ipʉ doqueque'asa'a. Te di'ta cã'rõacã niyucã, asibusu maata marã, pĩ'rĩsa'a.
Be'ro mujĩpũ asimʉjãtiri cura di'ta boposãjãyʉ'rʉa wa'asa'a. Tojo weero nʉ'cõrĩ cʉoti'caro nitjĩarõ, maata ñaidija wa'asa'a.
Apeye otese cape pota wa'teropʉ bʉrʉque'asa'a. Pota pe'e tere pĩ'rĩyʉ'rʉa, wẽjẽcã'sa'a. Tojo weero ne dʉcatitimirõ, boadija wa'asa'a.
Apeye otese cape di'ta añurõpʉ bʉrʉque'asa'a. Te pĩ'rĩ, bʉcʉamʉjã, peje dʉcatisa'a. Ni'cãño treinta peri dʉcatisa'a. Apeño sesenta peri dʉcatisa'a. Apeño cien peri dʉcatisa'a.
Be'ro narẽ nicʉ niwĩ:—O'meperi cʉorã́nojõ a'tere añurõ tʉ'oya, nicʉ niwĩ.
Jesure cʉ̃ bu'erã “¿De'ro weegʉ queose me'rã bu'eti?” ní'que ni'i<TS3>(Mt 13.10–17; Lc 8.9–10)Be'ro Jesú cʉ̃ bu'erã doce, tojo nicã ãpẽrã cʉ̃ pʉ'to nirã́ me'rã se'saro tojaque'acʉ niwĩ. Cʉ̃rẽ a'tiro sẽrĩtiña'cãrã niwã:—¿De'ro nisĩ'rĩrõ weeati sõ'oní'que mʉ'ʉ queose me'rã bu'e'que? ni sẽrĩtiña'cãrã niwã.
Cʉ̃ narẽ nicʉ niwĩ:—Õ'acʉ̃ mʉsãrẽ ãpẽrã todʉporopʉ masĩña marĩmi'quere cʉ̃ wiogʉ nisere masĩcã weemi. Yʉ'ʉre ẽjõpeotirãma queose me'rã wereno'o.
Tojo weerã yʉ'ʉ weesere ĩ'amirã, ĩ'amasĩsome. Yé cjasere tʉ'omĩrã, tʉ'omasĩtirã tojarã́sama. Na ña'arõ wee'quere du'u dʉcayutitjĩarã, acobojose sẽrĩsome, nicʉ niwĩ Jesú.
Jesú cʉ̃ queose o'o'quere “A'tiro nisĩ'rĩrõ wee'e” ni were'que ni'i<TS3>(Mt 13.18–23; Lc 8.11–15)Apeye narẽ ninemocʉ niwĩ:—¿Mʉsã yʉ'ʉ queose o'o'quere tʉ'oweti? To pũrĩcãrẽ a'tere tʉ'otirã, ¿de'ro wee apeyepʉre tʉ'obosaʉ?
Otese capere otegʉ́, yé quetire weregʉ́ weronojõ nisami.
Masã ãpẽrã ma'apʉ otese cape bʉrʉque'a'que weronojõ nisama. Na, yé quetire tʉ'osama. Be'ro wãtĩ a'ti, na tʉ'omi'quere ẽ'mape'ocã'sami.
Ãpẽrã ʉ̃tãperi wa'teropʉ doqueque'a'que peri weronojõ nisama. Yé quetire añurõ e'catise me'rã tʉ'osama.
Na tojo tʉ'omirã, nʉ'cõrĩ marĩrã weronojõ nisama. Narẽ mejẽcã wa'acã, o ãpẽrã te quetire ẽjõpeose bu'iri narẽ tu'ticã, maata ẽjõpeodu'ucã'sama.
Ãpẽrã otese cape pota wa'tero doqueque'a'que weronojõ nisama. Yé quetire tʉ'oma, tʉ'orã pe'e.
A'ti ʉmʉco cjase pe'ere wãcũyʉ'rʉoquejocã'sama. No'o de'ro nisere ʉaripejayʉ'rʉasama. Na tojo niseticã, a'te narẽ dojorẽcã'sa'a. Na tʉ'o'quere acobojo, dʉca marĩrã weronojõ tojasama.
Ãpẽrã pe'e yé quetire tʉ'orã, añurõ ẽjõpeosama. Na tojo weerã peje dʉcatiro weronojõ nisama. Otese cape di'ta añurõ bʉrʉque'a'que weronojõ nisama. Ãpẽrã treinta peri dʉcati'caro weronojõ nisama. Ãpẽrã sesenta peri, ãpẽrã cien peri dʉcati'caro weronojõ nibʉrosama, ni ucũcʉ niwĩ Jesú.
Jesú sĩ'ócja me'rã queose o'o'que ni'i<TS3>(Lc 8.16–18)Apeye queosere werenemocʉ niwĩ:—Masã sĩ'ócjare acaro docapʉ sĩ'otisa'a. Tojo nicã na cãrĩrõ docapʉ sĩ'odʉpotisama. Tojo weronojõ o'orã, nipe'tiropʉ sĩ'odutirã ʉ'mʉarõpʉ yoosama.
(-)
A'tiro ninemocʉ niwĩ tja:—Mʉsã tʉ'osere añurõ tʉ'oña'nʉrʉ̃ña. Yé quetire tʉ'o ẽjõpeo'caronojõta Õ'acʉ̃ mʉsãrẽ tʉ'omasĩsere o'ogʉsami. Añurõ tʉ'orãrẽ Õ'acʉ̃ nemorõ añuse o'ogʉsami.
Yʉ'ʉ bu'ese tʉ'o ẽjõpeonemorãrẽ Õ'acʉ̃ masĩse o'onemogʉ̃sami. Ãpẽrã yʉ'ʉ bu'esere tʉ'osĩ'rĩtibutiarã pe'ere na masĩmi'quere ẽ'mape'ocã'no'rãsama, nicʉ niwĩ Jesú.
Jesú otese cape bʉcʉamʉjãse me'rã queose o'o'que ni'iJesú apeye queose o'onemocʉ niwĩ:—Yʉ'ʉ bu'ese, Õ'acʉ̃ wiogʉ nise ni'cʉ̃ masʉ̃ otese capere otero weronojõ ni'i.
Otetojanʉ'cõ, cʉ̃ ĩ'anʉrʉ̃timigʉ̃, wa'a wa'asami. Be'ro ʉmʉcori, ñamirĩ yóacãta yʉ'rʉsa'a. Te nʉmʉrĩrẽ, te ñamirĩrẽ cʉ̃ ote'que te ʉaro pĩ'rĩ bʉcʉasa'a. Cʉ̃ tojo wa'asere masĩtisami.
Cʉ̃ ote'que ĩ'anʉrʉ̃ña marĩrõ te di'tapʉre pĩ'rĩsa'a. Ne waro pĩ'rĩwijamʉ'tãsa'a. Be'ro pupi, be'ropʉta te peri dʉca o'osa'a majã.
Te peri ñáica be'ro cʉ̃ tere tʉ̃'rẽgʉ̃ wa'asami. Tere tʉ̃'rẽrĩtero ejacã, tojo weesami, nicʉ niwĩ Jesú.
Jesú mostaza wãmetise cape me'rã queose o'o'que ni'i<TS3>(Mt 13.31–32; Lc 13.18–19)Jesú narẽ werenemocʉ niwĩ:—Õ'acʉ̃ yarã pãjãrã sãjãrã́sama nisere a'te queose me'rã weregʉti.
A'tiro ni'i. Ni'cã mostaza cape ote'que weronojõ ni'i. Ti caperota cã'caperoacã waro ni'i.
Tócapeacã nimirõ, otéca be'ro pĩ'rĩrõpʉa pajibutiacjʉ yucʉgʉ pĩ'rĩsa'a. Pacase dʉpʉritisa'a. Mirĩcʉ̃a tigʉpʉ acoroápesasama. Õ'acʉ̃ wiogʉ nise oteri pe cã'peacã weronojõ nʉ'cãsa'a. Be'ro pajicjʉ bʉcʉa'caro weronojõ nipe'tiropʉ cʉ̃ ye queti se'sa wa'asa'a. Tojo nicã pãjãrã cʉ̃ yarã sãjãrã́sama nígʉ̃, tojo werecʉ niwĩ.
Jesú masãrẽ queose me'rã bu'e'que ni'i<TS3>(Mt 13.34–35)Jesú cʉ̃ ye quetire bu'égʉ, peje queose me'rã bu'emʉjãcʉ niwĩ. Na tʉ'omasĩrõ ejatuaro bu'ecʉ niwĩ.
Narẽ bu'égʉ, queose marĩrõ wereticã weeticʉ niwĩ. Cʉ̃ bu'erã pe'ere na se'saro nicã, nipe'tisere te queosere “A'tiro nisĩ'rĩrõ wee'e”, ni werepe'omʉjãcʉ niwĩ.
Jesú wĩ'rõrẽ, tojo nicã pã'cõrĩrẽ yʉsʉodijo'que ni'i<TS3>(Mt 8.23–27; Lc 8.22–25)Jesú masãrẽ otese me'rã queose wereca nʉmʉrẽta na'isãjãri cura cʉ̃ bu'erãrẽ a'tiro nicʉ niwĩ:—Te'a siaquiji ditara sumutopʉ, nicʉ niwĩ.
Cʉ̃ tojo nicã tʉ'orã, na yucʉsʉ sãñacawʉpʉ Jesure miipẽ'acãrã niwã. Masã pe'e na ní'caropʉta tojacã'cãrã niwã. Apeye pawʉ quẽ'rã na me'rã pẽ'acaro niwʉ̃.
Na pẽ'arĩ cura wĩ'rõ ʉpʉtʉ a'ticaro niwʉ̃. Pã'cõrĩ yucʉsʉpʉre paaquesãamʉjãcaro niwʉ̃. Tojo wa'acã, tiwʉ mirĩdijaropʉ weecaro niwʉ̃.
Tojo wa'ari cura Jesú pe'e siropʉ cʉ̃ dʉpoare apeyenojõ me'rã ẽotutjĩagʉ̃ cãrĩsãñacʉ niwĩ. Tojo wa'acã ĩ'arã, cʉ̃ bu'erã cʉ̃rẽ wã'cõcãrã niwã. A'tiro nicãrã niwã:—¿Ʉ̃sãrẽ bu'egʉ, mʉ'ʉ ĩ'aweti? Marĩ mirĩrãta wee'eba, nicãrã niwã.
Na tojo nicã tʉ'ogʉ, Jesú wã'cãnʉ'cã, wĩ'rõrẽ yʉsʉocʉ niwĩ. Pã'cõrĩrẽ a'tiro nicʉ niwĩ:—Di'tamarĩaña, nicʉ niwĩ.Cʉ̃ tojo nicã, wĩ'rõ di'tamarĩa wa'acaro niwʉ̃. Nipe'tise yʉsʉdijape'tia wa'acaro niwʉ̃.
Be'ro Jesú cʉ̃ bu'erãrẽ nicʉ niwĩ:—¿De'ro weerã tocã'rõ uiati? ¿Mʉsãrẽ ẽjõpeose marĩbutiati? nicʉ niwĩ.
Na ʉpʉtʉ waro ʉcʉa'cãrã nitjĩarã, na basu a'merĩ ucũcãrã niwã:—¿Noanojõ nisariba ã'rĩ? Cʉ̃rẽ wĩ'rõ, pã'cõrĩpʉta tʉ'omáátidojacã'a, nicãrã niwã.
Jesú wãtĩa sãjãno'cʉre cõ'awĩrõ'que ni'i<TS3>(Mt 8.28–34; Lc 8.26–39)Jesú cʉ̃ bu'erã me'rã Galileacja ditarare pẽ'a, Gerasa wãmetiropʉ pẽ'ajacãrã niwã.
Jesú yucʉsʉpʉ ní'cʉ majãnʉ'cãrĩ cura ni'cʉ̃ wãtĩa sãjãno'cʉ wẽrĩ'cãrãrẽ yaaropʉ ní'cʉ Jesú tiropʉ a'ticʉ niwĩ.
Cʉ̃ masãperi wa'teropʉ ninu'cũcʉ niwĩ. Ne ni'cʉ̃ cʉ̃rẽ dʉ'tecũumasĩticãrã niwã. Cõme dari me'rã quẽ'rãrẽ ne basioticaro niwʉ̃.
Pejetiri cõme dari me'rã cʉ̃ omocãrĩrẽ, cʉ̃ dʉ'pocãrĩpʉ dʉ'tecũumicãrã niwã. Te darire wejesuremʉjãcʉ niwĩ. Ne ni'cʉ̃ põtẽoticãrã niwã.
Ʉmʉcori, ñamirĩrẽ cʉ̃ ʉ̃rʉ̃pagʉpʉ, masã boa'cãrãrẽ na yaa'caropʉ caricũsijamʉjãcʉ niwĩ. Ʉ̃tãperi me'rã cʉ̃ basuta cʉ̃ upʉre dotesija, cãmida'remʉjãcʉ niwĩ.
Cʉ̃ Jesure yoaropʉ ĩ'agʉ̃ta omawã'cãti, cʉ̃ tiro ejaque'acʉ niwĩ.
<sup>(7-8)</sup> Jesú cʉ̃rẽ a'tiro nicʉ niwĩ:—Wãtĩ ã'rĩpʉre sãñagʉ̃́ wijáaya.Cʉ̃ tojo nicã tʉ'ogʉ, ʉpʉtʉ caricũse me'rã Jesure nicʉ niwĩ:—Jesú Õ'acʉ̃ ʉ'mʉsepʉ nigʉ̃́ macʉ̃, ¿de'ro weegʉ yʉ'ʉre caribogʉ a'tiati? Mʉ'ʉ pacʉ ĩ'orõpʉ sẽrĩ'i. Yʉ'ʉre ña'abutiaro pi'eticã weeticã'ña.
(-)
Be'ro Jesú cʉ̃rẽ sẽrĩtiña'cʉ niwĩ:—¿De'ro wãmetiti? nicʉ niwĩ. Cʉ̃ pe'e yʉ'ticʉ niwĩ:—Legión wãmeti'i. Pãjãrã wãtĩa ʉ̃sã nicã'a nígʉ̃, tojo nicʉ niwĩ.
Jesure ʉpʉtʉ waro “Ʉ̃sãrẽ ape di'tapʉ cõ'aõ'oticã'ña”, ni sẽrĩcãrã niwã. Tóta tojasĩ'rĩrã, tojo nicãrã niwã.
Narẽ ĩ'arã, wãtĩa a'tiro ni Jesure sẽrĩcãrã niwã:—Ʉ̃sãrẽ yesea tiro o'óya. Ʉ̃sã napʉre sãjãrãti, nicãrã niwã.
Jesú “Tojota weeya”, nicʉ niwĩ. Tojo weerã na masʉ̃pʉre ní'cãrã wijaa, yeseapʉre sãjãcãrã niwã. Topʉre pãjãrã yesea pʉati mil wa'tero nicãrã niwã. Yesea wãtĩa sãjã́ca be'ro opa tʉ'rʉpʉ omamááti, ditarapʉ doqueñojã, mirĩpe'tia wa'acãrã niwã.
Tojo wa'acã, yesea co'terã a'tiro weecãrã niwã. Na ʉpʉtʉ ʉcʉarã macãpʉ, cãpũpʉ omawã'cã, weresterã wa'acãrã niwã. Na werecã tʉ'orã, masã nipe'tirã ĩ'arã wa'acãrã niwã.
Jesú tiropʉ ejarã, wãtĩ sãjãno'cʉre ĩ'acãrã niwã. Cʉ̃ su'ti sãña, añurõ wãcũse cʉogʉ́ dujicʉ niwĩ. Cʉ̃rẽ ĩ'arã, uise me'rã nicãrã niwã.
Jesú masʉ̃rẽ wãtĩarẽ cõ'awĩrõ'quere ĩ'a'cãrã nipe'tise cʉ̃rẽ wa'a'quere werecãrã niwã. Tojo nicã yeseare wa'a'que quẽ'rãrẽ werecãrã niwã.
Tere tʉ'orã, masã tocjãrã Jesure tutuaro me'rã “Mʉ'ʉ a'ti di'tapʉre niticã'ña, aperopʉ wa'aya”, nicãrã niwã.
Be'ro Jesú tojo nicã tʉ'ogʉ, yucʉsʉpʉ mʉjãsãjãcʉ niwĩ. Tojo weecã, wãtĩ cʉomi'cʉ Jesure ʉpʉtʉ sẽrĩmicʉ niwĩ:—Yʉ'ʉ quẽ'rã mʉ'ʉ me'rã wa'agʉti.
Jesú cʉ̃rẽ “Te'a”, niticʉ niwĩ. A'tiro pe'e nicʉ niwĩ:—Mʉ'ʉ ya wi'ipʉ tojaagʉsa'a. Tojaa, mʉ'ʉ acawererã nipe'tirãrẽ nipe'tise yʉ'ʉ mʉ'ʉrẽ wee'quere werepe'ocã'ña. Tojo nicã yʉ'ʉ mʉ'ʉrẽ pajaña'gʉ̃ wee'quere weregʉ wa'aya, nicʉ niwĩ.
Tojo weegʉ cʉ̃rẽ wa'a'quere weregʉ wa'acʉ niwĩ. Decápoli wãmetise macãrĩpʉ nipe'tise Jesú cʉ̃rẽ wee'quere werecʉ niwĩ. Nipe'tirã cʉ̃ weresere tʉ'orã, ʉcʉa wa'acãrã niwã.
Jairo macõrẽ, tojo nicã dí mejã cʉogore Jesú yʉ'rʉo'que ni'i<TS3>(Mt 9.18–26; Lc 8.40–56)Jesú wãtĩarẽ cõ'awĩrõca be'ro ape pã'rẽpʉ ní'cʉ pẽ'ajacʉ niwĩ tja. Pẽ'ata, ditara sumutopʉ nu'cũrĩ cura cʉ̃ tiropʉ pãjãrã masã nerẽcãrã niwã.
Topʉre ni'cʉ̃ na nerẽrĩ wi'i wiogʉ Jairo wãmetigʉ etacʉ niwĩ. Jesure ĩ'agʉ̃, cʉ̃ tiro ejaque'acʉ niwĩ.
Cʉ̃rẽ yʉ'rʉodutigʉ ʉpʉtʉ sẽrĩcʉ niwĩ:—Yʉ'ʉ macõ wẽrĩgõpʉ weeamo. Te'a yʉ'ʉ me'rã. Mʉ'ʉ core ñapeose me'rã yʉ'rʉgosamo. Tojo weecã, masãgõsamo, nicʉ niwĩ.
Jairo tojo nicã tʉ'ogʉ, Jesú cʉ̃ me'rã wa'acʉ niwĩ. Topʉ wa'acã, pãjãrã masã cʉ̃rẽ siruturã tuumaawã'cãcãrã niwã.
Na masã pãjãrã wa'teropʉ ni'cõ numio dí mejã dutitigo nico niwõ. Co tere dutitiro doce cʉ̃'marĩ yʉ'rʉcaro niwʉ̃.
Duturua pãjãrã na ocoyemicã, pũrõ waro pi'etico niwõ. Co niyeru cʉomi'quere narẽ wapayemigõ, tojaque'a wa'aco niwõ. Ne duti tʉ'oticaro niwʉ̃. Yʉ'rʉronojõ wa'ago, pũrõ waro wa'aco niwõ.
Jesú masãrẽ yʉ'rʉosere tʉ'oco niwõ. Tere tʉ'ogo, Jesú sẽ'ema masã wa'teropʉ ejanʉ'cã, cʉ̃ yaro su'tirore da'raña'co niwõ.
Yʉ'ʉ cʉ̃ ya su'tiro da'raña'se me'rãta yʉ'rʉgosa'a ni wãcũgõ, tojo weeco niwõ.
Co da'raña'se me'rã co duti maata bʉ'anʉ'cã wa'acaro niwʉ̃. Co basu maata tʉ'oña'co niwõ.
Maata Jesú “Yʉ'ʉ tutuaro me'rã ni'cõrẽ yʉ'rʉoasʉ”, ni tʉ'oña'cʉ niwĩ. Majãmiĩ'a, masãrẽ sẽrĩtiña'cʉ niwĩ:—¿Noa, yáro su'tirore da'raña'ti?
Tere tʉ'orã, cʉ̃ bu'erã cʉ̃rẽ yʉ'ticãrã niwã:—¿Mʉ'ʉ ĩ'aweti? Masã pãjãrã tuuwã'cãcã ĩ'amigʉ̃, “¿Noa, yáro su'tirore da'raña'ti?” ¿ni sẽrĩtiña'ti? nicãrã niwã.
Na weremicã, Jesú ¿noa, yáro su'tirore da'raña'pari? nígʉ̃, nipe'tirãrẽ ĩ'ama'cʉ niwĩ.
Tojo weecã, cʉ̃ yʉ'rʉono'co uigo narãsãgõta, cʉ̃ tiropʉ ejaque'aco niwõ. Co cʉ̃ yʉ'rʉo'quere masĩco niwõ. Tojo weego cʉ̃rẽ diacjʉ̃ wereco niwõ.
Jesú core nicʉ niwĩ:—Mʉ'ʉ ẽjõpeotjĩagõ, yʉ'rʉono'copʉ toja'a. Duti marĩ́gõ e'catise me'rã tojaaya, nicʉ niwĩ.
Jesú core ucũrĩ cura Jairo ya wi'icjãrã na tiropʉ ejacãrã niwã. Topʉ ejarã, Jairore a'tiro nicãrã niwã:—Mʉ'ʉ macõ wẽrĩa wa'amo. Marĩrẽ bu'egʉre tocã'rõta caribodu'uya, nicãrã niwã.
Jesú narẽ tʉ'opéotimigʉ̃ta, Jairore a'tiro nicʉ niwĩ:—Ʉcʉatigʉta. Tojo weronojõ o'ogʉ, yʉ'ʉre ẽjõpeoya.
Jesú cʉ̃ me'rã pãjãrã wa'acã ʉaticʉ niwĩ. A'ticʉrã dia'cʉ̃ pijicʉ niwĩ. Pedro, Santiago, cʉ̃ acabiji Juãrẽ pijicʉ niwĩ.
Jesú judío masã nerẽrĩ wi'i wiogʉ ya wi'ipʉ ejacʉ niwĩ. Topʉ ejagʉ, masã uti, dʉjariwã'a caricũcusiarã pãjãrã ĩ'acʉ niwĩ.
Ti wi'ipʉ sãjãgʉ̃, to masã pãjãrã nirãrẽ nicʉ niwĩ:—¿De'ro weerã tocã'rõ caricũ, utiti? Wĩ'magõ wẽrĩtimo. Cãrĩgõ weemo, nicʉ niwĩ.
Cʉ̃ tojo nicã, ti wi'ipʉ ní'cãrã mejõ bujicã'cãrã niwã. Be'ro Jesú nipe'tirãrẽ wijaaduticʉ niwĩ. Na wijáaca be'ro wĩ'magõ pacʉre, pacore, cʉ̃ bu'erã i'tiarãrẽ co pesari tucũpʉ pijisãjãcʉ niwĩ.
Cʉ̃ tojo nirĩ cura wĩ'magõ doce cʉ̃'marĩ cʉogó wã'cãnʉ'cã, sijaco niwõ. Co masãcã ĩ'arã, na ʉcʉayʉ'rʉa wa'acãrã niwã.
Jesú tojo wee'quere tutuaro me'rã ãpẽrãrẽ ne weredutiticʉ niwĩ. Be'ro “Wĩ'magõrẽ ba'ase ecaya”, nicʉ niwĩ.
Jesú cʉ̃ ya macã Nazarepʉ dajatojaa'que ni'i<TS3>(Mt 13.53–58; Lc 4.16–30)Jesú Capernaupʉ ní'cʉ cʉ̃ ya macãpʉ tojaacã, cʉ̃ bu'erã quẽ'rã wa'acãrã niwã.
Judío masã soowʉari nʉmʉ nicã, Jesú na nerẽwʉari wi'ipʉ bu'ecʉ niwĩ. Pãjãrã masã cʉ̃ bu'esere tʉ'orã, tʉ'omarĩacãrã niwã. A'tiro nicãrã niwã:—¿No'opʉ bu'epari ã'rĩ a'te nipe'tise pejere? ¿Noa ã'rĩrẽ tocã'rõ masĩsere o'opari? ¿A'te cʉ̃ weeĩ'ose quẽ'rãrẽ no'opʉ bu'epari?
Ã'rĩ capiteru, María macʉ̃ nimi. Santiago, José, Juda, Simó ma'mi nimi. Cʉ̃ acabijirã numia quẽ'rã a'to marĩ wa'teropʉ nima, nicãrã niwã. Tere wãcũrã, cʉ̃rẽ ne ẽjõpeosĩ'rĩticãrã niwã.
Na tojo nicã tʉ'ogʉ, Jesú a'tiro nicʉ niwĩ:—Nipe'tirã ni'cʉ̃ Õ'acʉ̃ ye queti weremʉ'tãrĩ masʉ̃rẽ tʉ'o ẽjõpeosama. Cʉ̃ ya di'tacjãrã, cʉ̃ acawererã waro, cʉ̃ ya wi'icjãrã dia'cʉ̃ cʉ̃rẽ ẽjõpeotisama, nicʉ niwĩ.
Ẽjõpeoti'que ye bu'iri Jesú topʉre peje narẽ weeĩ'omasĩticʉ niwĩ. A'te dia'cʉ̃rẽ weecʉ niwĩ. Pejetirãta dutitirãrẽ omocã ñapeo yʉ'rʉocʉ niwĩ.
Na ẽjõpeoticã ĩ'agʉ̃, ʉcʉayʉ'rʉacʉ niwĩ.
Jesú cʉ̃ bese'cãrãrẽ bu'edutio'o'que ni'i<TS3>(Mt 10.5–15; Lc 9.1–6)Nazare ti macã pʉ'toacã nise macãrĩpʉ bu'ecusiacʉ niwĩ.Na docere cʉ̃ pʉ'topʉ pijigʉ, pʉarẽrã dia'cʉ̃ o'ónʉ'cãcʉ niwĩ. Narẽ wãtĩa sãjãno'cãrãrẽ cõ'awĩrõmasĩsere o'ocʉ niwĩ.
Ne apeyenojõ miadutiticʉ niwĩ. Na tuacjʉ me'rã dia'cʉ̃ wa'aduticʉ niwĩ. Ne pu'enojõ, ajuronojõ, niyeru miadutiticʉ niwĩ.
Na sapatu sãñase caseri me'rã dia'cʉ̃, tojo nicã su'ti na sãñase me'rã dia'cʉ̃ wa'aduticʉ niwĩ.
A'tiro nicʉ niwĩ:—Mʉsã wi'ipʉ sãjãrã, ti macãpʉ mʉsã niatjo põtẽorõ tojaque'aya.
No'o mʉsãrẽ aperopʉ ñe'eticã, mʉsã ucũsere tʉ'osĩ'rĩticã, tore wijawã'cãña. Tore wijarã, ti macã cjase di'ta wã'a'quere paastecõ'aña. Tojo weerã mʉsã “A'ti macãcjãrã bu'iritima”, ni ĩ'orãsa'a. Diacjʉ̃ta nigʉ̃ti. Õ'acʉ̃ masãrẽ beseatji nʉmʉ nicã, ti macãcjãrã mʉsãrẽ ñe'eti'cãrãrẽ a'tiro weegʉsami. Sodoma, Gomorracjãrãrẽ bu'iri da're'caro nemorõ narẽ da'regʉsami, nicʉ niwĩ Jesú.
Cʉ̃ tojo níca be'ro na wa'a wa'acãrã niwã. Wa'a, masãrẽ “Mʉsã ña'arõ wee'quere bʉjaweti dʉcayuya”, nicãrã niwã.
Tojo nicã pãjãrã wãtĩa sãjãno'cãrãrẽ cõ'awĩrõcãrã niwã. Pãjãrã dutitirãrẽ ʉ'se me'rã wa're, narẽ yʉ'rʉomʉjãcãrã niwã.
Juã masãrẽ wãmeyeri masʉ̃rẽ tojo wee wẽjẽcãrã niwã nise ni'i<TS3>(Mt 14.1–12; Lc 9.7–9)Nipe'tiropʉ Jesú weesere tʉ'ose'sa wa'acãrã niwã. Herode ti di'ta wiogʉ quẽ'rã tʉ'ocʉ niwĩ. Tere tʉ'ogʉ, a'tiro nicʉ niwĩ:—Juã masãrẽ wãmeyeri masʉ̃ wẽjẽno'cʉpʉ nimigʉ̃, masãgʉ̃ masãpĩ. Tojo weetigʉ mejeta cʉ̃ peje waro weeĩ'otutuayʉ'rʉami, nicʉ niwĩ.
Ãpẽrã pe'e a'tiro nicãrã niwã:—Nitimi. Cʉ̃ dʉporocjʉ̃pʉ Õ'acʉ̃ ye quetire weremʉ'tãrĩ masʉ̃ Elía masãgʉ̃ masãpĩ, nicãrã niwã.Tojo nicã tja ãpẽrã a'tiro nicãrã niwã:—Dʉporocjãrã Õ'acʉ̃ ye quetire weremʉ'tãrĩ masã weronojõ nígʉ̃ nisasami, nicãrã niwã.
Na tojo nicã tʉ'ogʉ, Herode nicʉ niwĩ:—Todʉporo yʉ'ʉ dʉpoa dʉtesureduti'cʉ Juã wãmeyeri masʉ̃ nisami. Cʉ̃́ta ni'cãrõacãrẽ masãpĩ, nicʉ niwĩ.
Herode todʉporopʉ Herodía wãmetigo ye bu'iri Juãrẽ bu'iri da'reri wi'ipʉ miaa, dʉ'tecũuduticʉ niwĩ. Herodía cʉ̃ acabiji Felipe nʉmo nico niwõ. Tojo nimicã, Herode pe'e cʉ̃ acabiji catimicã, core ẽ'ma, nʉmoticʉ niwĩ.
Cʉ̃ tojo weecã ĩ'agʉ̃, Juã wãmeyeri masʉ̃ Herodere a'tiro nicʉ niwĩ:—Mʉ'ʉ acabiji nʉmorẽ nʉmoticã, ña'a ni'i. Core cʉoticã'ña, nicʉ niwĩ.
Cʉ̃ tojo nise bu'iri Herodía Juã me'rã a'pepũrĩgõ, cʉ̃rẽ wẽjẽsĩ'rĩco nimiwõ. Tojo wãcũmigõ, wẽjẽmasĩtico niwõ.
Herode pe'e Juãrẽ añugʉ̃, bu'iri moogʉ̃ nimi nígʉ̃, nʉcʉ̃ĩ'ase me'rã tʉ'oña'cʉ niwĩ. Tojo weegʉ co ña'arõ weesĩ'rĩsere weedutiticʉ niwĩ. Juã ucũsere tʉ'omasĩtimigʉ̃, añurõ tʉ'sase me'rã tʉ'ocʉ niwĩ, tʉ'ogʉ pe'e.
Herodía Juãrẽ ĩ'atu'tigo nitjĩagõ, Herode cʉ̃ bajuaca nʉmʉ bosenʉmʉ weeri cura Juãrẽ co wẽjẽsĩ'rĩ'quere bocaejapejaco niwõ. Tinʉmʉrẽ Herode bosenʉmʉ wéégʉ, cʉ̃ me'rã da'rarãrẽ pijinerẽcʉ niwĩ. Tojo nicã surara wiorãrẽ, Galilea di'tacjãrã wiorã nirã́nojõrẽ pijiocʉ niwĩ. Pijio, narẽ sʉ'ori ba'acʉ niwĩ.
Na ba'aropʉ Herodía macõ sãjã, basaĩ'oco niwõ. Co basaĩ'osere Herode, ãpẽrã cʉ̃ me'rã ba'adujirã tʉ'sayʉ'rʉacãrã niwã. Tojo weegʉ Herode nicʉ niwĩ core:—No'o mʉ'ʉ ʉasenojõrẽ sẽrĩcã, mʉ'ʉrẽ o'ogʉti, nicʉ niwĩ.
Tojo weegʉ masã ĩ'orõpʉ “Nisooro marĩrõ no'o yʉ'ʉ dutiri di'ta deco me'rã mʉ'ʉ sẽrĩcã, o'omasĩ'i”, nicʉ niwĩ.
Be'ro co paco tiro wa'a, sẽrĩtiña'co niwõ:—Ma'u, ¿ñe'enojõrẽ sẽrĩgõsari cʉ̃rẽ? nico niwõ.Co paco yʉ'tico niwõ:—Juã wãmeyeri masʉ̃ ya dʉpoare dʉtesure miitidutiya, nico niwõ.
Be'ro maata Herode tiropʉ wa'a, cʉ̃rẽ nico niwõ:—Ni'cãrõacãta bapapʉ Juã wãmeyeri masʉ̃ ya dʉpoare dʉtesure misãa o'oya, nico niwõ.
Co tojo nicã tʉ'ogʉ, Herode bʉjawetiyʉ'rʉacʉ niwĩ. Cʉ̃ nipe'tirã to nerẽ'cãrã tʉ'oropʉ “No'o mʉ'ʉ sẽrĩsere o'ogʉti” ní'cʉ niyucã, de'ro weeta basioticaro niwʉ̃. Tojo weegʉ cʉ̃ “O'owe'e”, nímasĩticʉ niwĩ.
Be'ro maata ni'cʉ̃ surarare Juã ya dʉpoare dʉtesure miitidutio'ocʉ niwĩ.
Juãrẽ tojo weese quetire tʉ'orã, cʉ̃ bu'esere sirutu'cãrã cʉ̃ upʉre mii, yaarã wa'acãrã niwã.
Jesú ni'cãmocʉsetiri mil ʉmʉarẽ ba'ase eca'que ni'i<TS3>(Mt 14.13–21; Lc 9.10–17; Jn 6.1–14)Jesú besecṹú'cãrã na bu'ecusiaca be'ro Jesú tiropʉ dajacãrã niwã. Daja, cʉ̃ tiro nerẽcãrã niwã. Nipe'tise na wee'quere, masãrẽ bu'e'quere werecãrã niwã.
Tu'ajanʉ'cõca be'ro Jesú narẽ “Te'a sijácatirã masã marĩrõpʉ”, nicʉ niwĩ.Masã na tiropʉ na'irõ wa'amʉjãyucã, na ba'anʉcʉ̃aticãrã niwã.
Tojo weegʉ Jesú, cʉ̃ bu'erã me'rã na se'saro yucʉsʉpʉ mʉjãsãjã, masã marĩrõpʉ wa'acãrã niwã.
Pãjãrã na wa'acã ĩ'acãrã niwã. Tojo weerã Jesure ĩ'a'cãrã, cʉ̃ wa'aropʉ nipe'tise macãrĩcjãrã omasirutuwã'cãcãrã niwã. Na dʉporo na pẽ'atatjore yucuetojacãrã niwã.
Be'ro Jesú yucʉsʉpʉ sãña'cʉ dujinʉ'cãgʉ̃, masã pãjãrãrẽ ĩ'agʉ̃, pajaña'cʉ niwĩ. “Oveja co'tegʉ moorã weronojõ nima”, ni tʉ'oña'cʉ niwĩ. Tojo weegʉ narẽ peje bu'enʉ'cãcʉ niwĩ.
Ñamica'apʉ cʉ̃ bu'erã cʉ̃ tiro eja, a'tiro nicãrã niwã:—Ñamica'apʉ ni'i. A'topʉre ne masã marĩma.
Tojo weegʉ masãrẽ macãrĩpʉ no'o pʉ'to nise macãrĩpʉ tojaadutiya. Topʉ duuba'arã wa'ato. Ba'ase mooma, nicãrã niwã.
Jesú narẽ yʉ'ticʉ niwĩ:—Mʉsã narẽ ba'ase ecaya.Na pe'e cʉ̃rẽ yʉ'ticãrã niwã:—¿Ocho mujĩpũrĩ cjãrõ da'rawapata'ase me'rã ʉ̃sã pã́ duurã wa'arãsari ã'rãrẽ ecajã? nicãrã niwã.
Jesú narẽ yʉ'ticʉ niwĩ:—¿Mʉsã dicʉse pã́ cʉoti? Ĩ'arã wa'aya.Na ĩ'atoja, cʉ̃rẽ werecãrã niwã:—Ni'cãmocʉse pã́, tojo nicã pʉarã wa'i niama, nicãrã niwã.
Be'ro ni'cãrẽ cururi masãrẽ tá bu'ipʉ dujiduticʉ niwĩ.
Tojo weerã na ni'cãrẽ cururire cien masã dujicãrã niwã. Apeye cururire cincuenta masã dujibʉrocãrã niwã.
Be'ro Jesú te ni'cãmocʉse pã́rẽ, na wa'i pʉarãrẽ mii, ʉ'mʉarõpʉ ĩ'amorõ, cʉ̃ pacʉ Õ'acʉ̃rẽ e'catise o'ocʉ niwĩ. Tu'ajanʉ'cõ, pã́rẽ pe'este, cʉ̃ bu'erãrẽ masãrẽ etidutigʉ o'ocʉ niwĩ. Wa'i quẽ'rãrẽ mejãrõta weecʉ niwĩ.
Nipe'tirã ba'a yapicãrã niwã.
Be'ro doce pi'seri na ba'adʉ'a'quere seeneocãrã niwã.
Tere ba'a'cãrã ʉmʉa se'saro ni'cãmocʉsetiri mil nicãrã niwã.
Jesú aco bu'ipʉ sija'que ni'i<TS3>(Mt 14.22–27; Jn 6.16–21)Jesú masãrẽ ba'ase ecáca be'ro maata cʉ̃ bu'erãrẽ ditarapʉ pẽ'ayuduticʉ niwĩ. Narẽ cʉ̃ dʉporo Betsaidapʉ ejayudutigʉ o'ócʉ niwĩ. Cʉ̃ pe'e masãrẽ we'eritigʉ weecʉ niwĩ.
Narẽ we'eritica be'ro ʉ̃rʉ̃gʉ̃pʉ ñubuegʉ mʉjãcʉ niwĩ.
Na'íca be'ro yucʉsʉ ditara decopʉ nicaro niwʉ̃. Jesú pe'e majãrõpʉre ni'cʉ̃ta nicʉ niwĩ.
Wĩ'rõ na pẽ'arõta wẽepõtẽocaro niwʉ̃. Tojo weegʉ Jesú na wajawã'cãmasĩticã ĩ'acʉ niwĩ. Bo'remʉjãtiri cura Jesú na tiropʉ wa'agʉ, aco bu'ipʉ sijawã'cãcʉ niwĩ. Cã'rõ narẽ yʉ'rʉacʉ nimiwĩ.
Tojo wa'ari cura cʉ̃ aco bu'ipʉ sijawã'cãticã ĩ'acãrã niwã. Cʉ̃rẽ ĩ'arã, masʉ̃ wẽrĩ'cʉ wãtĩ nisami nírã, caricũcãrã niwã.
Na nipe'tirã cʉ̃rẽ ĩ'arã, ʉcʉape'tia wa'acãrã niwã. Tojo weegʉ Jesú maata narẽ a'tiro niquejocʉ niwĩ:—Wãcũtutuaya. Yʉ'ʉ ni'i. Uiticã'ña, nicʉ niwĩ.
Be'ro na sãñapjʉpʉ mʉjãsãjãcʉ niwĩ. Cʉ̃ mʉjãsãjãrĩ cura wĩ'rõ di'tamarĩa wa'acaro niwʉ̃. Tere ĩ'arã, ʉpʉtʉ ʉcʉa, ĩ'amarĩacãrã niwã.
Pã́ me'rã cʉ̃ weeĩ'o'quere na añurõ waro tʉ'omasĩbutiaticãrã niwã yujupʉ. Tojo weerã ʉcʉayʉ'rʉacãrã niwã.
Jesú Genesarepʉ dutitirãrẽ yʉ'rʉo'que ni'i<TS3>(Mt 14.34–36)Na ti ditarapʉre pẽ'a, Genesare wãmetiropʉ ejacãrã niwã. Topʉ ejarã, na yawʉ yucʉsʉre dʉ'tepo'o, majãcãrã niwã.
Topʉ na majãnʉ'cãrĩ cura tocjãrã maata Jesure ĩ'amasĩcãrã niwã.
Tojo weerã na nipe'tiropʉ omawã'cã, dutitirãrẽ na cũñase me'rã Jesú no'o wa'aro miamʉjãcãrã niwã.
No'o cʉ̃ wa'ari macãpʉ, sumutopʉ, cãpũpʉ, no'o bajuyoro cʉ̃ yʉ'rʉatjopʉ dutitirãrẽ miaa, cũumʉjãcãrã niwã. Jesure a'tiro sẽrĩcãrã niwã:—Mʉ'ʉ quẽ'rã ʉ̃sãrẽ cã'rõ mʉ'ʉ yaro su'tirore ñe'eña'duticureya, nicãrã niwã. Nipe'tirã ñe'eña'cãrã duti yʉ'rʉno'pe'tia wa'acãrã niwã.
Masãrẽ ña'arõ wa'acã weese ni'i<TS3>(Mt 15.1–20)Ni'cã nʉmʉ fariseo masã, tojo nicã ni'cãrẽrã Moisé oja'quere bu'eri masã Jesú tiropʉ ejacãrã niwã. Na Jerusalẽ́pʉ ní'cãrã wa'acãrã niwã.
Fariseo masã, nipe'tirã judío masã na ñecʉ̃sʉmʉa weemʉjãti'quere a'tiro weesirutucãrã niwã. Pejetiri omocoeca be'ropʉ dia'cʉ̃ ba'acãrã niwã.
Na ba'ase duurã eja'cãrã quẽ'rã mejãrõta weecãrã niwã. Na ñecʉ̃sʉmʉa wee'caronojõta weesirutucãrã niwã. Na sĩ'rĩse pare, piosãase pare, cõme me'rã wee'que parʉre, na soo dujisere coemʉjãcãrã niwã. Na tojo weetirã, Õ'acʉ̃ ĩ'orõpʉ ña'arã nibosa'a nírã, tojo weecãrã niwã.
Tojo weerã Jesú bu'erã omocoeticã ĩ'arã, Jesure sẽrĩtiña'cãrã niwã:—¿De'ro weerã mʉ'ʉ bu'erã marĩ ñecʉ̃sʉmʉa weemʉjãti'quere weesirutuweti? Na omocoetimirã ba'arã, ña'arõ weerã weema, nicãrã niwã.
Jesú narẽ yʉ'ticʉ niwĩ:—Diacjʉ̃ta mʉsãrẽ Isaía dʉporocjʉ̃pʉ Õ'acʉ̃ ye quetire weremʉ'tãrĩ masʉ̃ a'tiro ni ojacʉ niwĩ:“Ã'rã masã ʉsero me'rã dia'cʉ̃ yʉ'ʉre ẽjõpeoma. Na tʉ'oña'se waro pe'e no'opʉ nirõ nisa'a.
Tojo weerã na yʉ'ʉre ñubuepeose wapamarĩ'i. Na bu'ese yʉ'ʉ dutise mejeta ni'i. Masã dutise ni'i”, nicʉ niwĩ Õ'acʉ̃, ni ojacʉ niwĩ.
Mʉsã, masã na weemʉjãti'quere weesiruturãtirã, Õ'acʉ̃ dutise pe'ere du'ucũu'u, ni yʉ'ticʉ niwĩ.
A'tiro ninemocʉ niwĩ:—Mʉsã ñecʉ̃sʉmʉa weemʉjãti'quere weesiruturã, me'rĩse me'rã Õ'acʉ̃ dutise pe'ere weewe'e.
Moisé a'tiro nicʉ niwĩ: “Mʉsã pacʉ, mʉsã pacore ẽjõpeoya. Narẽ ña'arõ ucũgʉ̃nojõrẽ wẽjẽcõ'ato”, nicʉ niwĩ.
Mʉsã pe'e masãrẽ a'tiro weeduti'i. “Mʉsã pacʉre o mʉsã pacore na apeyenojõ sẽrĩcã, weetamusĩ'rĩtirã, ‘Corbán ni'i’, niña.” Tojo nírã, “Nipe'tise ʉ̃sã cʉose mʉsãrẽ weetamubo'quere Õ'acʉ̃rẽ o'o'quepʉ ni'i” nidutirã, tojo nisa'a.
Mʉsã tojo nírã, pacʉre, pacore “Ne weetamumasĩtisa'a”, nirã weesa'a.
A'tiro wãcũrã, Õ'acʉ̃ dutisere tojowaro ĩ'acõ'abutiacã'a. Mʉsã ñecʉ̃sʉmʉa weemʉjãti'quere wéérã, tojota pẽ'rĩpejasirutu'u. Apeye peje na wee'quenojõrẽ weesirutubajaque'a'a, nicʉ niwĩ.
Narẽ tojo níca be'ro Jesú masãrẽ pijio, nicʉ niwĩ:—Yé cjasere tʉ'omasĩrãti nírã, tʉ'orã a'tia.
Marĩ ʉsero me'rã ba'ase mejeta Õ'acʉ̃ ĩ'orõpʉ marĩrẽ ña'arõ wa'acã wee'e. Tojo weronojõ o'oro, marĩ ya ʉsero wijatise pe'e ña'arõ wa'acã wee'e.
O'meperi cʉorã́nojõ a'tere añurõ tʉ'oya, nicʉ niwĩ.
Be'ro Jesú pãjãrã tiropʉ ní'cʉ wa'acʉ niwĩ. Wa'a, wi'ipʉ sãjãcʉ niwĩ. Be'ro topʉ cʉ̃ queose were'quere cʉ̃ bu'erã sẽrĩtiña'cãrã niwã.
Jesú narẽ yʉ'ticʉ niwĩ:—¿Mʉsã quẽ'rã a'tere tʉ'omasĩweti? Nipe'tise marĩ ba'asõrõsenojõ Õ'acʉ̃ ĩ'orõpʉ marĩrẽ ña'arõ wa'acã weewe'e.
Te marĩ ba'asõrõse ejeripõ'rãpʉ wa'atisa'a. Paagapʉ ba'asõrõno'o. Be'ro yʉ'rʉwija wa'asa'a, nicʉ niwĩ.Tojo nígʉ̃, nipe'tise ba'ase añuse ni'i nígʉ̃, tojo nicʉ niwĩ.
Jesú apeye werenemocʉ niwĩ:—Masʉ̃pʉre wijase pũrĩcã cʉ̃rẽ ña'arõ wa'acã wee'e.
A'tiro ni'i. Marĩ ña'arõ wãcũse po'peapʉ dʉ'pocã́tiwijatisa'a. Apĩ nʉmorẽ a'metãrãsĩ'rĩse, numiarẽ ña'arõ weese, masãrẽ wẽjẽcõ'ase ña'ase ni'i.
Tojo nicã yajase, apeyenojõrẽ ʉaripejase, ãpẽrãrẽ ña'arõ weese, ãpẽrãrẽ weesoose, marĩ ña'arõ weesere du'utise wãcũsepʉta wijati'i. Apeye tja, ʉose, ãpẽrãrẽ ña'arõ ucũse, ãpẽrã yʉ'rʉoro tʉ'oña'se, marĩ no'o ʉaro weema'ase, te quẽ'rã wãcũsepʉta wijati'i.
A'te nipe'tise ña'ase po'peapʉ wijati'i. Te pũrĩcã Õ'acʉ̃ ĩ'orõpʉ masãrẽ ña'arõ wa'acã wee'e, ni werecʉ niwĩ.
Judío masõ nitigo ape di'tacjõpʉ Jesure ẽjõpeo'que ni'i<TS3>(Mt 15.21–28)Jesú Genesarepʉ ní'cʉ Tiro, Sidṍ wãmetise macãrĩpʉ wa'acʉ niwĩ. Topʉre ãpẽrã masĩticã'to nígʉ̃, ni'cã wi'ipʉ sãjãcʉ niwĩ. Tojo weemigʉ̃, masĩcã'no'cʉ niwĩ.
Maata wãtĩ sãjãno'co paco Jesú topʉ niapʉ nisere masĩco niwõ. Co a'ti, cʉ̃ weetamusere sẽrĩgõtigo, Jesú tiropʉ cʉ̃rẽ ẽjõpeogo, ejaque'aco niwõ.
Co ape macãcjõ Sirofeniciacjõ nico niwõ. Be'ro Jesú tiropʉ eta, wãtĩ co macõpʉre nigʉ̃rẽ cõ'awĩrõdutico niwõ.
Jesú core nicʉ niwĩ:—Wĩ'marã pe'ere ecamʉ'tãrõʉa'a. Marĩ na ba'amʉ'tãtimicã, ba'asere ẽ'ma, diayiare doquecũucã ña'a ni'i, nicʉ niwĩ. A'tiro nígʉ̃, tojo nicʉ niwĩ. Judío masã pe'ere weetamumʉ'tãrõʉa'a. Be'ropʉta judío masã nitirãrẽ weetamurõʉa'a nígʉ̃, tojo nicʉ niwĩ.
Co cʉ̃rẽ yʉ'tico niwõ:—Yʉ'ʉ wiogʉ, tojota ni'i, nírõ. Diayiapʉta mesa doca dujirã́ põ'rã ba'acã bʉrʉdijasere ba'asama, nico niwõ. Judío masã nitirã quẽ'rã cã'rõ mʉ'ʉ añurõ weesere ñe'emasĩma nígõ, tojo nico niwõ.
Co tojo nicã, Jesú yʉ'ticʉ niwĩ:—Mʉ'ʉ añurõ wãcũ'u. Wãtĩ mʉ'ʉ macõpʉre ní'cʉre cõ'awĩrõtoja'a. Wa'agosa'a, nicʉ niwĩ.
Be'ro co wi'ipʉ tojaa wa'aco niwõ. Topʉ tojatago, co macõrẽ co cũñarõpʉ pesacã ĩ'aco niwõ. Wãtĩ copʉre nimi'cʉ wijaatojacʉ niwĩ.
Jesú tʉ'otigʉre, ucũmasĩtigʉre yʉ'rʉo'que ni'iJesú Tiro wãmetiropʉ ní'cʉ wijawã'cãcʉ niwĩ. Topʉ wijawã'cãgʉ̃, Sidṍ wãmetiropʉ, Decápoli nise macãrĩpʉ yʉ'rʉacʉ niwĩ. To yʉ'rʉaa, Galileacja ditarapʉ ejacʉ niwĩ.
Tojo weegʉ Jesú cʉ̃rẽ apero, masã ĩ'atiropʉ miacʉ niwĩ. Topʉ cʉ̃ ye omopicarire tʉ'otigʉ ye o'meperipʉ sĩosõrõcʉ niwĩ. Be'ro ʉ'seco e'opeo, cʉ̃ ya ñe'merõrẽ ñapeocʉ niwĩ.
Be'ro ʉ'mʉsepʉ ĩ'amorõ ejerisãjã, arameo me'rã a'tiro nicʉ niwĩ:—Efata. “Pãrĩña” nígʉ̃, tojo nicʉ niwĩ.
Cʉ̃ tojo nise me'rã cʉ̃ ye o'meperi pãrĩa wa'acaro niwʉ̃. Cʉ̃ ya ñe'merõ ca'bia wa'a, añurõ ucũmasĩcʉ niwĩ.
Tu'ajanʉ'cõ, Jesú narẽ “Ne ãpẽrãrẽ wereticã'ña”, nicʉ nimiwĩ. Cʉ̃ narẽ “Ne cã'rõ weretibutiacã'ña” nimicã, na nemorõ werepãacãrã niwã.
Na ʉpʉtʉ ĩ'amarĩa, a'tiro nicãrã niwã:—Nipe'tisere añurõ weemi. Masã tʉ'otirãpʉreta tʉ'ocã weesãjãmi. Ucũtirãpʉreta ucũcã weesãjãmi, nicãrã niwã.
Jesú ba'paritisetiri mil ʉmʉarẽ eca'que ni'i<TS3>(Mt 15.32–39)Jesú masãrẽ yʉ'rʉocaterore pãjãrã masã cʉ̃ tiropʉ nerẽcãrã niwã. Be'ro na ba'ase toja wa'acãrã niwã. Tojo wa'acã ĩ'agʉ̃, Jesú cʉ̃ bu'erãrẽ pijio, nicʉ niwĩ:
—Yʉ'ʉ ã'rãrẽ pajaña'a wa'asa'a. Na marĩ me'rã nirṍ i'tia nʉmʉ yʉ'rʉ'ʉ. Tojo weerã na ba'ase toja wa'ama.
Na ye wi'seripʉ yʉ'ʉ tojaaduticã, ʉjaboarã ma'apʉ tʉ'omasĩse pe'tique'a wa'abosama. Ãpẽrã yoabutiaropʉ a'ti'cãrã nima, nicʉ niwĩ Jesú.
Be'ro cʉ̃ bu'erã Jesure yʉ'ticãrã niwã:—Marĩ a'to masã marĩrõpʉre ¿de'ro wee ã'rã pãjãrãrẽ ba'ase boca ecabosari? nicãrã niwã.
Jesú narẽ sẽrĩtiña'cʉ niwĩ:—¿Dicʉse pa pã́ cʉoti?Na yʉ'ticãrã niwã:—Siete paga cʉo'o, ni yʉ'ticãrã niwã.
Tojo níca be'ro Jesú masãrẽ dujiduticʉ niwĩ. Cʉ̃ te pare mii, cʉ̃ pacʉ Õ'acʉ̃rẽ e'catise o'ocʉ niwĩ. Be'ro, pe'é, cʉ̃ bu'erãrẽ masãrẽ etidutigʉ o'ocʉ niwĩ. Na masãpʉre etituriacãrã niwã.
Wa'i o'majãrãcãrẽ pejetirãcã cʉocãrã niwã. Jesú na quẽ'rãrẽ cʉ̃ pacʉre e'catise o'otoja, mejãrõta tja etiduticʉ niwĩ.
Nipe'tirã ba'a yapiyʉ'rʉacãrã niwã. Be'ro siete pi'seri na ba'adʉ'a'quere seeneo, misãacãrã niwã.
<sup>(9-10)</sup> Topʉ ba'a'cãrã ba'paritisetiri mil wa'tero ʉmʉa nicãrã niwã. Be'ro narẽ na ye wi'seripʉ tojaadutigʉ, Jesú cʉ̃ bu'erã me'rã yucʉsʉpʉ mʉjãsãjã, Dalmanuta wãmetiropʉ wa'a wa'acʉ niwĩ.
(-)
Jesure fariseo masã Õ'acʉ̃ tutuaro me'rã weeĩ'odutimi'que ni'i<TS3>(Mt 16.1–4; Lc 12.54–56)Jesú cʉ̃ bu'erã me'rã Dalmanutapʉ etacʉ niwĩ. Topʉ fariseo masã Jesure tutuaro me'rã ucũcãrã niwã. ¿Diacjʉ̃ta Õ'acʉ̃ macʉ̃ nimiticʉ̃? nírã, cʉ̃rẽ Õ'acʉ̃ tutuaro me'rã weeĩ'oduticãrã niwã.
Jesú na tojo nisere caributi, tʉ'satigʉ, narẽ nicʉ niwĩ:—Aa. ¿De'ro weerã a'tocaterocjãrã weeĩ'odutisari? Diacjʉ̃ta nigʉ̃ti. Ne cã'rõ narẽ weeĩ'osome, nicʉ niwĩ.
Be'ro narẽ cõ'awã'cãgʉ̃, yucʉsʉpʉ apaturi mʉjãsãjã, ape pã'rẽpʉ pẽ'a wa'acʉ niwĩ.
Jesú queose o'o'que ni'i<TS3>(Mt 16.5–12)Ape pã'rẽpʉ pẽ'arã, Jesú bu'erã na ba'atjere miaticãrã niwã. Pã́ ni'cãgãta cʉocãrã niwã.
Be'ro Jesú narẽ a'tiro nicʉ niwĩ:—Fariseo masã, tojo nicã Herode na ye levadura pã́ bʉcʉacã weesere mʉsã tʉ'omasĩña, nicʉ niwĩ.
Cʉ̃ bu'erã cʉ̃ nisere tʉ'otirã, na basu nicãrã niwã:—Marĩ pã́ moocã, tojo nisami, nicãrã niwã.
Jesú na tojo nisere masĩgʉ̃, a'tiro nicʉ niwĩ:—¿De'ro weerã mʉsã “Ba'ase moo'o”, niti? ¿Mʉsã tʉ'omasĩweti yujupʉ? Mʉsã ejeripõ'rã bʉtiyʉ'rʉa'a.
Mʉsã ye caperi me'rã ĩ'a'a. Mʉsã ye o'meperi me'rã tʉ'o'o. ¿Tojo weemirã, yʉ'ʉ todʉporopʉ wee'quere wãcũtibutiati?
Todʉporopʉ ni'cãmocʉsetiri mil masãrẽ ni'cãmocʉse paga pã́ me'rã ecawʉ. ¿Dicʉse pi'seri na ba'adʉ'a'quere seeneorĩ? nicʉ niwĩ.Cʉ̃ bu'erã cʉ̃rẽ yʉ'ticãrã niwã:—Doce pi'seri seesãawʉ̃, ni yʉ'ticãrã niwã.
Jesú narẽ ninemocʉ niwĩ:—Apeye quẽ'rã siete paga pã́ me'rã ba'paritisetiri mil masãrẽ ecawʉ. Tita quẽ'rãrẽ ¿dicʉse pi'seri seeneono'rĩ? nicʉ niwĩ.Na cʉ̃rẽ yʉ'ticãrã niwã:—Siete pi'seri seeneono'wʉ̃, nicãrã niwã.
Na tojo níca be'ro Jesú narẽ nicʉ niwĩ:—To pũrĩcã tere masĩmirã, ¿de'ro weerã tʉ'omasĩweti yujupʉ? nicʉ niwĩ.
Jesú Betsaidapʉ caperi ĩ'atigʉre yʉ'rʉo'que ni'iJesú cʉ̃ bu'erã me'rã ditarare pẽ'a, ape pã'rẽ Betsaida wãmetiri macãpʉ pẽ'ajacãrã niwã. Topʉ na ejacã, Jesú tiro ni'cʉ̃ caperi ĩ'atigʉre miejacãrã niwã. Na Jesure a'tiro sẽrĩcãrã niwã:—Ã'rĩrẽ ñapeo yʉ'rʉoya, nicãrã niwã.
Tojo weegʉ Jesú caperi ĩ'atigʉ ya omocãpʉ ñe'e, macã sumutopʉ tʉ̃awã'cãcʉ niwĩ. Be'ro Jesú cʉ̃ ye ʉ'seco me'rã caperipʉ tuuwa'recʉ niwĩ. Tojo weetojanʉ'cõ, Jesú omocãrĩ me'rã cʉ̃ ye caperire ñapeocʉ niwĩ. Be'ro cʉ̃rẽ sẽrĩtiña'cʉ niwĩ:—¿Mʉ'ʉrẽ apeyenojõ bajumitito? nicʉ niwĩ.
Cʉ̃, cʉ̃ ye caperire ĩ'apãa, a'tiro nicʉ niwĩ:—Masãrẽ ĩ'a'a, ĩ'agʉ̃. Yucʉpagʉ weronojõ bajurã sijacã ĩ'a'a, nicʉ niwĩ.
Be'ro Jesú cʉ̃rẽ cʉ̃ ya wi'ipʉ o'ótõrõgʉ̃, a'tiro nicʉ niwĩ:—Macãpʉ wa'aticã'ña. Ne ni'cʉ̃ tocjʉ̃rẽ yʉ'ʉ mʉ'ʉrẽ yʉ'rʉo'quere wereticã'ña, nicʉ niwĩ.
Pedro Jesure “Mʉ'ʉ Õ'acʉ̃ bese'cʉta ni'i” ní'que ni'i<TS3>(Mt 16.13–20; Lc 9.18–21)Be'ro Jesú cʉ̃ bu'erã me'rã Cesarea Filipo wãmetiri macã pʉ'to nise macãrĩpʉ wa'acãrã niwã. Na to wa'aropʉ cʉ̃ bu'erãrẽ sẽrĩtiña'cʉ niwĩ:—¿De'ro masã ucũti yʉ'ʉre? nicʉ niwĩ.
Na cʉ̃rẽ yʉ'ticãrã niwã:—Ãpẽrã mʉ'ʉrẽ “Juã wãmeyeri masʉ̃ nimi”, nima. Ãpẽrã “Dʉporocjʉ̃pʉ Õ'acʉ̃ ye queti weremʉ'tãrĩ masʉ̃ Elía nimi”, nima. Ãpẽrã “No'o nigʉ̃́ Õ'acʉ̃ ye queti weremʉ'tãrĩ masʉ̃ nígʉ̃ nisasami”, nima, nicãrã niwã.
Be'ro Jesú narẽ sẽrĩtiña'nemocʉ niwĩ tja:—¿Mʉsã waro, yʉ'ʉre de'ro wãcũti? nicʉ niwĩ. Cʉ̃ tojo nicã, Pedro yʉ'ticʉ niwĩ:—Mʉ'ʉ Õ'acʉ̃ bese'cʉ Cristo ni'i, nicʉ niwĩ.
Pedro tojo ní'quere Jesú ne ãpẽrãrẽ weredutiticʉ niwĩ.
Jesú cʉ̃ wẽrĩatjere were'que ni'i<TS3>(Mt 16.21–28; Lc 9.22–27)Tu'ajanʉ'cõ, cʉ̃ bu'erãrẽ a'tiro ni bu'enʉ'cãcʉ niwĩ.—Yʉ'ʉ Õ'acʉ̃ macʉ̃ masʉ̃ weronojõ upʉtigʉ pũrõ pi'etigʉsa'a. Tojo nicã judío masã bʉcʉrã, pa'ia wiorã, Moisé oja'quere bu'eri masã yʉ'ʉre ʉatirãsama. Yʉ'ʉre wẽjẽrãsama. Na tojo weemicã, i'tia nʉmʉ be'ro masãgʉ̃sa'a, nicʉ niwĩ.
Narẽ tʉ'ota basioro wereme'rĩcã'cʉ niwĩ. Tere tʉ'ogʉ, Pedro aperopʉ Jesure pijiwã'cã, tu'ticʉ niwĩ.
Be'ro Jesú majãmiĩ'a, cʉ̃ bu'erãrẽ ĩ'a, Pedrore tu'ticʉ niwĩ:—Wa'aya. Mʉ'ʉ wãtĩ weronojõ ucũ'u. Mʉ'ʉ Õ'acʉ̃ wãcũsere masĩwe'e. Masã na wãcũwʉaronojõ wãcũ'u, nicʉ niwĩ.
Be'ro Jesú cʉ̃ bu'erãrẽ, tojo nicã masãrẽ pijio, werecʉ niwĩ:—No'o yʉ'ʉre ẽjõpeosirutugʉnojõ cʉ̃ weesĩ'rĩrõnojõ weeticã'to. Yʉ'ʉ ʉaro pe'e weeato. No'o yʉ'ʉre sirutusĩ'rĩgʉ̃ “Jesure ẽjõpeogʉ, wẽrĩbosaʉ” nitigʉta sirutuato.
Yʉ'ʉre ẽjõpeose me'rã ña'arõ yʉ'rʉsĩ'rĩtigʉ, yʉ'ʉre ẽjõpeodu'ugʉnojõ pecame'epʉ bajuriono'gʉ̃sami. Apĩ wẽjẽsere uiti, yʉ'ʉre ẽjõpeonu'cũgʉ̃nojõ pe'e yʉ'ʉ me'rã catinu'cũgʉ̃sami.
Ni'cʉ̃ a'ti turi cjase nipe'tisere wapata'a, cʉ̃ ejeripõ'rã pe'ere bajuriogʉ, ¿ñe'enojõrẽ wapata'abosari?
Pecame'epʉ wa'agʉ, cʉ̃ ya ejeripõ'rãrẽ de'ro wee wapayewĩrõmasĩtisami.
A'ti turicjãrã masã ña'arõ weeri masã yʉ'ʉre ẽjõpeotirã nima. Na wa'teropʉ yʉ'ʉre, tojo nicã yé quetire bopoyasãticã'ña. Mʉsã bopoyasãcã, yʉ'ʉ Õ'acʉ̃ macʉ̃ masʉ̃ weronojõ upʉtigʉ a'tiro weegʉsa'a. A'ti turipʉre yʉ'ʉ pacʉ asistese me'rã, cʉ̃rẽ wereco'terã me'rã apaturi a'tigʉ, yʉ'ʉ quẽ'rã mʉsãrẽ bopoyasãgʉ̃sa'a, nicʉ niwĩ.
Jesú masãrẽ, tojo nicã cʉ̃ bu'erãrẽ bu'éca be'ro apeye ninemocʉ niwĩ narẽ:—Diacjʉ̃ mʉsãrẽ weregʉti. Ni'cãrẽrã a'topʉ nirã́ yʉ'ʉ tutuaro me'rã wiogʉ sãjãgʉ̃ a'ticã ĩ'atimirã, wẽrĩsome, nicʉ niwĩ.
Jesú cʉ̃ bajuse dʉcayu'que ni'i<TS3>(Mt 17.1–13; Lc 9.28–36)Ni'cã semana be'ro Jesú ʉ̃rʉ̃gʉ̃ ʉ'mʉacjʉpʉ mʉjãcʉ niwĩ. Tigʉpʉre wa'agʉ, Pedro, Santiago, Juã na se'sarore miacʉ niwĩ. Topʉ na ĩ'orõpʉ Jesú cʉ̃ bajusere dʉcayucʉ niwĩ.
Cʉ̃ su'ti asistea wa'acaro niwʉ̃. Pũrõ butise wa'acaro niwʉ̃. Ne a'topʉre te butise weronojõ masã su'ti coetima.
Tojo wa'ari cura Elía, Moisé bajuanʉ'cã, Jesú me'rã ucũcã ĩ'acãrã niwã.
<sup>(5-6)</sup> Tere ĩ'arã, cʉ̃ bu'erã ʉcʉayʉ'rʉa wa'acãrã niwã. Tojo weegʉ Pedro de'ro nímasĩtigʉ, ucũquejocʉ niwĩ. A'tiro nicʉ niwĩ:—Wiogʉ, marĩ a'topʉ nicã añuyʉ'rʉa'a. I'tia wi'iacã weerã. Ni'cã wi'i mʉ'ʉ ya wi'i, ape wi'i Moisé ya wi'i, ape wi'i Elía ya wi'i weerã, nicʉ niwĩ Pedro.
(-)
Be'ro ni'cã curua o'mecurua dijati, narẽ tuubi'acã'caro niwʉ̃. Ti curuapʉ ni'cʉ̃ a'tiro ucũcã tʉ'ocãrã niwã:—Ã'rĩ yʉ'ʉ macʉ̃ ʉpʉtʉ yʉ'ʉ ma'igʉ̃́ nimi. Cʉ̃ ucũsere tʉ'o ẽjõpeoya, nicʉ niwĩ.
Be'ro ĩ'aquejocãrã nimiwã. Ne ãpẽrã marĩcãrã niwã. Jesú ni'cʉ̃ta nu'cũcʉ niwĩ.
Na ʉ̃rʉ̃gʉ̃pʉ ní'cãrã dijarã, na topʉ ĩ'a'quere Jesú ne weredutiticʉ niwĩ.—Be'ro yʉ'ʉ Õ'acʉ̃ macʉ̃ masʉ̃ weronojõ upʉtigʉ wẽrĩ masã́ca be'ropʉ wereya, nicʉ niwĩ.
Tojo weerã na se'saro tere tʉ'oña'cãrã niwã. Na basu a'merĩ sẽrĩtiña'cãrã niwã:—¿De'ro nisĩ'rĩrõ weesari cʉ̃ wẽ́rĩ́ca be'ropʉ masãse? nicãrã niwã.
Be'ro Jesure sẽrĩtiña'cãrã niwã:—¿De'ro weerã Moisé oja'quere bu'eri masã “Masãrẽ yʉ'rʉoacjʉ a'tise dʉporo Elía a'timʉ'tãgʉ̃sami”, ni bu'eti?
Jesú narẽ yʉ'ticʉ niwĩ:—Mʉsã nírõnojõta Elía a'timʉ'tãgʉ̃sami. Cʉ̃ nipe'tisere apomʉ'tãgʉ̃sami. Õ'acʉ̃ ye queti ojaca pũrĩpʉ yʉ'ʉ Õ'acʉ̃ macʉ̃ masʉ̃ weronojõ upʉtigʉ ye cjasere a'tiro ni'i. “Cʉ̃ pi'etigʉsami. Ʉano'tigʉsami”, ni'i.
Yʉ'ʉ pe'e mʉsãrẽ nigʉ̃ti. Elía a'titojacʉ niwĩ. Cʉ̃rẽ Õ'acʉ̃ ye queti ojaca pũrĩpʉ ní'caronojõta queoro wa'acaro niwʉ̃. Masã cʉ̃rẽ no'o weesĩ'rĩsere weecãrã niwã, nicʉ niwĩ.
Jesú wĩ'magʉ̃rẽ wãtĩ sãjãno'cʉre cõ'awĩrõ'que ni'i<TS3>(Mt 17.14–21; Lc 9.37–43)Na ʉ̃rʉ̃gʉ̃pʉ ní'cãrã ãpẽrã na me'rãcjãrã nirõpʉ dijatarã, pãjãrã masã nicã ĩ'acãrã niwã. Ãpẽrã quẽ'rã Moisé oja'quere bu'eri masã Jesú bu'erã me'rã ʉpʉtʉ ucũcãrã niwã.
Be'ro Jesú cʉ̃ wãcũña marĩrõ a'ticã ĩ'arã, nipe'tirã ĩ'amarĩacãrã niwã. Cʉ̃ tiropʉ omawã'cã, añuduticãrã niwã.
Jesú cʉ̃ bu'erãrẽ sẽrĩtiña'cʉ niwĩ:—¿Ñe'enojõrẽ tocã'rõ ũrũsãrã weeti na me'rã? nicʉ niwĩ.
Cʉ̃ no'o wa'aro wãtĩ cʉ̃rẽ ñe'e paaquecũumʉjãmi. Cʉ̃ tojo weecã, ʉseropʉ so'potu'u, cʉ̃ upicarire cũ'rĩdiomʉjãmi. Tojo wa'agʉ, bʉ'amʉjãmi. Yʉ'ʉ mʉ'ʉ bu'erãrẽ “Wãtĩrẽ cõ'awĩrõña”, nitojamiapʉ. Na põtẽotiama, nicʉ niwĩ.
Jesú narẽ nicʉ niwĩ:—Mʉsã ne ẽjõpeose moobutia'a. Yʉ'ʉ mʉsãrẽ yoacã bu'emicã, ne tʉ'omasĩwe'e yujupʉ. ¿No'ocõ'rõ yoacã mʉsã yʉ'ʉre ẽjõpeoticã wãcũtutuagʉsari? Cʉ̃ wĩ'magʉ̃rẽ yʉ'ʉ tiro miitia, nicʉ niwĩ.
Cʉ̃ tiropʉ miejacã, wãtĩ Jesure ĩ'agʉ̃, wãcũña marĩrõ wĩ'magʉ̃rẽ wẽrĩacã weecʉ niwĩ. Cʉ̃ doqueque'a, tũrũmáácusia, ʉseropʉ so'potu'uacʉ niwĩ.
Tojo wa'acã ĩ'agʉ̃, Jesú wĩ'magʉ̃ pacʉre sẽrĩtiña'cʉ niwĩ:—¿No'ocátero yoati a'te cʉ̃rẽ tojo wa'aro? nicʉ niwĩ.Cʉ̃ pacʉ yʉ'ticʉ niwĩ:—Wĩ'magʉ̃pʉ tojo dʉ'pocã́tiwĩ.
Pejetiri wãtĩ cʉ̃rẽ wẽjẽsĩ'rĩgʉ̃, pecame'epʉ doqueque'a, diapʉ doqueñojãcã weemʉjãmi. Mʉ'ʉrẽ basiocã, ʉ̃sãrẽ pajaña'gʉ̃ weetamuña, nicʉ niwĩ.
Jesú cʉ̃rẽ nicʉ niwĩ:—Mʉ'ʉ ẽjõpeocãma, basiocã'a. No'o ẽjõpeorãma nipe'tise weeta basio'o, ni yʉ'ticʉ niwĩ.
Tojo nicã tʉ'ogʉ, wĩ'magʉ̃ pacʉ caricũquejocʉ niwĩ:—Ẽjõpeo'o. Nemorõ ẽjõpeonemocã weeya, nicʉ niwĩ.
Jesú masã pãjãrã na tiropʉ omawã'cãticã ĩ'agʉ̃, wãtĩrẽ cõ'awĩrõgʉ̃, a'tiro nicʉ niwĩ:—Wãtĩ ucũticã, tʉ'oticã weegʉ́, mʉ'ʉrẽ wijaaduti'i. Ã'rĩ wĩ'magʉ̃pʉre nigʉ̃́, wa'aya. Ne apaturi sãjãnemoticã'ña, nicʉ niwĩ.
Cʉ̃ tojo nicã, wãtĩ caricũwijaagʉ, wĩ'magʉ̃rẽ apaturi wẽrĩacã weecʉ niwĩ. Cʉ̃ wijaagʉ, cʉ̃rẽ wẽrĩ'cʉ weronojõ tojacã weecʉ niwĩ. Tojo weerã cʉ̃rẽ ãpẽrã “Wẽrĩa wa'ami”, nicãrã nimiwã.
Jesú pe'e cʉ̃rẽ omocãpʉ ñe'e wejewã'cõcʉ niwĩ. Tojo weecã, cʉ̃ wã'cãnʉ'cãcʉ niwĩ.
Be'ro Jesú wi'ipʉ sãjãcã, cʉ̃ bu'erã ãpẽrã tʉ'otiropʉ cʉ̃rẽ sẽrĩtiña'cãrã niwã:—¿De'ro weerã ʉ̃sã wãtĩrẽ cõ'awĩrõmasĩtiapari? nicãrã niwã.
Cʉ̃ narẽ nicʉ niwĩ:—Cʉ̃ wãtĩ tojo sãjãgʉ̃́nojõrẽ Õ'acʉ̃rẽ sẽrĩ, be'tise me'rã dia'cʉ̃ cõ'awĩrõta basio'o, nicʉ niwĩ.
Jesú cʉ̃ wẽrĩatjere apaturi werenemo'que ni'i<TS3>(Mt 17.22–23; Lc 9.43–45)Na Cesarea Filipopʉ ní'cãrã Galilea di'tapʉ yʉ'rʉacãrã niwã tja. Na wa'asere Jesú ne ãpẽrãrẽ masĩcã ʉaticʉ niwĩ.
Cʉ̃ wẽrĩatjere, ãpẽrã cʉ̃rẽ wiorãpʉre o'oatjere cʉ̃ bu'erãrẽ bu'égʉ, tojo weecʉ niwĩ. A'tiro bu'ecʉ niwĩ:—Yʉ'ʉ Õ'acʉ̃ macʉ̃ masʉ̃ weronojõ upʉtigʉre wiorãpʉre o'orãsama. Be'ro yʉ'ʉre wẽjẽrãsama. Na tojo weemicã, i'tia nʉmʉ be'ro masãgʉ̃sa'a tja, nicʉ niwĩ.
Na cʉ̃ tojo nisere tʉ'omasĩticãrã niwã. Tʉ'omasĩtimirã, uirã, sẽrĩtiña'masĩticãrã niwã.
Añurõ weeyʉ'rʉnʉ'cãgʉ̃ yere oja'que ni'i<TS3>(Mt 18.1–5; Lc 9.46–48)Be'ro Capernau wãmetiri macãpʉ etacãrã niwã. Topʉre na wi'ipʉ sãjãejaca be'ro Jesú cʉ̃ bu'erãrẽ sẽrĩtiña'cʉ niwĩ:—¿Mʉsã ma'a a'tirã, ñe'enojõ ucũ a'metu'tiwã'cãtirã weeati?
Na pe'e ma'apʉre a'tiro ucũwã'cãticãrã niwã. ¿Noa marĩ wa'teropʉre ãpẽrã yʉ'rʉoro niyʉ'rʉnʉ'cãgʉ̃sari? nisere ucũcãrã niwã. Tojo ucũ'cãrã nitjĩarã, ne yʉ'titiyʉ'rʉocã'cãrã niwã.
Jesú ejanujã, cʉ̃ bu'erã docere pijio, nicʉ niwĩ:—Mʉsã ãpẽrã yʉ'rʉoro ni'i nisĩ'rĩrã, a'tiro nirõʉa'a. “Nipe'tirã be'rocjʉ̃pʉ nisa'a”, nirõʉa'a. Apeye, nipe'tirãrẽ weetamurõʉa'a, nicʉ niwĩ.
Be'ro ni'cʉ̃ wĩ'magʉ̃rẽ pijio, na wa'teropʉ nʉ'cõcʉ niwĩ. Cʉ̃rẽ wʉamorõ, nicʉ niwĩ:
—Yʉ'ʉre ma'igʉ̃́nojõ ni'cʉ̃ ã'rĩ wĩ'magʉ̃rẽ ñe'egʉ̃ weronojõ weemi. Cʉ̃rẽ ñe'egʉ̃, yʉ'ʉreta ñe'egʉ̃ weemi. Yʉ'ʉre ñe'egʉ̃́ quẽ'rã yʉ'ʉ dia'cʉ̃rẽ ñe'egʉ̃ weetimi. Yʉ'ʉre o'ó'cʉ Õ'acʉ̃ quẽ'rãrẽ mejãrõta ñe'egʉ̃ weemi, nicʉ niwĩ.
Marĩrẽ ĩ'atu'titigʉ marĩ me'rãcjʉ̃ nimi nise ni'i<TS3>(Mt 10.42; Lc 9.49–50)Be'ro Juã Jesure a'tiro nicʉ niwĩ:—Ʉ̃sãrẽ bu'egʉ, ni'cʉ̃ mʉ'ʉ wãmerẽ pisutjĩagʉ̃ wãtĩarẽ cõ'awĩrõcã ĩ'apʉ. Cʉ̃ marĩ me'rãcjʉ̃ nitiami. Tojo weerã cʉ̃rẽ cã'mota'apʉ.
Cʉ̃ tojo nicã tʉ'ogʉ, Jesú a'tiro nicʉ niwĩ:—Tojo weegʉre cã'mota'aticã'rõʉa'a. Ne ni'cʉ̃ yʉ'ʉ wãmerẽ pisutjĩagʉ̃ añurõ weeĩ'o'cʉ, be'ro yʉ'ʉre ña'arõ ucũmasĩtisami.
A'tiro ni'i. Marĩrẽ ĩ'atu'titigʉ marĩ me'rãcjʉ̃ nimi.
Mʉsãrẽ yʉ'ʉ bu'erã niyucã, ãpẽrã weetamurãsama. Tojo weegʉ diacjʉ̃ mʉsãrẽ weregʉti. No'o mʉsãrẽ ni'cʉ̃ cã'rõacã aco tĩagʉ̃́nojõrẽ diacjʉ̃ta Õ'acʉ̃ añuse o'ogʉsami.
Ãpẽrãrẽ ña'arõ weecã weeticã'ña nise ni'i<TS3>(Mt 18.6–9; Lc 17.1–2)’No'o yʉ'ʉre ẽjõpeogʉ wĩ'magʉ̃rẽ ña'arõ weecã weegʉ́ ʉpʉtʉ bu'iri da'reno'gʉ̃sami. Cʉ̃rẽ ʉ̃tãgã pajicja wãmʉtapʉ dʉ'teyoo, dia pajiri maapʉ doqueñocã, nemorõ añubosa'a. Tojo weecã, cʉ̃ maata wẽrĩa wa'a, dojorẽnemotibosami. Cʉ̃ dojorẽbo'que pe'tia wa'abosa'a.
Mʉsã ya omocã me'rã ña'arõ weesĩ'rĩrã, dʉtecõ'abo'caro weronojõ ña'asere weedu'ucã'ña. Mʉsã ni'cã omocã me'rã Õ'acʉ̃ tiropʉ ejacã, nemorõ añu'u. Pecame'epʉ pʉa omocã me'rã wa'acã pe'ema, ña'ayʉ'rʉa'a. Mʉsã ña'arõ weesĩ'rĩsere weeticã, nemorõ añubosa'a. Mʉsã ña'arõ weesĩ'rĩsere wéérã pecame'epʉ wa'acã, ña'a ni'i. Topʉre pecame'e ne yatitisa'a.
Becoa ne boatisama. Pecame'e quẽ'rã ʉ̃jʉ̃nu'cũcã'sa'a.
<sup>(45-48)</sup> Tojo nicã mʉsã ya dʉ'pocã me'rã ña'arõ wéérã, dʉtecõ'abo'caro weronojõ mejãrõta weeya tja. Mʉsã pecame'epʉ pʉa dʉ'pocã me'rã wa'acã, ña'ayʉ'rʉa'a. Opa cõ'ñerõ ʉ'mʉsepʉ sãjãcã pe'ema, nemorõ añu'u. Capea me'rã quẽ'rã ña'arõ weesĩ'rĩrã, mejãrõta weeya. Mʉsã capea orewee cõ'abo'caro weronojõ ña'asere ĩ'adu'ucã'ña. Mʉsã pecame'epʉ pʉa capea me'rã wa'acã, ña'a ni'i. Tojo nicã ʉ'mʉsepʉ ni'cã capea me'rã wa'acã, nemorõ añu'u. Mʉsã ña'arõ weesĩ'rĩsere weeticã, nemorõ añu ni'i. Mʉsã ña'arõ weesĩ'rĩsere wéérã pecame'epʉ wa'acã, ña'a ni'i. Topʉre becoa ne boatisama. Pecame'e quẽ'rã ne yatitisa'a.
(-)
(-)
’Nipe'tise ba'asere pecame'e me'rã do'ano'o. A'te weronojõ a'ti di'tapʉre nipe'tirã yʉ'ʉre ẽjõpeorã pi'etise me'rã nemorõ wãcũtutuanemorãsama.
Moa ocaro ba'acã, añu ni'i. Ocase pe'tíca be'ro apaturi ocacã weeta basiowe'e. Mʉsã pũrĩcã moa ocaro weronojõ niña. A'mequẽse marĩrõ añurõ nisetibʉroya, nicʉ niwĩ.
Nʉmotirã, marãpʉtirã a'merĩ cõ'aticã'ña nise ni'i<TS3>(Mt 19.1–12; Lc 16.18)Jesú Capernaupʉ ní'cʉ Judea di'tapʉ wa'a wa'acʉ niwĩ. Topʉ ní'cʉ Jordã́ wãmetiri maarẽ, mujĩpũ mʉjãtiro ape pã'rẽpʉ pẽ'acʉ niwĩ. Topʉre apaturi masã nerẽcãrã niwã. Cʉ̃ weewʉaronojõta narẽ bu'ecʉ niwĩ.
Fariseo masã cʉ̃ mejẽcã yʉ'ticã ʉarã, bu'iri bocasĩ'rĩrã sẽrĩtiña'cãrã niwã:—¿Ni'cʉ̃ cʉ̃ nʉmorẽ cõ'ata basiosari? ¿Marĩrẽ dutise tojo niti?
Jesú narẽ yʉ'ticʉ niwĩ:—¿Moisé de'ro dutipari?
Na yʉ'ticãrã niwã:—Moisé ni'cʉ̃ nʉmorẽ “A'te ye bu'iri mʉ'ʉrẽ cõ'a'a” nirĩ pũrĩrẽ core ojao'oduticʉ niwĩ. “Tojo apóca be'ro cõ'ata basio'o”, nicʉ niwĩ Moisé, nicãrã niwã.
Na tojo níca be'ro Jesú nicʉ niwĩ:—Mʉsã ñecʉ̃sʉmʉa ejeripõ'rã bʉtise ye bu'iri Moisé mʉsã nʉmosãnumiarẽ cõ'acã cã'mota'aticʉ niwĩ.
Õ'acʉ̃ nipe'tise cʉ̃ ne waro weenʉ'cãcateropʉre ʉmʉ, numio weecʉ niwĩ.
“Tojo weegʉ ʉmʉ cʉ̃ pacʉ, cʉ̃ pacore cõ'awija, cʉ̃ nʉmo me'rã nigʉ̃sami.
Na pʉarã ni'cã upʉ weronojõ nirãsama”, nicʉ niwĩ Õ'acʉ̃. Tojo weerã pʉarã nitima. Ni'cã upʉta nima.
A'te ye bu'iri Õ'acʉ̃ a'mesʉ'o'cãrãrẽ masã ne dʉcawaaticã'rõʉa'a, nicʉ niwĩ Jesú.
Be'ro wi'ipʉ dajarã, Jesú bu'erã cʉ̃rẽ apaturi sẽrĩtiña'nemocãrã niwã te cjasereta tja.
Narẽ a'tiro yʉ'ticʉ niwĩ:—Cʉ̃ nʉmorẽ cõ'a, apegore nʉmotigʉnojõ cʉ̃ nʉmotimʉ'tã'core ña'arõ weegʉ weesami.
Mejãrõta numio co marãpʉre cõ'a, apĩ me'rã marãpʉtigo quẽ'rã co marãpʉtimʉ'tã'cʉre ña'arõ weego weesamo. Te Õ'acʉ̃rẽ yʉ'rʉnʉ'cãseta ni'i, nicʉ niwĩ.
Jesú wĩ'marãrẽ ñapeo sẽrĩbosa'que ni'i<TS3>(Mt 19.13–15; Lc 18.15–17)Be'ro narẽ ñapeodutirã wĩ'marãrẽ Jesú tiro miacãrã niwã. Na tojo weecã ĩ'arã, narẽ miarãrẽ cʉ̃ bu'erã tu'ticãrã niwã.
Na tojo weecã ĩ'agʉ̃, Jesú ua wa'acʉ niwĩ. Narẽ nicʉ niwĩ:—Wĩ'marãrẽ yʉ'ʉ tiro a'ticã du'uo'oya. Narẽ cã'mota'aticã'ña. Wĩ'marã marĩnojõrẽ añurõ ẽjõpeoma. Ãpẽrã quẽ'rã wĩ'marã weronojõ yʉ'ʉre ẽjõpeorã yʉ'ʉ pacʉ wiogʉ nirõpʉ wa'arãsama.
Diacjʉ̃ mʉsãrẽ weregʉti. Ã'rã weronojõ yʉ'ʉre ẽjõpeotigʉnojõ ne cã'rõ yʉ'ʉ pacʉ nirõpʉ wa'asome, nicʉ niwĩ.
Be'ro wĩ'marãrẽ wʉamorõmʉjã, narẽ ñapeo, cʉ̃ pacʉre “Ã'rãrẽ añurõ weeya”, ni sẽrĩbosacʉ niwĩ.
Ma'mʉ peje cʉogʉ́ Jesú me'rã ucũ'que ni'i<TS3>(Mt 19.16–30; Lc 18.18–30)Jesú aperopʉ wa'ari cura ni'cʉ̃ cʉ̃rẽ omasirutuwã'cãcʉ niwĩ. Omasirutuwã'cã, ẽjõpeogʉ cʉ̃ dʉporo ejaque'a, sẽrĩtiña'cʉ niwĩ:—Mʉ'ʉ masãrẽ bu'egʉ añugʉ̃ ni'i. ¿Yʉ'ʉ ñe'enojõ weegʉsari catise pe'titisere bocasĩ'rĩgʉ̃? nicʉ niwĩ.
Jesú cʉ̃rẽ nicʉ niwĩ:—¿Yʉ'ʉre añugʉ̃ ni'i nígʉ̃, diacjʉ̃ta nigʉ̃ weeti? Ni'cʉ̃ta Õ'acʉ̃ añugʉ̃ nimi.
Mʉ'ʉ Õ'acʉ̃ dutise cũu'quere masĩsa'a. “Masãrẽ wẽjẽcõ'aticã'ña. Apĩ nʉmorẽ a'metãrãticã'ña. Yajaticã'ña. Ãpẽrã ye cjasere nisooticã'ña. Ãpẽrã yere ʉarã, weeta'saticã'ña. Mʉ'ʉ pacʉ, mʉ'ʉ pacore ẽjõpeoya”, ni'i, nicʉ niwĩ.
Cʉ̃ tojo nicã tʉ'ogʉ, yʉ'ticʉ niwĩ:—Bu'egʉ, yʉ'ʉ wĩ'magʉ̃pʉta a'tere queoro weemʉjãtiwʉ, nicʉ niwĩ.
Jesú cʉ̃rẽ pajaña'se me'rã ĩ'a, nicʉ niwĩ:—Mʉ'ʉrẽ apeyenojõacã dʉ'sa'a. Mʉ'ʉ cʉosere duape'ocjʉ̃ wa'aya. Te dua'que wapare pajasecʉorãrẽ dʉcawaaya. Tojo weegʉ ʉ'mʉsepʉ peje añuse cʉogʉsa'a. Tu'ajanʉ'cõ, yʉ'ʉre sirutuya, nicʉ niwĩ.
Cʉ̃ tojo nicã tʉ'ogʉ, tʉ'saticʉ niwĩ. Cʉ̃ peje waro cʉoyʉ'rʉatjĩagʉ̃, cʉ̃ cʉosere ma'iyʉ'rʉgʉ bʉjaweti, tojaa wa'acʉ niwĩ.
Be'ro Jesú cʉ̃ sumuto ĩ'aste, cʉ̃ bu'erãrẽ nicʉ niwĩ:—Peje cʉorãrẽ Õ'acʉ̃ tiropʉ wa'acã diasabutia'a, nicʉ niwĩ.
Tojo nicã tʉ'orã, cʉ̃ bu'erã tʉ'omarĩacãrã niwã. Jesú narẽ ninemocʉ niwĩ tja:—Yʉ'ʉ põ'rã weronojõ nirã́, a'tiro ni'i. No'o na cʉosere ẽjõpeoyʉ'rʉnʉ'cãcã, yʉ'ʉ pacʉ nirṍ ʉ'mʉsepʉ wa'ase diasabutia'a.
Wa'icʉ cameyo wãmetigʉjo awiga yuta da pĩ'osõrõrĩpepʉ sãjãyʉ'rʉtẽrĩcã, diasayʉ'rʉmajã wa'asa'a. Ʉ'mʉsepʉ yʉ'ʉ pacʉ nirõpʉ peje cʉogʉ́ wa'acã pe'ema, totá nemorõ diasa'a, nicʉ niwĩ.
A'tere tʉ'orã, ʉpʉtʉ ĩ'amarĩa, a'merĩ sẽrĩtiña'cãrã niwã:—To pũrĩcãrẽ ¿noanojõ pe'e Õ'acʉ̃ tiropʉ wa'amasĩrãsari? nicãrã niwã.
Cʉ̃ tojo nicã tʉ'ogʉ, Pedro nicʉ niwĩ:—Wiogʉ, nipe'tise ʉ̃sã cʉosere du'ucũu, mʉ'ʉrẽ sirutuwʉ.
Jesú yʉ'ticʉ niwĩ:—Diacjʉ̃ta nigʉ̃ti. No'o nigʉ̃́nojõ, yé bu'iri, tojo nicã masãrẽ yʉ'rʉose quetire werese bu'iri cʉ̃ ya wi'i, cʉ̃ acawererã, cʉ̃ pacʉsʉmʉa, cʉ̃ põ'rã, cʉ̃ ye weseri du'ucũuwã'cã'cãrãnojõrẽ a'tiro wa'arosa'a.
Na cõ'awã'cã'que nemorõ peje waro bocarãsama. A'ti ʉmʉcopʉre nemorõ wi'seri, acawererã, pacosãnumia, põ'rã, weseri bocarãsama. Ãpẽrã narẽ ña'arõ weemicã, tere bocarãsama. Be'ropʉ quẽ'rãrẽ Õ'acʉ̃ me'rã ninu'cũcã'rãsama.
Tojo nimicã, ni'cãrõacãrẽ wiorã weronojõ nirã́ be'ropʉre mejõ nirã́ nirãsama. Pãjãrã mejõ nirã́ quẽ'rã be'ropʉre wiorã weronojõ nirãsama, nicʉ niwĩ Jesú.
Jesú cʉ̃ wẽrĩatjere apaturi werenemo'que ni'i<TS3>(Mt 20.17–19; Lc 18.31–34)Be'ro Jesú Jerusalẽ́ wa'ari ma'apʉ cʉ̃ bu'erã dʉporo ʉ'mʉtãwã'cãcʉ niwĩ. Na Jerusalẽ́pʉ Jesure wẽjẽsĩ'rĩrãsama nírã, cʉ̃ uiticã ĩ'arã, cʉ̃ bu'erã ĩ'amarĩacãrã niwã. Masã na be'ro siruturã quẽ'rã uicãrã niwã. Be'ro Jesú cʉ̃ bu'erã docere pijiocʉ niwĩ. Pijio, cʉ̃rẽ wa'atjere werecʉ niwĩ.
—Mʉsã masĩ'i. Marĩ Jerusalẽ́pʉ wa'arã wee'e. Topʉ yʉ'ʉ Õ'acʉ̃ macʉ̃ masʉ̃ weronojõ upʉtigʉre a'tiro weerãsama. Pa'ia wiorã, tojo nicã Moisé oja'quere bu'eri masãpʉre o'orãsama. Na yʉ'ʉre wẽjẽdutirãsama. Náta tja ape di'tacjãrã judío masã nitirã wiorãrẽ wiaturiarãsama.
Yʉ'ʉre bujicã'a, tãrãrãsama. Ʉ'seco e'opeo, yʉ'ʉre wẽjẽrãsama. Na tojo weemicã, i'tia nʉmʉ be'ro masãgʉ̃sa'a, nicʉ niwĩ.
Santiago, Juã Jesure na sẽrĩmi'que ni'i<TS3>(Mt 20.20–28)Be'ro Santiago, Juã Zebedeo põ'rã Jesú tiro wa'a, cʉ̃rẽ nicãrã niwã:—Ʉ̃sãrẽ bu'egʉ, ʉ̃sã sẽrĩsere mʉ'ʉ o'ocã ʉasa'a.
Na tojo nicã, sẽrĩtiña'cʉ niwĩ:—¿Ñe'enojõ yʉ'ʉ weecã ʉasari?
Na yʉ'ticãrã niwã:—Mʉ'ʉ wiogʉ sãjãgʉ̃, ʉ̃sãrẽ mʉ'ʉrẽ dutitamuajã sõrõapa. Ni'cʉ̃ mʉ'ʉ diacjʉ̃ pe'e, apĩ cũpe pe'e dʉpoapa, nicãrã niwã.
Na tojo nicã tʉ'ogʉ, Jesú nicʉ niwĩ:—Mʉsã yʉ'ʉre sẽrĩsere tʉ'omasĩwe'e. Yʉ'ʉ ʉpʉtʉ pi'eti, wẽrĩgʉ̃sa'a. ¿Yʉ'ʉ pi'eti wẽrĩatjere weronojõ mʉsã quẽ'rã weemasĩti?
Na yʉ'ticãrã niwã:—Ʉ̃ʉ. Pi'eti, wẽrĩmasĩ'i, nicãrã niwã.Jesú narẽ nicʉ niwĩ:—Diacjʉ̃ta ni'i. Mʉsã quẽ'rã yʉ'ʉ weronojõ pi'eti, wẽrĩrãsa'a.
Tojo weemicã, diacjʉ̃ pe'e, cũpe pe'e mʉsãrẽ dʉpomasĩtisa'a. A'te yʉ'ʉ weese niwe'e. Yʉ'ʉ pacʉ cʉ̃ beseyu'cãrã pe'e topʉ dujirãsama, nicʉ niwĩ.
Be'ro pʉamocʉrã ãpẽrã Jesú bu'erã na tojo sẽrĩcã tʉ'orã, Santiago, Juã me'rã ua wa'acãrã niwã.
Tojo weecã ĩ'agʉ̃, Jesú pijio, narẽ nicʉ niwĩ:—Mʉsã masĩsa'a. A'ti nucũcãrẽ dutirã́ ti di'tare miwapa wa'asama. Na docacjãrã quẽ'rã mejãrõta dutipesama.
Mʉsã pũrĩcã na weronojõ weesome. Tojo weronojõ o'orã, mʉsã wa'teropʉ wiorã nisĩ'rĩrã, ãpẽrãrẽ da'raco'terã weronojõ niña.
No'o ãpẽrã nemorõ nisĩ'rĩgʉ̃nojõ nipe'tirãrẽ da'raco'tegʉ weronojõ tʉ'oña'ña.
Yʉ'ʉ weronojõ weeya. Õ'acʉ̃ macʉ̃ masʉ̃ weronojõ upʉtigʉ nimigʉ̃, ãpẽrã yʉ'ʉre weetamuato nígʉ̃ mejeta a'tiwʉ. Yʉ'ʉ pe'e narẽ weetamugʉ̃ a'tiwʉ. Tojo nicã pãjãrã na ña'arõ wee'que wapare wẽrĩbosa wapayewĩrõgʉ̃ a'tiwʉ, nicʉ niwĩ.
Jesú Bartimeo wãmetigʉ caperi bajuno'tigʉre yʉ'rʉo'que ni'i<TS3>(Mt 20.29–34; Lc 18.35–43)Na Jerusalẽ́pʉ majãrã, Jericópʉ etacãrã niwã. Be'ro ti macãpʉ Jesú cʉ̃ bu'erã me'rã yʉ'rʉacʉ niwĩ. Pãjãrã masã cʉ̃rẽ sirutucãrã niwã. Topʉ Bartimeo wãmetigʉ Timeo macʉ̃ caperi bajuno'tigʉ ma'a sumutopʉ niyeru sẽrĩdujicʉ niwĩ.
“Jesú Nazarecjʉ̃ a'timi” nicã tʉ'ogʉ, Bartimeo caricũnʉ'cãcʉ niwĩ:—Jesú, Davi pãrãmi nituriagʉ, yʉ'ʉre pajaña'ña, nicʉ niwĩ.
Pãjãrã cʉ̃rẽ “Caricũticã'ña”, ni tu'ticãrã nimiwã. Cʉ̃ pe'e tojo nimicã, nemopeocã'cʉ niwĩ.—Davi pãrãmi nituriagʉ, yʉ'ʉre pajaña'ña, nicʉ niwĩ.
Tojo nicã tʉ'ogʉ, Jesú tojanʉ'cã, a'tiro nicʉ niwĩ:—Pijioya.Na cʉ̃rẽ pijio, nicãrã niwã:—Quero wã'cãnʉ'cãbaque'oya. Mʉ'ʉrẽ pijimi, nicãrã niwã.
Tojo weegʉ cʉ̃ bu'icjãrõrẽ to tuweecũu bu'pumajã, Jesú tiro wa'acʉ niwĩ.
Topʉ ejacã, Jesú cʉ̃rẽ sẽrĩtiña'cʉ niwĩ:—¿De'ro yʉ'ʉ weecã ʉasari?—Masãrẽ bu'egʉ, yʉ'ʉre caperi bajucã ʉasa'a, nicʉ niwĩ.
Jesú cʉ̃rẽ yʉ'ticʉ niwĩ:—Mʉ'ʉ yʉ'ʉre ẽjõpeoapʉ. Tojo weegʉ mʉ'ʉ yʉ'rʉono'toja'a. Wa'agʉsa'a, nicʉ niwĩ.Tojo nirĩ curata cʉ̃ caperi ĩ'acʉ niwĩ. Be'ro Jesure ma'apʉ sirutuwã'cãcʉ niwĩ.
Jesú Jerusalẽ́ wãmetiri macãpʉ sãjã'que ni'i<TS3>(Mt 21.1–11; Lc 19.28–40; Jn 12.12–19)Jesú cʉ̃ bu'erã me'rã Jerusalẽ́pʉ ejatjo cã'rõ dʉ'sacaro niwʉ̃. Betfagé, Betania wãmetise macãrĩ ʉ̃rʉ̃gʉ̃ Olivo wãmeticjʉ põtẽorõpʉ ejacãrã niwã. Topʉ cʉ̃ bu'erã pʉarãrẽ a'tiro nicʉ niwĩ:
—Si macã marĩ põtẽorõ nirĩ macãpʉ wa'aya. Topʉ ejarã, ni'cʉ̃ burro wĩ'magʉ̃ dʉ'tenʉ'cõ'cʉre bocaejarãsa'a. Cʉ̃ ne pesano'ña marĩgʉ̃ nigʉ̃sami. Cʉ̃rẽ pãa miitia.
No'o mʉsãrẽ ãpẽrã “¿De'ro weerã tojo weeti?” nicã, “Ʉ̃sã wiogʉ ʉami. Maata wiano'rõsa'a tja”, niña, nicʉ niwĩ.
Be'ro na wa'a, sope pʉ'to ma'a sumuto dʉ'tenʉ'cõ'cʉre bocaejacãrã niwã. Bocaeja, cʉ̃rẽ pãacãrã niwã.
Na tojo nicã tʉ'orã, Jesú duti'caronojõta narẽ yʉ'ticãrã niwã. Tojo weerã narẽ “Miaña”, nicãrã niwã.
Be'ro Jesú tiro miaa, cʉ̃ burro bu'ipʉ na ye su'ti bu'icjasere tuweepeocãrã niwã. Tojo wééca be'ro Jesú cʉ̃ bu'ipʉ mʉjãpejacʉ niwĩ.
Cʉ̃rẽ ẽjõpeorã, pãjãrã cʉ̃ yʉ'rʉaro ma'apʉ na ye su'ti bu'icjasere sẽócũucãrã niwã. Ãpẽrã pũrĩ nise querire dʉtecũucãrã niwã.
Cʉ̃ dʉporo wa'arã, cʉ̃ be'rocjãrã quẽ'rã a'tiro caricũcãrã niwã:—Marĩ wiogʉre e'catise o'orã. Ã'rĩ Õ'acʉ̃ o'ó'cʉ añubutiami.
Cʉ̃ wiogʉ sãjãtje añurõ wa'ato. Marĩ ñecʉ̃ Davi wiogʉ ní'caro weronojõ añurõ wa'ato. Nipe'tirã ʉ'mʉsecjãrã cʉ̃rẽ “Añubutiami” ni e'catise o'oato, nicãrã niwã.
Be'ro Jesú Jerusalẽ́pʉ sãjãejagʉ, Õ'acʉ̃ wi'ipʉ wa'acʉ niwĩ. Topʉ nipe'tise ti wi'i cjasere ĩ'ape'o, Betaniapʉ cʉ̃ bu'erã me'rã wa'a wa'acʉ niwĩ. Ñamica'apʉ niyucã, tojo weecʉ niwĩ.
Jesú higuera wãmeticjʉ dʉca marĩcjʉre ñaidijaduti'que ni'i<TS3>(Mt 21.18–19)Ape nʉmʉ bo'reacã Betaniapʉ ní'cãrã Jerusalẽ́pʉ wa'acã, Jesú ʉjaboayʉ'rʉacʉ niwĩ.
Yoaropʉ ma'a sumuto higuera wãmeticjʉ ni'cãgʉ̃ añurõ pũrĩticjʉre ĩ'acʉ niwĩ. Be'ro tigʉ tiro dʉcatisa'aba nígʉ̃, ĩ'agʉ̃ wa'acʉ niwĩ. Pũrĩ peje dia'cʉ̃ nicaro niwʉ̃. Dʉcatiritero niticaro niwʉ̃.
Dʉca marĩcã ĩ'agʉ̃, Jesú tigʉre nicʉ niwĩ:—Ne ãpẽrã a'tigʉ dʉcare ba'anemosome majã, nicʉ niwĩ.Cʉ̃ tojo nicã, cʉ̃ bu'erã tʉ'ocãrã niwã.
Jesú Õ'acʉ̃ wi'ipʉ duarãrẽ cõ'awĩrõ'que ni'i<TS3>(Mt 21.12–17; Lc 19.45–48; Jn 2.13–22)Be'ro Jerusalẽ́pʉ ejacãrã niwã. Jesú Õ'acʉ̃ wi'ipʉ sãjãejagʉ, Õ'acʉ̃rẽ ʉ̃jʉ̃amorõpeoatjere duarãrẽ, tere duurãrẽ cõ'awĩrõcʉ niwĩ. Na niyeru dʉcayuri mesare, na bujare duadujisere cõ'agʉ̃, tuuquecũupe'ocã'cʉ niwĩ.
Ne apeyenojõ duasenojõrẽ ti wi'ipʉ mii, yʉ'rʉtẽrĩwijadutiticʉ niwĩ.
Narẽ bu'égʉ, a'tiro nicʉ niwĩ:—Õ'acʉ̃ ye queti ojaca pũrĩpʉ a'tiro ojano'wʉ̃: “Ya wi'i ‘Nipe'tirocjãrã ñubueri wi'i ni'i’, nino'ca wi'i ni'i.” Mʉsã pe'e queoro weewe'e. Yajarã ya wi'ire weronojõ tojacã weeapʉ mʉsã, nicʉ niwĩ.
Pa'ia wiorã, ãpẽrã Moisé oja'quere bu'eri masã cʉ̃ tojo nisere tʉ'ocãrã niwã. Be'ro na tʉ'o, “¿De'ro wee marĩ ã'rĩrẽ wẽjẽrãsari?” ni, bu'iri a'manʉ'cãcãrã niwã. Cʉ̃ bu'esere nipe'tirã tʉ'omarĩamʉjãcã ĩ'arã, cʉ̃rẽ uicãrã niwã.
Be'ro na'ique'ari cura Jesú ti macãrẽ ní'cʉ wijawã'cã, wa'a wa'acʉ niwĩ tja.
Higuera wãmeticjʉ ñaidija'que ni'i<TS3>(Mt 21.20–22)Ape nʉmʉ bo'reacã tja Jerusalẽ́pʉ wa'arã, higueragʉre nʉ'cõrĩpʉta ñai'cʉre ĩ'acãrã niwã.
Tojo weegʉ Pedro Jesú “A'tigʉ dʉcare ba'anemosome majã” ní'quere wãcũgʉ̃, Jesure nicʉ niwĩ:—Ʉ̃sãrẽ bu'egʉ, ĩ'aña. Sicʉ mʉ'ʉ ñaiduti'cʉ ñaia wa'apã, nicʉ niwĩ.
Jesú narẽ nicʉ niwĩ:—Õ'acʉ̃rẽ ẽjõpeoya.
Diacjʉ̃ mʉsãrẽ weregʉti. No'o a'tigʉ ʉ̃rʉ̃gʉ̃rẽ “Dia pajiri maapʉ doqueñorãti” nicã, queoro wa'arosa'a. Mʉsã diacjʉ̃ta ẽjõpeocã, “Ʉ̃sã nise diacjʉ̃ta wa'arosa'a” nicã, tojo wa'arosa'a.
Tojo weegʉ mʉsãrẽ nigʉ̃ti. Nipe'tise mʉsã Õ'acʉ̃rẽ sẽrĩcã, “Ʉ̃sãrẽ diacjʉ̃ta o'ogʉsami” ni ẽjõpeocã, tojo wa'arosa'a.
Mʉsã Õ'acʉ̃rẽ sẽrĩrãtirã, ãpẽrã me'rã apeyenojõ a'metu'ti'que cʉorã, narẽ acobojomʉ'tãña yujupʉ. Tojo weecã, marĩ pacʉ ʉ'mʉsepʉ nigʉ̃́ quẽ'rã mʉsã ña'arõ wee'quere acobojogʉsami.
Ãpẽrãrẽ acobojoticãma, marĩ pacʉ ʉ'mʉsepʉ nigʉ̃́ quẽ'rã mʉsã ña'arõ wee'quere acobojosome, nicʉ niwĩ.
Jesure “¿Noa dutiro me'rã tojo weeti?” ní'que ni'i<TS3>(Mt 21.23–27; Lc 20.1–8)Be'ro apaturi Jerusalẽ́pʉ ejacãrã niwã. Jesú Õ'acʉ̃ wi'ipʉ nirĩ cura a'tiro wa'acaro niwʉ̃. Pa'ia wiorã, Moisé oja'quere bu'eri masã, ãpẽrã judío masã bʉcʉrã Jesú tiropʉ wa'acãrã niwã.
Jesure sẽrĩtiña'cãrã niwã:—¿De'ronojõ dutise me'rã mʉ'ʉ weesere tojo weeti? ¿Noa mʉ'ʉrẽ tojo weedutigʉ dutise o'ori? nicãrã niwã.
Jesú narẽ yʉ'ticʉ niwĩ:—Yʉ'ʉ quẽ'rã mʉsãrẽ sẽrĩtiña'megʉ̃ti. Mʉsã yʉ'ʉre yʉ'ticã, mʉsãrẽ “A'te dutiro me'rã wee'e”, nigʉ̃ti.
¿Noa Juãrẽ wãmeyedutigʉ o'ópari? ¿Õ'acʉ̃ o masã o'ópari cʉ̃rẽ? Yʉ'tiya, nicʉ niwĩ.
Cʉ̃ tojo nicã tʉ'orã, na basu a'merĩ ucũcãrã niwã:—Marĩ “Õ'acʉ̃ o'ócʉ niwĩ” nicã, cʉ̃ marĩrẽ “To pũrĩcãrẽ ¿de'ro weerã Juãrẽ ẽjõpeotiri?” nigʉ̃sami.
Marĩ “Õ'acʉ̃ o'óticʉ niwĩ; masã cʉ̃rẽ o'ócãrã niwã” nicã, masã marĩrẽ tu'tirãsama, nicãrã niwã.Masã Juãrẽ “Õ'acʉ̃ ye queti weremʉ'tãrĩ masʉ̃ niwĩ”, ni ẽjõpeocãrã niwã. Tojo weerã wiorã masãrẽ uinícãrã niwã.
Tojo weerã na yʉ'ticãrã niwã:—Masĩtisa'a, niyʉ'rʉocã'cãrã niwã. Tere tʉ'ogʉ, Jesú narẽ nicʉ niwĩ:—Yʉ'ʉ quẽ'rã mʉsãrẽ “A'te dutiro me'rã wee'e”, ni werewe'e, nicʉ niwĩ.
Da'raco'terã queoro weeti'que ni'i<TS3>(Mt 21.33–46; Lc 20.9–19)Be'ro Jesú pa'ia wiorãrẽ, Moisé oja'quere bu'eri masãrẽ, judío masã wiorãrẽ queose me'rã werecʉ niwĩ:—Ni'cʉ̃ cʉ̃ ya di'tapʉ ʉ'se ote, sã'rĩsãnʉ'cõsami. Topʉ na ʉ'se bipesãatipere ʉ̃tãgãpʉ se'esãjãsami. Tojo nicã ʉ'mʉarĩ wi'i na co'tedujiati wi'ire weesami.’Be'ro aperopʉ sijagʉ wa'agʉ, ãpẽrãrẽ ti wesere co'tedutigʉ cũusami. Narẽ cʉ̃ ya di'tare da'rase wapa “Tocã'rõ yʉ'ʉre ʉ'se wiapa”, niwã'cãsami.
Cʉ̃ topʉ ejacã, ti wese da'rarã́ cʉ̃rẽ ñe'e, paa, ne cã'rõ o'otimirã, o'ótõrõsami.
Be'ro apĩ cʉ̃rẽ da'raco'tegʉre o'ósami tja. Cʉ̃́ma dʉpoapʉ cãmida're, ña'arõ bujicã'a, o'ótõrõsama.
Ti wese wiogʉ apĩrẽ o'ónemosami tja. Ã'rĩma diacjʉ̃ta wẽjẽcã'sama. Be'ro pãjãrã o'ónemosami. Ãpẽrãrẽ paasama. Ãpẽrãrẽ wẽjẽcã'sama.
’Cʉ̃ macʉ̃ ʉpʉtʉ ma'igʉ̃́ dia'cʉ̃ dʉ'sasami. Be'ropʉ cʉ̃rẽ o'ósami. A'tiro wãcũmisami: “Yʉ'ʉ macʉ̃rẽ wiopesase me'rã ĩ'arãsama”, nimisami.
Wiogʉ macʉ̃ na tiropʉ etacã, ti wese da'rari masã a'tiro nisama: “Ã'rĩta nimi be'ropʉ a'ti wesere ñe'eacjʉ. Ma. Cʉ̃rẽ wẽjẽrã. Be'ro a'ti wese marĩ ya wese tojarosa'a”, ni wãcũsama.
Be'ro cʉ̃rẽ ñe'e, wẽjẽcã'sama. Tu'ajanʉ'cõ, ti wese sumutopʉ cʉ̃ upʉre cõ'asama, nicʉ niwĩ Jesú.
Be'ro Jesú narẽ ninemocʉ niwĩ:—To pũrĩcãrẽ ti wese wiogʉ narẽ ¿de'ro weegʉsari? A'tiro weegʉsami. Cʉ̃ a'ti, cʉ̃ ya di'ta da'rarãrẽ wẽjẽcõ'ape'o, ãpẽrãrẽ ti di'tare o'ogʉsami.
’Mʉsã Õ'acʉ̃ ye queti ojaca pũrĩrẽ bu'epã. Yʉ'ʉre wa'atjere a'tiro ojano'wʉ̃:Ʉ̃tã pjĩrĩ me'rã wi'i yeeri masã ni'cã pjĩ na ʉatica pjĩrẽ cõ'arãsama. Na cõ'aca pjĩ me'rã ãpẽrã pe'e ni'cã wi'i tutuari wi'i yeenʉ'cãmʉjãsama.
Õ'acʉ̃ marĩ wiogʉ na cõ'aca pjĩ me'rã tojo weesami. Cʉ̃ tojo wee'que “Añubutia'a”, ni tʉ'oña'no'o, ni ojano'wʉ̃, nicʉ niwĩ Jesú.
Wiorã te queose me'rã cʉ̃ ucũcã, “Ʉ̃sãrẽta ucũgʉ̃ weesami”, nicãrã niwã. Tojo weerã cʉ̃rẽ ñe'esĩ'rĩmicãrã niwã. Masãrẽ ui nicãrã niwã. Tojo weerã ñe'emasĩti, wa'a wa'acãrã niwã.
Weeta'sase me'rã Jesure bu'iri a'marã na sẽrĩtiña'que ni'i<TS3>(Mt 22.15–22; Lc 20.20–26)Be'ro wiorã fariseo masãrẽ, tojo nicã Herode ya curuacjãrãrẽ Jesú tiropʉ o'ócãrã niwã. Na Jesure mejẽcã yʉ'ticã ʉarã, bu'iri bocasĩ'rĩrã, tojo weecãrã niwã.
Be'ro na o'ó'cãrã Jesú tiropʉ ejarã, a'tiro nicãrã niwã:—Masãrẽ bu'egʉ, mʉ'ʉ nisetisere masĩ'i. Masã yʉ'ʉre “¿De'ro wãcũrãsari?” nirṍ marĩrõ diacjʉ̃ ucũ'u. Õ'acʉ̃ yere diacjʉ̃ were'e. Ãpẽrã “Wiorã nima” nirṍ marĩrõ nipe'tirãrẽ ni'cãrõnojõ ĩ'a'a. Mʉ'ʉrẽ apeyenojõ sẽrĩtiña'sĩ'rĩsa'a. Romano masã wiogʉre cʉ̃ niyeru wapaseesere wapayecã, marĩrẽ dutise ¿añuti o ña'a nitine? ni sẽrĩtiña'cãrã niwã.
Jesú pe'e na weeta'sase me'rã sẽrĩtiña'cã ĩ'agʉ̃, a'tiro nicʉ niwĩ:—¿De'ro weerã yʉ'ʉre mejẽcã yʉ'tigʉ, bu'iri bocagʉsami nisĩ'rĩrã, sẽrĩtiña'ti? Niyeru cujire miitia, nicʉ niwĩ.
Tojo weerã ti cujire miiticãrã niwã. Tere ĩ'agʉ̃, Jesú sẽrĩtiña'cʉ niwĩ:—¿Noa queose, noa wãme wã'ñati? nicʉ niwĩ.Na yʉ'ticãrã niwã:—César, romano masã wiogʉ queose, cʉ̃ wãme wã'ña'a, nicãrã niwã.
Na tojo nicã tʉ'ogʉ, Jesú narẽ nicʉ niwĩ:—To pũrĩcãrẽ César, romano wiogʉ wapayedutisenojõrẽ cʉ̃rẽ o'oya. Õ'acʉ̃ ye pe'ema cʉ̃rẽ o'oya. Cʉ̃ weedutisere weeya, nicʉ niwĩ.Cʉ̃ tojo yʉ'ticã tʉ'orã, tʉ'omarĩa wa'acãrã niwã.
Masã wẽ́rĩ́ca be'ro masãsere Jesure sẽrĩtiña'que ni'i<TS3>(Mt 22.23–33; Lc 20.27–40)Be'ro ãpẽrã pa'ia saduceo masã Jesú tiro wa'acãrã niwã. Na “Wẽrĩ'cãrã masãsome”, ni ẽjõpeosama. Tojo weerã Jesure a'tiro nicãrã niwã:
—Masãrẽ bu'egʉ, Moisé a'tiro dutise cũucʉ niwĩ. “Ni'cʉ̃ nʉmotigʉ põ'rãtitimigʉ̃ wẽrĩcã, cʉ̃ acabiji cʉ̃ nʉmo ní'core nʉorẽato. Be'ro cʉ̃ co me'rã ne waro põ'rãtimʉ'tãgʉ̃rẽ cʉ̃ ma'mi wẽrĩ'cʉre põ'rãtibosato”, nicʉ niwĩ.
Ni'cʉ̃ põ'rã sietere tojota wa'acaro niwʉ̃. Masã ma'mi nʉmoti, põ'rãtitimigʉ̃ wẽrĩa wa'acʉ niwĩ.
Cʉ̃ be'rocjʉ̃ cʉ̃ ma'mi nʉmorẽ nʉorẽcʉ niwĩ. Cʉ̃ quẽ'rã põ'rãtitimigʉ̃ wẽrĩa wa'acʉ niwĩ. Be'rocjʉ̃ quẽ'rãrẽ tojota wa'acaro niwʉ̃.
Tojo dia'cʉ̃ te nitʉogʉpʉre tojo wa'aturiadijacaro niwʉ̃. Be'ro na nʉmo ní'co quẽ'rã wẽrĩa wa'aco niwõ.
Na siete core nʉmoticãrã niwã. To pũrĩcãrẽ wẽrĩ'cãrã masãcã, ¿ni'í nʉmo tojabutiagosari? nicãrã niwã.
Tojo nicã tʉ'ogʉ, Jesú narẽ yʉ'ticʉ niwĩ:—Mʉsã wisiyʉ'rʉa'a. Õ'acʉ̃ ye queti ojaca pũrĩ cjasere ne masĩwe'e. Õ'acʉ̃ cʉ̃ tutuase quẽ'rãrẽ masĩwe'e.
Wẽrĩ'cãrã na masã́ca be'ro nʉmotisome. Põ'rã numia quẽ'rãrẽ numisosome. Õ'acʉ̃rẽ wereco'terã ʉ'mʉsepʉ nirã́ weronojõ nirãsama.
Apeyenojõ mʉsãrẽ wẽrĩ'cãrã masãsere werenemogʉ̃ti. Mʉsã Moisé ojaca pũrĩrẽ bu'epã. Õ'acʉ̃ cʉ̃rẽ ni'cã yucʉsiti ʉ̃jʉ̃rĩsitipʉ a'tiro ucũcʉ niwĩ: “Yʉ'ʉ Õ'acʉ̃ ni'i. Mʉ'ʉ ñecʉ̃sʉmʉa Abrahã, Isaa, Jacob wiogʉ ni'i”, nicʉ niwĩ.
Cʉ̃, na wiogʉ ni'i nígʉ̃, yʉ'ʉ tiropʉ catima nigʉ̃ weecʉ niwĩ. Õ'acʉ̃ catirã́ wiogʉ nimi. Wẽrĩbajuduti'cãrã marĩma. Tojo weerã mʉsã, wẽrĩ'cãrã masãsome nírã, wisiyʉ'rʉa'a, nicʉ niwĩ Jesú.
Moisé dutise cũu'que ni'cãrõ añuyʉ'rʉnʉ'cãrõ ni'i nise ni'i<TS3>(Mt 22.34–40)Apĩ quẽ'rã topʉ Moisé oja'quere bu'eri masʉ̃ Jesú tiro nicʉ niwĩ. Jesure saduceo masã me'rã ʉpʉtʉ ucũcã tʉ'ocʉ niwĩ. Tojo weegʉ Jesú añurõ yʉ'time'rĩcã ĩ'agʉ̃, cʉ̃rẽ sẽrĩtiña'cʉ niwĩ:—Moisé cʉ̃ duti'que ¿disenojõ waro apeye yʉ'rʉoro añuyʉ'rʉnʉ'cãti? nicʉ niwĩ.
Jesú cʉ̃rẽ yʉ'ticʉ niwĩ:—Apeye dutise yʉ'rʉoro a'te nemorõ añuyʉ'rʉnʉ'cã'a. A'tiro ni'i: “Tʉ'oya, Israe curuacjãrã. Õ'acʉ̃ marĩ wiogʉ ni'cʉ̃ta wiogʉ waro nimi.
Tojo weerã Õ'acʉ̃ marĩ wiogʉre nipe'tise mʉsã ẽjõpeose me'rã, mʉsã wãcũse me'rã, mʉsã tʉ'oña'se me'rã, tojo nicã mʉsã tutuase me'rã ma'iña.” A'te ni'i apeye yʉ'rʉoro niyʉ'rʉnʉ'cãse.
A'te be'rore tojocureta ni'i, nírõ. A'te ni'i. “Marĩ basu ma'irõnojõta ãpẽrãrẽ ma'irõʉa'a.” Apeyepʉa a'te nemorõ marĩsa'a, nicʉ niwĩ Jesú.
Õ'acʉ̃rẽ marĩ ẽjõpeose me'rã, marĩ tʉ'oña'se me'rã, marĩ wãcũse me'rã, marĩ tutuase me'rã ma'ise apeye nemorõ niyʉ'rʉnʉ'cã'a. Tojo nicã marĩ basu ma'irõnojõta ãpẽrãrẽ ma'ise añu ni'i. Nipe'tise marĩ wa'icʉrã ʉ̃jʉ̃amorõpeose nemorõ wapati'i. Tojo nicã nipe'tise ñubuepeoropʉ ʉ̃jʉ̃amorõpeorãti nise nemorõ wapati'i, nicʉ niwĩ.
Jesú cʉ̃ weesooro marĩrõ añurõ ucũme'rĩcã ĩ'agʉ̃, cʉ̃rẽ nicʉ niwĩ:—Cã'rõacã dʉ'sa'a mʉ'ʉ Õ'acʉ̃rẽ añurõ ẽjõpeo yʉ'rʉtẽrĩatjo, nicʉ niwĩ.A'te be'rore ne ni'cʉ̃ Jesure sẽrĩtiña'ma'aticʉ niwĩ.
Jesú masãrẽ “Cristo na nigʉ̃́ ¿noa macʉ̃ niti?” ni sẽrĩtiña'que ni'i<TS3>(Mt 22.41–46; Lc 20.41–44)Jesú Õ'acʉ̃ wi'ipʉ bu'égʉ, masãrẽ a'tiro nicʉ niwĩ:—¿De'ro weerã Moisé oja'quere bu'eri masã Cristo Õ'acʉ̃ bese'cʉre “Davi pãrãmi nimi” nisari?
Davita Espíritu Santu cʉ̃ masĩse o'oro me'rã a'tiro ni ojacʉ niwĩ:Õ'acʉ̃ ʉ'mʉsepʉ nigʉ̃́ cʉ̃ macʉ̃rẽ, yʉ'ʉre yʉ'rʉoacjʉre a'tiro nicʉ niwĩ: “Yʉ'ʉ tiro wiogʉ dujiri cũmurõpʉ dujigʉsa'a. Mʉ'ʉ to dujicã, mʉ'ʉrẽ ĩ'atu'ti'cãrãrẽ docaque'acã weegʉti”, nicʉ niwĩ Õ'acʉ̃, ni ojacʉ niwĩ Davi.
Davi basuta Õ'acʉ̃ bese'cʉ Cristore “Yʉ'ʉ wiogʉ nimi”, nicʉ niwĩ. Tojo weegʉ cʉ̃ pãrãmi se'saro nirṍnojõ o'ogʉ, cʉ̃ wiogʉ nicʉ niwĩ, nicʉ niwĩ Jesú.Masã pãjãrã topʉre nirã́ tʉ'saropʉta Jesú weresere tʉ'otʉ'sacãrã niwã.
Moisé oja'quere bu'eri masãrẽ “Na tojo weema” nise ni'i<TS3>(Mt 23.1–36; Lc 11.37–54; 20.45–47)Jesú masãrẽ bu'égʉ, a'tiro nicʉ niwĩ:—Mʉsã Moisé oja'quere bu'eri masãrẽ tʉ'omasĩña. Mʉsãrẽ ĩ'ato nírã, su'ti yoase paca me'rã sãña, ñubuesijatʉ'sama. Tojo nicã macã decopʉ wiopesase me'rã añuduticã ʉasama.
Na nerẽse wi'seripʉ wiorã na dujiwʉase cũmurĩpʉ dujisĩ'rĩsama. Bosenʉmʉ weeropʉ quẽ'rãrẽ mejãrõta nisĩ'rĩsama.
Wapewia numia ye wi'serire ẽ'masama. Na ña'arõ wee'quere wãcũdutitirã yoacã ñubueta'sasama. Náta ãpẽrã yʉ'rʉoro bu'iri da'reyʉ'rʉnʉ'cãno'ajã nima, nicʉ niwĩ Jesú.
Ni'cõ wapewio pajasecʉogo Õ'acʉ̃rẽ o'o'que ni'i<TS3>(Lc 21.1–4)Jesú Õ'acʉ̃ wi'ipʉ nígʉ̃, masã niyeru o'orã sãawʉase acari põtẽorõ dujicʉ niwĩ. Masã te acaripʉ niyeru sãacã, ĩ'adujibajaque'acʉ niwĩ. Pãjãrã pajiro niyeru cʉorãrẽ pajiro sãacã ĩ'acʉ niwĩ.
Na te acaripʉ sãarĩ cura ni'cõ wapewio pajasecʉogo ejaco niwõ. Co pʉa cuji niyeru wapamarĩse cujiri ni'cã acaropʉ sãaco niwõ.
Co tojo wééca be'ro Jesú cʉ̃ bu'erãrẽ pijio, narẽ nicʉ niwĩ:—Diacjʉ̃ mʉsãrẽ weregʉti. Õ'acʉ̃ ĩ'orõpʉ a'tigo wapewio pajasecʉogo nipe'tirã yʉ'rʉoro o'oyʉ'rʉnʉ'cãmo.
Ãpẽrã pe'e narẽ dʉ'sasere o'oama. Co pe'e pajasecʉogo nimigõ, co cʉomi'que, co ba'acatibo'queacãrẽ o'ope'ocã'mo, nicʉ niwĩ.
Jesú “Õ'acʉ̃ wi'i, Jerusalẽ́cja wi'i cõ'ano'rõsa'a” ní'que ni'i<TS3>(Mt 24.1–2; Lc 21.5–6)Jesú Õ'acʉ̃ wi'ipʉ wijari cura ni'cʉ̃ cʉ̃ bu'egʉ a'tiro nicʉ niwĩ:—Ʉ̃sãrẽ bu'egʉ, a'ti wi'i na ʉ̃tãpá me'rã yee'que pacare ĩ'aña. Ti wi'i añubutiari wi'ijo ni'i, nicʉ niwĩ.
Jesú cʉ̃rẽ yʉ'ticʉ niwĩ:—Mʉ'ʉ a'ti wi'i yeeca wi'ire ĩ'amisa'a. Be'ro ne ni'cã ʉ̃tãgã apega bu'ipʉ yeeturiamʉjã'que tojasome. Nipe'tise mʉtõdijono'rõsa'a, nicʉ niwĩ.
A'ti ʉmʉco pe'tise dʉporo Jesú “A'tiro wa'arosa'a” ní'que ni'i<TS3>(Mt 24.3–28; Lc 21.7–24; 17.22–24)Be'ro Jesú cʉ̃ bu'erã me'rã ʉ̃rʉ̃gʉ̃ Olivo Õ'acʉ̃ wi'i põtẽorõ nicjʉpʉ wa'acãrã niwã. Jesú topʉ dujiri cura Pedro, Santiago, Juã, André ãpẽrã tʉ'otiropʉ cʉ̃rẽ sẽrĩtiña'cãrã niwã:
—Wereya ʉ̃sãrẽ. ¿De'ro nicã mʉ'ʉ “Õ'acʉ̃ wi'i cjase ʉ̃tãrẽ mʉtõdijono'rõsa'a” ní'que wa'arosari? ¿Ñe'enojõ me'rã ĩ'ogʉ̃sari a'te tojo wa'atjere? nicãrã niwã.
Jesú narẽ yʉ'ticʉ niwĩ:—Ãpẽrã mʉsãrẽ nisoori nírã, tʉ'omasĩña.
Pãjãrã a'tiro nisoorãsama: “Yʉ'ʉ Õ'acʉ̃ tutuaro me'rã wee'e; Õ'acʉ̃ bese'cʉ Cristo ni'i”, nirãsama. Na tojo nisere tʉ'orã, pãjãrã siruturãsama.
’Mʉsã a'mewẽjẽse quetire tʉ'orã, “Topʉ tojo wa'aporo” nicã tʉ'orãsa'a. Tere tʉ'orã, ʉcʉaticã'ña. Te a'tirota wa'arosa'a. Tojo nimirõ, a'ti ʉmʉco pe'tiatjo dʉ'sarosa'a yujupʉ.
Ni'cã curuacjãrã ape curuacjãrã me'rã a'mequẽrãsama. Tojo nicã ni'cã di'tacjãrã ape di'tacjãrã me'rã a'mewẽjẽrãsama. Pũrõ apesepʉre di'ta narãsãse wa'arosa'a. Ʉjaboase wa'arosa'a. A'te nipe'tise peje me'rã masã ne waro pi'etiwã'cõse ni'i. Numio co macʉ̃rẽ wʉase dʉporo pũrĩse nʉ'cãrõ weronojõ nirõsa'a.
’Mʉsãrẽ ñe'e, wiorã tiropʉ miarãsama. Mʉsã nerẽse wi'seripʉre paaperãsama. Mʉsã yʉ'ʉre ẽjõpeose wapa wiorã wa'teropʉ miano'rãsa'a. Tojo weecã, yé cjasere wererãsa'a. Tojo weerã mʉsã basu añurõ wãcũtʉ'oña'ña.
A'ti ʉmʉco pe'tiatji dʉporo nipe'tirocjãrãrẽ Õ'acʉ̃ masãrẽ yʉ'rʉose quetire werese'sabi'ano'rõsa'a.
Mʉsãrẽ wiorã tiropʉ miacã, wãcũque'titirãta wa'aya. “¿Ʉ̃sã de'ro ucũrãsariba topʉre?” ni wãcũticã'ña. Õ'acʉ̃ mʉsãrẽ wãcũse o'osere topʉre ucũña. Mʉsã mejeta ucũrãsa'a. Espíritu Santu ucũgʉ̃sami.
Ni'cʉ̃ põ'rã wiorãpʉre a'merĩ weresã, wẽjẽcã weerãsama. Na pacʉsʉmʉa quẽ'rã na põ'rãrẽ wiorãpʉre weresãrãsama. Na põ'rã quẽ'rã mejãrõta na pacʉsʉmʉarẽ yʉ'rʉnʉ'cã, wẽrĩcã weerãsama.
Nipe'tirocjãrã masã mʉsãrẽ yʉ'ʉre ẽjõpeose bu'iri ĩ'atu'tirãsama. Yʉ'ʉre ẽjõpeoyapatirã pũrĩcã yʉ'rʉwetirãsama. Yʉ'ʉ pacʉ tiropʉ catinu'cũrãsama.
’Dʉporocjʉ̃pʉ Õ'acʉ̃ ye queti weremʉ'tãrĩ masʉ̃ Danie wãmetigʉ a'ti ʉmʉco pe'tiatji dʉporo wa'atjere ojayucʉ niwĩ. “Ña'agʉ̃ Õ'acʉ̃ yabigʉ́nojõ cʉ̃ ya wi'ipʉ sãjãtígʉnojõ Jerusalẽ́cja wi'i añurĩ wi'ipʉre sãjã, nu'cũgʉ̃sami. Tojo weegʉ cʉ̃ sãjãse me'rã ti wi'i ña'ase marĩrĩ wi'ire dojorẽgʉ̃sami”, ni ojayucʉ niwĩ. Cʉ̃rẽ ti wi'ipʉ nicã ĩ'arã, mʉsã a'ti pũrĩrẽ bu'e tʉ'omasĩña. Tojo wa'acã ĩ'arã, Õ'acʉ̃ bu'iri da'regʉsami nírã, Judeapʉ nirã́ ʉ̃rʉ̃pagʉpʉ du'tiaya.
Tojo wa'ari nʉmʉrẽ wi'i dʉposãrĩ opa sirapʉ soo pesagʉ́nojõ po'peapʉ cjasere sãjã duretimigʉ̃, diacjʉ̃ta wa'a wa'aya.
Wesepʉ tõ'ogʉ̃́ quẽ'rã ne wi'ipʉ tojaa, duregʉ wa'aticã'ña.
Tojo wa'ase nʉmʉrĩ numia nijĩpacosãnumiarẽ, põ'rã mi'rĩrã́ cʉorãrẽ bʉjaweose nʉmʉrĩ nirõsa'a. Na ʉmʉñarõ wa'amasĩsome.
Tojo wa'ase nʉmʉrĩ pi'etise nʉmʉrĩ nirõsa'a. Õ'acʉ̃ a'ti turire wééca be'rore tocã'rõ pi'etise marĩcaro niwʉ̃. Be'ropʉ quẽ'rãrẽ tocã'rõ waro pi'etise marĩrõsa'a.
Õ'acʉ̃ pi'etise nʉmʉrĩrẽ dʉoticãma, ne ni'cʉ̃ yʉ'rʉwetitibutiabosami. Õ'acʉ̃ pe'e cʉ̃ yarã, cʉ̃ bese'cãrãrẽ wéégʉ, tojo wa'ase nʉmʉrĩrẽ dʉogʉsami.
’Tojo wa'ari curare ãpẽrã mʉsãrẽ nisoorãsama: “Jãa, ĩ'aña. Õ'acʉ̃ bese'cʉ Cristo a'to nimi. Topʉ nimi”, nirãsama. Na tojo nicã, ẽjõpeoticã'ña.
Pãjãrã nisoori masã a'tirãsama. A'tiro nirãsama: “Yʉ'ʉ Õ'acʉ̃ bese'cʉ Cristo ni'i. Õ'acʉ̃ ye quetire weremʉ'tãrĩ masã ni'i”, nisoorãsama. Peje weeĩ'ose weerãsama narẽ ẽjõpeoato nírã. Basiocãma, Õ'acʉ̃ cʉ̃ bese'cãrãpʉreta ẽjõpeodu'ucã weesĩ'rĩrãsama. Tojo weerã narẽ ne ẽjõpeoticã'ña.
Mʉsã tojo wa'asere añurõ tʉ'omasĩña. Te niatjeta mʉsãrẽ wereyutoja'a, nicʉ niwĩ Jesú.
Õ'acʉ̃ macʉ̃ masʉ̃ weronojõ upʉtigʉ ¿de'ro wee a'tigʉsari? nise ni'i<TS3>(Mt 24.29–35, 42–44; Lc 21.25–36)Jesú a'tiro ni werenemocʉ niwĩ:—Te pi'etise nʉmʉrĩ yʉ'rʉ́ca be'ro mujĩpũ ʉmʉcocjʉ̃ na'itĩ'a wa'agʉsami. Ñamicjʉ̃ quẽ'rã bo'reyusome.
Ñocõa bʉrʉdijarãsama. Nipe'tirã ʉ'mʉarõpʉ nirã́ narãsãcã weeno'rãsama.
Tojo wa'ari cura nipe'tirã yʉ'ʉ Õ'acʉ̃ macʉ̃ masʉ̃ weronojõ upʉtigʉ o'mecururipʉ tutuaro me'rã asistedijaticã ĩ'arãsama.
Be'ro yʉ'ʉre wereco'terãrẽ o'ógʉti. Na neorãsama yʉ'ʉ bese'cãrã nipe'tiro no'o nirṍcjãrãrẽ.
’Mʉsãrẽ otecjʉ higueragʉ wãmeticjʉ me'rã queose o'ogʉti. Tigʉ dʉpʉripʉ pũrĩ ñasãwijisãjãcã, “Cʉ̃'ma wa'arotiro wee'e”, nisa'a.
A'te weronojõ yʉ'ʉ todʉporo ní'que peje wa'acã ĩ'arã, “Cã'rõacã Jesú a'ti di'ta wiogʉ sãjãtjo dʉ'sasa'a”, niña.
Diacjʉ̃ mʉsãrẽ weregʉti. A'te peje tojo wa'ari curare nirã́ wẽrĩsome. Tojo wa'asere ĩ'ape'ocã'rãsama.
A'ti ʉmʉco, a'ti di'ta pe'tidijarosa'a. Yʉ'ʉ ucũse, yʉ'ʉ bu'ese pũrĩcã ninu'cũcã'rõsa'a. Nipe'tise yʉ'ʉ ní'que queoro wa'arosa'a.
’Yʉ'ʉ apaturi a'tiatjema ti nʉmʉ nicã, ti hora nicã a'tigʉsa'a nisere ne masĩno'ña marĩ'i. Õ'acʉ̃rẽ wereco'terã ʉ'mʉsecjãrã, yʉ'ʉ Õ'acʉ̃ macʉ̃ quẽ'rã masĩwe'e. Yʉ'ʉ pacʉ Õ'acʉ̃ ni'cʉ̃ta masĩsami.
’Tojo weerã mʉsã añurõ wãcũ, tʉ'omasĩyuya. “¿De'ro nicã a'tigʉsari?” ni ñubue, co'tenu'cũcã'ña. Yʉ'ʉ a'tiatjere mʉsã ne masĩwe'e.
Mʉsãrẽ queose me'rã weregʉti. Ni'cʉ̃ masʉ̃ yoaropʉ sijagʉ wa'asami. Cʉ̃ wa'ase dʉporo cʉ̃rẽ da'raco'terãrẽ cʉ̃ ya wi'ire “Co'teapa”, nisami. Nánʉcʉ̃rẽ na da'ratjere cũusami. Sope co'tegʉre “Sopere co'teya”, nisami.
Na weronojõ mʉsã niña. Námarĩcã na wiogʉ dajatjere ne masĩtisama. Na'ique'ari cura, ñami deco, cãrẽ'quẽ uuri cura, o bo'reacã nígʉ̃ nibosami. Mʉsã quẽ'rã na weronojõ masĩtimirã, yʉ'ʉre co'teya.
Yʉ'ʉ wãcũña marĩrõ a'ti, mʉsãrẽ cãrĩrãrẽ weronojõ bocaejapejasĩ'rĩtisa'a.
Yʉ'ʉ mʉsãrẽ nisere nipe'tirãrẽ nigʉ̃ti. Añurõ wãcũ, co'teyuya, ni werecʉ niwĩ Jesú.
Jesure ñe'erãtirã na apoyu'que ni'i<TS3>(Mt 26.1–5; Lc 22.1–2; Jn 11.45–53)Pʉa nʉmʉ Pascua bosenʉmʉ, pã́ bʉcʉase me'rã na morẽti'quere ba'ari bosenʉmʉ dʉ'sacaro niwʉ̃. Ti bosenʉmʉ judío masã na ñecʉ̃sʉmʉa Egiptopʉ ní'cãrã wijawã'cã'quere wãcũrĩ bosenʉmʉ nicaro niwʉ̃. Pa'ia wiorã, Moisé oja'quere bu'eri masã ¿de'ro wee Jesure ñe'e wẽjẽrãsari? nírã, weesoome'rĩse me'rã na weeatjere apoyucãrã niwã.
Tojo nírã, a'tiro nicãrã niwã:—Bosenʉmʉ nicã weeticã'rã. Masã cʉ̃rẽ ma'írã, no'o ʉaro caricũma'a, marĩ tojo weesere dojorẽbosama, nicãrã niwã.
Ni'cõ numio Jesure ma'iyʉ'rʉgo ʉ'mʉtise piopeo'que ni'i<TS3>(Mt 26.6–13; Jn 12.1–8)Na “Jesure wẽjẽrãti” ni apocaterore Jesú Betaniapʉ nicʉ niwĩ. Simó cãmi boa, yʉ'rʉ'cʉ ya wi'ipʉ nicʉ niwĩ. Jesú cʉ̃ ba'adujiri cura ni'cõ numio ʉ'mʉticja cʉogó ejaco niwõ. Tiga acosticja ʉ'mʉtise nardo wãmetise wapabʉjʉsere poseticaro niwʉ̃. Ti ñacõrẽ pe'equejo, Jesú dʉpoa bu'ipʉ ʉ'mʉtisere piopeoco niwõ.
Ãpẽrã topʉ nirã́ co tojo weecã ĩ'arã, uayʉ'rʉacãrã niwã. Tojo weerã a'tiro a'merĩ ucũcãrã niwã:—¿De'ro weego co a'te ʉ'mʉtise wapabʉjʉsere mejõ waro tojo weecõ'ati?
A'te ni'cã cʉ̃'ma da'rase wapa wapata'aro weronojõ duago, bocano'boapã. Te me'rã pajasecʉorãrẽ weetamuboapõ, nicãrã niwã. Co tojo weesere tʉ'satirã, pũrõ tu'ticãrã niwã.
Jesú pe'e narẽ nicʉ niwĩ:—Cariboticã'ña. ¿De'ro weerã core cariboti? A'tere yʉ'ʉre tojo wéégo, añurõ weego weemo.
Pajasecʉorã mʉsã wa'teropʉ ninu'cũcã'rãsama. Mʉsã no'o ʉaritero narẽ añurõ weetamumasĩ'i. Yʉ'ʉma mʉsã wa'teropʉ ninu'cũcã ĩ'asome.
A'tigo yʉ'ʉre co weesĩ'rĩrõ põtẽorõ añurõ weemo. Co yʉ'ʉre piopeogo ʉ'mʉtisere apoyu, na yaarã ʉ'mʉtise wa'reatjo weronojõ yʉ'ʉre weeyumo.
Diacjʉ̃ mʉsãrẽ weregʉti. A'ti di'tapʉre no'o nirṍ yʉ'ʉ masãrẽ yʉ'rʉose quetire werecusiarã, a'tigo co yʉ'ʉre wee'quere wãcũdutirã wererãsama, nicʉ niwĩ.
Juda wiorãpʉre Jesure o'oatje cjase ni'i<TS3>(Mt 26.14–16; Lc 22.3–6)Jesú numiorẽ tojo níca be'ro Jesú bu'erã doce me'rãcjʉ̃ ní'cʉ Juda Iscariote a'tiro weecʉ niwĩ. Pa'ia wiorã tiropʉ wa'a, Jesure cʉ̃ o'oatje cjasere na me'rã ucũgʉ̃ wa'acʉ niwĩ.
Jesú cʉ̃ bu'erã me'rã ba'atʉo'que ni'i<TS3>(Mt 26.17–29; Lc 22.7–23; Jn 13.21–30; 1 Co 11.23–26)Masã pã́ bʉcʉase me'rã morẽti'quere ba'ari bosenʉmʉ ninʉ'cãcaro niwʉ̃. Ti nʉmʉ nicã, ni'cʉ̃ oveja wĩ'magʉ̃ na Pascua bosenʉmʉ ba'acjʉre wẽjẽsama. Titare Jesú bu'erã cʉ̃rẽ sẽrĩtiña'cãrã niwã:—¿No'opʉ marĩ Pascua bosenʉmʉ ba'atjore apoyucã ʉasari? nicãrã niwã.
Tojo nicã tʉ'ogʉ, pʉarã cʉ̃ bu'erãrẽ o'ócʉ niwĩ. A'tiro narẽ werecʉ niwĩ:—Jerusalẽ́pʉ wa'aya. Topʉ ni'cʉ̃ masʉ̃ acoga tuupeogʉre bocaejapejarãsa'a. Cʉ̃ no'o wa'aro sirutuya.
Cʉ̃ sãjãrõ ti wi'i wiogʉre niña: “Ʉ̃sãrẽ bu'egʉ a'tiro niami: ‘¿No'opʉ nisari yʉ'ʉ bu'erã me'rã Pascua bosenʉmʉ ba'atji tucũ?’ niami”, niña.
Mʉsã tojo nicã, ʉ'mʉarõca tucũ apoyuca tucũjopʉ mʉsãrẽ ĩ'ogʉ̃sami. Topʉ marĩ ba'atjere apoyuya, nío'ocʉ niwĩ Jesú.
Be'ro cʉ̃ bu'erã wa'a, Jerusalẽ́pʉ etacãrã niwã. Topʉ etarã, Jesú cʉ̃ ní'caronojõta nipe'tisere bocacãrã niwã. Topʉ na ba'atjere apoyucãrã niwã.
Na'ique'aca be'ro Jesú cʉ̃ bu'erã doce me'rã ti wi'ipʉre etacʉ niwĩ.
Na ba'ari cura Jesú cʉ̃ bu'erãrẽ nicʉ niwĩ:—Diacjʉ̃ mʉsãrẽ weregʉti. Mʉsã me'rãcjʉ̃ ni'cʉ̃ marĩ me'rã ba'adujigʉ wiorãpʉre yʉ'ʉre wẽjẽdutigʉ o'ogʉsami, nicʉ niwĩ.
Cʉ̃ tojo nicã tʉ'orã, ʉpʉtʉ bʉjaweticãrã niwã. Nánʉcʉ̃ a'merĩ sẽrĩtiña'cãrã niwã:—Yʉ'ʉta nicã'sa'aba, nicãrã niwã.
Jesú narẽ yʉ'ticʉ niwĩ:—Ni'cʉ̃ mʉsã doce me'rãcjʉ̃ yʉ'ʉ me'rã a'ti papʉ yosoba'agʉ nimi.
Yʉ'ʉ Õ'acʉ̃ macʉ̃ masʉ̃ weronojõ upʉtigʉre Õ'acʉ̃ ye queti ojaca pũrĩ ní'caronojõta wa'arosa'a. Tojo wa'acã, yʉ'ʉre wiorãpʉre o'ogʉ́ma ña'abutiaro wa'arosa'a. Cʉ̃ diacjʉ̃ta bajuatiyʉ'rʉocã, nemorõ añubopã, nicʉ niwĩ.
Jesú cʉ̃ bu'erã me'rã ba'ari cura pãgãrẽ mii, cʉ̃ pacʉ Õ'acʉ̃rẽ e'catise o'ocʉ niwĩ. Tu'ajanʉ'cõ, tigare dʉcawaa, narẽ o'ogʉ, a'tiro nicʉ niwĩ:—Ba'aya. A'te yʉ'ʉ upʉ ni'i, nicʉ niwĩ.
Be'ro sĩ'rĩrĩ pare mii, Õ'acʉ̃rẽ e'catise o'ocʉ niwĩ tja. Tu'ajanʉ'cõ, cʉ̃ bu'erãrẽ tĩacʉ niwĩ. Nipe'tirã ti pa cjasere sĩ'rĩpe'ticã'cãrã niwã.
Narẽ tĩagʉ̃, nicʉ niwĩ:—A'te yé dí ni'i. Masã ña'arõ wee'quere wẽrĩ wapayebosagʉsa'a. Õ'acʉ̃ masãrẽ apeye ma'ma “A'tiro weegʉti” ní'quere cũugʉ̃sami. Yʉ'ʉ wẽrĩgʉ̃, dí o'mabʉrose me'rã pãjãrã añurõ weeno'rãsama.
Diacjʉ̃ mʉsãrẽ weregʉti. A'te ʉ'sedʉcaco vino marĩ ni'cãrõacã sĩ'rĩrõ weronojõ weenemosome. Be'ro yʉ'ʉ pacʉ yʉ'ʉre wiogʉ sõrõcãpʉ, mʉsã me'rã apaturi ma'ma vino sĩ'rĩnemogʉ̃sa'a tja, nicʉ niwĩ Jesú.
Jesú Pedrore “Mʉ'ʉ yʉ'ʉre ‘Masĩwe'e’ nigʉ̃sa'a” ní'que ni'i<TS3>(Mt 26.30–35; Lc 22.31–34; Jn 13.36–38)Jesú cʉ̃ bu'erã me'rã ba'áca be'ro Õ'acʉ̃rẽ basapeotoja, ti wi'ire wija wa'acãrã niwã. Wija, ʉ̃rʉ̃gʉ̃ Olivo wãmeticjʉpʉ wa'acãrã niwã.
Topʉ wa'agʉ, Jesú narẽ nicʉ niwĩ:—Mʉsã nipe'tirã a'ti ñami uirã, yʉ'ʉre cõ'awã'cãpe'tia wa'arãsa'a. Mʉsã tojo weeatje Õ'acʉ̃ ye queti ojaca pũrĩpʉ nirṍnojõta wa'arosa'a. A'tiro ojano'wʉ̃: “Yʉ'ʉ oveja co'tegʉre wẽjẽno'cã weegʉsa'a. Tojo weecã, cʉ̃ yarã oveja no'o ʉaro omastearãsama”, niwʉ̃.
Be'ro yʉ'ʉ wẽrĩ'cʉpʉ masã́ca be'ro mʉsã dʉporo Galilea di'tapʉ wa'ayutojagʉsa'a, nicʉ niwĩ.
Cʉ̃ tojo nicã tʉ'ogʉ, Pedro yʉ'ticʉ niwĩ:—Ãpẽrã mʉ'ʉrẽ cõ'awã'cãcã, yʉ'ʉ pũrĩcã ne wa'asome, nicʉ niwĩ.
Tojo nisere tʉ'ogʉ, Jesú nicʉ niwĩ:—Diacjʉ̃ mʉ'ʉrẽ weregʉti. Ni'cãcã ñami pʉati cãrẽ'quẽ uuati dʉporo yʉ'ʉre i'tiati “Cʉ̃rẽ masĩwe'e”, nigʉ̃sa'a, nicʉ niwĩ.
Tojo nicã tʉ'omigʉ̃, Pedro ninemocʉ niwĩ:—Yʉ'ʉ pũrĩcã na yʉ'ʉre wẽjẽsĩ'rĩcãma, “Cʉ̃ me'rã boagʉti”, nigʉ̃sa'a. “Cʉ̃rẽ masĩwe'e” nisome, nicʉ niwĩ. Be'ro nipe'tirã cʉ̃ bu'erã Pedro ní'caronojõta nibʉrocãrã niwã.
Jesú Getsemaní wãmetiropʉ cʉ̃ pacʉre ñubue'que ni'i<TS3>(Mt 26.36–46; Lc 22.39–46)Olivo wãmeticjʉ ʉ̃rʉ̃gʉ̃pʉ wa'arã, tigʉ dʉ'pocã́ Getsemaní wãmetiropʉ etacãrã niwã. Topʉ Jesú cʉ̃ bu'erãrẽ a'tiro nicʉ niwĩ:—Yʉ'ʉ ñubuegʉ wa'ari cura a'topʉ dujíniña yujupʉ, nicʉ niwĩ.
Topʉ ñubuegʉ wa'agʉ, Pedro, Santiago, Juãrẽ miacʉ niwĩ. Cʉ̃ ʉpʉtʉ waro ejeripõ'rãpʉ wãcũque'ti, bʉjaweticʉ niwĩ.
Narẽ nicʉ niwĩ:—Yʉ'ʉre wẽrĩtawioro, bʉjawetise yʉ'rʉmajãsa'a. Mʉsã a'to tojayá. Ne cãrĩticã'ña, nicʉ niwĩ narẽ.
<sup>(35-36)</sup> Tojo níca be'ro yoacurero na yʉ'rʉro wa'a, di'tapʉ paamu'rĩque'agʉ, cʉ̃ pacʉre sẽrĩgʉ̃, a'tiro nicʉ niwĩ:—Pacʉ, mʉ'ʉrẽ nipe'tise basio'o. Mʉ'ʉ ʉacã, yʉ'ʉre a'te ña'arõ yʉ'rʉatje wa'aticã'to. Yʉ'ʉ tojo nimicã, yʉ'ʉ ʉaro weeticã'ña. Mʉ'ʉ ʉaro pe'e wa'ato, nicʉ niwĩ.
(-)
Be'ro cʉ̃ bu'erã tiropʉ majãmitojacʉ niwĩ. Narẽ cãrĩ'cãrãpʉre bocaejacʉ niwĩ. Pedrore nicʉ niwĩ:—Simó, ¿mʉ'ʉ cãrĩgʉ̃ weeti? ¿Ne cã'rõacã cãrĩtimigʉ̃, tʉ'sʉmasĩtisari?
Cãrĩticã'ña. Wãtĩ mʉsãrẽ niquesãticã'to nírã, Õ'acʉ̃rẽ sẽrĩña. Mʉsã wãcũsepʉ me'rãma yʉ'ʉre ẽjõpeonu'cũsĩ'rĩmisa'a. Mʉsã se'saro tojo weesĩ'rĩmirã, wãcũtutuamasĩtisa'a. Tojo weerã Õ'acʉ̃rẽ sẽrĩña, nicʉ niwĩ.
Tojo níca be'ro majãmitojagʉ, cʉ̃ pacʉre sẽrĩ'caronojõta sẽrĩcʉ niwĩ tja.
Sẽrĩ́ca be'ro cʉ̃ bu'erã tiropʉ majãmitojagʉ, cãrĩ'cãrãpʉre bocaejacʉ niwĩ tja. Narẽ wʉja pũrĩyʉ'rʉacaro niwʉ̃. Tojo weerã cʉ̃rẽ de'ro wee yʉ'timasiticãrã niwã.
Wã'cãnʉ'cãña. Te'a, na tiropʉ wa'arã. Yʉ'ʉre o'oacjʉ a'titojami, nicʉ niwĩ Jesú.
Jesure ñe'ewã'cã'que ni'i<TS3>(Mt 26.47–56; Lc 22.47–53; Jn 18.2–11)Jesú cʉ̃ bu'erãrẽ ucũrĩ cura na me'rãcjʉ̃ ní'cʉ Juda etacʉ niwĩ. Cʉ̃ me'rã pãjãrã masã di'pjĩrĩ cʉorã́ yucʉpagʉ me'rã a'ticãrã niwã. Na pa'ia wiorã, Moisé oja'quere bu'eri masã, judío masã bʉcʉrã o'óno'cãrã nicãrã niwã.
Juda Jesure wiari masʉ̃ narẽ a'tiro niyutojacʉ niwĩ:—Yʉ'ʉ wa'suporopʉ mi'miacjʉ cʉ̃́ta nigʉ̃sami. Cʉ̃rẽ ñe'e, añurõ dʉ'te miapa, nicʉ niwĩ.
Juda Jesú tiropʉ etagʉ, a'tiro nicʉ niwĩ:—Yʉ'ʉre bu'egʉ. Tojo nígʉ̃ta, cʉ̃rẽ mi'micʉ niwĩ.
Tojo weecã ĩ'arã, Jesure ñe'ewã'cã wa'acãrã niwã.
Cʉ̃rẽ ñe'erĩ cura ni'cʉ̃ topʉ nu'cũgʉ̃́ cʉ̃ ya di'pjĩrẽ wejewee, pa'ia wiogʉre da'raco'tegʉre o'mepero dʉtepã'rẽcã'cʉ niwĩ.
Jesú masãrẽ nicʉ niwĩ:—¿Yajari masʉ̃rẽ ñe'erã a'tirã weronojõ yʉ'ʉre di'pjĩrĩ, yucʉpagʉ me'rã ñe'erã a'tiati?
Nipe'tise nʉmʉrĩ yʉ'ʉ Õ'acʉ̃ wi'i mʉsã wa'teropʉ bu'edujiwʉ. Titare mʉsã yʉ'ʉre ñe'etiwʉ. A'te mʉsã ni'cãrõacã weese todʉporopʉ Õ'acʉ̃ ye queti ojaca pũrĩpʉ nirṍnojõta wa'a'a, nicʉ niwĩ.
Jesure ñe'ecã ĩ'arã, cʉ̃ bu'erã ni'cʉ̃rẽta cõ'anʉ'cõ, du'tiwa'cãpe'tia wa'acãrã niwã.
Ni'cʉ̃ ma'mʉ du'tiwã'cã'que ni'iJesure ñe'ewã'cãcã, ni'cʉ̃ ma'mʉ cʉ̃ cãrĩgʉ̃ omaca casero me'rã omatjĩagʉ̃ sirutucʉ niwĩ. Be'ro ãpẽrã cʉ̃rẽ ñe'ecãrã niwã.
Tojo weecã, cʉ̃ oma'carore cõ'acã'cʉ niwĩ. Cõ'a, su'ti marĩgʉ̃ omawã'cã wa'acʉ niwĩ.
Jesure wiorã tiropʉ mia'que ni'i<TS3>(Mt 26.57–68; Lc 22.54–55, 63–71; Jn 18.12–14, 19–24)Jesure ñe'e, pa'ia wiogʉ tiropʉ miacãrã niwã. Topʉ nipe'tirã pa'ia wiorã, judío masã bʉcʉrã, Moisé oja'quere bu'eri masã nerẽcãrã niwã.
Pedro pe'e Jesure yoacurero pa'ia wiogʉ ya wi'i sope pʉ'topʉ sirututʉocʉ niwĩ. Topʉ surara pʉ'to ejanujã, na me'rã pecame'e sõ'madujicʉ niwĩ.
Pa'ia wiorã, tojo nicã nipe'tirã wiorã “¿De'ro wee Jesure weresãrõ ʉamitito?” nicãrã niwã. Cʉ̃rẽ wẽjẽsĩ'rĩrã, tojo nicãrã niwã. Cʉ̃rẽ wẽjẽsĩ'rĩmirã, bu'iri ne bocaticãrã niwã.
Pãjãrã cʉ̃rẽ weresã, nisoocãrã niwã. Ni'cãrõnojõ weresãtiyucã, basioticaro niwʉ̃.
Ãpẽrã wã'cãnʉ'cã, nisoose me'rã weresãcãrã niwã. A'tiro nicãrã niwã:
—Ã'rĩrẽ a'tiro nicã tʉ'owʉ: “Yʉ'ʉ a'ti wi'i Õ'acʉ̃ wi'ire masã weeca wi'ire cõ'adijope'ogʉti. Be'ro i'tia nʉmʉ be'ro ape wi'i tu'ajanʉ'cõgʉ̃ti. Ti wi'i masã weeca wi'i mejeta nirõsa'a”, niwĩ, nicãrã niwã.
Tojo nimirã, na nisere ni'cãrõnojõ wãcũticãrã niwã.
Na tojo nicã tʉ'ogʉ, pa'ia wiogʉ na wa'teropʉ wã'cãnʉ'cã, Jesure sẽrĩtiña'cʉ niwĩ:—¿Mʉ'ʉrẽ tojo nisere yʉ'tiweti? ¿De'ro ni yʉ'tigʉsari na weresãsere? nicʉ niwĩ.
Jesú yʉ'titiyʉ'rʉocã'cʉ niwĩ. Cʉ̃ yʉ'titicã ĩ'agʉ̃, pa'ia wiogʉ apaturi sẽrĩtiña'nemocʉ niwĩ:—¿Mʉ'ʉta niti Õ'acʉ̃ bese'cʉ Cristo, Õ'acʉ̃ añugʉ̃ macʉ̃ na nigʉ̃́? ni sẽrĩtiña'cʉ niwĩ.
Jesú cʉ̃rẽ yʉ'ticʉ niwĩ:—Cʉ̃́ta ni'i. Mʉsã yʉ'ʉ Õ'acʉ̃ macʉ̃ masʉ̃ weronojõ upʉtigʉ Õ'acʉ̃ pʉ'topʉ dujicã ĩ'arãsa'a. Cʉ̃ ʉ'mʉsepʉ nigʉ̃́ tutuayʉ'rʉami. Yʉ'ʉ o'mecururipʉ dijaticã ĩ'arãsa'a, nicʉ niwĩ.
Tojo nicã tʉ'ogʉ, pa'ia wiogʉ uasere ĩ'ogʉ̃, cʉ̃ basu cʉ̃ ye su'tire wejetʉ̃'rẽcʉ niwĩ. A'tiro nicʉ niwĩ:—Ãpẽrã cʉ̃rẽ weresãrã ʉanemowe'e.
Mʉsã Õ'acʉ̃rẽ ña'arõ cʉ̃ ní'quere tʉ'oapʉ. ¿De'ro tʉ'oña'ti mʉsã? nicʉ niwĩ.Nipe'tirã topʉ nirã́ “Cʉ̃rẽ wẽjẽrõʉa'a”, nicãrã niwã.
Na tojo nicã tʉ'orã, ãpẽrã a'tiro weecãrã niwã. Cʉ̃rẽ ʉ'seco e'opeocãrã niwã. Cʉ̃ caperire bi'apecãrã niwã. Cʉ̃rẽ paamʉjãrã, a'tiro nicãrã niwã:—Níbocaya. ¿Noa mʉ'ʉrẽ paati? nicãrã niwã.Surara quẽ'rã diapoapʉ Jesure paacãrã niwã.
Pedro Jesure “Masĩwe'e” ní'que ni'i<TS3>(Mt 26.69–75; Lc 22.56–62; Jn 18.15–18, 25–27)Jesure wi'i po'peapʉ ñe'esãjãca be'ro Pedro sope pʉ'topʉ tojacʉ niwĩ. Cʉ̃ tojo weeri cura ni'cõ pa'ia wiogʉre da'raco'tego etaco niwõ.
Cʉ̃ pecame'e sõ'madujigʉre ĩ'agõta ĩ'a, cʉ̃rẽ nico niwõ:—Mʉ'ʉ Jesú Nazarecjʉ̃ me'rã sija'cʉta ni'iba, nico niwõ.
Pedro core nisoogʉ, a'tiro ni yʉ'ticʉ niwĩ:—Cʉ̃rẽ masĩtisa'a. Ñe'enojõrẽ ucũgõ ucũsa'a. Tʉ'omasĩtisa'a, nicʉ niwĩ.Cʉ̃ sã'rĩrõ sope pʉ'topʉ topʉ wijanʉ'cãcã, cãrẽ'quẽ uucʉ niwĩ.
Pa'ia wiogʉre da'raco'tego apaturi cʉ̃rẽ ĩ'agõ, topʉ nirãrẽ a'tiro nico niwõ:—Ã'rĩ quẽ'rã na me'rã sija'cʉta nimi, nico niwõ.
Cʉ̃ apaturi nisoocʉ niwĩ tja. Be'roacãta topʉ nirã́ Pedrore a'tiro nicãrã niwã:—Mʉ'ʉ quẽ'rã Jesú bu'erã me'rã sija'cʉta ni'i. Mʉ'ʉ Galileacjʉ̃ ni'i. Mʉ'ʉ ucũse quẽ'rã na ucũwʉaronojõ bʉsʉsa'a, nicãrã niwã.
Cʉ̃ tojo nicũñarĩ cura cãrẽ'quẽ apaturi uucʉ niwĩ tja. Tojo weecã, Pedro Jesú todʉporopʉ ní'quere wãcũbocacʉ niwĩ. Jesú a'tiro nicʉ niwĩ: “Cãrẽ'quẽ pʉati uuse dʉporo mʉ'ʉ yʉ'ʉre i'tiati ‘Cʉ̃rẽ masĩwe'e’, nigʉ̃sa'a”, nicʉ niwĩ. Tere wãcũgʉ̃, ʉpʉtʉ uticʉ niwĩ.
Jesure Romano wiogʉ Pilato sẽrĩtiña'que ni'i<TS3>(Mt 27.1–2; 11–14; Lc 23.1–5; Jn 18.28–38)Bo'reacã pa'ia wiorã nerẽcãrã niwã. Judío masã bʉcʉrã, Moisé oja'quere bu'eri masã quẽ'rã nerẽcãrã niwã. Ã'rã nipe'tirã wiorã nerẽque'a, “Jesure ¿de'ro weerãsari marĩa?” ni ucũcãrã niwã. Ucũtoja, Jesure dʉ'tetjĩarã, Pilato tiropʉ miejacãrã niwã.
Pilato Jesure sẽrĩtiña'cʉ niwĩ:—¿Mʉ'ʉta niti judío masã wiogʉ? nicʉ niwĩ.Jesú yʉ'ticʉ niwĩ:—Mʉ'ʉ nírõnojõta cʉ̃́ta ni'i, nicʉ niwĩ.
Pa'ia wiorã Pilatopʉre peje weresãcãrã niwã.
Tojo nicã tʉ'ogʉ, Pilato apaturi Jesure sẽrĩtiña'nemocʉ niwĩ tja:—¿Mʉ'ʉrẽ na tojo nisere yʉ'tiweti? ¿Dicʉse peje mʉ'ʉrẽ weresãrã weeti? nicʉ niwĩ.
Jesú ne yʉ'titiyʉ'rʉocã'cʉ niwĩ. Tojo weegʉ Pilato ĩ'amarĩacʉ niwĩ.
Jesure wẽjẽduti'que ni'i<TS3>(Mt 27.15–31; Lc 23.13–25; Jn 18.38–19.16)Cʉ̃'marĩnʉcʉ̃ Pascua bosenʉmʉ nicã Pilato a'tiro weeseticʉ niwĩ. Ni'cʉ̃ bu'iri da'reri wi'ipʉ nigʉ̃rẽ masã na du'uwĩrõdutigʉre du'uwĩrõmʉjãcũcʉ niwĩ.
Titare ni'cʉ̃ bu'iri da'reri wi'ipʉ Barrabá wãmetigʉ wiorãrẽ yʉ'rʉnʉ'cã, narẽ cõ'asĩ'rĩ, cʉ̃ me'rãcjãrã masãrẽ wẽjẽ'cãrã me'rã dujicʉ niwĩ.
Masã Pilato tiropʉ wa'a, “Mʉ'ʉ bosenʉmʉ nicã weewʉaronojõ weeya”, nicãrã niwã.
Pilato narẽ yʉ'ticʉ niwĩ:—¿Mʉsã judío masã wiogʉre yʉ'ʉ du'uwĩrõcã ʉasari? nicʉ niwĩ.
Pilato pa'ia wiorã ʉose ye bu'iri Jesure cʉ̃pʉre wia'quere masĩcʉ niwĩ.
Pa'ia wiorã Barrabá pe'ere du'uwĩrõdutirã masãrẽ no'o ʉaro caricũsitenʉ'cõcã'cãrã niwã.
Tojo nicã tʉ'ogʉ, Pilato narẽ sẽrĩtiña'cʉ niwĩ:—Mʉsã judío masã wiogʉ nigʉ̃́ me'rã pe'ere ¿de'ro weecã ʉasari? nicʉ niwĩ.
Tojo nicã nipe'tirã caricũmajãcãrã niwã:—Cʉ̃rẽ curusapʉ paabi'pe wẽjẽña, nicãrã niwã.
Pilato narẽ nicʉ niwĩ:—¿De'ro weegʉ tojo weebosari? Ã'rĩ ne cã'rõ ña'arõ weeticʉ niami, nicʉ niwĩ.Cʉ̃ tojo nimicã, masã caricũnemocãrã niwã:—Curusapʉ paabi'pe wẽjẽña, nicãrã niwã.
Tojo nicã tʉ'ogʉ, Pilato masã me'rã añurõ tojasĩ'rĩgʉ̃, Barrabáre du'uwĩrõcʉ niwĩ. Be'ro Jesure surarare tãrãdutitoja, curusapʉ paabi'pe wẽjẽduticʉ niwĩ.
Tojo weerã na Pilato ya wi'i po'pea nirĩ tucũjopʉ cʉ̃rẽ miacãrã niwã. Topʉ nipe'tise cururi surara nerẽcãrã niwã.
Na Jesure ni'cãrõ su'tiro ʉpʉtʉ sõ'arõ, wiorã sãñarõnojõrẽ sãacãrã niwã. Tojo nicã ni'cã be'to pota me'rã weeca be'tore cʉ̃ dʉpoapʉre peocãrã niwã.
Be'ro cʉ̃rẽ caricũcãrã niwã:—E'catipeoya judío masã wiogʉre, ni caricũcãrã niwã.
Ni'cãgʉ̃ yucʉgʉ me'rã dʉpoapʉre paamʉjãcãrã niwã. Ʉ'seco e'opeo, cʉ̃rẽ bujicã'rã, ejaque'apecãrã niwã.
Na cʉ̃rẽ a'tiro bujícã'ca be'ro wiogʉ sãñarĩ su'tirore tuweecãrã niwã. Be'ro cʉ̃ sãñamʉ'tã'carore sãacãrã niwã tja. Tu'ajanʉ'cõ, cʉ̃rẽ curusapʉ wẽjẽrã wa'arã miacãrã niwã.
Jesure curusapʉ paabi'pe wẽjẽ'que ni'i<TS3>(Mt 27.32–44; Lc 23.26–43; Jn 19.17–27)Jesure wẽjẽrã wa'arã na miarĩ cura ni'cʉ̃ masʉ̃ Simó Cirene wãmetiri macãcjʉ̃ cãpũpʉ ní'cʉ tojaticʉ niwĩ. Cʉ̃ pʉarã Alejandro, Rufo pacʉ nicʉ niwĩ. Jesú curusa wʉawã'cãrõpʉ cʉ̃ yʉ'rʉacã ĩ'arã, curusare cʉ̃rẽ wʉaduticãrã niwã.
Jesure ni'cã bu'a Gólgota wãmetiropʉ miacãrã niwã. Gólgota nírõ, “Masã boaweeca dʉpoa” nirõ weesa'a.
Topʉ pũrĩse tʉ'oña'ticã'to nírã, vino mirra wãmetise me'rã morẽ'quere tĩacãrã nimiwã. Jesú sĩ'rĩticʉ niwĩ.
Be'ro cʉ̃rẽ curusapʉ paabi'pe wẽjẽcãrã niwã. Surara cʉ̃ ye su'tire dʉcawaarã, níbocape wapata'acãrã niwã. ¿Ñe'enojõrẽ bocarãsari? nírã, tojo weecãrã niwã.
Jesure curusapʉ paabi'penʉ'cõcatero, ñami ña'cũrõ nueve nicã nicaro niwʉ̃.
A'te ye bu'iri cʉ̃rẽ wẽjẽ'e nírã, curusapʉ ni ojaõ'oca pjĩ a'tiro ojano'caro niwʉ̃: “Ã'rĩ judío masã wiogʉ nimi”, nicaro niwʉ̃.
Jesú me'rã ãpẽrã pʉarã yajari masã curusapʉ paabi'penʉ'cõno'cãrã niwã. Ni'cʉ̃ diacjʉ̃ pe'e, apĩrẽ cũpe pe'e nʉ'cõcãrã niwã.
Tojo weecã, Õ'acʉ̃ ye quetire ojaca pũrĩpʉ oja'que queoro wa'acaro niwʉ̃. A'tiro ojano'caro niwʉ̃: “Cʉ̃ quẽ'rã ña'arã wa'teropʉre morẽsu'utamucʉ niwĩ”, niwʉ̃.
(-)
Na weronojõta pa'ia wiorã, Moisé oja'quere bu'eri masã bujicã'cãrã niwã. Na basu a'merĩ a'tiro nicãrã niwã:—Cʉ̃ ãpẽrãmarĩcãrẽ yʉ'rʉowĩ. Cʉ̃ basu pe'e yʉ'rʉomasĩtimi.
Õ'acʉ̃ bese'cʉ Cristo Israe curuacjãrã wiogʉ nígʉ̃, curusapʉ dijatiato. Cʉ̃ dijaticã pũrĩcãrẽ, ẽjõpeorãti, nicãrã niwã.Yajari masã Jesú me'rã curusapʉ paabi'penʉ'cõ'cãrãpʉta bujicã'sãjãcãrã niwã.
Jesú wẽrĩ'que ni'i<TS3>(Mt 27.45–56; Lc 23.44–49; Jn 19.28–30; He 6.19–20; 10.19–20)Jesú curusapʉ wẽrĩrĩ cura dajaritero nicã nipe'tiro ti di'tapʉ na'itĩ'a wa'acaro niwʉ̃. Tée ñamica'a tres nicãpʉ na'itĩ'atʉocaro niwʉ̃.
Tita ti horata Jesú ʉpʉtʉ caricũcʉ niwĩ. Arameo ye me'rã a'tiro nicʉ niwĩ:—Eloi, Eloi, ¿lama sabactani? A'tiro nígʉ̃, “Õ'acʉ̃, Õ'acʉ̃, ¿de'ro weegʉ yʉ'ʉre cõ'awã'cãti?” nígʉ̃, tojo nicʉ niwĩ.
Ãpẽrã ni'cãrẽrã topʉ nirã́ tojo nisere tʉ'orã, a'tiro nicãrã niwã:—Tʉ'oya sĩ'i ucũsere. Dʉporocjʉ̃pʉ Õ'acʉ̃ ye queti weremʉ'tãrĩ masʉ̃ Elíare pisugʉ weesami, nicãrã niwã.
Cʉ̃ caricũcã tʉ'ogʉ, ni'cʉ̃ omawã'cã, ni'cã si'ti vino pi'ase me'rã morẽ'quere yosocʉ niwĩ. Yosotoja, ni'cãgʉ̃ yucʉgʉpʉ dʉ'teõ'o, Jesure sĩomorõ tĩagʉ̃, a'tiro nicʉ niwĩ:—Ĩ'anirã marĩ yujupʉ. Elía yʉ'rʉogʉ a'tigʉ a'tigʉsami cʉ̃rẽ.
Be'ro Jesú ʉpʉtʉ caricũ, wẽrĩa wa'acʉ niwĩ.
Cʉ̃ wẽrĩrĩ cura a'tiro wa'acaro niwʉ̃. Õ'acʉ̃ wi'ipʉ pa'ia sãjãrõpʉ cã'mota'ayosari casero ʉ'mʉarõ pe'e tʉ̃'rʉ̃dijati, pʉa casero dʉcawatiyojacaro niwʉ̃.
Surara wiogʉ romano Jesú doca nu'cũgʉ̃́ cʉ̃ caricũcã ĩ'agʉ̃, cʉ̃ de'ro wee wẽrĩcã ĩ'agʉ̃, a'tiro nicʉ niwʉ̃:—Diacjʉ̃ta ã'rĩ Õ'acʉ̃ macʉ̃ niapĩ, nicʉ niwĩ.
Numia yoaropʉ Jesure ĩ'anu'cũcãrã niwã. Na wa'teropʉ ã'rã numia nicãrã niwã: María Magdalena, apego María José, Santiago nitʉogʉ na nigʉ̃́ paco, tojo nicã Salomé nicãrã niwã.
Ã'rã numia Jesure Galileapʉ nicã sirutu'cãrã, cʉ̃rẽ weetamu'cãrã nicãrã niwã. Tojo nicã ãpẽrã numia pãjãrã Jesú Jerusalẽ́pʉ wa'acã sirutu'cãrã topʉ ĩ'anu'cũcãrã niwã.
Jesure na yaa'que ni'i<TS3>(Mt 27.57–61; Lc 23.50–56; Jn 19.38–42)<sup>(42-43)</sup> Jesú wẽrĩca nʉmʉ judío masã sooatji nʉmʉ dʉporo nicaro niwʉ̃. Tojo weerã na ba'atjere apoyurã weecãrã niwã. Na'ique'ari cura José, Arimatea wãmetiri macãcjʉ̃ etacʉ niwĩ. Judío masã wiorã me'rãcjʉ̃ wiogʉ nicʉ niwĩ. Joséta Jesure “Õ'acʉ̃ bese'cʉ nimi”, ni ẽjõpeocʉ niwĩ. Tojo nicã cʉ̃ wiogʉ sãjãtje quẽ'rãrẽ co'tecʉ niwĩ. Tojo weegʉ uiro marĩrõ wãcũtutuaro me'rã Pilato tiropʉ sãjãcʉ niwĩ. Sãjã, Jesú ya upʉre sẽrĩcʉ niwĩ.
(-)
Pilato ti upʉre sẽrĩcã tʉ'ogʉ, cʉ̃ wẽrĩatoja'quere masĩgʉ̃, tʉ'omarĩa wa'acʉ niwĩ. Be'ro surara wiogʉre ¿diacjʉ̃ta wẽrĩapari? nígʉ̃, sẽrĩtiña'cjʉ pijiocʉ niwĩ.
Surara wiogʉ “Diacjʉ̃ta niapʉ” nicã tʉ'ogʉ, Pilato Jesú ya upʉre Josére o'oduticʉ niwĩ.
Tojo weegʉ José cʉ̃rẽ omatji casero añurĩ caserore duucʉ niwĩ. Be'ro Jesú ya upʉre midijoo, ti casero me'rã omacʉ niwĩ. Tu'ajanʉ'cõ, ni'cã tuti ʉ̃tãgãpʉ se'eca tutipʉ sĩosõrõcũocʉ niwĩ. Be'ro tipere ʉ̃tãgãjo me'rã tuubi'acʉ niwĩ.
María Magdalena, apego María pʉarã José, Santiago paco Jesure yaa'carore ĩ'acãrã niwã.
Jesú cʉ̃ wẽrĩ'cʉpʉ masã'que ni'i<TS3>(Mt 28.1–10; Lc 24.1–12; Jn 20.1–10)Sauru na soowʉari nʉmʉ yʉ'rʉ́ca be'ro María Magdalena, apego María Santiago paco, tojo nicã apego Salomé ʉ'mʉtise duucãrã niwã. Te me'rã Jesure cʉ̃ upʉre piopeorã wa'arã weecãrã nimiwã.
Mujĩpũ mʉjãtiri cura ma'ma semana sãjãnʉ'cãrĩ nʉmʉ soorinʉmʉ nicã Jesure yaa'caropʉ wa'acãrã niwã.
Na topʉ wa'arã, a'merĩ sẽrĩtiña'cãrã niwã:—¿Noa marĩrẽ tiga ʉ̃tãgãrẽ tuupãobosarosari? nicãrã niwã.
Topʉ ejarã, tiga ʉ̃tãgãjo ti tutire bi'acaga aperopʉ cuñacã ĩ'acãrã niwã.
Tojo weerã ti tutipʉ diacjʉ̃ sãjã wa'acãrã niwã. Topʉ diacjʉ̃ pe'e ni'cʉ̃ ma'mʉ dujicã ĩ'acãrã niwã. Cʉ̃ yoaro su'tiro butiro sãñacã ĩ'arã, ʉpʉtʉ ʉcʉacãrã niwã.
Cʉ̃ narẽ nicʉ niwĩ:—Yʉ'ʉre uiticã'ña. Mʉsã Jesú Nazarecjʉ̃rẽ na curusapʉ paabi'pe wẽjẽ'cʉre a'marã wee'e. Cʉ̃ masãtojami. A'tore marĩmi. Cʉ̃rẽ na cũu'carore ĩ'arã a'tia.
Be'ro cʉ̃ bu'erãrẽ, tojo nicã Pedrore wererã wa'aya. “Cʉ̃ mʉsã dʉporo Galileapʉ wa'ayugʉsami. Cʉ̃ mʉsãrẽ todʉporopʉ ní'caronojõta topʉ cʉ̃rẽ ĩ'arãsa'a”, ni wererã wa'aya, nicʉ niwĩ.
Cʉ̃ tojo nicã tʉ'orã, numia Jesure yaa'caropʉ ní'cãrã ʉcʉa narãsãrãta, omawã'cã wa'acãrã niwã. Ʉpʉtʉ ĩ'a ʉcʉa'cãrã nitjĩarã, na ĩ'a'quere, na tʉ'o'quere ãpẽrãrẽ wereticãrã niwã.
Jesú María Magdalenarẽ bajuamʉ'tã'que ni'i<TS3>(Jn 20.11–18)Jesú bo'reacã soorinʉmʉ nicã wẽrĩ'cʉpʉ masãcʉ niwĩ. Titare María Magdalenarẽ bajuamʉ'tãcʉ niwĩ. Coreta todʉporopʉre Jesú siete wãtĩa cʉogore cõ'awĩrõcʉ niwĩ.
Cʉ̃ core bajuáca be'ro cʉ̃ me'rã sija'cãrãrẽ, cʉ̃ wẽrĩ'quere dʉjasewã'a utirãrẽ werego wa'aco niwõ.
“Jesú catiami, yʉ'ʉ cʉ̃rẽ ĩ'apʉ” nicã tʉ'orã, ẽjõpeoticãrã niwã.
Be'ro cʉ̃rẽ ĩ'amasĩca be'ro ãpẽrã cʉ̃ bu'erã ní'cãrãrẽ wererã wa'acãrã niwã. Na quẽ'rãrẽ ẽjõpeoticãrã niwã.
Jesú cʉ̃ bu'erãrẽ “A'tiro weeya” nise ni'i<TS3>(Mt 28.16–20; Lc 24.36–49; Jn 20.19–23)María Magdalenarẽ, tojo nicã ãpẽrãrẽ bajuáca be'ro Jesú cʉ̃ bu'erã oncere bajuacʉ niwĩ. Na ba'adujiri cura bajuacʉ niwĩ. Na “Cʉ̃ masãcʉ niami” nisere ẽjõpeoticãrã niwã. Na ẽjõpeotise bu'iri narẽ tu'ticʉ niwĩ.
Be'ro a'tiro nicʉ niwĩ:—Nipe'tiropʉ nipe'tirãrẽ yʉ'ʉ masãrẽ yʉ'rʉogʉti nisere quetiwererã wa'aya.
No'o yʉ'ʉre ẽjõpeo, wãmeyeno'gʉ̃ yʉ'rʉono'gʉ̃sami. Yʉ'ʉre ẽjõpeotigʉ pũrĩcã bu'iri da'reno'gʉ̃sami.
Ẽjõpeorã na ẽjõpeosere ĩ'orã, a'tiro weemasĩrãsama. Yʉ'ʉ tutuaro me'rã wãtĩa masãrẽ sãjã'cãrãrẽ cõ'awĩrõmasĩrãsama. Apemasã ye, na ucũmasĩti'quere ucũmasĩrãsama.
Na añarẽ ñe'ecã, tojo nicã nímá sĩ'rĩcã, ne mejẽcã wa'asome. Dutitirãrẽ omocã ñapeocã, yʉ'rʉrãsama, nicʉ niwĩ Jesú.
Jesú ʉ'mʉsepʉ mʉjãbutia'que ni'i<TS3>(Lc 24.50–53)Be'ro marĩ wiogʉ Jesú cʉ̃ bu'erãrẽ weréca be'ro Õ'acʉ̃ ʉ'mʉsepʉ cʉ̃rẽ mimʉjã wa'acʉ niwĩ. Topʉre cʉ̃ pacʉ tiropʉ diacjʉ̃ pe'e ejanujãcʉ niwĩ.
Tojo wa'áca be'ro cʉ̃ bu'erã nipe'tiropʉ cʉ̃ yʉ'rʉose quetire weresterã wa'acãrã niwã. Na werecã, Jesú cʉ̃ basuta narẽ weetamucʉ niwĩ. Na weresere diacjʉ̃ta ni'i nígʉ̃, añuse na weeĩ'omʉjãcã weecʉ niwĩ.
Luca Jesucristo ye quetire oja'que ni'iLuca ¿de'ro weegʉ a'ti pũrĩrẽ ojapari? nise ni'iPãjãrã masã ʉ̃sã wa'teropʉ wa'a'quere Jesú ye quetire ojasĩ'rĩcãrã niwã.
Ʉ̃sãrẽ bu'e'caronojõta ojacãrã niwã. Jesú ne waro weenʉ'cã'quere ĩ'a'cãrã, cʉ̃ ye quetire weretamu'cãrã wereturiacãrã niwã. Tereta ãpẽrã ojacãrã niwã.
<sup>(3-4)</sup> Yʉ'ʉ quẽ'rã ne waro nʉ'cã'que me'rã nipe'tise Jesú ye quetire ĩ'abesepe'ocã'a. Tojo weetojagʉpʉ, yʉ'ʉ a'tere queoro ojame'rĩcã'sĩ'rĩsa'a. A'tiro weecã, añusĩ'rĩ nígʉ̃, wiogʉ Teófilo, mʉ'ʉrẽ oja'a. Mʉ'ʉrẽ ãpẽrã bu'e'que diacjʉ̃ta ni'i nidutigʉ ojagʉti.
(-)
Õ'acʉ̃rẽ wereco'tegʉ ʉ'mʉsecjʉ̃ Juã wãmeyeri masʉ̃ cʉ̃ bajuatjere wereyu'que ni'iA'te me'rã mʉ'ʉrẽ werenʉ'cãgʉ̃ti. Herode Judea di'ta wiogʉ nícaterore ni'cʉ̃ pa'i Zacaría wãmetigʉ nicʉ niwĩ. Cʉ̃ Abías wãmetigʉ ya curuacjʉ̃ pa'i nicʉ niwĩ. Cʉ̃ nʉmo Isabe wãmetico niwõ. Co quẽ'rã dʉporocjʉ̃pʉ pa'i Aarṍ pãrãmeo nituriago nico niwõ.
Na pʉarãpʉta Õ'acʉ̃ ĩ'orõpʉre añurã nicãrã niwã. Õ'acʉ̃ duti'quere, tojo nicã Moisé duti'quere queoro weecãrã niwã. Tojo weerã masã narẽ “Ña'arã nima”, nímasĩticãrã niwã.
Isabe põ'rã bocamasĩtico niwõ. Tojo weerã na põ'rãmarĩcãrã niwã. Tojo nicã na pʉarãpʉta bʉcʉrã waro nicãrã niwã.
Ni'cã nʉmʉ Zacaría ya curuacjãrãrẽ Õ'acʉ̃ ĩ'orõpʉ Õ'acʉ̃ wi'ipʉ da'rase nicaro niwʉ̃.
Na pa'ia weewʉaronojõpʉma níbocaca be'ro Zacaríare Õ'acʉ̃ Nibutiari Tucũ tiro ʉ'mʉtise ʉ̃jʉ̃amorõdutirã sõrõcãrã niwã.
Cʉ̃ ʉ'mʉtise ʉ̃jʉ̃apeori cura nipe'tirã masã sopepʉ ñubuerã weecãrã niwã.
Cʉ̃ tojo weeri cura ni'cʉ̃ Õ'acʉ̃rẽ wereco'tegʉ ʉ'mʉsecjʉ̃ cʉ̃ ʉ̃jʉ̃amorõpeoro diacjʉ̃ pe'e bajuacʉ niwĩ.
Cʉ̃rẽ ĩ'agʉ̃, Zacaría de'ro wéémasĩticʉ niwĩ. Ʉcʉayʉ'rʉacʉ niwĩ.
Cʉ̃ tojo weecã ĩ'agʉ̃, Õ'acʉ̃rẽ wereco'tegʉ cʉ̃rẽ nicʉ niwĩ:—Yʉ'ʉre uiticã'ña. Õ'acʉ̃ mʉ'ʉ ñubuesere tʉ'oami. Mʉ'ʉ nʉmo Isabe ni'cʉ̃ põ'rãtigosamo. Cʉ̃rẽ Juã wãmeyeya.
Mʉ'ʉ cʉ̃ me'rã pũrõ e'catigʉsa'a. Ãpẽrã quẽ'rã cʉ̃ bajuacã, pãjãrã e'catirãsama.
Mʉ'ʉ macʉ̃ Õ'acʉ̃ ĩ'orõpʉre mejõ nigʉ̃́ mejeta nigʉ̃sami. Ne vinorẽ, si'bio'quere sĩ'rĩsome. Cʉ̃ bajuase dʉporo Espíritu Santure cʉoyʉ'rʉatojagʉsami.
Pãjãrã Israe curuacjãrã Õ'acʉ̃ na wiogʉre ẽjõpeodu'u'cãrãrẽ ẽjõpeocã weegʉsami tja.
Cʉ̃ marĩ wiogʉ dʉporo weremʉ'tã sijagʉsami. Dʉporocjʉ̃pʉ Õ'acʉ̃ ye cjasere weremʉ'tãrĩ masʉ̃ Elíamarĩcã Espíritu Santu tutuasere cʉoyʉ'rʉacʉ niwĩ. Cʉ̃ weronojõ cʉ̃ quẽ'rã cʉoyʉ'rʉagʉsami. A'tiro weegʉsami. Pacʉsʉmʉarẽ na põ'rã me'rã cumuca marĩrõ niseticã weegʉsami. Tojo nicã yʉ'rʉnʉ'cãrĩ masãrẽ wiorã dutisere yʉ'ticã weegʉsami. A'tiro wee masãrẽ marĩ wiogʉre ñe'edutigʉ bu'eyugʉsami, nicʉ niwĩ Õ'acʉ̃rẽ wereco'tegʉ.
Cʉ̃ tojo nicã, Zacaría sẽrĩtiña'cʉ niwĩ:—¿De'ro wee yʉ'ʉ a'tere “Diacjʉ̃ta ni'i” nímasĩbosaʉ? Yʉ'ʉ bʉcʉ waro ni'i. Yʉ'ʉ nʉmo quẽ'rã bʉcʉo waro nimo, nicʉ niwĩ.
Õ'acʉ̃rẽ wereco'tegʉ cʉ̃rẽ yʉ'ticʉ niwĩ:—Yʉ'ʉ Õ'acʉ̃rẽ da'raco'tegʉ Gabrie wãmeti'i. Yʉ'ʉ Õ'acʉ̃ ĩ'orõpʉ ni'i. Cʉ̃ mʉ'ʉ me'rã ucũdutigʉ, a'te queti añusere weredutigʉ o'oámi.
Ni'cãrõacãrẽ mʉ'ʉ ẽjõpeoti'que bu'iri ucũmasĩtigʉ tojagʉ́sa'a. Tée mʉ'ʉ macʉ̃ bajuatiro põtẽorõ ne cã'rõ ucũsome. Õ'acʉ̃ cʉ̃ ʉaro põtẽorõ tojo wa'arosa'a, nicʉ niwĩ.
Cʉ̃ tojo weeri cura sope pʉ'tocjãrã pe'e co'terã weecãrã niwã. Na Zacaría bajuticã, cʉ̃ yoogocã ĩ'arã, “¿De'ro wa'apariba cʉ̃rẽ?” nicãrã niwã.
Cʉ̃ Õ'acʉ̃ wi'ipʉ da'rase nʉmʉrĩ pe'tíca be'ro cʉ̃ ya wi'ipʉ dajatojaacʉ niwĩ.
Be'ro, cʉ̃ nʉmo Isabe nijĩpaco tojaco niwõ. Ni'cãmocʉse mujĩpũrĩ co ne wijatico niwõ.
Co a'tiro wãcũco niwõ: “Õ'acʉ̃ yʉ'ʉ põ'rã marĩgõ ní'core weetamuami. Masã tojowaro ĩ'acõ'adutitigʉ yʉ'ʉre añurõ weemi”, nico niwõ.
Maríare Õ'acʉ̃rẽ wereco'tegʉ ʉ'mʉsecjʉ̃ Jesú bajuatjere wereyu'que ni'iSeis mujĩpũrĩ Isabe nijĩpaco nirṍ yʉ'rʉcaro niwʉ̃. Ticʉse mujĩpũrĩ be'ro Õ'acʉ̃ cʉ̃rẽ wereco'tegʉ Gabriere a'tiro weecʉ niwĩ. Galilea di'ta nirĩ macã Nazarepʉ o'ócʉ niwĩ tja.
Cʉ̃rẽ ni'cõ numio Maríare, ne apĩ ʉmʉ me'rã niña'ti'core quetiweredutigʉ o'ócʉ niwĩ. Co ni'cʉ̃ Davi pãrãmi nituriagʉ José wãmetigʉ me'rã omocã dʉ'tegotigo weeco niwõ.
Õ'acʉ̃rẽ wereco'tegʉ co nirõpʉ sãjã, añudutigʉ a'tiro nicʉ niwĩ:—María, mʉ'ʉrẽ añudutise miiti'i. Õ'acʉ̃ mʉ'ʉrẽ añurõ wéégʉ pajaña'mi. Cʉ̃ marĩ wiogʉ mʉ'ʉ me'rã nimi. Nipe'tirã numia yʉ'rʉoro mʉ'ʉrẽ añurõ weeyʉ'rʉnʉ'cãgʉ̃sami, nicʉ niwĩ.
Cʉ̃ tojo nicã tʉ'ogo, tʉ'omarĩa wa'aco niwõ.—¿De'ro weegʉ yʉ'ʉre tojo añudutiti? nico niwõ.
Be'ro Õ'acʉ̃rẽ wereco'tegʉ a'tiro nicʉ niwĩ:—María, yʉ'ʉre uiticã'ña. Õ'acʉ̃ ĩ'orõpʉre mʉ'ʉ añuse bocapʉ. Mʉ'ʉ me'rã e'catisami.
Ni'cãrõacãrẽ mʉ'ʉ nijĩpaco tojagósa'a. Ni'cʉ̃ põ'rãtigosa'a. Cʉ̃rẽ Jesú wãme õ'oña.
Cʉ̃ mejõ nigʉ̃́ mejeta nigʉ̃sami. “Õ'acʉ̃ ʉ'mʉsecjʉ̃ macʉ̃ nimi”, nino'gʉ̃sami. Cʉ̃ ñecʉ̃ Davire wee'caronojõ Õ'acʉ̃ wiogʉ sõrõgʉ̃sami.
Tojo weegʉ Israe curuacjãrãrẽ dutinu'cũcʉ̃sami. Cʉ̃ dutise ne pe'tisome. Wiogʉ ninu'cũcʉ̃sami, nicʉ niwĩ.
Cʉ̃ tojo nicã tʉ'ogo, María Õ'acʉ̃rẽ wereco'tegʉre sẽrĩtiña'co niwõ:—¿De'ro wee a'te tojo wa'abosari? Yʉ'ʉ ne ni'cʉ̃ ʉmʉ me'rã niwe'e, nico niwõ.
Õ'acʉ̃rẽ wereco'tegʉ core yʉ'ticʉ niwĩ:—Espíritu Santu mʉ'ʉpʉre dijatagʉsami. Õ'acʉ̃ ʉ'mʉsecjʉ̃ cʉ̃ tutuase mʉ'ʉpʉre o'mecurua weronojõ dijati, tuubi'arosa'a. Tojo weegʉ mʉ'ʉ macʉ̃ Õ'acʉ̃ yagʉ añugʉ̃ waro tojagʉ́sami. Cʉ̃ “Õ'acʉ̃ macʉ̃ nimi”, nino'gʉ̃sami.
Mʉ'ʉ basuco Isabe quẽ'rã bʉcʉo waro nimigõ, ni'cʉ̃ macʉ̃ wʉagosamo. Co na “Põ'rã marĩmo” nino'co co nijĩpaco nirṍ seis mujĩpũrĩ yʉ'rʉtoja'a.
Õ'acʉ̃rẽ nipe'tise weeta basio'o, nicʉ niwĩ.
Cʉ̃ tojo nicã tʉ'ogo, María yʉ'tico niwõ:—Yʉ'ʉ Õ'acʉ̃rẽ da'rawã'ñaco'tego ni'i. Õ'acʉ̃ mʉ'ʉ ní'caronojõta yʉ'ʉre weeato, nico niwõ.Co tojo nitu'ajaca be'ro Õ'acʉ̃rẽ wereco'tegʉ wa'a wa'acʉ niwĩ.
María Isabere ĩ'agõ wa'a'que ni'iÕ'acʉ̃rẽ wereco'tegʉ weréca be'ro María yoogoro marĩrõ a'tiro weeco niwõ. Te nʉmʉrĩta co basuco Isabere opa bu'upa nirĩ macã Judea di'tapʉ ĩ'agõ wa'aco niwõ.
Topʉ ejago, Zacaría ya wi'ipʉ sãjãco niwõ. Sãjãgõ, Isabere añudutico niwõ.
Co añuduticãta, Isabe macʉ̃ paa po'peapʉ sãñagʉ̃́ a'meña'cʉ niwĩ. Isabe Espíritu Santure cʉoyʉ'rʉago tojaco niwõ.
Tojo weego co ʉpʉtʉ tutuaro me'rã ucũco niwõ:—Nipe'tirã numia yʉ'rʉoro Õ'acʉ̃ mʉ'ʉrẽ añurõ weeyʉ'rʉnʉ'cãmi. Mʉ'ʉ macʉ̃ quẽ'rãrẽ añurõ weemi.
Mʉ'ʉ yʉ'ʉ wiogʉ paco yʉ'ʉre ĩ'agõ a'ticã, añubutiaro wa'a'a.
Mʉ'ʉ añudutisere tʉ'ocãta, yʉ'ʉ macʉ̃ paa po'peapʉ sãñagʉ̃́ e'catise me'rã a'meña'mi.
Õ'acʉ̃ marĩ wiogʉ mʉ'ʉrẽ “Tojo weegʉti” ní'que queoro wa'arosa'a. Mʉ'ʉ cʉ̃ tojo ní'quere tʉ'o ẽjõpeo'co e'cati'i, nico niwõ Isabe.
Be'ro María a'tiro nico niwõ:Yʉ'ʉ ejeripõ'rãpʉ Õ'acʉ̃ yʉ'ʉ wiogʉre e'catise o'o'o.
Õ'acʉ̃ yʉ'ʉre yʉ'rʉogʉ me'rã e'cati'i.
Yʉ'ʉ mejõ nigõrẽ Õ'acʉ̃ a'tiro weecʉ niami. Cʉ̃rẽ da'rawã'ñaco'tegore wãcũcʉ niami. A'tiro nicã me'rã nipe'tirã yʉ'ʉre “Õ'acʉ̃ añurõ weeami core”, nirãsama.
Õ'acʉ̃ tutuayʉ'rʉagʉ yʉ'ʉre añubutiase waro weeami. Cʉ̃ añuyʉ'rʉagʉ, ña'ase moogʉ̃ nimi.
Nipe'tirã cʉ̃rẽ wiopesase me'rã tʉ'oña'rãrẽ pajaña'nu'cũcʉ̃sami.
Cʉ̃ tutuaro me'rã peje añuse weemi. Ãpẽrã yʉ'rʉoro ni'i ni tʉ'oña'rãrẽ docaque'acã weemi.
Ʉjaboarãrẽ peje waro añuse o'omi. Peje cʉomi'cãrãrẽ ne ñe'enojõ marĩrã tojacã weemi.
Israe curuacjãrã cʉ̃rẽ da'raco'terãrẽ weetamumi. Ne cã'rõ narẽ pajaña'ticã weetimi.
Cʉ̃ marĩ ñecʉ̃sʉmʉarẽ “Tojo weegʉti” ní'caronojõta weemi. Abrahãrẽ, tojo nicã cʉ̃ pãrãmerã nituriarãrẽ pajaña'nu'cũcʉ̃sami, nico niwõ María.
María Isabe tiropʉ i'tia mujĩpũ tojáníco niwõ. Be'ro co ya wi'ipʉ dajatojaaco niwõ.
Juã masãrẽ wãmeyeri masʉ̃ bajua'que ni'iBe'ro Isabe co macʉ̃rẽ wʉariteronojõ ejacaro niwʉ̃. Titare co macʉ̃ bajuacʉ niwĩ.
Cʉ̃ bajuáca be'ro co acawererã, ãpẽrã co ya wi'i pʉ'to nirã́ core e'catitamurã wa'acãrã niwã. Õ'acʉ̃ core añubutiase weecã ĩ'arã, tojo weecãrã niwã.
Ni'cã semana cʉ̃ bajuáca be'ro Moisé duti'caronojõta weecãrã niwã. Cʉ̃ õ'rẽcjʉ yapa caserore yejecõ'adutirã wa'acãrã niwã. Masã cʉ̃rẽ cʉ̃ pacʉ wãme weronojõ Zacaría wãmeyesĩ'rĩcãrã nimiwã.
Na tojo weesĩ'rĩmicã, cʉ̃ paco narẽ nico niwõ:—Niwe'e. Cʉ̃ Juã wãmetigʉsami, nico niwõ.
Masã pe'e “¿De'ro weegʉ? Mʉ'ʉ acawererã Juã wãmetirã marĩma”, nicãrã niwã.
Be'ro Zacaríare “¿Mʉ'ʉ de'ro wãme õ'osĩ'rĩsari?” nírã, weequeose me'rã sẽrĩtiña'cãrã niwã.
Na tojo nicã, ni'cã pjĩ sẽrĩcʉ niwĩ. Ti pjĩpʉ cʉ̃ “Juã wãmetigʉsami”, ni ojacʉ niwĩ. Nipe'tirã cʉ̃ tojo weesere ĩ'arã, ʉcʉape'tia wa'acãrã niwã.
Cʉ̃ ojáca be'ro maata Zacaría apaturi ucũnʉ'cãcʉ niwĩ tja. Tojo nicã Õ'acʉ̃rẽ e'catise o'ocʉ niwĩ.
Zacaría tojo weese me'rã nipe'tirã cʉ̃ pʉ'to nirã́ ʉcʉape'tia wa'acãrã niwã. Nipe'tirã to ʉ'mʉase bu'upapʉ nirã́ Judeacjãrã tojo wa'a'quere werestewã'cãcãrã niwã.
Nipe'tirã na tojo wereturiasere masĩrã, pũrõ wãcũcãrã niwã. Cʉ̃ Õ'acʉ̃ tutuaro me'rã bajuacã ĩ'arã, a'merĩ sẽrĩtiña'mʉjãcãrã niwã:—¿Cʉ̃ wĩ'magʉ̃ bʉcʉ ẽjãgʉ̃, de'ro nigʉ̃́nojõ nigʉ̃sari? nicãrã niwã.
Zacaría Õ'acʉ̃rẽ basapeo'que ni'iWĩ'magʉ̃ pacʉ Zacaría Espíritu Santure cʉoyʉ'rʉacʉ niwĩ. Tojo weegʉ Õ'acʉ̃ ucũdutisere a'tiro ucũcʉ niwĩ:
Marĩ wiogʉ Õ'acʉ̃ Israe curuacjãrã wiogʉre añurõ ucũrã. Marĩ tiro, cʉ̃ yarã tiropʉ a'timi. Marĩrẽ weetamugʉ̃, añurõ yʉ'rʉcã weegʉsami.
Cʉ̃ marĩrẽ yʉ'rʉoacjʉ tutuayʉ'rʉagʉre o'ógʉsami. Cʉ̃rẽ Davi pãrãmerã nituriarã wa'teropʉ nigʉ̃rẽ o'ógʉsami. Davi Õ'acʉ̃rẽ da'rawã'ñaco'tegʉ nicʉ niwĩ.
A'tere ne waropʉta cʉ̃ ye queti weremʉ'tãrĩ masã ña'ase moorã me'rã Õ'acʉ̃ “Tojo weegʉti”, nicʉ niwĩ.
Nipe'tirã marĩrẽ waparãtirãrẽ, marĩrẽ ĩ'atu'tirãrẽ yʉ'rʉweticã weegʉsami.
Tojo nicã marĩ ñecʉ̃sʉmʉarẽ “Mʉsãrẽ pajaña'gʉ̃ti. Yʉ'ʉ ‘Tojo weegʉti’ ní'que añusere ne acobojosome”, nicʉ niwĩ.
A'tere Õ'acʉ̃ cʉ̃ basuta marĩ ñecʉ̃ Abrahãrẽ “Tojo weegʉti”, nicʉ niwĩ.
Marĩrẽ ĩ'atu'tirãrẽ yʉ'rʉcã weegʉsami. Tojo nicã uiro marĩrõ marĩrẽ cʉ̃ dutiro weecã weegʉsami.
Nipe'tiro marĩ catiro põtẽorõ añurã, cʉ̃ yarã cʉ̃ ʉaro weecã weegʉsami, nicʉ niwĩ Zacaría.
Mʉ'ʉ, yʉ'ʉ macʉ̃acã, marĩ wiogʉ a'tiatji ma'arẽ apoyumʉ'tãgʉ̃ nigʉ̃sa'a. Tojo weegʉ “Õ'acʉ̃ ʉ'mʉsecjʉ̃ ye quetire weremʉ'tãrĩ masʉ̃ nimi”, nino'gʉ̃sa'a.
Mʉ'ʉ Õ'acʉ̃ yarãrẽ a'tiro nigʉ̃sa'a: “Mʉsã ña'arõ wee'quere acobojose sẽrĩcã, mʉsãrẽ acobojogʉsami. A'tiro wéégʉ, mʉsã pecame'epʉ wa'abo'cãrãrẽ yʉ'rʉogʉsami”, nigʉ̃sa'a.
Õ'acʉ̃ marĩ wiogʉ marĩrẽ ma'i pajaña'tjĩagʉ̃, cʉ̃ macʉ̃ marĩrẽ yʉ'rʉoacjʉre o'ógʉsami.
Cʉ̃ na'itĩ'arõpʉ nirãrẽ sĩ'orõ weronojõ marĩ cʉ̃rẽ masĩtirã, pecame'epʉ wa'abo'cãrãrẽ cʉ̃rẽ masĩcã weegʉsami. Tojo wee marĩ ña'arõ wee'quere acobojogʉ, marĩrẽ cʉ̃ me'rã añurõ niseticã weegʉsami, nicʉ niwĩ Zacaría.
Wĩ'magʉ̃ bʉcʉa, siape me'rã Õ'acʉ̃rẽ nemorõ ẽjõpeowã'cãcʉ niwĩ. Yucʉ marĩrõ, masã marĩrõpʉ nibajaque'aticʉ niwĩ. Tée Israe curuacjãrãrẽ bu'enʉ'cãcateropʉ topʉ nitʉocʉ niwĩ.
Jesú cʉ̃ bajua'que ni'i<TS3>(Mt 1.18–25)Jesú cʉ̃ bajuase dʉporo nipe'tirã romano masã wiogʉ Augusto wãmetigʉ nipe'tirã masãrẽ ba'paqueogʉtigʉ, na wãmerẽ ojaõ'oduticʉ niwĩ.
Nipe'tirãrẽ na ñecʉ̃sʉmʉa bajua'que macãrĩpʉ ojaõ'ogʉ̃ wa'aduticʉ niwĩ.
Tojo weegʉ José Nazare Galilea di'ta nirĩ macãpʉ ní'cʉ wijawã'cãcʉ niwĩ. Belẽ́ Judea di'ta nirĩ macãpʉ wa'acʉ niwĩ. Topʉ cʉ̃ ñecʉ̃ Davi bajuacʉ niwĩ. Cʉ̃ Davi pãrãmi niyugʉ, topʉ ojaõ'odutigʉ wa'acʉ niwĩ.
Cʉ̃, cʉ̃ omocã dʉ'teacjo María me'rã Belẽ́pʉ ojaõ'odutigʉ wa'acʉ niwĩ. Co wĩ'magʉ̃ cʉogó nico niwõ.
Na Belẽ́pʉ nirĩ cura María co wĩ'magʉ̃ ñe'erĩtero ejacaro niwʉ̃.
Topʉre na cãrĩrĩ wi'i bocaticãrã niwã. Tojo weerã ecarã́ na cãrĩrĩ wi'ipʉ wa'acãrã niwã. Topʉ co ne waro wĩ'magʉ̃ wʉaco niwõ. Cʉ̃rẽ su'ti caseri me'rã oma, ecarã́ na ba'ari co'ropʉ cũuco niwõ.
Õ'acʉ̃rẽ wereco'terã ʉ'mʉsecjãrã oveja co'terãrẽ Jesú bajuasere were'que ni'iBelẽ́ sumutopʉ oveja co'terã nicãrã niwã. Na, na yarã ovejare co'terã, cãpũpʉ nibo'reamʉjãcãrã niwã.
Wãcũña marĩrõ narẽ ni'cʉ̃ Õ'acʉ̃rẽ wereco'tegʉ ʉ'mʉsecjʉ̃ bajuacʉ niwĩ. Õ'acʉ̃ cʉ̃ asistese na tiropʉ añurõ bo'reyuse'sa wa'acaro niwʉ̃. Tojo wa'acã ĩ'arã, ʉcʉayʉ'rʉacãrã niwã.
Õ'acʉ̃rẽ wereco'tegʉ narẽ a'tiro nicʉ niwĩ:—Yʉ'ʉre uiticã'ña. Mʉsãrẽ añuse quetire miitigʉ wee'e. Te quetire tʉ'orã, nipe'tirã e'catirãsama.
Ni'cãcã ñami Davi ya macã Belẽ́pʉ mʉsãrẽ yʉ'rʉoacjʉ bajuami. Cʉ̃ Õ'acʉ̃ bese'cʉ Cristo marĩ wiogʉ nimi.
Cʉ̃ wĩ'magʉ̃rẽ su'ti caseri me'rã oma'cʉre bocaejarãsa'a. Wa'icʉrã nirĩ wi'ipʉ cũñagʉ̃rẽ ĩ'arãsa'a. Mʉsã a'tere ĩ'arã, “Diacjʉ̃ta wereapĩ”, nirãsa'a, nicʉ niwĩ Õ'acʉ̃rẽ wereco'tegʉ.
Cʉ̃ tojo níca be'roacã cʉ̃ tiropʉ pãjãrã Õ'acʉ̃rẽ wereco'terã ʉ'mʉsecjãrã bajuanemocãrã niwã. Na Õ'acʉ̃rẽ ẽjõpeorã, a'tiro e'cati basapeocãrã niwã:
Õ'acʉ̃ ʉ'mʉsecjʉ̃rẽ e'catipeorã. Nipe'tirã cʉ̃rẽ “Añubutiami”, ni basapeoato. A'ti di'ta pe'ere cʉ̃ añurõ weeno'cãrã ejerisãjãse cʉoato, nicãrã niwã.
Be'ro Õ'acʉ̃rẽ wereco'terã ʉ'mʉsepʉ mʉjã́ca be'ro oveja co'terã na basu a'merĩ ucũcãrã niwã:—Te'a quero Belẽ́pʉ. Tojo wa'a'quere, Õ'acʉ̃ marĩrẽ wereduti'quere ĩ'arã marĩ, nicãrã niwã.
Tojo weerã sojaro me'rã macãpʉ pi'acãrã niwã. Topʉ pi'atarã, María, Josére bocaejacãrã niwã. Wĩ'magʉ̃ quẽ'rãrẽ ecarã́ ba'ari co'ropʉ cũñagʉ̃rẽ ĩ'acãrã niwã.
Cʉ̃rẽ ĩ'áca be'ro Õ'acʉ̃rẽ wereco'tegʉ wĩ'magʉ̃ ye quetire narẽ ní'quere werestecãrã niwã.
Nipe'tirã na weresere tʉ'orã, tʉ'o ʉcʉamʉjãcãrã niwã.
María pe'e oveja co'terã tojo nisere co se'saro wãcũ tʉ'oña'cã'co niwõ. Ʉpʉtʉ tere wãcũnʉrʉ̃co niwõ.
Oveja co'terã Õ'acʉ̃rẽ wereco'tegʉ narẽ ní'caronojõta queoro wa'acã ĩ'arã, Õ'acʉ̃rẽ “Añuyʉ'rʉami”, ni e'catitojaacãrã niwã.
Jesure na Õ'acʉ̃ wi'ipʉ mia'que ni'iNi'cã semana Jesú bajuáca be'ro na weewʉaronojõ weecãrã niwã. Jesure cʉ̃ õ'rẽcjʉ yapa caserore yejecõ'acãrã niwã. Titareta cʉ̃rẽ Jesú wãme õ'ocãrã niwã. Ti wãmerẽta Õ'acʉ̃rẽ wereco'tegʉ María co nijĩpaco nise dʉporo õ'oduticʉ niwĩ. Tojo weerã tojo wãmeyecãrã niwã.
Wĩ'magʉ̃ co wʉáca be'ro ticʉse nʉmʉrĩ yʉ'rʉ́ca be'ro na weewʉaronojõpʉma weecãrã niwã. Moisé dutise a'tiro nicaro niwʉ̃. Numia wĩ'magʉ̃ wʉáca be'ro ticʉse nʉmʉrĩ be'ro apaturi na ní'caronojõta tojato tja nírõ tojo duticaro niwʉ̃. Titare wĩ'magʉ̃rẽ Jerusalẽ́pʉ miacãrã niwã. Topʉ Õ'acʉ̃ wi'ipʉ misãjã, Õ'acʉ̃rẽ “Mʉ'ʉ yagʉ nimi”, ni ĩ'orã wa'acãrã niwã.
Õ'acʉ̃ dutise tojo niyucã, tere tojo weecãrã niwã. A'tiro nicaro niwʉ̃: “Nipe'tirã bajuamʉ'tãrã ʉmʉa Õ'acʉ̃ yarã sãjãcã weeno'rãsama”, niwʉ̃.
Be'ro María, tojo nicã José Õ'acʉ̃ duti'caronojõta weecãrã niwã tja. A'tiro nicaro niwʉ̃: “Õ'acʉ̃rẽ ẽjõpeorã, pʉarẽrã buja weronojõ bajurãrẽ o'oya. Na marĩcã buja pʉarã o'oya”, nicaro niwʉ̃.
Titare ni'cʉ̃ Jerusalẽ́cjʉ̃ Simeó wãmetigʉ nicʉ niwĩ. Cʉ̃ añugʉ̃ waro Õ'acʉ̃rẽ ẽjõpeoyʉ'rʉgʉ nicʉ niwĩ. Israe curuacjãrãrẽ yʉ'rʉoacjʉre yucuegʉ weecʉ niwĩ. Espíritu Santu Simeó me'rã ninu'cũcʉ niwĩ.
Espíritu Santu cʉ̃rẽ a'tiro wereyutojacʉ niwĩ:—Cristo Õ'acʉ̃ bese'cʉre ĩ'atimigʉ̃, mʉ'ʉ wẽrĩsome, nicʉ niwĩ.
Õ'acʉ̃ wi'ipʉ Jesure miaca nʉmʉrẽ Espíritu Santu Simeórẽ ti wi'ipʉ wa'aduticʉ niwĩ. Be'ro Jesure cʉ̃ pacʉsʉmʉa Moisé duti'caronojõta wéérã, Õ'acʉ̃ wi'ipʉ miacãrã niwã.
Wĩ'magʉ̃rẽ ĩ'agʉ̃, Simeó miwʉacʉ niwĩ. Miwʉa, Õ'acʉ̃rẽ e'catipeogʉ, a'tiro nicʉ niwĩ:
Wiogʉ, mʉ'ʉ “A'tiro weegʉti” ní'quere queoro weeapʉ. Tojo weegʉ ni'cãrõacãrẽ yʉ'ʉ mʉ'ʉrẽ da'raco'tegʉ e'catise me'rã wẽrĩmasĩ'i.
Masãrẽ yʉ'rʉoacjʉre ĩ'atoja'a.
Mʉ'ʉ nipe'tirã masã ĩ'orõpʉ cʉ̃rẽ masĩdutigʉ tojo weewʉ.
Simeó wĩ'magʉ̃rẽ tojo nicã tʉ'orã, José, tojo nicã Jesú paco tʉ'omarĩa wa'acãrã niwã.
Be'ro Simeó narẽ “Õ'acʉ̃ mʉsãrẽ añurõ weeato”, nicʉ niwĩ. María, Jesú pacore a'tiro nicʉ niwĩ:—Õ'acʉ̃ ã'rĩ wĩ'magʉ̃rẽ a'tiro weedutigʉ beseapĩ. Cʉ̃rẽ ʉatirã Israe curuacjãrã cõ'adijono'rãsama. Cʉ̃rẽ ʉarã pe'e morõpeono'rãsama. Cʉ̃ Õ'acʉ̃ ye cjasere ĩ'omʉ'tãgʉ̃ nigʉ̃sami. Pãjãrã cʉ̃rẽ teerãsama.
Tojo weese me'rã nipe'tirã wãcũsere bajuyoropʉ masĩno'rõsa'a. Mʉ'ʉ pe'ere te di'pjĩ me'rã ñosẽrõ weronojõ pũrĩse tʉ'oña'gõsa'a, nicʉ niwĩ Maríare.
Apego Õ'acʉ̃ wi'ipʉre Õ'acʉ̃ ye queti weremʉ'tãrĩ masõ nico niwõ. Co Ana wãmetico niwõ. Fanuel macõ Aser curuacjõ nico niwõ. Bʉcʉo waro nico niwõ. Ne waropʉre nu'mio waro omocã dʉ'teco niwõ. Co omocã dʉ'téca be'ro siete cʉ̃'marĩ co marãpʉ me'rã nico niwõ. Ticʉse cʉ̃'marĩ be'ro co marãpʉ wẽrĩa wa'acʉ niwĩ.
Jesure na Õ'acʉ̃ wi'ipʉ miacaterore co wapewio ochenta y cuatro cʉ̃'marĩ cʉoco niwõ. Co Õ'acʉ̃ wi'ipʉre ne wijatico niwõ. Topʉ Õ'acʉ̃rẽ ẽjõpeogo, ñamirĩ, ʉmʉcori be'ti, ñubuenu'cũcã'co niwõ.
Simeó Maríare, Josére ucũrĩ cura Ana na tiropʉ wa'aco niwõ. Jesure ĩ'agõ, Õ'acʉ̃rẽ e'catise o'oco niwõ. Be'ro nipe'tirã Jerusalẽ́cjãrã masãrẽ yʉ'rʉoacjʉre co'terãrẽ Jesú ye cjasere wereco niwõ.
María, José, Jesú na ya macã Nazarepʉ dajatojaa'que ni'iNipe'tise Õ'acʉ̃ duti'quere weetu'ajaca be'ro María, José, Jesú na ya macã Nazare, Galilea di'tapʉ dajatojaacãrã niwã.
Wĩ'magʉ̃ siape me'rã bʉcʉa, nemorõ tutuagʉ, masĩnemogʉ̃ wa'acʉ niwĩ. Õ'acʉ̃ cʉ̃rẽ añurõ weecʉ niwĩ.
Jesú Õ'acʉ̃ wi'ipʉ wiorã me'rã ucũ'que ni'iJesú pacʉsʉmʉa nipe'tise cʉ̃'marĩ Pascua bosenʉmʉ nicã Jerusalẽ́pʉ bosenʉmʉrĩ wa'awʉacãrã niwã.
Tojo weerã Jesú doce cʉ̃'marĩ cʉocã, na weewʉaronojõpʉma wa'acãrã niwã tja. Jesú titare ne waro bosenʉmʉ wa'agʉ weecʉ niwĩ.
Bosenʉmʉ yʉ'rʉ́ca be'ro José, María na ya macãpʉ dajatojaacãrã niwã. Titare Jesú pe'e cʉ̃ paco María, José masĩrõ marĩrõ Jerusalẽ́pʉ tojacã'cʉ niwĩ.
Na Jesure “Ãpẽrã marĩ me'rãcjãrã me'rã wa'ayusami”, nicãrã nimiwã. Tojo weerã na wãcũque'tiro marĩrõ ni'cã nʉmʉ ma'apʉre wa'acãrã niwã. Be'ropʉ na acawererã, na ĩ'amasĩrã wa'tero cʉ̃rẽ a'macãrã nimiwã.
Ne bocaticãrã niwã. Tojo weerã cʉ̃rẽ a'marã, Jerusalẽ́pʉ majãmitojacãrã niwã.
I'tia nʉmʉ na Jerusalẽ́pʉ wijáca be'ro Õ'acʉ̃ wi'ipʉ cʉ̃rẽ bocacãrã niwã. Cʉ̃ Moisé oja'quere bu'eri masã wa'teropʉ dujicʉ niwĩ. Na ucũsere tʉ'o, cʉ̃ quẽ'rã narẽ sẽrĩtiña'mʉjãcʉ niwĩ.
Nipe'tirã cʉ̃ masĩsere ĩ'arã, cʉ̃ yʉ'time'rĩsere tʉ'orã, ĩ'amarĩamʉjãcãrã niwã.
Cʉ̃ Õ'acʉ̃ wi'ipʉ dujicã ĩ'arã, cʉ̃ pacʉsʉmʉa ĩ'amarĩacãrã niwã. Cʉ̃ paco cʉ̃rẽ nico niwõ:—Macʉ̃ ¿de'ro weegʉ ʉ̃sãrẽ tojo weeati? Mʉ'ʉ pacʉ, yʉ'ʉ ʉpʉtʉ mʉ'ʉrẽ a'mapʉ. Ʉpʉtʉ wãcũque'tiapʉ, nico niwõ.
Co tojo nicã tʉ'ogʉ, Jesú nicʉ niwĩ:—¿De'ro weerã yʉ'ʉre a'mati? ¿Mʉsã yʉ'ʉ pacʉ ye cjasere weeroʉa'a nisere masĩtiati? nicʉ niwĩ.
Cʉ̃ pacʉsʉmʉa Jesú tojo nisere tʉ'omasĩticãrã niwã.
Be'ro na me'rã Nazarepʉ dajatojaacʉ niwĩ. Cʉ̃ todʉporopʉ wee'caronojõta na dutisere añurõ yʉ'tinu'cũcʉ niwĩ. Cʉ̃ paco nipe'tise Jerusalẽ́pʉ tojo wa'a'quere wãcũnʉrʉ̃co niwõ.
Jesú siape me'rã bʉcʉa, masĩnemowã'cãcʉ niwĩ. Õ'acʉ̃ cʉ̃rẽ “Añugʉ̃ nimi”, ni ĩ'acʉ niwĩ. Masã quẽ'rã nipe'tirã cʉ̃rẽ añurõ wãcũcãrã niwã.
Juã masãrẽ wãmeyeri masʉ̃ bu'e'que ni'i<TS3>(Mt 3.1–12; Mr 1.1–8; Jn 1.19–28)Quince cʉ̃'marĩ Tiberio wãmetigʉ nipe'tirã romano masã wiogʉ nirĩ cura a'ticʉrã cʉ̃ docacjãrã wiorã nicãrã niwã. Poncio Pilato Judea di'ta wiogʉ nicʉ niwĩ. Herode Galilea di'ta wiogʉ nicʉ niwĩ. Herode acabiji Felipe Iturea, Traconite wãmetise di'ta wiogʉ nicʉ niwĩ. Lisanias wãmetigʉ Abilinia di'ta wiogʉ nicʉ niwĩ.
Anás, tojo nicã Caifá pa'ia wiorã nicãrã niwã. Tita na wiorã nirĩ cura Õ'acʉ̃ Zacaría macʉ̃ Juãrẽ masã marĩrõ, yucʉ marĩrõpʉ ucũcʉ niwĩ.
Be'ro Juã nipe'tiro dia Jordã́ wãmetiri maa wa'teropʉ yʉ'rʉwã'cãcʉ niwĩ. Masãrẽ a'tiro bu'ecʉ niwĩ:—Mʉsã ña'arõ weeseti'quere bʉjaweti dʉcayu, wãmeyeno'ña. Tojo weerã mʉsã ña'arõ wee'quere acobojono'rãsa'a, nicʉ niwĩ.
Dʉporocjʉ̃pʉ Õ'acʉ̃ ye queti weremʉ'tãrĩ masʉ̃ Isaía oja'caronojõta Juã queoro weeseticʉ niwĩ. A'tiro ojayuno'caro niwʉ̃:Ni'cʉ̃ yucʉ marĩrõ, masã marĩrõpʉ a'tiro caricũnu'cũbajaque'atigʉsami: “Marĩ wiogʉ a'tiatji ma'arẽ apoyuya. Diacjʉ̃ca ma'a añurĩ ma'a quẽ'rã́rõ weronojõ weeyuya.” (Marĩ wiogʉ a'tiati dʉporo mʉsã nisetisere apoyuya, mʉsã wãcũsere dʉcayuya nígʉ̃, tojo nicʉ niwĩ.)
Nipe'tise di'ta tʉ'rʉri yaa, ni'cãrõwijino'rõsa'a. Nipe'tise ʉ̃rʉ̃pagʉ, opa bu'upa diacjʉ̃ca pa weeno'rõsa'a. Ma'arĩ diacjʉ̃ nitise ma'arĩ diacjʉ̃nʉ'cõno'rõsa'a. Ma'arĩ coperibʉjʉse yaamu'muono'rõsa'a. (Mʉsã ña'arõ weeseti'quere dʉcayu, apoya nígʉ̃, tojo nicʉ niwĩ.)
Mʉsã tojo weecã, Õ'acʉ̃ masãrẽ yʉ'rʉosere nipe'tirã ĩ'arãsama, ni ojacʉ niwĩ Isaía.
Masã Juã tiropʉ wãmeyedutirã wa'acãrã niwã. Na tojo weecã, narẽ a'tiro nicʉ niwĩ:—Mʉsã weeta'sari curuacjãrã aña weronojõ ni'i. Aña nʉcʉ̃ ʉ̃jʉ̃cã, uiwã'cãsama. Mʉsã aña weronojõ bu'iri da'resere ui'i. Tojo uirã, mʉsã ña'arõ wee'quere bʉjaweti dʉcayusĩ'rĩtimirã, wãmeyedutirã a'tiapʉ.
Mʉsã diacjʉ̃ta ʉ̃sã ña'arõ wee'quere bʉjaweti dʉcayuapʉ nírã, mʉsã weesetise me'rã ĩ'oña. A'tiro wãcũticã'ña: “Ʉ̃sã Abrahã pãrãmerã ni'i. Tojo weerã Õ'acʉ̃ tiropʉ wa'arãsa'a”, ni wãcũticã'ña. Mʉsã wãcũsere dʉcayuticã, Abrahã pãrãmerã nise wapamarĩ'i. Õ'acʉ̃ ʉagʉ, a'te ʉ̃tãperi me'rã Abrahã pãrãmerã wa'acã weemasĩmi. Cʉ̃ tojo weecãma, na pe'e Õ'acʉ̃ ʉaro weebosama.
Marĩ yucʉpagʉ ote'que pagʉ weronojõ ni'i. Õ'acʉ̃ mʉsãrẽ yucʉpagʉ dʉca marĩse pagʉre besecõ'arõ weronojõ weegʉsami. Yucʉ añurõ dʉcatiticjʉre paacõ'a, ʉ̃jʉ̃acõ'acã'no'sa'a. Tere wee'caro weronojõ mʉsã wãcũsere dʉcayuticã, añurõ weesetiticã, Õ'acʉ̃ mʉsãrẽ cõmea me'rã paacõ'agʉ̃ weronojõ bu'iri da'regʉsami, nicʉ niwĩ Juã.
Juã narẽ yʉ'ticʉ niwĩ:—No'o pʉaro su'tiro cʉogʉ́nojõ apĩ moogʉ̃rẽ ni'cãrõ o'oya. Ba'ase cʉogʉ́nojõ ba'ase moogʉ̃ me'rã dʉcawaa ba'aya, nicʉ niwĩ.
Ãpẽrã quẽ'rã romano masã wiorãrẽ niyeru wapaseebosari masã Juã tiropʉ wãmeyedutirã wa'acãrã niwã. Cʉ̃rẽ sẽrĩtiña'cãrã niwã:—Ʉ̃sãrẽ bu'egʉ, ¿ʉ̃sã de'ro weerãsari? nicãrã niwã.
Juã narẽ yʉ'ticʉ niwĩ:—Romano masã na wapaseeduti'caro nemorõ wapaseeticã'ña. Na dutiro ejatuaro wapaseeya, nicʉ niwĩ.
Ãpẽrã surara quẽ'rã cʉ̃rẽ sẽrĩtiña'cãrã niwã:—Ʉ̃sã waro, ¿de'ro weerãsari? nicãrã niwã.Juã narẽ yʉ'ticʉ niwĩ:—Ne ãpẽrã cʉosere ẽ'maticã'ña. Na o'oticã, tutuaro me'rã narẽ uise o'o, ña'arõ weeticã'ña. Tere ʉarã, na weeti'quepʉreta weresãdojaticã'ña. Mʉsã wapata'ase me'rã dia'cʉ̃ e'catiya, nicʉ niwĩ.
Masã Juã bu'esere tʉ'orã, ʉpʉtʉ wãcũcãrã niwã.—Apetero weegʉ Juã Õ'acʉ̃ bese'cʉ Cristo marĩ yoacã yucue'cʉ nisami, ni wãcũcãrã nimiwã.
Na tojo nisere masĩgʉ̃, Juã nipe'tirãrẽ a'tiro nicʉ niwĩ:—Yʉ'ʉ mʉsãrẽ na ña'arõ wee'quere bʉjaweti, du'uama nígʉ̃, aco me'rã wãmeye'e. Yʉ'ʉ be'ro apĩ yʉ'ʉ nemorõ tutuagʉ a'tigʉsami. Cʉ̃ añugʉ̃ waro nimi. Yʉ'ʉ pe'e mejõ nigʉ̃́ tʉ'oña'a. Cʉ̃ ye sapature tuweemasĩtigʉ weronojõ cʉ̃rẽ ne ni'cãrõwijimasĩtisa'a. Cʉ̃ pũrĩcã Espíritu Santure mʉsãrẽ o'ógʉsami. Cʉ̃rẽ masã me'rã ninu'cũcã weegʉsami. Ña'arõrẽ ʉ̃jʉ̃aweero weronojõ mʉsãrẽ añurõ tojato nígʉ̃ ña'arõ wee'quere cõ'agʉ̃sami.
Yʉ'ʉ be'ro a'tigʉ́ ni'cʉ̃ trigo su'tiweeri masʉ̃ weronojõ nimi. Cʉ̃ te su'tire mejẽcã sʉ'awee, cõ'asami. Te trigo peri quẽ'rãrẽ mejẽcã mii, te nʉrõrĩ wi'ipʉ nʉrõsami. Te su'tire pecame'epʉ ʉ̃jʉ̃acõ'asami. A'te weronojõ cʉ̃, cʉ̃ yarã warore bese, cʉ̃ tiropʉ miagʉ̃sami. Ãpẽrãrẽ pecame'epʉ cõ'abajuriogʉsami. Time'e ne pe'tisome, nicʉ niwĩ Juã.
Tojo weesenojõ me'rã peje apeye werecasanemocʉ niwĩ. Tenojõ me'rã Juã Õ'acʉ̃ ye añuse quetire masãrẽ werecʉ niwĩ.
Apeyema tja Herode ti di'ta Galilea wiogʉre tu'ticʉ niwĩ. Herode cʉ̃ acabiji Felipe nʉmo Herodía wãmetigore ẽ'ma, nʉmoticʉ niwĩ. Tojo nicã apeye peje ña'ase weenemo'que bu'iri tu'ticʉ niwĩ.
Herode Juã cʉ̃ were'quere tʉ'oronojõ nígʉ̃, mejõ ña'arõ weenemocʉ niwĩ. Juãrẽ bu'iri da'reri wi'ipʉ sõrõduticʉ niwĩ.
Juã Jesure wãmeye'que ni'i<TS3>(Mt 3.13–17; Mr 1.9–11)Juãrẽ bu'iri da'reri wi'ipʉ sõrõatji dʉporo Juã pãjãrã masãrẽ wãmeyecʉ niwĩ. Be'ro Jesú quẽ'rãrẽ wãmeyecʉ niwĩ. Cʉ̃rẽ wãmeyegʉ ñubueri cura ʉ'mʉse pãrĩcaro niwʉ̃.
Tojo wa'acã, Jesú bu'ipʉ Espíritu Santu buja weronojõ bajugʉ cʉ̃pʉre dijatacʉ niwĩ. Ʉ'mʉsepʉ cʉ̃ pacʉ Õ'acʉ̃ ucũdijogʉ, a'tiro nicʉ niwĩ:—Mʉ'ʉ yʉ'ʉ macʉ̃ yʉ'ʉ ʉpʉtʉ ma'igʉ̃́ ni'i. Mʉ'ʉ me'rã pũrõ e'cati'i, nicʉ niwĩ.
Jesú ñecʉ̃sʉmʉa na nituriamʉjãti'que ni'i<TS3>(Mt 1.1–17)Jesú treinta cʉ̃'marĩ wa'tero cʉogʉ, bu'enʉ'cãcʉ niwĩ. Masã cʉ̃rẽ “José macʉ̃ nimi”, nicãrã nimiwã. José Elí macʉ̃ nicʉ niwĩ.
Elí Matat macʉ̃ nicʉ niwĩ. Matat Leví macʉ̃ nicʉ niwĩ. Leví Melqui macʉ̃ nicʉ niwĩ. Melqui Jana macʉ̃ nicʉ niwĩ. Jana José macʉ̃ nicʉ niwĩ.
José Matatías macʉ̃ nicʉ niwĩ. Matatías Amós macʉ̃ nicʉ niwĩ. Amós Nahúm macʉ̃ nicʉ niwĩ. Nahúm Esli macʉ̃ nicʉ niwĩ. Esli Nagai macʉ̃ nicʉ niwĩ.
Nagai Maat macʉ̃ nicʉ niwĩ. Maat Matatías macʉ̃ nicʉ niwĩ. Matatías Semei macʉ̃ nicʉ niwĩ. Semei Josec macʉ̃ nicʉ niwĩ. Josec Judá macʉ̃ nicʉ niwĩ.
Judá Joanán macʉ̃ nicʉ niwĩ. Joanán Resa macʉ̃ nicʉ niwĩ. Resa Zorobabel macʉ̃ nicʉ niwĩ. Cʉ̃ Salatiel macʉ̃ nicʉ niwĩ. Salatiel Neri macʉ̃ nicʉ niwĩ.
Neri Melqui macʉ̃ nicʉ niwĩ. Melqui Adi macʉ̃ nicʉ niwĩ. Adi Cosam macʉ̃ nicʉ niwĩ. Cosam Elmadam macʉ̃ nicʉ niwĩ. Cʉ̃ Er macʉ̃ nicʉ niwĩ.
Er Josué macʉ̃ nicʉ niwĩ. Josué Eliezer macʉ̃ nicʉ niwĩ. Eliezer Jorim macʉ̃ nicʉ niwĩ. Jorim Matat macʉ̃ nicʉ niwĩ.
Matat Leví macʉ̃ nicʉ niwĩ. Leví Simeó macʉ̃ nicʉ niwĩ. Simeó Judá macʉ̃ nicʉ niwĩ. Judá José macʉ̃ nicʉ niwĩ. José Jonam macʉ̃ nicʉ niwĩ. Jonam Eliaquim macʉ̃ nicʉ niwĩ.
Cʉ̃ Melea macʉ̃ nicʉ niwĩ. Melea Mena macʉ̃ nicʉ niwĩ. Mena Matata macʉ̃ nicʉ niwĩ. Matata Natán macʉ̃ nicʉ niwĩ.
Natán Davi macʉ̃ nicʉ niwĩ. Davi Isaí macʉ̃ nicʉ niwĩ. Isaí Obed macʉ̃ nicʉ niwĩ. Obed Booz macʉ̃ nicʉ niwĩ. Booz Sala macʉ̃ nicʉ niwĩ. Sala Naasón macʉ̃ nicʉ niwĩ.
Naasón Aminadab macʉ̃ nicʉ niwĩ. Cʉ̃ Admin macʉ̃ nicʉ niwĩ. Admin Arni macʉ̃ nicʉ niwĩ. Arni Esrom macʉ̃ nicʉ niwĩ. Esrom Fares macʉ̃ nicʉ niwĩ. Fares Judá macʉ̃ nicʉ niwĩ.
Judá Jacob macʉ̃ nicʉ niwĩ. Jacob Isaa macʉ̃ nicʉ niwĩ. Isaa Abrahã macʉ̃ nicʉ niwĩ. Abrahã Taré macʉ̃ nicʉ niwĩ. Taré Nacor macʉ̃ nicʉ niwĩ.
Nacor Serug macʉ̃ nicʉ niwĩ. Serug Ragau macʉ̃ nicʉ niwĩ. Ragau Peleg macʉ̃ nicʉ niwĩ. Peleg Heber macʉ̃ nicʉ niwĩ. Heber Sala macʉ̃ nicʉ niwĩ.
Sala Cainán macʉ̃ nicʉ niwĩ. Cainán Arfaxad macʉ̃ nicʉ niwĩ. Arfaxad Sem macʉ̃ nicʉ niwĩ. Sem Noé macʉ̃ nicʉ niwĩ. Noé Lamec macʉ̃ nicʉ niwĩ.
Lamec Matusalén macʉ̃ nicʉ niwĩ. Matusalén Enoc macʉ̃ nicʉ niwĩ. Enoc Jared macʉ̃ nicʉ niwĩ. Jared Mahalaleel macʉ̃ nicʉ niwĩ. Cʉ̃ Cainán macʉ̃ nicʉ niwĩ.
Cainán Enós macʉ̃ nicʉ niwĩ. Enós Set macʉ̃ nicʉ niwĩ. Set Adã́ macʉ̃ nicʉ niwĩ. Adã́ Õ'acʉ̃ cʉ̃ ne waro wee dʉ'pócãti'cʉ nicʉ niwĩ. Tojo weegʉ cʉ̃ Õ'acʉ̃ macʉ̃ nicʉ niwĩ.
Jesure wãtĩ Õ'acʉ̃rẽ yʉ'rʉnʉ'cãcã weesĩ'rĩmi'que ni'i<TS3>(Mt 4.1–11; Mr 1.12–13)Juã Jesure wãmeyeca be'ro Jesú Espíritu Santure cʉoyʉ'rʉacʉ niwĩ. Cʉ̃rẽ dia Jordã́ wãmetiri maapʉ ní'cʉre Espíritu Santu maata yucʉ marĩrõ, masã marĩrõpʉ miacʉ niwĩ.
Tojo wa'ari curare wãtĩ cʉ̃rẽ a'tiro nicʉ niwĩ:—Mʉ'ʉ diacjʉ̃ta Õ'acʉ̃ macʉ̃ ni'i nígʉ̃, a'te ʉ̃tãperire pã́ dojorẽ ba'aya, nicʉ niwĩ.
Jesú cʉ̃rẽ yʉ'ticʉ niwĩ:—Õ'acʉ̃ ye queti ojaca pũrĩpʉ a'tiro ojano'o: “Masã ba'ase me'rã dia'cʉ̃ catimasĩtisama”, ni ojano'wʉ̃, nicʉ niwĩ.
Be'ro wãtĩ Jesure ʉ'mʉacjʉ ʉ̃rʉ̃gʉ̃pʉ miacʉ niwĩ tja. Topʉ nipe'tisere ni'cã tita a'ti nucũcã cjase macãrĩ pejere ĩ'ope'ocã'cʉ niwĩ.
Ĩ'otoja, wãtĩ a'tiro nicʉ niwĩ:—Yʉ'ʉ mʉ'ʉrẽ a'te macãrĩ wiogʉ, te macãrĩpʉ nise nipe'tise wiogʉ sõrõgʉ̃ti. A'te nipe'tise yé ni'i. Tojo weegʉ yʉ'ʉ no'o o'osĩ'rĩgʉ̃rẽ o'ogʉti.
Mʉ'ʉ yʉ'ʉre ejaque'a ẽjõpeocã, nipe'tise mʉ'ʉ ye tojarosa'a, nicʉ niwĩ wãtĩ.
Jesú a'tiro yʉ'ticʉ niwĩ:—Õ'acʉ̃ ye queti ojaca pũrĩpʉ a'tiro ojano'o: “Õ'acʉ̃ mʉ'ʉ wiogʉ ni'cʉ̃rẽta ẽjõpeoya. Cʉ̃ se'sarore, cʉ̃ dutise dia'cʉ̃rẽ weeco'teya”, niwʉ̃, nicʉ niwĩ Jesú.
Be'ro wãtĩ Jesure Jerusalẽ́pʉ miaa, Õ'acʉ̃ wi'i dʉposãrĩpʉ mimʉjãcʉ niwĩ. Topʉ cʉ̃rẽ a'tiro nicʉ niwĩ tja:—Mʉ'ʉ diacjʉ̃ta Õ'acʉ̃ macʉ̃ ni'i nígʉ̃, a'topʉ me'rãta nucũcãpʉ bu'pudijaya.
Õ'acʉ̃ ye queti ojaca pũrĩpʉ mʉ'ʉrẽ a'tiro ojano'o:Õ'acʉ̃ cʉ̃rẽ wereco'terãrẽ mʉ'ʉrẽ co'tedutigʉ o'ógʉsami.
Mʉ'ʉrẽ ʉ̃tãgãpʉ doquepejari nírã, mʉ'ʉrẽ tuuñe'erãsama, ni ojano'caro niwʉ̃, nicʉ niwĩ wãtĩ.
Jesú cʉ̃rẽ yʉ'ticʉ niwĩ:—Õ'acʉ̃ ye queti ojaca pũrĩpʉre a'te quẽ'rã ojano'caro niwʉ̃: “Mʉ'ʉ wiogʉ Õ'acʉ̃ cʉ̃ ucũ'quere ne ni'cãti ¿diacjʉ̃ta nimitito? nírã, cʉ̃rẽ weeĩ'odutiticã'ña”, ni ojano'wʉ̃, nicʉ niwĩ Jesú.
A'tiro wéégʉ, wãtĩ apeye de'ro mejẽcã Jesure weenemomasĩticʉ niwĩ. Weenemomasĩti, yoaticã cʉ̃rẽ cõ'awã'cãnicʉ niwĩ.
Jesú ne waro cʉ̃ Galileapʉ bu'enʉ'cã'que ni'i<TS3>(Mt 4.12–17; Mr 1.14–15)Jesú masã marĩrõpʉ ní'cʉ Espíritu Santure cʉoyʉ'rʉagʉ, Galileapʉre dajacʉ niwĩ. Ãpẽrã cʉ̃ ye quetire nipe'tiro Galilea wa'terocjãrã ucũse'sa wa'acãrã niwã.
Jesú macãrĩnʉcʉ̃ na nerẽwʉasepʉ bu'ecʉ niwĩ. Nipe'tirã cʉ̃rẽ e'cati, “Añuyʉ'rʉami”, nicãrã niwã.
Jesú cʉ̃ ya macã Nazarepʉ dajatojaa'que ni'i<TS3>(Mt 13.53–58; Mr 6.1–6)Be'ro Jesú Nazare cʉ̃ masãca macãpʉ dajatojaacʉ niwĩ. Judío masã na soowʉari nʉmʉ cʉ̃ weewʉaronojõpʉma na nerẽwʉari wi'ipʉ sãjãcʉ niwĩ. Topʉ wã'cãnʉ'cã, Õ'acʉ̃ ye queti ojaca pũrĩrẽ bu'eĩ'ocʉ niwĩ.
Cʉ̃rẽ Õ'acʉ̃ ye queti weremʉ'tãrĩ masʉ̃ Isaía ojaca pũrĩrẽ bu'edutirã o'ocãrã niwã. Cʉ̃ ti pũrĩrẽ pão, a'tiro oja'quere bocacʉ niwĩ. A'tiro nicaro niwʉ̃:
Espíritu Santu yʉ'ʉpʉre nimi. Cʉ̃ añuse quetire pajasecʉorãrẽ yʉ'ʉre weredutigʉ cũuwĩ. Bʉjawetirãrẽ wãcũtutuacã weedutigʉ o'ówĩ. Ãpẽrã dutise doca niwã'ñarãrẽ yʉ'rʉweticã weedutigʉ o'ówĩ. Caperi ĩ'atirãrẽ ĩ'acã weedutigʉ o'ówĩ. Ãpẽrãrẽ dutipe, ña'arõ weepeno'rãrẽ wijata'adutigʉ o'ówĩ.
Õ'acʉ̃ masãrẽ yʉ'rʉoritero etatoja'a nisere weredutigʉ o'ówĩ, ni ojacʉ niwĩ Isaía, ni bu'ecʉ niwĩ Jesú.
Be'ro, Jesú cʉ̃ bu'éca be'ro ti pũrĩrẽ tuutũrẽtoja, ti wi'i co'tegʉre wiacʉ niwĩ. Wia, narẽ bu'egʉtigʉ ejanujãcʉ niwĩ. Nipe'tirã ti wi'ipʉ nirã́ cʉ̃rẽ ne ĩ'adu'uticãrã niwã.
Cʉ̃ narẽ a'tiro ucũnʉ'cãcʉ niwĩ:—Ni'cãcã me'rã mʉsã tʉ'oropʉ bu'eĩ'o'que queoro wa'a'a, nicʉ niwĩ.
Nipe'tirã Jesure añurõ ucũcãrã niwã. Cʉ̃ ucũsere tʉ'orã, te añuse niyucã, tʉ'omarĩa wa'acãrã niwã. Na basu a'merĩ sẽrĩtiña'cãrã niwã:—¿Ã'rĩ José macʉ̃ mejeta niti? nicãrã niwã.
Na tojo nisere masĩgʉ̃, Jesú narẽ nicʉ niwĩ:—Apetero weerã a'te masã na ucũwʉasenojõrẽ yʉ'ʉre nírã nisa'a: “Ocoyeri masʉ̃ mʉ'ʉ basu pe'e ocoye yʉ'rʉoya”, nisa'a. Tojo nicã “Mʉ'ʉ Capernaupʉ weeĩ'o'quere ʉ̃sã tʉ'owʉ. Te ʉ̃sã tʉ'o'quere a'to mʉ'ʉ ya macã waropʉ quẽ'rãrẽ weeĩ'oña”, nírã nisa'a, nicʉ niwĩ.
Be'ro narẽ ninemocʉ niwĩ:—Diacjʉ̃ mʉsãrẽ weregʉti. Ne ni'cʉ̃ Õ'acʉ̃ ye queti weremʉ'tãrĩ masʉ̃rẽ cʉ̃ ya macãcjãrã waro añurõ põtẽrĩtisama.
Mʉsãrẽ a'tere diacjʉ̃ masĩcã ʉasa'a. Õ'acʉ̃ ye queti weremʉ'tãrĩ masʉ̃ Elía cʉ̃ nícateropʉre Israe di'tapʉre pãjãrã wapewia numia nicãrã niwã. Titare i'tia cʉ̃'ma ape cʉ̃'ma deco acoro pejaticaro niwʉ̃. Tojo weerã nipe'tirã ti di'tacjãrã ʉpʉtʉ ʉjaboacãrã niwã.
Tojo nimicã, ne ni'cõ Israe curuacjõ wapewiore weetamudutigʉ Õ'acʉ̃ o'óticʉ niwĩ. Ape di'tacjõ Sarepta wãmetiro Sidṍ pʉ'to nigṍ pe'ere weetamudutigʉ o'ócʉ niwĩ.
Apeye quẽ'rã Eliseo Õ'acʉ̃ ye queti weremʉ'tãrĩ masʉ̃ nícateropʉre a'te weronojõta wa'acaro niwʉ̃. Israe di'tapʉre pãjãrã cãmi boarã nicãrã niwã. Tojo nimicã, Eliseo ne ni'cʉ̃ ti di'tacjʉ̃rẽ yʉ'rʉoticʉ niwĩ. Naamán aperocjʉ̃ Siria di'tacjʉ̃ pe'ere yʉ'rʉocʉ niwĩ. Õ'acʉ̃ Israe curuacjãrãrẽ weetamutigʉ, Israe curuacjãrã nitirã pe'ere weetamucʉ niwĩ, nicʉ niwĩ.
Ti wi'ipʉ nerẽ'cãrã pãjãrã Jesú a'tiro nisere tʉ'orã, uayʉ'rʉacãrã niwã.
Be'ro nipe'tirã to nirã́ wã'cãnʉ'cã, Jesure macã sumutopʉ cõ'aõ'ocãrã niwã. Na nirĩ macãcjʉ̃ ʉ̃rʉ̃gʉ̃ dʉposãrĩpʉ cʉ̃rẽ tuuquedijorãtirã mimʉjãcãrã niwã.
Na tojo weesĩ'rĩmicã, Jesú na wa'tero wa'a, yʉ'rʉwã'cã wa'acʉ niwĩ.
Jesú wãtĩ sãjãno'cʉre cõ'awĩrõ'que ni'i<TS3>(Mr 1.21–28)Be'ro Jesú Capernaupʉ wa'acʉ niwĩ. Ti macã Galilea di'tapʉ nicaro niwʉ̃. Topʉ masãrẽ na soowʉari nʉmʉrẽ bu'ecʉ niwĩ.
Na nerẽca wi'ipʉre ni'cʉ̃ wãtĩ sãjãno'cʉ nicʉ niwĩ. A'tiro ʉpʉtʉ caricũcʉ niwĩ:
—Jesú Nazarecjʉ̃, ʉ̃sãrẽ cariboticã'ña. ¿Ʉ̃sãrẽ bu'iri da'rebajuriogʉ a'tigʉ weeti? Mʉ'ʉrẽ ĩ'amasĩ'i. Õ'acʉ̃ o'ó'cʉ ña'ase moogʉ̃, añubutiagʉ ni'i, nicʉ niwĩ.
Cʉ̃ tojo nicã tʉ'ogʉ, Jesú wãtĩ masʉ̃pʉ nigʉ̃rẽ tu'tigʉ, a'tiro nicʉ niwĩ:—Di'tamarĩaña. Ã'rĩpʉre nigʉ̃́ wijáaya, nicʉ niwĩ.Cʉ̃ tojo nicã, wãtĩ na ĩ'orõpʉ tuuquecũu, cʉ̃pʉre ní'cʉ wijaacʉ niwĩ. Ne cʉ̃rẽ mejẽcã cãmida'rema'arõ marĩrõ wijaacʉ niwĩ.
Tojo wa'asere ĩ'arã, nipe'tirã ʉcʉacãrã niwã. Na basu a'merĩ a'tiro ucũcãrã niwã:—Ã'rĩ dutise cʉose ¿ñe'enojõ nimitito? Cʉ̃ tutuaro me'rã wãtĩarẽ cõ'awĩrõmasĩmi. Cʉ̃ narẽ cõ'awĩrõcã, na wijaama, nicãrã niwã.
Tojo weero nipe'tiro Galileapʉ Jesú ye cjase se'sa wa'acaro niwʉ̃.
Jesú Simó Pedro mañecõrẽ yʉ'rʉo'que queti ni'i<TS3>(Mt 8.14–15; Mr 1.29–31)Jesú na nerẽwʉaropʉ ní'cʉ wija wa'acʉ niwĩ. Wijáca be'ro Simó ya wi'ipʉ wa'acʉ niwĩ. Cʉ̃ mañecõ ʉpʉtʉ ujaque dutitico niwõ. Tojo weerã Jesure “Yʉ'rʉoya”, ni sẽrĩcãrã niwã.
Jesú co pʉ'to ejanʉ'cã mu'rĩĩ'a, ujaquere suruduticʉ niwĩ. Cʉ̃ tojo weecã, ujaque surupe'tia wa'acaro niwʉ̃. Tojo wééca be'ro maata co wã'cãnʉ'cã, narẽ ba'ase etigo wa'aco niwõ.
Jesú pãjãrã masã dutitirãrẽ yʉ'rʉo'que ni'i<TS3>(Mt 8.16–17; Mr 1.32–34)Mujĩpũ sãjãrĩ cura nipe'tirã no'o nise duti cʉorãrẽ Jesú tiropʉ miacãrã niwã. Jesú na dutitirãnʉcʉ̃rẽ omocã ñapeogʉ, nipe'tirãrẽ yʉ'rʉocʉ niwĩ.
Na dutitirã wa'teropʉre wãtĩa masãpʉre sãjã'cãrã quẽ'rãrẽ cõ'awĩrõcʉ niwĩ. Na wijaarã, a'tiro caricũwijaacãrã niwã:—Mʉ'ʉ Õ'acʉ̃ macʉ̃ ni'i, nicãrã niwã.Wãtĩa Cristo Õ'acʉ̃ bese'cʉ nimi nisere masĩcãrã niwã. Tojo weegʉ Jesú narẽ tu'tigʉ, ucũdutiticʉ niwĩ.
Jesú Galilea di'tapʉ cʉ̃ ye quetire werecusia'que ni'i<TS3>(Mr 1.35–39)Bo'reque'ari cura Jesú macã sumuto masã marĩrõpʉ wa'acʉ niwĩ. Cʉ̃ tojo weecã, masã cʉ̃rẽ a'ma, cʉ̃ nirõpʉ sirutuejacãrã niwã. Cʉ̃rẽ aperopʉ wa'adutiticãrã nimiwã.
Jesú narẽ nicʉ niwĩ:—Yʉ'ʉ apeye macãrĩpʉ quẽ'rãrẽ añuse queti, Õ'acʉ̃ a'ti nucũcãcjãrãrẽ wiogʉ nigʉ̃sami nisere wereroʉa'a. Õ'acʉ̃ na ña'arõ wee'quere bʉjaweti dʉcayucã, cʉ̃ yarã sãjãcã weegʉsami. A'te niatjereta yʉ'ʉ pacʉ yʉ'ʉre o'ówĩ, nicʉ niwĩ.
Tojo weegʉ Jesú na nerẽwʉase wi'seri Galilea di'ta nise macãrĩpʉre werecusiacʉ niwĩ.
Jesú cʉ̃ tutuaro me'rã wa'i pãjãrã wẽjẽcã wee'que ni'i<TS3>(Mt 4.18–22; Mr 1.16–20)Ni'cã nʉmʉ Jesú Genesare wãmetiri ditara sumutopʉ nicʉ niwĩ. Cʉ̃ topʉ nirĩ cura pãjãrã masã etacãrã niwã. Cʉ̃ Õ'acʉ̃ ye queti weresere tʉ'osĩ'rĩrã, cʉ̃ pʉ'to pãjãrã tuuwã'cãcãrã niwã.
Ditara sumuto nucũporopʉ pʉawʉ masã marĩse pawʉ pa'sacã ĩ'acʉ niwĩ. Wa'i wẽjẽrã eja'cãrã te pawʉre topʉ po'o, na ye wejecʉpagʉre coerã wa'arã majãnʉ'cãcãrã niwã.
Jesú te pawʉre ĩ'agʉ̃, Simó yawʉpʉ mʉjãsãjãcʉ niwĩ. Simórẽ “Sõ'ocurepʉ wajawĩrõña”, nicʉ niwĩ. Cʉ̃ tojo níca be'ro Jesú tiwʉpʉ ejanujã, masã sumutopʉ nu'cũrãrẽ bu'enʉ'cãcʉ niwĩ.
Narẽ bu'éca be'ro Simórẽ a'tiro nicʉ niwĩ:—Yucʉsʉre decocurepʉ wajawijaya. Topʉ mʉ'ʉ ya wejecʉre doqueñoña, nicʉ niwĩ.
Simó cʉ̃rẽ yʉ'ticʉ niwĩ:—Masãrẽ bu'egʉ, ʉ̃sã pi'eti, ñamipʉre wẽjẽbo'reamiapʉ. Ne wẽjẽtiasʉ. Mʉ'ʉ dutigʉta dutitoja'a. Tojo weegʉ wejecʉre doqueñogʉ̃ti, nicʉ niwĩ.
Na tigʉre doqueñóca be'ro pãjãrã waro wa'i sãjãno'cãrã niwã. Tojo weero tigʉ wejecʉ tʉ̃'rʉ̃rõpʉ weecaro niwʉ̃.
Tere ĩ'arã, na me'rãcjãrã apewʉ yucʉsʉpʉ nirãrẽ weetamudutirã bʉapijicãrã niwã. Na, na tiropʉ eta, narẽ weetamucãrã niwã. Te pawʉ pʉawʉpʉta wa'i me'rã cã'rõ mirĩdijawe'socaro niwʉ̃.
A'tiro wa'acã ĩ'agʉ̃, Simó Pedro Jesú tiro ejaque'a, cʉ̃rẽ nicʉ niwĩ:—Yʉ'ʉ wiogʉ, yʉ'ʉ ña'arõ weesebʉcʉ ni'i. Tojo weegʉ mʉ'ʉ añugʉ̃, ña'ase moogʉ̃ yʉ'ʉ tiro niticã'ña, nicʉ niwĩ.
Wa'i pãjãrãrẽ ĩ'amarĩatjĩagʉ̃, tojo nicʉ niwĩ. Tojo nicã ãpẽrã cʉ̃ me'rã ní'cãrã quẽ'rã mejãrõta ĩ'amarĩacãrã niwã.
Apewʉpʉ ní'cãrã Zebedeo põ'rã Santiago, Juã Simó me'rãcjãrã na quẽ'rã ĩ'amarĩacãrã niwã. Be'ro Jesú Simórẽ nicʉ niwĩ:—Uiticã'ña. Ni'cãcã me'rã mʉ'ʉ wa'i wẽjẽmu'sĩgʉ̃ weronojõ masãrẽ yé quetire weregʉsa'a. Were, pãjãrã yʉ'ʉre ẽjõpeocã weegʉsa'a, nicʉ niwĩ.
Be'ro na yucʉsʉ pawʉre sumutopʉ wajanʉjãcãrã niwã. Nipe'tise na cʉomi'quere topʉta cũucã, Jesú me'rã wa'a wa'acãrã niwã.
Jesú cãmi boagʉre yʉ'rʉo'que ni'i<TS3>(Mt 8.1–4; Mr 1.40–45)Jesú ni'cã macã Galilea di'ta nirĩ cura ni'cʉ̃ nipe'tiro upʉpʉ cãmi boagʉ cʉ̃ tiro wa'acʉ niwĩ. Cʉ̃rẽ ĩ'agʉ̃, cʉ̃ pʉ'to di'tapʉ paamu'rĩque'a, a'tiro nicʉ niwĩ:—Wiogʉ, mʉ'ʉ dutire yʉ'rʉogʉ ni'i. Yʉ'ʉre yʉ'rʉoya, nicʉ niwĩ.
Tojo nicã tʉ'ogʉ, Jesú cʉ̃rẽ yʉ'rʉogʉ ñapeo, a'tiro nicʉ niwĩ:—Yʉ'rʉogʉti. Cãmi marĩgʉ̃pʉ tojayá, nicʉ niwĩ.Cʉ̃ tojo nicãta, cʉ̃ cãmi nimi'que yatipe'tia wa'acaro niwʉ̃.
Tu'ajanʉ'cõ, Jesú cʉ̃rẽ a'tiro nicʉ niwĩ:—A'tere ãpẽrãrẽ wereticã'ña. A'tiro pe'e weeya. Diacjʉ̃ta pa'i tiropʉ mʉ'ʉ ye cãmi yati'quere ĩ'ogʉ̃ wa'aya. Cʉ̃ mʉ'ʉrẽ ĩ'áca be'ro mʉ'ʉ cãmi boasere “Pe'tia wa'a'a”, nigʉ̃sami. Cʉ̃ tojo níca be'ro Moisé cʉ̃ Õ'acʉ̃rẽ e'catise o'oduti'quere o'oya. Mʉ'ʉ tojo wee yʉ'rʉ́ca be'ro masã me'rã nisetigʉsa'a tja, nicʉ niwĩ.
Jesú ye cjase pe'e siape me'rã nemorõ masĩno'caro niwʉ̃. Tojo weerã pãjãrã masã cʉ̃ ucũsere tʉ'orãtirã nerẽcãrã niwã. Tojo nicã na dutire yʉ'rʉocã ʉarã, cʉ̃ tiro nerẽcãrã niwã.
Na tojo weemʉjãmicã, Jesú pe'e masã marĩsepʉ wa'acʉ niwĩ. Tepʉ cʉ̃ pacʉ Õ'acʉ̃rẽ ñubuemʉjãcʉ niwĩ.
Jesú sijamasĩtigʉre yʉ'rʉo'que ni'i<TS3>(Mt 9.1–8; Mr 2.1–12)Ni'cã nʉmʉ Jesú masãrẽ bu'egʉ weecʉ niwĩ. Titare masã wa'teropʉre ni'cãrẽrã fariseo masã, ãpẽrã Moisé oja'quere bu'eri masã dujicãrã niwã. Ni'cãrẽrã Galilea di'tapʉ nise macãrĩcjãrã nicãrã niwã. Ãpẽrã Judea di'tapʉ nise macãrĩcjãrã nicãrã niwã. Tojo nicã ãpẽrã Jerusalẽ́cjãrã nicãrã niwã. Na to nirĩ cura Jesú dutitirãrẽ yʉ'rʉogʉ, Õ'acʉ̃ tutuase me'rã yʉ'rʉocʉ niwĩ.
Tojo weesĩ'rĩmirã, masã pãjãrã waro niyucã, ne wʉasãjãmasĩticãrã niwã. Tojo weerã wi'i dʉposãrĩpʉ mʉjãa, ni'cãpe seeweecãrã niwã. Tipepʉ cʉ̃ cũñarõ me'rã cʉ̃rẽ Jesú tiropʉ, masã wa'teropʉ du'udijocãrã niwã.
Jesú na ẽjõpeocã ĩ'agʉ̃, dutitigʉre a'tiro nicʉ niwĩ:—Mʉ'ʉ ña'arõ wee'quere acobojono'toja'a, nicʉ niwĩ.
Cʉ̃ tojo nicã tʉ'orã, Moisé oja'quere bu'eri masã, fariseo masã a'tiro wãcũcãrã niwã: “Ã'rĩ cʉ̃ tojo ucũse me'rã Õ'acʉ̃rẽ ña'arõ ucũgʉ̃ weemi. ¿Noa niti cʉ̃ tojo weegʉ́? Cʉ̃ ‘Õ'acʉ̃ weronojõ tutuagʉ ni'i’, ¿ni wãcũsari? Marĩ weronojõ upʉtigʉ masã ña'arõ wee'quere acobojomasĩtisami. Õ'acʉ̃ ni'cʉ̃ta ña'arõ wee'quere acobojomasĩmi”, nicãrã niwã.
Jesú na wãcũsere ĩ'amasĩgʉ̃, a'tiro nicʉ niwĩ:—¿De'ro weerã mʉsã yʉ'ʉre mejẽcã wãcũma'ati?
¿De'ro nise pe'e diasatibutiati? ¿“Mʉ'ʉ ña'arõ wee'quere acobojono'toja'a” nicã, o “Wã'cãnʉ'cã, sijawã'cãnã” nise pe'e diasawetine? “Mʉ'ʉ ña'arõ wee'quere acobojono'toja'a” nicã ĩ'atimirã, ẽjõpeoya marĩ'i. “Wã'cãnʉ'cã, sijawã'cãña” nicã pe'ema, cʉ̃ sijasere ĩ'atojarãpʉ “Diacjʉ̃ta ni'i”, ni ẽjõpeono'o, nicʉ niwĩ.
Tojo weegʉ yʉ'ʉ Õ'acʉ̃ macʉ̃ masʉ̃ weronojõ upʉtigʉ yʉ'ʉ tutuasere ĩ'ogʉ̃, ã'rĩ sijamasĩtigʉre yʉ'rʉogʉti. Te me'rã mʉsã yʉ'ʉ masã ña'arõ wee'quere acobojomasĩsere masĩrãsa'a, nicʉ niwĩ.Tojo weegʉ sijamasĩtigʉre a'tiro nicʉ niwĩ:—Mʉ'ʉ pe'ema a'tiro nigʉ̃ti. Wã'cãnʉ'cãña. Mʉ'ʉ cũñarõrẽ miwʉa, mʉ'ʉ ya wi'ipʉ tojaagʉsa'a, nicʉ niwĩ.
Cʉ̃ tojo nicãta, na nipe'tirã ĩ'orõpʉ sijamasĩti'cʉ wã'cãnʉ'cãcʉ niwĩ. Wã'cãnʉ'cã, cʉ̃ cũña'carore miwʉa, Õ'acʉ̃rẽ e'catise o'ogʉta, cʉ̃ ya wi'ipʉ tojaa wa'acʉ niwĩ.
Nipe'tirã tojo wa'asere ĩ'amarĩa, Õ'acʉ̃rẽ e'catise o'ocãrã niwã. Ĩ'amarĩarã, a'tiro nicãrã niwã:—Ni'cãcãma ne ĩ'awʉaya marĩsere ĩ'asʉ, nicãrã niwã.
Jesú Levíre piji'que ni'i<TS3>(Mt 9.9–13; Mr 2.13–17)Jesú sijamasĩtigʉre yʉ'rʉóca be'ro wi'ipʉ ní'cʉ wijacʉ niwĩ. Wijaa, ni'cʉ̃ romano masã wiogʉre niyeru wapaseebosari masʉ̃rẽ ĩ'abocacʉ niwĩ. Cʉ̃ Leví wãmeticʉ niwĩ. Cʉ̃ da'rawʉaropʉ dujicʉ niwĩ. Jesú cʉ̃rẽ ĩ'agʉ̃, “Te'a yʉ'ʉ me'rã a'tia”, nicʉ niwĩ.
Cʉ̃ tojo nicã tʉ'ogʉ, Leví wã'cãnʉ'cã, nipe'tise cʉ̃ da'ra'quere du'ucũupeo, Jesú me'rã wa'acʉ niwĩ.
Be'ro Leví cʉ̃ ya wi'ipʉ Jesure pajiri bosenʉmʉ weepeocʉ niwĩ. Leví me'rãcjãrã pãjãrã wapaseeri masã nicãrã niwã. Tojo nicã ãpẽrã quẽ'rã pãjãrã masã na me'rã ba'arã ninemocãrã niwã.
Na tojo weecã, fariseo masã, Moisé oja'quere bu'eri masã narẽ ĩ'anu'cũco'tecãrã niwã. Tojo weerã Jesú bu'erãrẽ ucjacãrã niwã. A'tiro nicãrã niwã:—¿De'ro weerã mʉsã niyeru wapaseeri masã me'rã, ña'arõ weeri masã me'rã sĩ'rĩ, ba'ati? nicãrã niwã.
Jesú na tojo nisere tʉ'ogʉ, a'tiro nicʉ niwĩ:—Duti moorã ocoyedutirã, duturure a'matisama. Dutitirã pũrĩcã a'masama.
“Añurã ni'i” nirãrẽ a'magʉ̃ a'titiwʉ. Ãpẽrã “Ʉ̃sã ña'arã ni'i” nirã́ pe'ere a'magʉ̃ a'tiwʉ. Na ña'arõ wee'quere bʉjaweti dʉcayudutigʉ a'tiwʉ, nicʉ niwĩ.
“Mʉ'ʉ bu'erã ¿de'ro weerã be'tiweti?” Jesure ní'que ni'i<TS3>(Mt 9.14–17; Mr 2.18–22)Be'ro Jesure sẽrĩtiña'nemocãrã niwã:—Juã masãrẽ wãmeyeri masʉ̃ bu'esere siruturã, tojo nicã ʉ̃sã fariseo masã bu'esere siruturã Õ'acʉ̃rẽ ẽjõpeorã be'ti ñubuesama. ¿De'ro weerã mʉ'ʉ bu'erã pe'e be'titimirã, sĩ'rĩ ba'ati? nicãrã niwã.
Jesú narẽ yʉ'ticʉ niwĩ:—¿De'ro weeacjʉ omocã dʉ'tegʉ́ na me'rã nígʉ̃, cʉ̃ pijio'cãrãrẽ bʉjaweti, be'tidutibosari?
Be'ro cʉ̃rẽ ãpẽrã aperopʉ miáca be'ro pũrĩcãrẽ bʉjaweti, be'tirãsama. Jesú, yʉ'ʉ na me'rã ni'i yujupʉ; yʉ'ʉ na me'rã niticã pũrĩcãrẽ, be'tirãsama nígʉ̃, tojo nicʉ niwĩ.
Narẽ queose me'rã werenemocʉ niwĩ:—Ne ni'cʉ̃ ma'marõ su'tirore tʉ̃'rẽ, mejãrõ su'tiropʉ sereõ'otisami. Tojo weegʉ ma'marõ su'tirore bajuriogʉ weesami. Tojo nicã ma'marõ su'tirore mejã su'tiropʉ sereõ'ocã, ña'arõ baju'u.
Tojota wa'asa'a ma'ma vino mejã ajuri wa'icʉrã caseri me'rã wee'que ajuripʉ poseyecã. A'tiro weecãma, vino pã'mʉyʉ'rʉ, te ajurire tʉ̃'rẽcã'sa'a. Tojo wa'acã, vino piostepe'tia wa'asa'a. Tojo weero vino cõ'awa'a, te ajuri quẽ'rã cõ'a wa'asa'a.
Tojo weero ma'ma vinorẽ ma'ma ajuripʉ poseyeroʉa'a.
Ne ni'cʉ̃ vino mejãrẽ sĩ'rĩpo'cʉ ma'marẽ sĩ'rĩsĩ'rĩtisami. Cʉ̃ a'tiro nisami: “Yʉ'ʉ sĩ'rĩmʉ'tã'que mejã pe'e, nemorõ añuapʉ”, nisami. Mʉsã todʉporopʉ weeseti'quere mʉsã weepo'quere ma'ma yʉ'ʉ bu'ese pe'ere dʉcayusĩ'rĩwe'e nígʉ̃, tojo nicʉ niwĩ.
Judío masã na soowʉari nʉmʉ sauru nicã Jesú bu'erã trigore tʉ̃'rẽ'que ni'i<TS3>(Mt 12.1–8; Mr 2.23–28)Ni'cã nʉmʉ judío masã na soowʉari nʉmʉ nicã, Jesú trigo wesepʉ yʉ'rʉacã, cʉ̃ bu'erã trigore wejetʉ̃'rẽ, sã'quẽwee, te perire ba'acãrã niwã.
Fariseo masã na tojo weecã ĩ'arã, narẽ sẽrĩtiña'cãrã niwã:—¿De'ro weerã marĩ soowʉari nʉmʉrẽ da'radutitimicã, mʉsã tojo weeti? nicãrã niwã.
Jesú narẽ yʉ'ticʉ niwĩ:—Mʉsã dʉporocjʉ̃ wiogʉ Davi cʉ̃ me'rãcjãrã me'rã ʉjaboarã na wee'quere bu'epã.
Na a'tiro weecãrã niwã. Õ'acʉ̃ wi'ipʉ sãjã, pã́ “Õ'acʉ̃ ye ni'i” ní'quere, narẽ ba'adutiti'quere ba'acãrã niwã. Cʉ̃ me'rãcjãrã quẽ'rãrẽ dʉcawaacʉ niwĩ. Pa'ia dia'cʉ̃rẽ te pã́ ba'ata basiocaro nimiwʉ̃. Yʉ'ʉ bu'erã tere ba'arã, yʉ'rʉnʉ'cãrã mejeta weema nígʉ̃, tojo nicʉ niwĩ.
Narẽ ninemocʉ niwĩ Jesú:—Yʉ'ʉ Õ'acʉ̃ macʉ̃ masʉ̃ weronojõ upʉtigʉ soowʉari nʉmʉ dutise nemorõ dutimasĩ'i, nicʉ niwĩ.
Jesú omocã bʉ'awia'cʉre yʉ'rʉo'que ni'i<TS3>(Mt 12.9–14; Mr 3.1–6)Jesú ape nʉmʉ na soowʉari nʉmʉ nicã, judío masã nerẽrĩ wi'ipʉ sãjã, narẽ bu'ecʉ niwĩ. Topʉ ni'cʉ̃ omocã diacjʉ̃camocã bʉ'awia'cʉ nicʉ niwĩ.
Moisé duti'quere bu'eri masã, tojo nicã fariseo masã Jesure ĩ'aco'tecãrã niwã. Na, ¿marĩ soowʉari nʉmʉrẽ yʉ'rʉogʉsari cʉ̃? nírã, tojo weecãrã niwã. Cʉ̃ yʉ'rʉocã, weresãta basiorosa'a nírã, tojo ĩ'acãrã niwã.
Jesú na wãcũsere ĩ'amasĩgʉ̃, omocã bʉ'awia'cʉre a'tiro nicʉ niwĩ:—Wã'cãnʉ'cã, wijatia masã decopʉ, nicʉ niwĩ.Cʉ̃ tojo nicã, omocã bʉ'awia'cʉ wã'cãnʉ'cã, wijaticʉ niwĩ.
Be'ro Jesú nipe'tirã to nirãrẽ ĩ'atoja, omocã bʉ'awia'cʉre nicʉ niwĩ:—Mʉ'ʉ ya omocãrẽ sĩ́oña.Cʉ̃ tojo nicã tʉ'ogʉ, sĩ́ocʉ niwĩ. Maata yʉ'rʉono'ca omocã tojacaro niwʉ̃.
Cʉ̃ tojo weecã ĩ'arã, fariseo masã, Moisé oja'quere bu'eri masã uayʉ'rʉa wa'acãrã niwã. Tojo weerã “Marĩ ¿de'ro weerãsari ã'rĩrẽ?” ni a'merĩ sẽrĩtiña'cãrã niwã.
Jesú cʉ̃ bu'erã docere bese'que ni'i<TS3>(Mt 10.1–4; Mr 3.13–19)Jesú te nʉmʉrĩrẽ ʉ̃rʉ̃gʉ̃pʉ cʉ̃ pacʉre ñubuegʉ wa'acʉ niwĩ. Topʉre ti ñamirẽ ñubuebo'reacʉ niwĩ.
Bo'reque'aca be'ro cʉ̃ bu'esere siruturã pãjãrãrẽ pijiocʉ niwĩ. Pijio, na wa'tero nirã́ docere besecʉ niwĩ. Narẽ “Yé quetire werecusiari masã yʉ'ʉ besecṹú'cãrã nirãsa'a”, nicʉ niwĩ.
A'ticʉrã nicãrã niwã: Simó, be'ro Jesú cʉ̃rẽ Pedro pisucʉ niwĩ. Apĩ cʉ̃ acabiji André nicʉ niwĩ. Tojo nicã Santiago, Juã, Felipe, Bartolomé nicãrã niwã.
Ãpẽrã Mateo, Tomás, Santiago Alfeo macʉ̃, apĩ Simó wãmetigʉ celote curuacjʉ̃ nicãrã niwã.
Apĩ Juda Santiago acabiji nicʉ niwĩ. Tojo nicã Juda Iscariote, be'ropʉ Jesure cʉ̃rẽ ĩ'atu'tirãrẽ o'oacjʉ quẽ'rã nicʉ niwĩ.
Jesú pãjãrã masãrẽ bu'e'que ni'i<TS3>(Mt 4.23–25)Jesú ʉ̃rʉ̃gʉ̃pʉ ní'cʉ cʉ̃ besecṹú'cãrã me'rã tigʉ dʉ'pocã́pʉ dijacʉ niwĩ. Topʉ dijagʉ, ni'cã pa añurĩ papʉ tojaque'acʉ niwĩ. Topʉ pãjãrã cʉ̃ bu'esere siruturã nicãrã niwã. Ãpẽrã masã quẽ'rã pãjãrã Judea di'tacjãrã, Jerusalẽ́cjãrã, pajiri maa sumuto nise macãrĩ Sidṍ, Tirocjãrã nicãrã niwã. Na nipe'tirã Jesú bu'esere tʉ'orã wa'acãrã niwã. Tojo nicã na ye dutire yʉ'rʉodutirã wa'acãrã niwã.
Ãpẽrã wãtĩa sãjãno'cãrã quẽ'rã wa'acãrã niwã. Jesú na quẽ'rãrẽ yʉ'rʉocʉ niwĩ.
Cʉ̃ tutuaro me'rã nipe'tirã dutitirãrẽ yʉ'rʉocʉ niwĩ. Tojo weerã nipe'tirã cʉ̃rẽ ñe'eña'sĩ'rĩcãrã niwã.
E'catise queti, e'catiya marĩse queti ni'i<TS3>(Mt 5.1–12)Jesú ʉ̃rʉ̃gʉ̃pʉ dijáca be'ro cʉ̃ bu'erãrẽ ĩ'a, nicʉ niwĩ:—Mʉsã pajasecʉorã Õ'acʉ̃ wiogʉ nirõpʉ wa'arãsa'a. Tojo weerã e'catiya.
’No'o ni'cãrõacãrẽ ʉjaboarãnojõ be'ropʉre yapirãsa'a. Tojo weerã e'catiya.’No'o ni'cãrõacãrẽ utirã́nojõ be'ropʉre bujirãsa'a. Tojo weerã e'catiya.
’Mʉsã yʉ'ʉ Õ'acʉ̃ macʉ̃ masʉ̃ weronojõ upʉtigʉre ẽjõpeocã, masã a'tiro weerãsama. Mʉsãrẽ ĩ'atu'tirãsama. Na me'rã nimi'cãrãrẽ cõ'awĩrõmʉjãrãsama. Mʉsãrẽ bujicã'a, yabirãsama. Mʉsãrẽ “Ña'arã nima”, nirãsama. Narẽ tojo weeno'rã e'catiya.
Mʉsã ʉ'mʉsepʉ pajibutiaro e'catise bocarãsa'a. Tojo weerã na tojo weeri curare ʉpʉtʉ waro e'catiyʉ'rʉnʉ'cãña. Dʉporocjãrãpʉ quẽ'rã Õ'acʉ̃ ye quetire weremʉ'tãrĩ masãrẽ mʉsã ñecʉ̃sʉmʉa mejãrõta weecãrã niwã.
’Mʉsã peje cʉorã́ pe'e a'ti turi cjase dia'cʉ̃rẽ wãcũnʉrʉ̃, e'catitoja'a. Tojo weero mʉsãrẽ ña'a nirõsa'a.
’Mʉsã ni'cãrõacã ba'a yapirã́nojõ e'catitoja'a. Tojo weero mʉsãrẽ ña'a ni'i. Be'ropʉre ʉjaboarãsa'a.’Mʉsã ni'cãrõacãrẽ e'cati bujirã́nojõrẽ ña'a ni'i. Be'ropʉre bʉjawetirã utirãsa'a.
’A'ti ʉmʉcocjãrã añurõ ucũno'rãrẽ ña'arõ wa'arosa'a. Dʉporopʉ “Õ'acʉ̃ ye queti wererã́ ni'i” nisoori masãrẽ mʉsã ñecʉ̃sʉmʉa mejãrõta añurõ dia'cʉ̃ narẽ ucũcãrã niwã.
Marĩrẽ ĩ'atu'tirãrẽ ma'idutise ni'i<TS3>(Mt 5.38–48; 7.12)’No'o ye cjasere tʉ'osĩ'rĩrãnojõrẽ a'tiro nigʉ̃ti. Mʉsãrẽ ĩ'atu'tirãrẽ ma'iña. Mʉsãrẽ ña'arõ weerãrẽ añurõ weeya.
Mʉsãrẽ ña'arõ ucũrãrẽ “Narẽ añurõ wa'ato”, niña. Mʉsãrẽ ña'arõ tu'ti, bujicã'rãrẽ na ye niatjere sẽrĩbosaya.
Ni'cʉ̃ mʉ'ʉrẽ ni'cã pã'rẽ diapoapʉ paacã, ape pã'rẽ dʉ'sari pã'rẽ pe'ere majãminʉ'cã, paadutiya tja. No'o ni'cʉ̃ mʉ'ʉ yaro su'tiro bu'icjãrõrẽ ẽ'macã, mʉ'ʉ ya camisa quẽ'rãrẽ tuweeo'oya.
Nipe'tirã mʉsãrẽ sẽrĩrãrẽ o'oya. No'o mʉsã yere miacã, “Wiapa”, niticã'ña.
Mʉsãrẽ ãpẽrã añurõ weeme'rĩcã ʉasa'a. Mʉsã quẽ'rã tojota narẽ añurõ weeme'rĩcã'ña.
’Mʉsãrẽ ma'irã́ dia'cʉ̃rẽ ma'írã, ¿ñe'enojõ añuse wéérã weebosaʉ? Ña'arã quẽ'rã tojota na me'rãcjãrãrẽ ma'isama.
Mʉsãrẽ añurõ weerã́ dia'cʉ̃rẽ añurõ wéérã, ¿ñe'enojõ pe'ere añuse weebosaʉ? Ña'arã quẽ'rã narẽ añurõ weerã́ dia'cʉ̃rẽ mejãrõta añurõ weesama.
Mʉsã ãpẽrãrẽ apeyenojõ wasorã, “Na wiarãsama” nirã́ dia'cʉ̃rẽ o'ocã, wapamarĩsa'a. Ña'arã quẽ'rã mejãrõta ãpẽrã ña'arãrẽ na wiarãsama nírã, wasosama.
Mʉsã yʉ'ʉre ẽjõpeorã pe'e mʉsãrẽ ĩ'atu'tirãrẽ ma'iña. Narẽ añurõ weeya. Na apeyenojõ wasocã, wasose wapa “Apeyenojõ dʉcayurãsama” nirṍ marĩrõ narẽ wasoya. Tojo weecã, Õ'acʉ̃ mʉsãrẽ peje añuse o'ogʉsami. Cʉ̃ ʉ'mʉsepʉ nigʉ̃́ põ'rã nirãsa'a. Cʉ̃́marĩcã queoro weetirãrẽ, tojo nicã ña'arõ weeri masãrẽ pajaña'yugʉ, añurõ weesami.
Tojo weerã marĩ pacʉ pajaña'rõnojõ mʉsã quẽ'rã nipe'tirãrẽ pajaña'ña.
Ãpẽrãrẽ “Mʉsã ña'arã ni'i” niticã'ña nise ni'i<TS3>(Mt 7.1–5)’Mʉsã ãpẽrãrẽ “Na ña'arã nima”, ni ĩ'abeseticã'ña. Tojo weecã, Õ'acʉ̃ quẽ'rã mʉsãrẽ besesome. Tojo nicã ãpẽrãrẽ “Ña'abutia'a, bu'iri da'reroʉa'a”, niticã'ña. Tojo weecã, Õ'acʉ̃ quẽ'rã mʉsãrẽ tojo nisome. Ãpẽrãrẽ acobojoya. Õ'acʉ̃ quẽ'rã mejãrõta mʉsãrẽ acobojogʉsami.
Ãpẽrã apeyenojõ moorãrẽ o'oya. Tojo weecã, Õ'acʉ̃ quẽ'rã mʉsãrẽ o'ogʉsami. Mʉsãrẽ ni'cã ajuro ñadioca ajuro, añurõ mu'muyʉ'rʉri ajuro weronojõ o'ogʉsami. Mʉsã ãpẽrãrẽ o'o'caronojõta Õ'acʉ̃ mʉsãrẽ o'ogʉsami, nicʉ niwĩ Jesú.
Ni'cʉ̃ bu'egʉ cʉ̃rẽ bu'egʉ nemorõ masĩyʉ'rʉnʉ'cãtisami. Cʉ̃ bu'etu'ajaca be'ropʉ cʉ̃ quẽ'rã cʉ̃rẽ ni'cãrõwijigʉsami.
’Mʉsã basu ña'arã nimirã, ¿de'ro weerã mʉsã acaweregʉre “Ña'agʉ̃ nimi”, niti? Ãpẽrãrẽ “Mʉsã ña'arã ni'i” nise dʉporo marĩ ye pe'ere ĩ'amʉ'tãrõʉa'a.
Mʉsã a'te weronojõ nibosa'a. Mʉsã acaweregʉre “Mʉ'ʉ ya capeapʉ cã'po'caroacã ni'i”, nibosa'a. Mʉsã ya capeapʉ pajiri po'caro ĩ'atimirã, mʉsã acaweregʉre “Capeapʉ niseacãrẽ miicõ'arãti”, nímasĩtisa'a. Mʉsã tojo wéérã, weeta'sari masã ni'i. Mʉsã ye caperipʉ nisere miicõ'amʉ'tãña. Tojo wééca be'ropʉ mʉsã acaweregʉ cã'rõacã caperipʉ nise pe'ere miicõ'amasĩrãsa'a, ni queose o'ocʉ niwĩ Jesú.
Yucʉgʉre tigʉ dʉca me'rã ĩ'amasĩno'sa'a nise ni'i<TS3>(Mt 7.17–20; 12.34–35)Jesú a'tiro werenemocʉ niwĩ:—Ne ni'cãgʉ̃ yucʉgʉ añuse dʉcaticjʉ ña'ase dʉcatitisa'a. Ña'ase dʉcaticjʉ quẽ'rã añuse dʉcatitisa'a.
Nipe'tise yucʉpagʉ te dʉca me'rã ĩ'amasĩno'sa'a. Potagʉ ne higuera wãmetise dʉcatitisa'a. Pota cʉose quẽ'rã ne ʉ'se dʉcatitisa'a.
Masʉ̃ añugʉ̃ añuse wãcũse cʉoyugʉ, añurõta ucũsami. Apĩ ña'agʉ̃ pe'e cʉ̃ wãcũse ña'ase niyucã, ña'arõ ucũsami. Marĩrẽ ña'ase púúturo, ña'aseta marĩ ucũse wija'a. Añuse nicã, añuseta wija'a.
Mejẽcã dia'cʉ̃ wi'seri yeenʉ'cãse queose ni'i<TS3>(Mt 7.24–27)’¿De'ro weerã yʉ'ʉre “Yʉ'ʉ wiogʉ” nimirã, yʉ'ʉ dutiro weeweti?
No'o yʉ'ʉ tiropʉ a'ti, yʉ'ʉ ucũsere tʉ'o, be'ro yʉ'ʉ dutiro queoro weegʉ́ a'tiro weronojõ nimi.
Ni'cʉ̃ wi'i weegʉtigʉ, di'tapʉ se'esãjã, ʉ̃tãgãrẽ bocasami. Be'ro tiga bu'ipʉ yeenʉ'cãmʉjãsami. Be'ro dia pu'eejacã, ti wi'ipʉ aco o'mapõtẽocã, a'meña'tisa'a. Ti wi'i ʉ̃tãgãpʉ yeenʉ'cãca wi'i niyuro, tojo wa'asa'a.
Apĩ yʉ'ʉ bu'e'quere tʉ'omigʉ̃, tere queoro weetigʉ, a'tiro weronojõ nimi. Wi'i weegʉtigʉ, ne po'peapʉ yeenʉ'cãmʉjãtiro marĩrõ weesami. Be'ro dia pu'eejacã, ti wi'ire aco o'mapõtẽo, o'mapĩ'abʉrocã'sa'a. Ti wi'i ne cã'rõ dʉ'sanʉ'cãtisa'a, nicʉ niwĩ Jesú.
Jesú surara wiogʉre da'raco'tegʉre yʉ'rʉo'que ni'i<TS3>(Mt 8.5–13)Jesú ʉ̃rʉ̃gʉ̃pʉ masãrẽ bu'éca be'ro Capernaupʉ pi'acʉ niwĩ.
Topʉ ni'cʉ̃ surara wiogʉ romano masʉ̃ nicʉ niwĩ. Cʉ̃rẽ da'raco'tegʉ cʉ̃ ma'iyʉ'rʉnʉ'cãgʉ̃ ʉpʉtʉ dutitigʉ wẽrĩse pʉ'to nicʉ niwĩ.
Surara wiogʉ Jesú ye quetire tʉ'ogʉ, ni'cãrẽrã judío masã bʉcʉrãrẽ cʉ̃ tiropʉ o'ócʉ niwĩ. Cʉ̃rẽ da'raco'tegʉre yʉ'rʉogʉ a'tidutigʉ tojo weecʉ niwĩ.
Na Jesú tiropʉ etarã, tutuaro me'rã cʉ̃rẽ weetamuse sẽrĩcãrã niwã. A'tiro nicãrã niwã:—Ã'rĩ surara wiogʉre weetamurõʉa'a.
Cʉ̃ a'ti di'tacjãrã judío masãre añurõ ma'imi. Cʉ̃́ta cʉ̃ ye niyeru me'rã ʉ̃sã nerẽwʉari wi'ire yeedutiwĩ. Tojo weerã cʉ̃rẽ weetamurõʉa'a, nicãrã niwã.
Tere tʉ'ogʉ, Jesú na me'rã wa'acʉ niwĩ. Wi'ipʉ ejase dʉporoacã surara wiogʉ ãpẽrã cʉ̃ me'rãcjãrãrẽ tja Jesure weredutigʉ o'ócʉ niwĩ. A'tiro niduticʉ niwĩ:—Wiogʉ, mʉ'ʉrẽ caribosĩ'rĩtiami. Cʉ̃ “Yʉ'ʉ mejõ nigʉ̃́ nisa'a”, niami. Tojo weegʉ cʉ̃ “Ya wi'ipʉ sãjãcã weemasĩtisa'a”, niami.
Te ye bu'iri ne cʉ̃ basu quẽ'rã mʉ'ʉrẽ a'magʉ̃ a'titiami. A'tiro pe'e niami. “Mejõ mʉ'ʉ wa'atimigʉ̃, mʉ'ʉ dutio'ose me'rã cʉ̃rẽ da'raco'tegʉ yʉ'rʉgʉsami”, niami.
Cʉ̃ “Ãpẽrã surara dutiro docapʉ ni'i”, niami. “Yʉ'ʉ quẽ'rã ãpẽrã surarare dutituria'a. Yʉ'ʉ ni'cʉ̃rẽ o'ócã, cʉ̃ wa'asami. Apĩrẽ yʉ'ʉ ‘A'tia’ nicã, a'tisami”, niami. Cʉ̃rẽ da'raco'tegʉre “ ‘A'tiro weeya’ nicã, weesami”, niami, nicãrã niwã Jesure.
Jesú cʉ̃ tojo ní'quere tʉ'ogʉ, tʉ'omarĩa wa'acʉ niwĩ. Be'ro majãmiĩ'a, cʉ̃rẽ siruturãrẽ a'tiro nicʉ niwĩ:—Ã'rĩ surara wiogʉ Israe curuacjʉ̃ mejeta yʉ'ʉre añurõ ẽjõpeomi. Diacjʉ̃ mʉsãrẽ nigʉ̃ti. Ne ni'cʉ̃ Israe curuacjãrã wa'teropʉre ã'rĩ weronojõ ẽjõpeose cʉogʉre ĩ'aticãti, nicʉ niwĩ.
Be'ro surara wiogʉ o'ó'cãrã wi'ipʉ dajatojaacãrã niwã. Na tojatarã, surarare da'raco'tegʉre yʉ'rʉ'cʉpʉre ĩ'acãrã niwã.
Jesú wapewio macʉ̃rẽ masõ'que ni'iJesú surara wiogʉre da'raco'tegʉre yʉ'rʉóca be'ro Naín wãmetiri macãpʉ wa'acʉ niwĩ. Cʉ̃ bu'erã, tojo nicã ãpẽrã pãjãrã masã cʉ̃ me'rã wa'acãrã niwã.
Ti macã pʉ'to cʉ̃ ejari cura ni'cã puti masãputi yaarã wa'arã wʉawã'cãcãrã niwã. Wẽrĩ'cʉ, wapewio macʉ̃ ni'cʉ̃ waro nigʉ̃́ nicʉ niwĩ. Pãjãrã ti macãcjãrã core ba'paticãrã niwã.
Core ĩ'agʉ̃, Jesú pajaña'cʉ niwĩ. A'tiro nicʉ niwĩ:—Utitigota, nicʉ niwĩ.
Jesú cʉ̃rẽ masõgʉ̃, ti acarore da'rapeocʉ niwĩ. Cʉ̃ tojo weecã, ti acarore wʉawã'cãrã tojanʉ'cãcãrã niwã. Wẽrĩ'cʉre a'tiro nicʉ niwĩ:—Yʉ'ʉ mʉ'ʉrẽ duti'i. Wã'cãnujãña, nicʉ niwĩ.
Cʉ̃ tojo níca be'ro wẽrĩ'cʉ wã'cãnujã, ucũnʉ'cãcʉ niwĩ. Masõtoja, Jesú cʉ̃ pacore wiacʉ niwĩ.
A'tere ĩ'arã, nipe'tirã masã ʉcʉacãrã niwã. Tojo weerã Õ'acʉ̃rẽ e'catipeorã, a'tiro nicãrã niwã:—Ni'cʉ̃ Õ'acʉ̃ ye queti weremʉ'tãrĩ masʉ̃ tutuayʉ'rʉgʉ marĩ wa'teropʉre bajuami, nicãrã niwã.Apeye quẽ'rãrẽ ninemocãrã niwã:—Õ'acʉ̃ cʉ̃ yarãrẽ weetamugʉ̃ a'tigʉ weeapĩ, nicãrã niwã.
Nipe'tiro Judea di'tapʉre, to sumutopʉre cʉ̃rẽ masõ'que se'sa wa'acaro niwʉ̃.
Juã masãrẽ wãmeyeri masʉ̃ Jesú tiropʉ o'ó'que ni'i<TS3>(Mt 11.2–19)Juã masãrẽ wãmeyeri masʉ̃ bu'iri da'reri wi'ipʉ nicʉ niwĩ. Titare cʉ̃ bu'esere siruturã Jesú ye quetire cʉ̃rẽ werecãrã niwã. Tere tʉ'ogʉ, pʉarã cʉ̃ bu'ese siruturãrẽ pijiocʉ niwĩ.
A'tiro nicʉ niwĩ:—Jesú tiropʉ wa'aya. “¿Mʉ'ʉta niti ‘Masãrẽ yʉ'rʉoacjʉ a'tigʉsami’ nino'cʉ o apĩpʉre yucuerãsari yujupʉ?” ni sẽrĩtiña'ña, nicʉ niwĩ.
Na ejari curare Jesú pãjãrã dutitirãrẽ yʉ'rʉogʉ weecʉ niwĩ. Tojo nicã cãmi boarãrẽ, wãtĩa sãjãno'cãrãrẽ cõ'awĩrõgʉ̃, narẽ caperi bajuno'tirãrẽ yʉ'rʉogʉ weecʉ niwĩ.
Jesú, Juã o'ó'cãrã sẽrĩtiña'cã, a'tiro yʉ'ticʉ niwĩ:—Mʉsã yʉ'ʉ weecã ĩ'asere, mʉsã tʉ'osere Juãrẽ wererã wa'aya. “Caperi ĩ'atimi'cãrã ni'cãrõacãrẽ ĩ'ama. Sijamasĩtimi'cãrã sijama. Cãmi boarã yatipe'tiano'ma. O'meperi tʉ'oti'cãrã quẽ'rã tʉ'oma. Wẽrĩ'cãrã masãma. Pajasecʉorã masãrẽ yʉ'rʉose queti, añuse quetire tʉ'oma.
Yʉ'ʉre ẽjõpeodu'utigʉnojõ e'catigʉsami”, ni wererã wa'aya Juãrẽ, nicʉ niwĩ Jesú.
Juã o'ó'cãrã wa'áca be'ro Jesú Juã ye cjasere masãrẽ werecʉ niwĩ. A'tiro nicʉ niwĩ:—Mʉsã masã marĩrõpʉ Juãrẽ ĩ'arã wa'apã. Topʉ wa'arã, uigʉnojõ, wãcũtutuatigʉnojõrẽ ĩ'arã wa'atipã. Cʉ̃ tutuatigʉ tábuti wĩ'rõ wẽecʉaro weronojõ nitimi.
Tojo nicã añuse waro su'ti sãñagʉ̃rẽ masã marĩrõpʉ ĩ'arã wa'atipã. Su'ti añuse sãñarã́nojõ, ma'masu'awee nisetirãnojõ wiorã ye wi'seripʉ nisama.
To pũrĩcãrẽ mʉsã topʉ cʉ̃rẽ ĩ'arã wa'arã, ni'cʉ̃ Õ'acʉ̃ ye queti weremʉ'tãrĩ masʉ̃rẽ ĩ'arã wa'arã weepã. Mʉsãrẽ nigʉ̃ti. Diacjʉ̃ta cʉ̃ Õ'acʉ̃ ye queti weremʉ'tãrĩ masʉ̃ nimi. Totá Juã ãpẽrã Õ'acʉ̃ ye queti weremʉ'tãrĩ masã nemorõ niyʉ'rʉnʉ'cãmi.
Õ'acʉ̃ Juãrẽ o'óyuatjere cʉ̃ ye queti ojaca pũrĩpʉ a'tiro ojano'wʉ̃:“Yʉ'ʉ mʉ'ʉ ye quetire wereyuacjʉre mʉ'ʉ dʉporo o'ógʉti. Cʉ̃ mʉ'ʉ wa'atji ma'arẽ apoyugʉsami. Ma'a quẽ'rã́yumʉ'tãgʉ̃ weronojõ mʉ'ʉ wa'ati dʉporo masã wãcũsere bʉjaweti dʉcayudutigʉsami”, nicʉ niwĩ Õ'acʉ̃, ni ojano'caro niwʉ̃.
Mʉsãrẽ weregʉti. Nipe'tirã Õ'acʉ̃ ye queti weremʉ'tãrĩ masã wa'teropʉre ne ni'cʉ̃ Juã masãrẽ wãmeyeri masʉ̃ yʉ'rʉoro nigʉ̃́ marĩcʉ niwĩ. Tojo nimicã, nipe'tirã Õ'acʉ̃ wiogʉ nirõpʉ nirã́ Juã yʉ'rʉoro nima. Mejõ nigʉ̃́pʉta cʉ̃ yʉ'rʉoro nimi, nicʉ niwĩ Jesú.
Cʉ̃ tojo nisere tʉ'orã, nipe'tirã masã, tojo nicã niyeru wapaseeri masã Juã cʉ̃ wãmeyeno'cãrã a'tiro nicãrã niwã:—Õ'acʉ̃ diacjʉ̃ta weemi, nicãrã niwã.
Fariseo masã, tojo nicã Moisé oja'quere bu'eri masã pe'e Juã wãmeyeno'ña marĩ'cãrã nitjĩarã, Õ'acʉ̃ narẽ weesĩ'rĩsere ʉaticãrã niwã.
Tojo weegʉ Jesú narẽ nicʉ niwĩ:—Masã a'tocaterocjãrã, yé quetire tʉ'osĩ'rĩtirã ã'rã weronojõ weesetima.
Wĩ'marã macã decopʉ apedujirã, na me'rãcjãrãrẽ pijirã caricũbajaque'atirã weronojõ nima. A'tiro caricũsama: “Ʉ̃sã wẽowʉ̃ putimicã, basarã wijatiapʉ. Ʉ̃sã bʉjawetise basacã quẽ'rãrẽ, utitiapʉ.” Na weronojõ a'tocatero nirã́ no'o añurõ, ña'arõ weecã, mejãrõta tʉ'satima.
Juã masãrẽ wãmeyeri masʉ̃ be'ti, vino sĩ'rĩtisami. Cʉ̃ tojo weecã, mʉsã “Wãtĩ cʉomi”, nisa'a.
Be'ro yʉ'ʉ Õ'acʉ̃ macʉ̃ masʉ̃ weronojõ upʉtigʉ quẽ'rãrẽ ba'a, yʉ'ʉ vino sĩ'rĩcã, mejãrõta ña'arõ ucũ'u. “Ba'awãrĩgʉ̃, sĩ'rĩwãrĩgʉ̃ nimi”, ni'i. “Niyeru wapaseeri masã me'rãcjʉ̃, tojo nicã ña'arã me'rãcjʉ̃ nimi”, ni'i. Ne ni'cʉ̃pʉreta ẽjõpeowe'e.
Tojo ẽjõpeotimirã, yʉ'ʉ wee'quere ĩ'arã, Õ'acʉ̃ yʉ'ʉre masĩse o'osere masĩno'o, nicʉ niwĩ Jesú.
Jesú fariseo masʉ̃ Simó wãmetigʉ ya wi'ipʉ ní'que ni'iNi'cʉ̃ fariseo masʉ̃ Jesure cʉ̃ ya wi'ipʉ ba'adutigʉ pijiacʉ niwĩ. Tojo weegʉ Jesú wa'acʉ niwĩ.
Na ba'ari cura ti macãcjõ numio ña'arõ weeri masõ Jesú tiro wa'aco niwõ. Co Jesú fariseo masʉ̃ ya wi'ipʉ ba'agʉ wa'apʉ nisere tʉ'ogo, ʉ'mʉticja acosticjare cʉ̃ tiropʉ miaco niwõ.
Co utigota, cʉ̃ sẽ'ema pe'e ejanʉ'cãco niwõ. Co ya'coco co uticã, cʉ̃ ye dʉ'pocãrĩpʉ doquepejacaro niwʉ̃. Be'ro te ya'cocore co poanʉ'mo me'rã tuucoeco niwõ. Be'ro te dʉ'pocãrĩrẽ mi'mi, co ʉ'mʉtise mia'quere dʉ'pocãrĩpʉ piopeoco niwõ.
Co tojo weecã ĩ'agʉ̃, Jesure ba'aduti'cʉ fariseo masʉ̃ a'tiro wãcũcʉ niwĩ:—Ã'rĩ Õ'acʉ̃ ye queti weremʉ'tãrĩ masʉ̃ nígʉ̃ pũrĩcã, “¿Noanojõ yʉ'ʉre ñe'eña'gõ weeti? ¿Ñamonojõ masõ niti co?” ni masĩboapĩ. “Co numio ña'arõ weeri masõ nimo”, ni masĩboapĩ, nicʉ niwĩ.
Tojo wãcũsere ĩ'agʉ̃, Jesú fariseo masʉ̃rẽ nicʉ niwĩ:—Simó, mʉ'ʉrẽ apeyenojõ nisĩ'rĩsa'a.Fariseo yʉ'ticʉ niwĩ:—Masãrẽ bu'egʉ, niña'rẽ mʉ'ʉ, nicʉ niwĩ.
Jesú cʉ̃rẽ nicʉ niwĩ:—Pʉarã ʉmʉa niyeru wasori masʉ̃rẽ wapamoosama. Ni'cʉ̃ quinientos nʉmʉrĩ da'rase wapa weronojõ wapamoosami. Apĩ pe'e cincuenta nʉmʉrĩ da'rase wapa weronojõ wapamoosami.
Cʉ̃ na pʉarãpʉ de'ro wee wapayemasĩticã ĩ'agʉ̃, na wapamoosere tojo acobojobajuriope'ocã'sami. A'te cjasere mʉ'ʉrẽ sẽrĩtiña'gʉ̃ti. ¿Ni'inojõ pe'e niyeru wasori masʉ̃rẽ ma'iyʉ'rʉnʉ'cãsari? nicʉ niwĩ.
Simó cʉ̃rẽ yʉ'ticʉ niwĩ:—Yʉ'ʉ a'tiro tʉ'oña'sa'a. Pajiro wapamoo'cʉ pe'e ma'iyʉ'rʉnʉ'cãsami, nicʉ niwĩ.Jesú cʉ̃rẽ nicʉ niwĩ:—Mʉ'ʉ queoro yʉ'ti'i.
Be'ro Jesú numiorẽ ĩ'a, Simórẽ nicʉ niwĩ:—Mʉ'ʉ a'tigo numiorẽ ĩ'a'a. Yʉ'ʉ mʉ'ʉ ya wi'ipʉ sãjãtacã, yé dʉ'pocãrĩrẽ coedutigʉ yʉ'ʉre aco o'otiapʉ. A'tigo pe'e mʉ'ʉ weeti'quere weeamo. Co ya'coco me'rã yé dʉ'pocãrĩrẽ coeamo. Be'ro co poari me'rã tuucoeamo.
Mʉ'ʉ yʉ'ʉre añudutigʉ, mi'mitiapʉ. Co pe'e yʉ'ʉ sãjãejacãpʉta, yé dʉ'pocãrĩrẽ mi'mimo. Mi'midu'utimo yujupʉ.
’Mʉ'ʉ yʉ'ʉ dʉpoapʉre ʉ'se, marĩ piopeosenojõrẽ piopeotiapʉ. Co pe'e yé dʉ'pocãrĩpʉre ʉ'mʉtisere piopeoamo.
Tojo weegʉ a'tiro nigʉ̃ti. Co peje ña'arõ wee'quere acobojono'mo. Tojo weego yʉ'ʉre tojo weese me'rã co ʉpʉtʉ ma'isere ĩ'omo. Cã'rõ na wee'quere acobojorã, cã'rõ ma'isere ĩ'ono'o. Nemorõ waro ña'arõ wee'quere acobojorã, ʉpʉtʉ ma'isere ĩ'ono'o, nicʉ niwĩ.
Be'ro numiorẽ a'tiro nicʉ niwĩ:—Mʉ'ʉ ña'arõ wee'quere acobojono'pe'ocã'a, nicʉ niwĩ.
Ãpẽrã ba'adutirã pijino'cãrã topʉ dujirã́ na basu a'merĩ a'tiro ucũcãrã niwã:—¿Noanojõ nisari ã'rĩ ña'arõ wee'quepʉreta acobojosãjãdojagʉ? nicãrã niwã.
Jesú weresijari cura numia cʉ̃rẽ weetamu'que ni'iJesú ña'arõ wee'core acobojóca be'ro nipe'tise macãrĩpʉ nipe'tiropʉ sijabi'acʉ niwĩ. Tocjãrãrẽ cʉ̃ ye cjasere bu'e werecusiagʉ weecʉ niwĩ. Tojo nicã Õ'acʉ̃ wiogʉ nigʉ̃sami nisere werecʉ niwĩ. Cʉ̃ bu'erã doce cʉ̃ me'rã ba'patisijacãrã niwã.
Ãpẽrã quẽ'rã numia na me'rã ba'patisijacãrã niwã. Na Jesú todʉporo wãtĩa cõ'awĩrõno'cãrã numia, duti yʉ'rʉono'cãrã numia nicãrã niwã. Ni'cõ na wa'tero María, na “Magdalena” nigṍ, siete wãtĩa cõ'awĩrõno'co nico niwõ.
Tojo nicã apego Juana, Cuza wãmetigʉ nʉmo nico niwõ. Co marãpʉ Herode yere da'raco'teri masʉ̃ nicʉ niwĩ. Susana wãmetigo quẽ'rã nico niwõ. Ãpẽrã pãjãrã numia Jesure na cʉose me'rã weetamucãrã niwã.
Jesú oteri masʉ̃ ye quetire queose me'rã were'que ni'i<TS3>(Mt 13.1–9; Mr 4.1–9)Pãjãrã masã peje macãrĩcjãrã Jesú tiropʉ ĩ'arã wa'acãrã niwã. Na pãjãrã nerẽcã ĩ'agʉ̃, Jesú queose me'rã narẽ bu'ecʉ niwĩ. A'tiro nicʉ niwĩ:
—Ni'cʉ̃ masʉ̃ cʉ̃ ya wesepʉ otegʉ wa'asami. Cʉ̃ otegʉ, wẽestewã'cãcã, ma'apʉ apeye otese cape doqueque'asa'a. Ti ma'apʉ yʉ'rʉarã, tere ãpẽrã ʉ'tacũuwã'cãsama. Be'ro mirĩcʉ̃a a'ti, te perire ĩ'aboca, ba'ape'ocã'sama.
Apeye ʉ̃tãperi wa'teropʉ doqueque'asa'a. Te peri pĩ'rĩ, aco marĩyucã, ñaidija wa'asa'a.
Apeye otese cape pota wa'teropʉ bʉrʉque'asa'a. Pota pe'e tere pĩ'rĩyʉ'rʉa, wẽjẽcã'sa'a.
Apeye otese cape di'ta añurõpʉ bʉrʉque'asa'a. Te añurõ pĩ'rĩ, dʉcatisa'a. Ni'cãño cien peri dʉcatisa'a, nicʉ niwĩ.To be'ro Jesú ʉpʉtʉ tutuaro me'rã narẽ nicʉ niwĩ:—O'meperi cʉorã́nojõ a'tere añurõ tʉ'oya, nicʉ niwĩ.
Jesure cʉ̃ bu'erã “¿De'ro weegʉ queose me'rã bu'eti?” ní'que ni'i<TS3>(Mt 13.10–17; Mr 4.10–12)Be'ro cʉ̃ bu'erã “¿De'ro nisĩ'rĩrõ weeti mʉ'ʉ queose were'que?” ni sẽrĩtiña'cãrã niwã.
Narẽ yʉ'ticʉ niwĩ:—Õ'acʉ̃ mʉsãrẽ a'tiro weemi. Ãpẽrã todʉporopʉ masĩña marĩmi'que cʉ̃ wiogʉ nisere mʉsãrẽ masĩcã weemi. Yʉ'ʉre ẽjõpeotirãma queose me'rã wereno'o. Tojo weerã yʉ'ʉ weesere ĩ'amirã, ĩ'amasĩsome. Yé cjasere tʉ'omirã, tʉ'omasĩtirã tojarã́sama.
Jesú oteri masʉ̃ ye quetire “A'tiro nisĩ'rĩrõ wee'e” ni were'que ni'i<TS3>(Mt 13.18–23; Mr 4.13–20)’Yʉ'ʉ queose were'que a'tiro nisĩ'rĩrõ wee'e. Otese cape Õ'acʉ̃ ye queti weronojõ ni'i.
Ma'apʉ bʉrʉque'a'que a'tiro nisĩ'rĩrõ wee'e. Masã, yé quetire tʉ'oma. Be'ro na tʉ'o'quere wãtĩ a'ti, tere ẽ'mape'ocã'sami. Napʉ tere ẽjõpeo, Õ'acʉ̃ narẽ yʉ'rʉweticã weeri nígʉ̃, tojo weesami.
Apeye otese cape ʉ̃tãperi wa'teropʉ bʉrʉque'a'que a'tiro nisĩ'rĩrõ wee'e. Na, yé quetire añurõ e'catise me'rã tʉ'osama. Tojo weemirã, nʉ'cõrĩ marĩrã weronojõ añurõ ẽjõpeotisama. Yoaticã añurõ ẽjõpeocũmí, be'ro narẽ ãpẽrã ña'arõ weecã ĩ'arã, ẽjõpeodu'ucã'sama.
Apeye pota wa'teropʉ bʉrʉque'a'que a'tiro nisĩ'rĩrõ wee'e. Yé quetire tʉ'oma, tʉ'orã pe'e. Mejõ siape me'rã a'ti ʉmʉco cjasere wãcũque'tiyʉ'rʉasama. Peje cʉosĩ'rĩsama. A'ti ʉmʉcopʉ e'catisere ʉpʉtʉ wãcũsama. Tojo weero a'te nipe'tise narẽ dojorẽcã'sa'a. A'tiro wéérã, na dʉca marĩrã weronojõ tojama.
Apeye otese cape di'ta añurõpʉ bʉrʉque'a'que pe'e a'tiro nisĩ'rĩrõ wee'e. Na, yé quetire añurõ tʉ'osĩ'rĩrõ põtẽorõ tʉ'oma. Tere tʉ'o, Õ'acʉ̃ ʉaronojõ queoro weeme'rĩcã'ma. Añurõ ẽjõpeonu'cũrã peje dʉcatirã weronojõ nima, nicʉ niwĩ.
Jesú sĩ'ócja me'rã queose o'o'que ni'i<TS3>(Mr 4.21–25)Jesú cʉ̃ bu'erãrẽ a'tiro werenemocʉ niwĩ:—Ne ni'cʉ̃ sĩ'ócjare sĩ'otoja, apeyenojõ me'rã mo'atisami. Tojo weetigʉ, cʉ̃ cãrĩrõ docapʉ cũutisami. A'tiro pe'e weesami. Nipe'tirã topʉ sãjãrã ĩ'ato nígʉ̃, ʉ'mʉarõpʉ dʉ'teyoosami.
A'tiro ni'i. Todʉporopʉ masã masĩno'ña marĩ'quere masĩno'rõsa'a. Ya'yioropʉ ní'que quẽ'rã bajuarosa'a. Jesú, yé queti masĩno'ña marĩmi'que be'ropʉre sĩ'ócja bo'reyuro weronojõ masĩpe'ticã'no'rõsa'a nígʉ̃, tojo nicʉ niwĩ.
’A'tere tʉ'orã, añurõ tʉ'oya. Yʉ'ʉ bu'ese tʉ'o ẽjõpeorãrẽ Õ'acʉ̃ masĩse o'onemogʉ̃sami. Ãpẽrã yʉ'ʉ bu'esere tʉ'osĩ'rĩtibutiarã pe'ere na masĩmi'quere ẽ'mape'ocʉ̃sami, nicʉ niwĩ Jesú.
Jesú paco, tojo nicã cʉ̃ acabijirã cjase ni'i<TS3>(Mt 12.46–50; Mr 3.31–35)Be'ro Jesú paco, cʉ̃ acabijirã cʉ̃rẽ a'marã a'ticãrã niwã. Na masã mu'muyʉ'rʉcã ĩ'arã, wi'ipʉ sãjãmasĩticãrã niwã.
Topʉ nigʉ̃́ Jesure werecʉ niwĩ:—Mʉ'ʉ paco, mʉ'ʉ acabijirã sope pʉ'to niama. Mʉ'ʉrẽ ĩ'asĩ'rĩapãrã, nicʉ niwĩ.
Tere tʉ'ogʉ, Jesú nicʉ niwĩ:—No'o Õ'acʉ̃ ye quetire tʉ'o, tere queoro weerã́nojõ náta yʉ'ʉ paco, yʉ'ʉ acabijirã weronojõ nima, nicʉ niwĩ.
Jesú wĩ'rõrẽ, tojo nicã pã'cõrĩrẽ di'tamarĩacã wee'que ni'i<TS3>(Mt 8.23–27; Mr 4.35–41)Ni'cã nʉmʉ Jesú cʉ̃ bu'erã me'rã yucʉsʉpʉ mʉjãsãjãgʉ̃, a'tiro nicʉ niwĩ:—Te'a siaquiji ditara sumutopʉ, nicʉ niwĩ.Cʉ̃ tojo nicã tʉ'orã, wa'acãrã niwã.
Na pẽ'arĩ cura Jesú cãrĩa wa'acʉ niwĩ. Wãcũña marĩrõ wĩ'rõ ʉpʉtʉ wẽetuuwã'cãticaro niwʉ̃. Tojo wa'acã, pã'cõrĩ yucʉsʉpʉre paaquesãamʉjãcaro niwʉ̃. Tiwʉ mirĩdijatawio nicaro niwʉ̃.
Tojo wa'acã ĩ'arã, Jesure wã'cõrã bʉrʉacãrã niwã. A'tiro nicãrã niwã:—Ʉ̃sãrẽ bu'egʉ, marĩ mirĩrãtirã wee'e, nicãrã niwã.Na tojo nicã tʉ'ogʉ, Jesú wã'cã, te wĩ'rõrẽ, pã'cõrĩrẽ yʉsʉocʉ niwĩ. Nipe'tise di'tamarĩdijape'tia wa'acaro niwʉ̃.
Tu'ajanʉ'cõ, cʉ̃ bu'erãrẽ nicʉ niwĩ:—¿Mʉsãrẽ ẽjõpeose de'ro wa'amitito? nicʉ niwĩ.Na ʉpʉtʉ ʉcʉa'cãrã nitjĩarã ĩ'amarĩa, a'merĩ nicãrã niwã:—¿Noanojõ nisariba ã'rĩ? Wĩ'rõ, pã'cõrĩpʉta tʉ'omáátidojacã'a, nicãrã niwã.
Jesú Gerasa wãmetirocjʉ̃ wãtĩa sãjãno'cʉre cõ'awĩrõ'que ni'i<TS3>(Mt 8.28–34; Mr 5.1–20)Be'ro Jesú cʉ̃ bu'erã me'rã pẽ'acʉ niwĩ. Pẽ'a, ape pã'rẽ Galilea põtẽorõpʉ Gerasa wãmetiropʉ pẽ'ajacãrã niwã.
Jesú yucʉsʉpʉ ní'cʉ majãnʉ'cãrĩ cura ni'cʉ̃ Gerasacjʉ̃ cʉ̃ tiro ejacʉ niwĩ. Yoacã waro ã'rĩ masʉ̃ wãtĩa sãjãno'cʉ cʉ̃ nirĩtero yʉ'rʉcaro niwʉ̃. Ne su'ti marĩ, ne wi'ipʉ niticʉ niwĩ. Masãperi wa'teropʉ nibajaque'aticʉ niwĩ.
<sup>(28-29)</sup> Jesú cʉ̃rẽ ĩ'agʉ̃, wãtĩ masʉ̃pʉre sãñagʉ̃rẽ “Wijáaya”, nicʉ niwĩ. Cʉ̃ cõ'awĩrõcã ĩ'agʉ̃, Jesú tiropʉ ejaque'a, ʉpʉtʉ caricũcʉ niwĩ:—Jesú, Õ'acʉ̃ ʉ'mʉsepʉ nigʉ̃́ macʉ̃, ¿de'ro weegʉ yʉ'ʉre caribogʉ a'titi? Yʉ'ʉre ña'abutiaro pi'eticã weeticã'ña, ni tutuaro me'rã sẽrĩcʉ niwĩ.Pejetiri wãtĩ masʉ̃rẽ ñe'ea, bʉrʉque'amʉjãcã weecʉ niwĩ. Masã cʉ̃rẽ aperopʉ wa'aticã'to nírã, omocãrĩ, dʉ'pocãrĩpʉ cõme dari me'rã dʉ'tecũumʉjãcãrã nimiwã. Tojo weemicã, cʉ̃ wejesuremʉjãcʉ niwĩ. Wãtĩ cʉ̃rẽ masã marĩrõpʉ sʉ'ori miamʉjãcʉ niwĩ.
(-)
Wãtĩa Jesure a'tiro nicãrã niwã:—Ʉ̃sãrẽ ĩ'abajudutidijaripejopʉ bu'iri da'rebajurioticã'ña ni, ʉpʉtʉ sẽrĩcãrã niwã.
Titare ʉ̃rʉ̃gʉ̃pʉ pãjãrã yesea ba'a nu'cũcãrã niwã. Narẽ ĩ'arã, wãtĩa Jesure “Napʉre sãjãrãti” ni, tutuaro me'rã sẽrĩcãrã niwã. Jesú narẽ “Tojota weeya”, nicʉ niwĩ.
Tojo weerã na masʉ̃pʉre ní'cãrã wijaa, yeseapʉre sãjãcãrã niwã. Yesea na wãtĩa sãjã́ca be'ro opa tʉ'rʉpʉ omamááti, ditarapʉ doqueñojã, mirĩpe'tia wa'acãrã niwã.
Tojo wa'asere ĩ'arã, yeseare co'terã a'tiro weecãrã niwã. Na ʉpʉtʉ ʉcʉarã macãpʉ, cãpũpʉ omawã'cã, weresterã wa'acãrã niwã.
Te quetire tʉ'orã, masã tojo wa'asere ĩ'arã wa'acãrã niwã. Na Jesú tiropʉ ejarã, wãtĩa sãjãno'cʉre Jesú pʉ'toacã dujicã ĩ'acãrã niwã. Cʉ̃ su'ti sãña, añurõ wãcũse cʉogʉ́ dujicʉ niwĩ. Na cʉ̃rẽ ĩ'arã, uise me'rã ĩ'acãrã niwã.
Ãpẽrã topʉ ĩ'arã ejarãrẽ Jesú wãtĩa sãjãno'cʉre cõ'awĩrõcã ĩ'a'cãrã “A'tiro wee wãtĩarẽ cõ'awĩrõami”, ni werecãrã niwã.
Jesú a'tiro weecã ĩ'arã, nipe'tirã masã Gerasapʉ nirã́ Jesure tutuaro me'rã “Mʉ'ʉ aperopʉ wa'aya”, nicãrã niwã. Na ʉpʉtʉ waro uicãrã niwã. Tojo weerã Jesure tojo nicãrã niwã. Tere tʉ'ogʉ, Jesú yucʉsʉpʉ mʉjãsãjã, wa'a wa'acʉ niwĩ.
Wãtĩa cʉomi'cʉ Jesure “Yʉ'ʉ quẽ'rã mʉ'ʉ me'rã wa'agʉti” nígʉ̃, ʉpʉtʉ sẽrĩcʉ nimiwĩ. Jesú pe'e cʉ̃rẽ nicʉ niwĩ:
—Mʉ'ʉ ya wi'ipʉ tojaa, nipe'tise Õ'acʉ̃ mʉ'ʉrẽ wee'quere werepe'ocʉ̃ wa'aya, nicʉ niwĩ.Tojo weegʉ cʉ̃ nipe'tiro cʉ̃ ya macãcjãrãrẽ Jesú cʉ̃rẽ wee'quere werecusiagʉ wa'acʉ niwĩ.
Jairo macõrẽ, tojo nicã dí mejã cʉogore Jesú yʉ'rʉo'que ni'i<TS3>(Mt 9.18–26; Mr 5.21–43)Be'ro Jesú ditara ape pã'rẽpʉ ní'cʉ pẽ'atáca be'ro masã e'catise me'rã cʉ̃rẽ põtẽrĩcãrã niwã. Nipe'tirã cʉ̃rẽ yucue'cãrã nitjĩarã, tojo weecãrã niwã.
Titare ni'cʉ̃ sʉ'ori nerẽwʉari wi'i wiogʉ Jairo wãmetigʉ Jesú tiro etacʉ niwĩ. Cʉ̃ Jesú tiro ejaque'a, Jesure “Yʉ'ʉre pajaña'cureya. Ya wi'ipʉ te'a”, nicʉ niwĩ.
Cʉ̃ macõ ni'cõ nigṍ doce cʉ̃'marĩ cʉogó wẽrĩse pʉ'topʉ nico niwõ. “Jaʉ” ni, Jesú to wa'ari cura pãjãrã masã sirutucãrã nitjĩarã, cʉ̃rẽ añurõ tuutĩ'awã'cãcãrã niwã.
Na tojo weerã́ wa'tero ni'cõ numio doce cʉ̃'marĩ dí mejã dutitigo nico niwõ. Co ocoyedutise wapa nipe'tise niyeru tojaque'a wa'aco niwõ. Ne ni'cʉ̃ core ocoyeyʉ'rʉoticʉ niwĩ.
Tojo weego co Jesú sẽ'ema wa'a, cʉ̃ su'tiro yapapʉ ñe'eña'co niwõ. Co ñe'erĩ curata co dí wijami'que bʉ'anʉ'cã wa'acaro niwʉ̃.
Tojo wa'ari cura Jesú sẽrĩtiña'cʉ niwĩ:—¿Noa yʉ'ʉre ñe'eti? nicʉ niwĩ.Nipe'tirãpʉta “Ne ni'cʉ̃ ñe'etimi”, nicãrã niwã. Tojo weegʉ Pedro, tojo nicã cʉ̃ me'rãcjãrã Jesure nicãrã niwã:—Ʉ̃sãrẽ bu'egʉ, masã mʉ'ʉrẽ nipe'tiro doquewãwã'cã, tuuquejoma. Tojo wa'acã masĩmigʉ̃, mʉ'ʉ ¿de'ro weegʉ “¿Noa yʉ'ʉre ñe'eti?” niti? nicãrã niwã.
Na tojo nicã tʉ'ogʉ, Jesú nicʉ niwĩ:—Ni'cõ yʉ'ʉre ñe'ecã tʉ'oña'pʉ. Core yʉ'ʉ tutuaro me'rã yʉ'rʉcã weeasʉ, nicʉ niwĩ.
Cʉ̃ tojo nicã tʉ'ogo, cʉ̃ masĩtojami, yʉ'ʉta weeasʉ nígõ, narãsãgõta Jesú pʉ'to a'ti, ejaque'aco niwõ. Co nipe'tirã tʉ'oropʉ werepe'ocã'co niwõ. A'te ye bu'iri cʉ̃ yaro su'tirore ñe'easʉ nígõ, tojo nicã “Yʉ'ʉ ñe'ecãta, yʉ'rʉono'copʉ tojasʉ”, ni wereco niwõ.
Co tojo nicã tʉ'ogʉ, Jesú core nicʉ niwĩ:—Mʉ'ʉ ẽjõpeotjĩagõ, yʉ'rʉono'copʉ toja'a. Duti marĩgõ e'catise me'rã tojaaya, nicʉ niwĩ.
Jesú core ucũrĩ cura ni'cʉ̃ Jairo nerẽwʉari wi'i wiogʉ ya wi'icjʉ̃ ejacʉ niwĩ. Jairore nicʉ niwĩ:—Mʉ'ʉ macõ wẽrĩatojamo. Marĩrẽ bu'egʉre caribonemotigʉta majã, nicʉ niwĩ.
Jesú tojo nicã tʉ'ogʉ, Jairore nicʉ niwĩ:—Uitigʉta. Yʉ'ʉre ẽjõpeoya. Mʉ'ʉ tojo weecã, mʉ'ʉ macõ masõno'gõsamo, nicʉ niwĩ.
Ti wi'ipʉre etagʉ, co pesari tucũpʉre ne ãpẽrãrẽ sãjãdutiticʉ niwĩ. Pedro, Santiago, Juã, tojo nicã co pacʉsʉmʉa dia'cʉ̃rẽ sãjãduticʉ niwĩ.
Nipe'tirã ti wi'ipʉ nirã́ ʉpʉtʉ utirã, dʉjasewã'arãrẽ Jesú nicʉ niwĩ:—Utiticã'ña. Co wẽrĩtimo. Cãrĩgõ weemo, nicʉ niwĩ.
Masã co wẽrĩ'quere masĩcãrã niwã. Tojo weerã cʉ̃ tojo nicã tʉ'orã, cʉ̃rẽ bujicã'cãrã niwã.
Jesú pe'e ucũgʉ̃ta, co ya omocãrẽ ñe'e, nicʉ niwĩ:—Wĩ'magõ, wã'cãnʉ'cãña, nicʉ niwĩ.
Cʉ̃ tojo nirĩ curata wẽrĩ'co masã, wã'cãnʉ'cãco niwõ. Jesú co pacʉsʉmʉarẽ “Ba'ase ecaya”, nicʉ niwĩ.
Cʉ̃ tojo weesere ĩ'arã, co pacʉsʉmʉa ʉpʉtʉ ĩ'aʉcʉacãrã niwã. Jesú core masõ'quere ne ãpẽrãrẽ weredutiticʉ niwĩ.
Jesú cʉ̃ bese'cãrãrẽ weredutio'o'que ni'i<TS3>(Mt 10.5–15; Mr 6.7–13)Jesú cʉ̃ bu'erã docere neocũucʉ niwĩ. Be'ro narẽ cʉ̃ tutuasere o'ocʉ niwĩ. Wãtĩa no'o nirãrẽ cõ'awĩrõmasĩserẽ o'ocʉ niwĩ. Tojo nicã duti yʉ'rʉomasĩsere o'ocʉ niwĩ.
Narẽ Õ'acʉ̃ wiogʉ nimi nisere wereduticʉ niwĩ. Dutitirãrẽ yʉ'rʉoduticʉ niwĩ.
A'tiro nío'ocʉ niwĩ:—Wa'arã, ne apeyenojõ miaticã'ña. Tuacjʉ, ajuronojõ, ba'ase pu'e, niyeru ne miaticã'ña. Mʉsã sãñase me'rã dia'cʉ̃ wa'aya. Ne apeye mianemoticã'ña.
No'o ãpẽrã mʉsãrẽ ñe'eticã, ti macãpʉre wijarã, ti macã cjase di'ta wã'a'quere paastecõ'aña. Tojo weerã mʉsã “A'ti macãcjãrã bu'iritima” ni ĩ'orãsa'a, nicʉ niwĩ.
Cʉ̃ tojo níca be'ro wa'a wa'acãrã niwã. Wa'a, nipe'tise macãrĩpʉ Jesú masãrẽ yʉ'rʉose quetire werecusiacãrã niwã. Tojo nicã dutitirãrẽ yʉ'rʉocãrã niwã.
Herode Jesú weesere tʉ'o'que ni'i<TS3>(Mt 14.1–12; Mr 6.14–29)Galilea di'ta wiogʉ Herode nipe'tise Jesú wee'quere tʉ'ocʉ niwĩ. Tere tʉ'ogʉ, Herode de'ro wéémasĩticʉ niwĩ. Ãpẽrã “Cʉ̃ Juã wãmeyeri masʉ̃ wẽrĩ'cʉpʉ masãcʉ nimi”, nicãrã niwã.
Ãpẽrã “Dʉporocjʉ̃pʉ Õ'acʉ̃ ye quetire weremʉ'tãrĩ masʉ̃ Elía bajuapĩ”, nicãrã niwã. Ãpẽrã “Apetero weegʉ ni'cʉ̃ todʉporocjʉ̃ Õ'acʉ̃ ye quetire weremʉ'tãrĩ masʉ̃ masã'cʉ nígʉ̃ nisamigʉ”, nicãrã niwã.
Herode pe'e a'tiro nicʉ niwĩ:—Yʉ'ʉta Juã ya dʉpoare dʉtesuredutiwʉ. To pũrĩcãrẽ ¿noanojõ nisari tocã'rõ na ucũno'gʉ̃? Cʉ̃rẽ ĩ'asĩ'rĩmisa'a, nicʉ niwĩ.
Jesú ni'cãmocʉsetiri mil ʉmʉarẽ ba'ase eca'que ni'i<TS3>(Mt 14.13–21; Mr 6.30–44; Jn 6.1–14)Be'ro Jesú besecṹú'cãrã na bu'ecusiaca be'ro cʉ̃ tiro daja, na weecusia'quere werecãrã niwã. Be'ro narẽ Jesú masã marĩrõpʉ Betsaida wãmetiri macã pʉ'topʉ sʉ'ori wa'acʉ niwĩ.
Masã pe'e na wa'ase quetire tʉ'ocã'cãrã niwã. Tojo weerã tere tʉ'orã, narẽ sirutuwã'cãcãrã niwã. Jesú narẽ añuduti, Õ'acʉ̃ wiogʉ nimi nisere were, dutitirãrẽ yʉ'rʉocʉ niwĩ.
Be'ro ñamica'apʉ nicã ĩ'arã, cʉ̃ bu'erã doce cʉ̃ tiro wa'a, cʉ̃rẽ ucũcãrã niwã:—Masãrẽ “Tocã'rõta ni'i”, niña. Macãrĩpʉ, no'o pʉ'to nise macãrĩpʉ ba'ase, cãrĩrõ a'magʉ̃ wa'adutiya. A'to marĩ nirõpʉre ne apeyenojõ marĩbutiacã'a, nicãrã niwã.
Jesú pe'e nicʉ niwĩ:—Mʉsã narẽ ba'ase ecaya.Na cʉ̃rẽ nicãrã niwã:—Ʉ̃sã ni'cãmocʉse pagata pã́, tojo nicã wa'i pʉarãta cʉo'o. Masãrẽ ne a'teacã se'satisa'a. ¿Ʉ̃sãrẽ ã'rã pãjãrã ye niatjere ba'ase duudutigʉ weeti? nicãrã niwã.
Na pãjãrã, ʉmʉa se'saro ni'cãmocʉsetiri mil wa'tero nicãrã niwã. Jesú narẽ nicʉ niwĩ:—Masãrẽ te cururinʉcʉ̃ cincuenta dujidutiya, nicʉ niwĩ.
Na cʉ̃ duti'caronojõta wee, dujipe'ticã'cãrã niwã.
Be'ro Jesú te ni'cãmocʉse pã́rẽ, na wa'i pʉarãrẽ mii, ʉ'mʉarõpʉ ĩ'amorõ, cʉ̃ pacʉ Õ'acʉ̃rẽ na ye niatjere e'catise o'ocʉ niwĩ. Tu'ajanʉ'cõ, cʉ̃ pe'esteca be'ro cʉ̃ bu'erãrẽ masãrẽ etidutigʉ o'ocʉ niwĩ.
Nipe'tirã ba'a, yapicãrã niwã. Be'ro doce pi'seri na ba'adʉ'a'quere seeneocãrã niwã.
Pedro Jesure “Mʉ'ʉ Õ'acʉ̃ o'ó'cʉta ni'i” ní'que ni'i<TS3>(Mt 16.13–19; Mr 8.27–29)Ni'cãti Jesú cʉ̃ se'saro ñubuegʉ weecʉ niwĩ. Titare cʉ̃ bu'erã quẽ'rã cʉ̃ me'rã nicãrã niwã. Narẽ sẽrĩtiña'cʉ niwĩ:—Masã ¿de'ro ni ucũti yʉ'ʉre? nicʉ niwĩ.
Na cʉ̃rẽ yʉ'ticãrã niwã:—Ãpẽrã mʉ'ʉrẽ “Juã wãmeyeri masʉ̃ nimi”, nima. Ãpẽrã mʉ'ʉrẽ “Dʉporocjʉ̃pʉ Õ'acʉ̃ ye queti weremʉ'tãrĩ masʉ̃ Elía nimi”, nima. Ãpẽrã “No'o nigʉ̃́ dʉporocjʉ̃pʉ Õ'acʉ̃ ye queti weremʉ'tãrĩ masʉ̃ masã'cʉ nígʉ̃ nisasami”, nima, nicãrã niwã.
Be'ro narẽ sẽrĩtiña'cʉ niwĩ tja:—¿Mʉsã waro, de'ro wãcũti yʉ'ʉre? nicʉ niwĩ. Pedro cʉ̃rẽ nicʉ niwĩ:—Mʉ'ʉ Õ'acʉ̃ bese'cʉ Cristo ni'i, nicʉ niwĩ.
Jesú cʉ̃ wẽrĩatjere were'que ni'i<TS3>(Mt 16.20–28; Mr 8.30–9.1)Jesú narẽ ne cã'rõ ãpẽrãpʉre cʉ̃ Õ'acʉ̃ bese'cʉ nisere weredutiticʉ niwĩ.
Be'ro narẽ nicʉ niwĩ:—Yʉ'ʉ Õ'acʉ̃ macʉ̃ masʉ̃ weronojõ upʉtigʉ pũrõ pi'etigʉsa'a. Judío masã bʉcʉrã, pa'ia wiorã, Moisé oja'quere bu'eri masã yʉ'ʉre ĩ'atu'tirãsama. Yʉ'ʉre wẽjẽrãsama. Na tojo weemicã, i'tia nʉmʉ be'ro masãgʉ̃sa'a, nicʉ niwĩ.
Be'ro nipe'tirã masãrẽ nicʉ niwĩ:—No'o yʉ'ʉre sirutusĩ'rĩgʉ̃nojõ nipe'tise nʉmʉrĩ sirutuato. Cʉ̃ weesĩ'rĩrõnojõ weeticã'to. Yʉ'ʉ ʉaro pe'e weeato. No'o yʉ'ʉre sirutusĩ'rĩgʉ̃, “Jesure ẽjõpeogʉ, wẽrĩbosa'a” nitigʉta sirutuato.
Yʉ'ʉre ẽjõpeose me'rã ña'arõ yʉ'rʉsĩ'rĩtigʉ, yʉ'ʉre ẽjõpeodu'ugʉnojõ pecame'epʉ bu'iri da'rebajuriono'gʉ̃sami. Apĩ wẽjẽsere uiti, yʉ'ʉre ẽjõpeonu'cũgʉ̃nojõ yʉ'ʉ me'rã catinu'cũgʉ̃sami.
Ni'cʉ̃ a'ti turi cjase nipe'tisere wapata'agʉ, cʉ̃ ejeripõ'rã pe'ere bajuriogʉ, ¿ñe'enojõrẽ wapata'abosari?
Yʉ'ʉre, tojo nicã ye quetire bopoyasãticã'ña. Mʉsã bopoyasãcã, yʉ'ʉ Õ'acʉ̃ macʉ̃ masʉ̃ weronojõ upʉtigʉ a'tiro weegʉsa'a. Apaturi a'ti turipʉre a'tigʉ, yʉ'ʉ pacʉ asistese me'rã, cʉ̃rẽ wereco'terã me'rã yʉ'ʉ quẽ'rã mʉsãrẽ bopoyasãgʉ̃sa'a. Yʉ'ʉ tutuase me'rã a'tigʉ, tojo weegʉsa'a.
Diacjʉ̃ mʉsãrẽ weregʉti. Ni'cãrẽrã a'topʉ nirã́ yʉ'ʉ wiogʉ sãjãcã ĩ'atimirã wẽrĩsome, nicʉ niwĩ.
Jesú cʉ̃ bajusere dʉcayu'que ni'i<TS3>(Mt 17.1–8; Mr 9.2–8)Ni'cã semana Jesú “Yʉ'ʉ wiogʉ sãjãcã ĩ'arãsa'a” níca be'ro ʉ̃rʉ̃gʉ̃pʉ ñubuegʉ mʉjãgʉ̃, Pedro, Santiago, Juãrẽ miacʉ niwĩ.
Topʉ cʉ̃ ñubuegʉ, cʉ̃ bajusere dʉcayua wa'acʉ niwĩ. Cʉ̃ ye su'ti añurõ butise, asistese wa'acaro niwʉ̃.
Tojo wa'acã, pʉarã ʉmʉa bajua, cʉ̃ me'rã ucũcãrã niwã. Na dʉporocjãrãpʉ Moisé, Elía nicãrã niwã.
Na asistese me'rã nírã, Jesú cʉ̃ Jerusalẽ́pʉ wẽrĩatjere ucũcãrã niwã.
Pedro quẽ'rã ʉpʉtʉ wʉja cʉo'cãrã nimirã, wã'cãcãrã niwã. Wã'cã, Jesú cʉ̃ asistesere, tojo nicã cʉ̃ me'rã nirãrẽ ĩ'acãrã niwã.
Na Jesú tiro ní'cãrã wa'ari cura Pedro Jesure nicʉ niwĩ:—Wiogʉ, marĩ a'topʉ nicã añuyʉ'rʉa'a. I'tia wi'iacã weerã. Ni'cã wi'i mʉ'ʉ ya wi'i, ape wi'i Moisé ya wi'i, ape wi'i Elía ya wi'i weerã, nicʉ niwĩ.Pedro cʉ̃ tojo nisere tʉ'oña'timigʉ̃, de'ro nímasĩtigʉ, tojo nicʉ niwĩ.
Be'ro ti curuapʉ ni'cʉ̃ a'tiro ucũcã tʉ'ocãrã niwã:—Ã'rĩ yʉ'ʉ macʉ̃ yʉ'ʉ bese'cʉ nimi. Cʉ̃ ucũsere tʉ'o ẽjõpeoya, nicʉ niwĩ.
Tojo níca be'ro Jesú ni'cʉ̃ta tojanʉ'cãcʉ niwĩ. Moisé, Elía marĩcãrã niwã majã. Cʉ̃ bu'erã na ĩ'a'quere tojota tʉ'oña'yʉ'rʉocã'cãrã niwã. Ne cã'rõ ãpẽrãrẽ wereticãrã niwã.
Jesú wĩ'magʉ̃ wãtĩ sãjãno'cʉre cõ'awĩrõ'que ni'i<TS3>(Mt 17.14–21; Mr 9.14–29)Ape nʉmʉ pe'e ʉ̃rʉ̃gʉ̃pʉ ní'cãrã dijatacã, pãjãrã Jesure põtẽrĩcãrã niwã.
Ni'cʉ̃ na wa'teropʉ nigʉ̃́ ʉpʉtʉ Jesure ucũquejocʉ niwĩ:—Ʉ̃sãrẽ bu'egʉ, yʉ'ʉ macʉ̃ ni'cʉ̃ nigʉ̃rẽ pajaña'cureya. Ĩ'agʉ̃ a'tia.
Wãtĩ cʉ̃rẽ sãjã'cʉ ñe'ea, caricũ, wẽrĩamʉjãcã weemi. Tojo nicã ʉseropʉ so'potu'umi. Cʉ̃rẽ ña'abutiaro wéégʉ, pi'eticã weeyʉ'rʉami. Ne du'usĩ'rĩtimi.
Mʉ'ʉ bu'erãrẽ “Wãtĩrẽ cõ'awĩrõña”, nitojamiapʉ. Ne põtẽotiama, nicʉ niwĩ.
Jesú yʉ'ticʉ niwĩ:—Mʉsã ẽjõpeose moorã ña'arã ni'i. Yʉ'ʉ mʉsãrẽ yoacã bu'emicã, ne tʉ'omasĩwe'e yujupʉ. ¿No'ocõ'rõ yoacã mʉsã yʉ'ʉre ẽjõpeoticã wãcũtutuagʉsari? Mʉ'ʉ macʉ̃rẽ yʉ'ʉ tiro miitia, nicʉ niwĩ.
Wĩ'magʉ̃ cʉ̃ tiro wa'acã, wãtĩ cʉ̃rẽ nucũcãpʉ doqueque'acã weecʉ niwĩ. Apaturi wãcũña marĩrõ cʉ̃rẽ wẽrĩacã weecʉ niwĩ tja. Cʉ̃ tojo weecã, Jesú wãtĩrẽ cõ'awĩrõ, yʉ'rʉocʉ niwĩ. Tu'ajanʉ'cõ, cʉ̃ pacʉre wiacʉ niwĩ.
Nipe'tirã to nirã́ Õ'acʉ̃ tutuasere ĩ'amarĩacãrã niwã.
Jesú cʉ̃ wẽrĩatjere apaturi werenemo'que ni'i<TS3>(Mt 17.22–23; Mr 9.30–32)Na Jesú weeĩ'o'quere ĩ'amarĩarĩ cura cʉ̃ bu'erãrẽ nicʉ niwĩ:—Yʉ'ʉ ni'cãrõacã nisere añurõ tʉ'oya. Acobojoticã'ña. Yʉ'ʉ Õ'acʉ̃ macʉ̃ masʉ̃ weronojõ upʉtigʉre wiorãpʉre o'orãsama, nicʉ niwĩ.
Cʉ̃ tojo nisere cʉ̃ bu'erã pe'e ne tʉ'omasĩticãrã niwã. Õ'acʉ̃ narẽ tojo masĩtabasioticã weecʉ niwĩ. Na cʉ̃ ní'quere “¿De'ro nisĩ'rĩrõ weeti?” ni sẽrĩtiña'ui nicãrã niwã.
Añurõ weeyʉ'rʉnʉ'cãgʉ̃ ye cjase ni'i<TS3>(Mt 18.1–5; Mr 9.33–37)Be'ro Jesú bu'erã na basu ¿noa marĩ wa'teropʉ nigʉ̃́ ãpẽrã yʉ'rʉoro niyʉ'rʉnʉ'cãgʉ̃sari? nírã, ʉpʉtʉ dʉ'sasocãrã niwã.
Jesú na tojo wãcũsere ĩ'amasĩcã'cʉ niwĩ. Tojo weegʉ ni'cʉ̃ wĩ'magʉ̃rẽ cʉ̃ pʉ'to wejeonʉ'cõ,
narẽ nicʉ niwĩ:—Yʉ'ʉre ma'igʉ̃́nojõ ni'cʉ̃ ã'rĩ wĩ'magʉ̃rẽ ñe'egʉ̃ weronojõ weemi. Cʉ̃rẽ ñe'egʉ̃, yʉ'ʉreta ñe'egʉ̃ weemi. Yʉ'ʉre ñe'egʉ̃, yʉ'ʉre o'ó'cʉ Õ'acʉ̃ quẽ'rãrẽ ñe'egʉ̃ta weemi. No'o mʉsã wa'teropʉre ãpẽrã yʉ'rʉoro ni'i ni wãcũtigʉ cʉ̃́ta nimi ãpẽrã yʉ'rʉoro nigʉ̃́, nicʉ niwĩ Jesú.
Marĩrẽ ĩ'atu'titigʉ marĩ me'rãcjʉ̃ nimi nise ni'i<TS3>(Mr 9.38–40)Be'ro Juã Jesure a'tiro nicʉ niwĩ:—Ʉ̃sãrẽ bu'egʉ, ni'cʉ̃ mʉ'ʉ wãmerẽ pisutjĩagʉ̃, wãtĩarẽ cõ'awĩrõcã ĩ'awʉ̃. Cʉ̃ marĩ me'rãcjʉ̃ nitiami. Tojo weerã cʉ̃rẽ cã'mota'awʉ, nicʉ niwĩ.
Cʉ̃ tojo nicã tʉ'ogʉ, Jesú a'tiro nicʉ niwĩ:—Tojo weegʉre cã'mota'aticã'rõʉa'a. Marĩrẽ ĩ'atu'titigʉ marĩ me'rãcjʉ̃ nimi, nicʉ niwĩ Jesú.
Jesú Santiagore, Juãrẽ tu'ti'que ni'iJesú wẽrĩ, cʉ̃ ʉ'mʉsepʉ mʉjãti dʉporo uiro marĩrõ wãcũtutuaro me'rã “Jerusalẽ́pʉ wa'agʉti”, nicʉ niwĩ.
Cʉ̃ dʉporo ãpẽrãrẽ o'óyucʉ niwĩ. Na ni'cã macã Samaria di'ta nirĩ macãpʉ Jesú cʉ̃ cãrĩatjore a'mayurã wa'acãrã niwã.
Ti macã Samariacjãrã judío masã me'rã a'pepũrĩrã nitjĩarã, Jesú o'ó'cãrãrẽ ñe'esĩ'rĩticãrã niwã. Na, Jerusalẽ́pʉ Jesú wa'agʉsami nírã, tojo weecãrã niwã.
Samariacjãrã tojo weesere ĩ'arã, Jesú bu'erã Santiago, Juã a'tiro nicãrã niwã:—Ʉ̃sã wiogʉ ¿narẽ bu'iri da'rerã, pecame'erẽ ʉ'mʉsepʉ dijatiduticã ʉati? ¿Dʉporocjʉ̃ Õ'acʉ̃ ye queti weremʉ'tãrĩ masʉ̃ Elía wee'caronojõ weeroʉati? nicãrã niwã.
Tere tʉ'ogʉ, Jesú narẽ ĩ'a, tutuaro me'rã tu'tigʉ, a'tiro nicʉ niwĩ:—Mʉsã tojo wãcũse Espíritu Santu o'ose mejeta ni'i.
Yʉ'ʉ Õ'acʉ̃ macʉ̃ masʉ̃ weronojõ upʉtigʉ masãrẽ bu'iri da'rebajuriogʉ a'titiwʉ. Narẽ yʉ'rʉogʉ a'tigʉ weewʉ, nicʉ niwĩ.Be'ro na ape macãpʉ yʉ'rʉa wa'acãrã niwã.
Jesú me'rã wa'asĩ'rĩmi'cãrã ye queti ni'i<TS3>(Mt 8.19–22)Na ape macãpʉ yʉ'rʉari cura ni'cʉ̃ masʉ̃ Jesure nicʉ niwĩ:—Yʉ'ʉ mʉ'ʉ no'o wa'aro sirutugʉti, nicʉ niwĩ.
Jesú cʉ̃rẽ yʉ'ticʉ niwĩ:—Wa'icʉrã na cãrĩrĩ tuti cʉoma. Mirĩcʉ̃a quẽ'rã na põ'rãtiri su'tiro cʉoma. Yʉ'ʉ pũrĩcã Õ'acʉ̃ macʉ̃ masʉ̃ weronojõ upʉtigʉ ne cã'rõ cãrĩpesaro, yaro diácjʉ̃rẽ moo'o, nicʉ niwĩ.
Apĩ pe'ere Jesú a'tiro nicʉ niwĩ:—Te'a yʉ'ʉ me'rã, nicʉ niwĩ.Cʉ̃ yʉ'ticʉ niwĩ:—Wiogʉ, yʉ'ʉ pacʉ tiropʉ wa'agʉti yujupʉ. Topʉ ni, be'ro yʉ'ʉ pacʉ wẽ́rĩ́ca be'ro yaatojagʉpʉ mʉ'ʉ me'rã wa'agʉti, nicʉ niwĩ.
Jesú cʉ̃rẽ yʉ'ticʉ niwĩ:—Yʉ'ʉre ẽjõpeotirã wẽrĩ'cãrã weronojõ nima. Náta wẽrĩ'cãrãrẽ yaato. Mʉ'ʉ pũrĩcã yʉ'ʉre sirutuya. Sirutu, Õ'acʉ̃ wiogʉ nigʉ̃sami nisere weregʉ a'tia, nicʉ niwĩ.
Be'ro Jesure apĩ nicʉ niwĩ:—Wiogʉ, mʉ'ʉ me'rã wa'agʉti. Yʉ'ʉ mʉ'ʉ me'rã wa'ati dʉporo ya wi'icjãrãrẽ we'eritisĩ'rĩsa'a yujupʉ, nicʉ niwĩ.
Jesú cʉ̃rẽ nicʉ niwĩ:—Di'ta se'ecũugʉ̃, opanʉrẽ wa'ari nígʉ̃, sẽ'ema pe'e ĩ'atõrõtisami. Ã'rĩ weronojõ Õ'acʉ̃rẽ ẽjõpeo'cʉpʉa todʉporo cʉ̃ weeseti'quere wãcũnʉrʉ̃tisami. Wãcũnʉrʉ̃gʉ̃a Õ'acʉ̃ ye cjasere queoro weemasĩtisami, nicʉ niwĩ.
Jesú setenta y dos masãrẽ cʉ̃ ye quetire weredutigʉ o'ó'que ni'iBe'ro Jesú setenta y dos ãpẽrã ʉmʉarẽ pijinemocʉ niwĩ. Narẽ pʉarẽrã dia'cʉ̃ nipe'tise cʉ̃ wa'atje macãrĩpʉ cʉ̃ dʉporo o'óyucʉ niwĩ.
Mʉsã wa'aya. Yʉ'ʉ mʉsãrẽ wiose wa'teropʉ o'ógʉ wee'e. Oveja wĩ'marãrẽ yaiwa wa'teropʉ o'ógʉ weronojõ o'ó'o.
Mʉsã wa'arã, ajuri miaticã'ña. Niyeru sãarĩ ajuro quẽ'rãrẽ miaticã'ña. Sapatu ape pa'a miaticã'ña. Ma'apʉ wa'arã, ãpẽrãrẽ añudutirã, yoacã ucũticã'ña. Diacjʉ̃ wa'aya.
Mʉsã wi'ipʉ sãjãrã, ti wi'icjãrãrẽ añudutirã, a'tiro nimʉ'tãña: “Mʉsã a'ti wi'icjãrãrẽ añurõ wa'ato”, niña.
Ti wi'icjãrã cumuca marĩrõ nicã, mʉsã añudutise “Añurõ wa'ato” nise na ye tojarosa'a. Tojo niticãma, mʉsã tojo nise mʉsãrẽta tojarosa'a tja.
Mʉsã ni'cã wi'ipʉ ejarã, ti wi'ipʉta tojayá. Na ba'asenojõrẽ, na sĩ'rĩsenojõrẽ, mʉsã quẽ'rã ba'asirutuya. Da'rari masã na da'rase wapa wapata'aba'amasĩma. Tojo weerã mʉsã bu'erã wa'acã, mʉsãrẽ ba'ase weetamurãsama. Apeye wi'seripʉ wa'amʉjã, cãrĩbajaque'atiticã'ña.
Mʉsã ni'cã macãpʉ etacã, ti macãcjãrã añurõ ñe'eme'rĩcã, no'o na ecasere ba'aya.
Ti macãpʉ dutitirãrẽ yʉ'rʉoya. Narẽ a'tiro wereya: “Õ'acʉ̃ cʉ̃ wiogʉ nise mʉsã tiropʉ a'tiatje cã'rõ dʉ'sa'a.”
Ni'cã macãpʉ mʉsã etacã, tocjãrã añurõ põtẽrĩticãma, macã decopʉ wa'aya. A'tiro niña:
“A'ti macã cjase ʉ̃sã dʉ'pocãrĩpʉ di'ta wã'a'quepʉreta paastecõ'arãti. A'ti macãcjãrã bu'iritisere ĩ'orã tojo weerãti”, niña. Narẽ a'tiro ninemoña. “Mʉsã a'tere masĩña. Õ'acʉ̃ cʉ̃ wiogʉ nise mʉsã tiropʉ a'tiatje cã'rõ dʉ'sa'a”, niña.
Jesú a'tiro ninemocʉ niwĩ:—Mʉsãrẽ weregʉti. Õ'acʉ̃ masãrẽ beseatji nʉmʉ nicã, ti macãcjãrã mʉsãrẽ ʉati'cãrãrẽ a'tiro weegʉsami. Sodomacjãrãrẽ bu'iri da're'caro nemorõ da'reno'rãsama, nicʉ niwĩ Jesú.
Jesure ẽjõpeotise macãrĩcjãrã ye queti ni'i<TS3>(Mt 11.20–24)Be'ro Jesú apeye macãrĩcjãrãrẽ a'tiro nicʉ niwĩ:—Mʉsã Corazĩ́, tojo nicã Betsaida wãmetise macãrĩcjãrãrẽ ña'abutiaro wa'arosa'a mʉsãrẽ. Yʉ'ʉ weeĩ'o'quere ĩ'amirã, dʉcayuwe'e. Yʉ'ʉ ãpẽrã judío masã nitirã nirõpʉ Tiro, Sidṍ wãmetise macãrĩpʉ weeĩ'ocãma, dʉporopʉ na ña'arõ wee'quere bʉjaweti dʉcayutojabopã. Na bʉjawetisere ĩ'orã, na weewʉaronojõpʉma bʉjawetise su'tire sãña, nujãrẽ na dʉpoapʉ ṍrẽ́stepeobopã.
Õ'acʉ̃ masãrẽ beseatji nʉmʉ nicã, Tiro, Sidṍcjãrã nemorõ mʉsã pe'ere bu'iri da'reyʉ'rʉnʉ'cãgʉ̃sami.
Ni'cãrõacãma Capernaucjãrãrẽ were'e. “Tojowaro ʉ'mʉsepʉ mʉjãrãti”, ni wãcũticã'ña. Õ'acʉ̃ mʉsãrẽ pecame'epʉ cõ'abutiagʉsami, nicʉ niwĩ.
Be'ro cʉ̃ bu'erãrẽ a'tiro werenemocʉ niwĩ:—Mʉsã bu'esere tʉ'orã, yʉ'ʉreta tʉ'oma. Mʉsãrẽ ʉatirã, mejãrõta yʉ'ʉre ʉatima. Tojo yʉ'ʉre ʉatirã, yʉ'ʉre o'ó'cʉpʉ Õ'acʉ̃ quẽ'rãrẽ ʉatima, nicʉ niwĩ Jesú.
Jesú cʉ̃ o'óyu'cãrã setenta y dos na daja'que ni'iBe'ro Jesú setenta y dos cʉ̃ o'óyu'cãrã e'catise me'rã tojatacãrã niwã. A'tiro nicãrã niwã:—Ʉ̃sã wiogʉ, wãtĩapʉta mʉ'ʉ dutiro, mʉ'ʉ wãme me'rã ʉ̃sã cõ'awĩrõmʉjãcã, yʉ'tiama, nicãrã niwã.
Jesú narẽ nicʉ niwĩ:—Mʉsã nírõnojõta ni'i. Wãtĩrẽ ʉ'mʉsepʉ ní'cʉ bʉpo ya'baro weronojõ docaque'a dijacã ĩ'awʉ̃.
Yʉ'ʉ mʉsãrẽ tutuasere o'owʉ. Mʉsã añapʉre ʉ'tapeomicã, cutipapʉre ʉ'tapeomicã, na cũ'rĩcã, toacã pũrĩno'tisere o'owʉ. Nipe'tise wãtĩ cʉ̃ tutuasere docaque'adutigʉ o'owʉ. Ne cã'rõ mʉsã ña'arõ weeno'some.
Wãtĩa ʉ̃sãrẽ yʉ'tiama nise dia'cʉ̃rẽ e'catiticã'ña. A'te pe'ere e'catiya. Ʉ'mʉsepʉ Õ'acʉ̃ yarã catinu'cũse cʉorã́ na wãmerẽ ojaõ'orĩ turipʉ mʉsã wãmerẽ ojaõ'ocã, e'catiya, nicʉ niwĩ.
Jesú ye queti, cʉ̃ pacʉ Õ'acʉ̃ ye queti ni'i<TS3>(Mt 11.25–27; 13.16–17)Jesú cʉ̃ bu'erãrẽ ucũrĩ cura Espíritu Santu cʉ̃rẽ e'catise o'oyʉ'rʉacʉ niwĩ. Titare cʉ̃ pacʉre a'tiro nicʉ niwĩ:—Pacʉ, mʉ'ʉ ʉ'mʉse, a'ti turi wiogʉ ni'i. “Ʉ̃sã masĩyʉ'rʉnʉ'cãrã ni'i” nirãrẽ mʉ'ʉ ye cjasere masĩcã weeticʉ niwʉ̃. Ãpẽrã wĩ'marã weronojõ maata tʉ'o ẽjõpeorã pe'ere tere masĩcã weecʉ niwʉ̃. Mʉ'ʉ tojo weesere wãcũgʉ̃, mʉ'ʉrẽ e'catise o'o'o. A'tere mʉ'ʉ ʉa'caronojõta queoro wee'e, nicʉ niwĩ cʉ̃ pacʉre.
Be'ro masãrẽ ninemocʉ niwĩ tja:—Yʉ'ʉ pacʉ nipe'tise weemasĩsere yʉ'ʉre o'owĩ. Cʉ̃ ni'cʉ̃ta yʉ'ʉ nisetisere masĩpe'ocã'sami. Yʉ'ʉ quẽ'rã ni'cʉ̃ta cʉ̃ nisetisere masĩpe'o'o. No'o yʉ'ʉ masĩcã weeno'rã quẽ'rã cʉ̃ nisetisere masĩsama, nicʉ niwĩ Jesú.
Be'ro cʉ̃ bu'erãrẽ ĩ'a, na se'sarore nicʉ niwĩ:—Yʉ'ʉre mʉsã, mʉsã ye caperi me'rã ĩ'a'a.
Mʉsãrẽ a'tiro weregʉti. Pãjãrã dʉporocjãrãpʉ Õ'acʉ̃ ye queti weremʉ'tãrĩ masã, tojo nicã wiorã mʉsã ni'cãrõacã ĩ'asere ĩ'asĩ'rĩcãrã nimiwã. Ne ĩ'aticãrã niwã. Yʉ'ʉ mʉsãrẽ weresere tʉ'osĩ'rĩcãrã nimiwã. Ne ni'cãti tʉ'oticãrã niwã, nicʉ niwĩ.
Jesú Samariacjʉ̃ me'rã queose o'o'que ni'iBe'ro ni'cʉ̃ Moisé oja'quere bu'eri masʉ̃ Jesú cʉ̃ ucũsere tʉ'ogʉ, wã'cãnʉ'cã, Jesú me'rã ucũgʉ̃ wa'acʉ niwĩ. Cʉ̃rẽ mejẽcã yʉ'ticã ʉagʉ, a'tiro sẽrĩtiña'cʉ niwĩ:—Masãrẽ bu'egʉ, yʉ'ʉ Õ'acʉ̃ me'rã catinu'cũsĩ'rĩgʉ̃, ¿de'ro weegʉsari? nicʉ niwĩ.
Jesú cʉ̃rẽ yʉ'ticʉ niwĩ:—¿Moisé ye queti ojaca pũrĩpʉ de'ro ojano'tito? Mʉ'ʉ tere bu'égʉ, ¿de'ro tʉ'oti? nicʉ niwĩ.
Moisé oja'quere bu'eri masʉ̃ cʉ̃rẽ yʉ'ticʉ niwĩ:—A'tiro ojano'o: “Õ'acʉ̃ marĩ wiogʉre nipe'tise mʉ'ʉ ẽjõpeose me'rã, mʉ'ʉ wãcũse me'rã, mʉ'ʉ tutuase me'rã, mʉ'ʉ tʉ'oña'se me'rã ma'iña. Mʉ'ʉ basu ma'irõnojõta ãpẽrãrẽ ma'irõʉa'a”, ni'i, nicʉ niwĩ.
Tere tʉ'ogʉ, Jesú cʉ̃rẽ nicʉ niwĩ:—Mʉ'ʉ queoro waro yʉ'ti'i. Mʉ'ʉ a'tere wéégʉ, Õ'acʉ̃ me'rã catinu'cũgʉ̃sa'a, nicʉ niwĩ.
Moisé oja'quere bu'egʉ pe'e cʉ̃rẽ añurõ wãcũcã ʉagʉ, Jesure a'tiro nicʉ niwĩ tja:—¿Noanojõ niti ãpẽrãrẽ ma'irõʉa'a nirã́nojõ? nicʉ niwĩ.
Jesú cʉ̃rẽ queose me'rã yʉ'ticʉ niwĩ:—Ni'cʉ̃ ʉmʉ Jerusalẽ́cjʉ̃ ma'a Jericó wa'ari ma'apʉ bu'acʉ niwĩ. Topʉ cʉ̃ wa'ari cura yajari masã cʉ̃rẽ ñe'e, cʉ̃ cʉosere yajape'ocã'cãrã niwã. Su'ti cʉ̃ sãña'quepʉ quẽ'rãrẽ tuweemiicã'cãrã niwã. Cʉ̃rẽ ʉpʉtʉ paawẽjẽcũu, wa'a wa'acãrã niwã.
Tojo wa'ari cura ni'cʉ̃ pa'i cʉ̃ bu'aca ma'apʉta bu'acʉ niwĩ. Cʉ̃rẽ ĩ'agʉ̃, ĩ'atigʉ weronojõ diacjʉ̃ yʉ'rʉbu'a wa'acʉ niwĩ.
Na be'ro apĩ tja Samariacjʉ̃ judío masã na yabigʉ́ ti ma'apʉta bu'acʉ niwĩ. Cʉ̃ cʉ̃rẽ ĩ'agʉ̃, pũrõ pajaña'cʉ niwĩ.
Tojo weegʉ cʉ̃, cʉ̃ tiro wa'a, cʉ̃ cãmirẽ ocoyegʉ, ʉ'sere, tojo nicã vino me'rã cʉ̃ ye cãmipʉ piopeocʉ niwĩ. Tu'ajanʉ'cõ, su'ti caseri me'rã dʉ'recʉ niwĩ. Be'ro cʉ̃ yagʉ burro bu'ipʉ cʉ̃rẽ miipeocʉ niwĩ. Miipeo, ni'cã wi'i sijari masã cãrĩrĩ wi'ipʉ miaa, cʉ̃rẽ co'tedutigʉ cũucʉ niwĩ.
Ape nʉmʉ pe'e tja Samariacjʉ̃ co'tedutigʉ pʉa nʉmʉ da'rase wapa weronojõ niyeru ti wi'i co'tegʉre o'ocʉ niwĩ. Cʉ̃rẽ a'tiro nicʉ niwĩ: “Ã'rĩrẽ co'teya. Yʉ'ʉ mʉ'ʉrẽ o'o'que nemorõ nicã, dajatojagʉ mʉ'ʉrẽ wapayepe'ogʉti”, nicʉ niwĩ.
A'tere weréca be'ro Jesú Moisé oja'quere bu'egʉre a'tiro nicʉ niwĩ:—Mʉ'ʉ ĩ'acã, ¿ni'inojõ pe'e na i'tiarã wa'terore yajari masã na ña'arõ wee'cʉre pajaña'pari? nicʉ niwĩ.
Moisé oja'quere bu'eri masʉ̃ yʉ'ticʉ niwĩ:—Cʉ̃rẽ pajaña weetamu'cʉ añurõ weepĩ, nicʉ niwĩ.Jesú cʉ̃rẽ nicʉ niwĩ:—Mʉ'ʉ quẽ'rã ãpẽrãrẽ ã'rĩ weronojõ weegʉ wa'aya, nicʉ niwĩ.
Jesú Marta, María ya wi'ipʉ cʉ̃ ní'que ni'iJesú cʉ̃ wa'aro yʉ'rʉagʉ, ni'cã macãpʉ ejacʉ niwĩ. Ti macãpʉ ni'cõ Marta wãmetigo co ya wi'ipʉ cʉ̃rẽ põtẽrĩ, cãrĩse o'oco niwõ.
Co ni'cõ María wãmetigore acabijotico niwõ. Cóta Jesú ucũsere tʉ'ogo, cʉ̃ dʉ'pocãrĩ tiroacãpʉ dujico niwõ.
Co tojo weeri cura Marta pe'e co da'rasere wãcũque'tiyʉ'rʉaco niwõ. Tojo weego co Jesú tiro wa'a, cʉ̃rẽ nico niwõ:—Yʉ'ʉ wiogʉ, a'tigo yʉ'ʉ acabijo yʉ'ʉre weetamusere ne wãcũtimo. ¿Mʉ'ʉ ne mejẽcã tʉ'oña'weti co tojo weesere? Core yʉ'ʉre weetamudutiya, nico niwõ.
Jesú core yʉ'ticʉ niwĩ:—Marta, mʉ'ʉ weesere ʉpʉtʉ waro wãcũque'ti'i.
María pe'e yʉ'ʉ ucũsere tʉ'ogo, añuse warore weego weemo. Co tʉ'o ẽjõpeo'quere ne ãpẽrã ẽ'mamasĩtisama. Tenojõ pe'ere weeroʉa'a, nicʉ niwĩ.
Jesú “Õ'acʉ̃rẽ sẽrĩrã, a'tiro ñubueya” nise ni'i<TS3>(Mt 6.9–15; 7.7–11)Ni'cã nʉmʉ Jesú aperopʉ ñubuegʉ weecʉ niwĩ. Cʉ̃ ñubuetu'ajaca be'ro ni'cʉ̃ cʉ̃ bu'egʉ Jesure nicʉ niwĩ:—Ʉ̃sã wiogʉ, Juã masãrẽ wãmeyeri masʉ̃ cʉ̃ bu'erãrẽ Õ'acʉ̃rẽ ñubuesere bu'ecʉ niwĩ. Mʉ'ʉ quẽ'rã ʉ̃sãrẽ bu'eya, nicʉ niwĩ.
Jesú yʉ'ticʉ niwĩ:—Õ'acʉ̃rẽ ñubuerã, a'tiro niña:“Pacʉ, mʉ'ʉ ʉ'mʉsepʉ ni'i. Nipe'tirã mʉ'ʉrẽ wiopesase me'rã ẽjõpeoato.A'ti turipʉre mʉ'ʉ bese'cʉ maata wiogʉ sãjãgʉ̃ a'tiato.Ʉ'mʉsepʉre mʉ'ʉ ʉaro dia'cʉ̃ weesama. Na weronojõ a'ti turicjãrã quẽ'rã mejãrõta weeato.
Ʉ̃sãrẽ ʉmʉcorinʉcʉ̃ ba'ase o'oya.
Ʉ̃sã ña'arõ wee'quere acobojoya. Ʉ̃sã ãpẽrãrẽ acobojo'caro weronojõta ʉ̃sã quẽ'rãrẽ acobojoya.Ʉ̃sã ña'arõ weesĩ'rĩsere cã'mota'aya. Tojo nicã ña'agʉ̃ ʉ̃sãrẽ niquesãsĩ'rĩcã, cã'mota'aya”, nicʉ niwĩ.
Jesú apeye ninemocʉ niwĩ:—No'o mʉsã wa'teropʉre ni'cʉ̃ cʉ̃ me'rãcjʉ̃ cʉobosami. Cʉ̃ ñami deco mʉsã ya wi'ipʉ wa'a, a'tiro nibosami: “Yʉ'ʉ me'rãcjʉ̃, i'tiaga pã́ yʉ'ʉre wasoya.
Yʉ'ʉ me'rãcjʉ̃ apĩ aperopʉ sijagʉ eja'cʉ yá wi'ipʉ ejami. Ne cʉ̃rẽ apeyenojõ cã'rõ ecase moosa'a”, nisami.
Cʉ̃ apetero weegʉ mʉ'ʉrẽ wi'i po'peapʉ a'tiro yʉ'tiwĩrõbosami: “Yʉ'ʉre wã'cõtigʉta. Sope pʉ'to añurõ waro bi'acã'no'apʉ. Yʉ'ʉ põ'rã yʉ'ʉ me'rã cãrĩrã pesama. Yʉ'ʉ mʉ'ʉrẽ wã'cã apeyenojõ o'ogʉ wa'amasĩtisa'a”, nisami.
Mʉsãrẽ weregʉti. Cʉ̃, cʉ̃ me'rãcjʉ̃ nimicã, wã'cã, cʉ̃rẽ apeyenojõ o'ogʉ wa'atisami. A'tiro pe'e weesami. Cʉ̃rẽ sẽrĩnu'cũcã ĩ'agʉ̃, caribonemoticã'to nígʉ̃, nipe'tise cʉ̃ ʉasere o'osami. Cʉ̃, cʉ̃ me'rãcjʉ̃ nise ye bu'iri mejeta tojo weesami.
Tojo weegʉ mʉsãrẽ weregʉti. Õ'acʉ̃rẽ sẽrĩña. Cʉ̃rẽ sẽrĩcã, o'ogʉsami. Mʉsã sẽrĩ a'manu'cũrã, bocarãsa'a. Mʉsã me'rãcjʉ̃ ya wi'ire sope pʉ'to pisunu'cũcã cʉ̃ mʉsãrẽ pãosõrõrõ weronojõ weegʉsami.
Õ'acʉ̃ cʉ̃rẽ sẽrĩrãrẽ o'osami. No'o a'magʉ̃́nojõ bocagʉsami. Sope pʉ'to pisugʉ́ weronojõ sẽrĩnu'cũgʉ̃rẽ o'ogʉsami.
’Mʉsã põ'rã ba'ase sẽrĩcã, ne ni'cʉ̃ ʉ̃tãpere o'otibosa'a. Wa'i sẽrĩcã quẽ'rãrẽ, añarẽ o'otibosa'a.
Tojo nicã cãrẽ'quẽ die sẽrĩcã, cutipare o'otibosa'a.
Mʉsã ña'arã nimirã, mʉsã põ'rãrẽ añusere o'omasĩ'i. To pũrĩcãrẽ marĩ pacʉ ʉ'mʉsepʉ nigʉ̃́, nemorõ añuse o'ogʉsami. Cʉ̃rẽ sẽrĩrãrẽ Espíritu Santure o'ogʉsami, nicʉ niwĩ.
Jesure “Wãtĩ tutuaro me'rã weeĩ'omi” ni na ucja'que ni'i<TS3>(Mt 12.22–30; Mr 3.20–27)Ni'cʉ̃ masʉ̃ wãtĩ sãjãno'cʉ ucũmasĩtigʉ tojacʉ niwĩ. Jesú cʉ̃rẽ cõ'awĩrõgʉ̃ weecʉ niwĩ. Cʉ̃rẽ cõ'awĩrõcã, ucũmasĩtimi'cʉ ucũcʉ niwĩ. Tere ĩ'arã, masã ĩ'amarĩacãrã niwã.
Ni'cãrẽrã a'tiro nicãrã niwã:—Ã'rĩ Jesú wãtĩa wiogʉ Beelzebú wãmetigʉ tutuaro me'rã wãtĩrẽ cõ'awĩrõmi, nicãrã niwã.
Ãpẽrã pe'e ¿diacjʉ̃ta Jesú tutuamiticʉ̃? nírã, cʉ̃rẽ ʉ'mʉse cjasere weeĩ'oduticãrã nimiwã.
Cʉ̃ na tojo wãcũsere masĩgʉ̃, narẽ nicʉ niwĩ:—Ni'cã curuacjãrã a'merĩ dʉcawati, a'mequẽrã, masãpe'tia wa'asama. Ni'cã wi'icjãrã dʉcawatirã, na quẽ'rã pe'tidijasama.
A'te weronojõ wãtĩa wiogʉ cʉ̃ basu dʉcawatigʉ, cʉ̃ de'ro wee tutuanemotisami majã. Mʉsãrẽ a'tere ucũgʉ̃ti. Mʉsã yʉ'ʉre “Wãtĩ Beelzebú tutuaro me'rã wãtĩarẽ cõ'awĩrõmi”, nimi'i.
To pũrĩcãrẽ yʉ'ʉ tojo weecãma, mʉsã bu'esere siruturã wãtĩarẽ cõ'awĩrõrã, ¿noa tutuaro me'rã cõ'awĩrõsari? Narẽ mʉsã “Õ'acʉ̃ tutuaro me'rã wãtĩarẽ cõ'awĩrõma”, ni'i. Tojo weero masĩno'o. Mʉsã yʉ'ʉre nise diacjʉ̃ niwe'e.
Jesú narẽ a'tiro ninemocʉ niwĩ:—Ni'cʉ̃ ʉmʉ tutuamʉ nipe'tise wãmotigʉ cʉ̃ ya wi'ire co'tecã, cʉ̃ yere mejẽcã weetisama.
No'o cʉ̃ nemorõ tutuagʉ a'ti, cʉ̃rẽ wapata'agʉ, cʉ̃ wãmotimi'quere ẽ'mape'ocã'sami. Tojo weegʉ cʉ̃ wãmo marĩgʉ̃ mejõ nigʉ̃́ tojacã'sami. Ẽ'ma'cʉ cʉ̃ me'rãcjãrãrẽ tere dʉcawaasami. Jesú, yʉ'ʉ wãtĩ yʉ'rʉoro tutuayʉ'rʉnʉ'cã'a nígʉ̃, tojo nicʉ niwĩ.Jesú a'tiro ninemocʉ niwĩ:
—Yʉ'ʉre ʉatirã yʉ'ʉre ĩ'atu'tirã nima. Yʉ'ʉre seeneotamutigʉnojõ doquestewã'cãgʉ̃ weronojõ nimi. Yʉ'ʉre ẽjõpeotirã masãrẽ Õ'acʉ̃rẽ ẽjõpeocã weetamurã mejeta weema nígʉ̃, tojo nicʉ niwĩ.
Wãtĩ todʉporopʉ cʉ̃ ní'cʉpʉre majãmisãjãse ni'i<TS3>(Mt 12.43–45)Jesú masãrẽ a'tiro ninemocʉ niwĩ:—Wãtĩ masʉ̃pʉre cõ'awĩrõno'ca be'ro aco marĩrõpʉ sijabaque'atisami. Cʉ̃ niatjore a'magʉ̃, tojo weesami. Cʉ̃ nirṍ bocatigʉ, a'tiro wãcũsami: “Yʉ'ʉ wijaa'cʉpʉre dajasãjãgʉ̃ti tja”, nisami.
Cʉ̃pʉre dajasãjãgʉ̃, wi'i o'aca wi'i, añurõ apoca wi'i weronojõ bocaejasami.
Be'ro ãpẽrã wãtĩa sietere cʉ̃ yʉ'rʉoro ña'arãrẽ pijisami. Piji, be'ro todʉporopʉ cʉ̃ wijaa'cʉpʉre na nipe'tirã sãjãsama. Tojo weegʉ masʉ̃ cʉ̃ todʉporopʉ ní'caro nemorõ ña'arõ tojasami, nicʉ niwĩ Jesú.
Jesú “E'catise waro a'tiro ni'i” ní'que ni'iJesú ucũrĩ cura ni'cõ numio masã pãjãrã wa'teropʉ nigṍ caricũquejoco niwõ:—Mʉ'ʉrẽ põ'rãti masõ'co añurõ waro e'catiyʉ'rʉsamo, nico niwõ.
Jesú core nicʉ niwĩ:—Yʉ'ʉ pe'e a'tiro nigʉ̃ti. Õ'acʉ̃ cʉ̃ ucũsere tʉ'o, cʉ̃ dutisere weerã́ pe'e pũrĩcã añurõ waro co nemorõ e'catisama, nicʉ niwĩ.
Masã ña'arã Jesure weeĩ'odutimi'que ni'i<TS3>(Mt 12.38–42; Mr 8.12)Jesú tiro pãjãrã masã nerẽwã'cãcãrã niwã. Na tojo weecã, cʉ̃ ucũcʉ niwĩ:—Masã a'tocaterocjãrã ña'ayʉ'rʉama. Na ña'arã nírã, weeĩ'ose dia'cʉ̃rẽ ʉama. Na tere ʉamicã, a'te dia'cʉ̃rẽ weregʉti. Joná dʉporocjʉ̃pʉ wa'a'quenojõ dia'cʉ̃rẽ ĩ'ogʉ̃ti.
Joná Nínivecjãrãrẽ queose o'ogʉ weecʉ niwĩ. Te weronojõ yʉ'ʉ Õ'acʉ̃ macʉ̃ masʉ̃ weronojõ upʉtigʉ quẽ'rã a'tocateropʉ nirãrẽ queose o'o'o.
Dʉporocjõ mujĩpũ mʉjãtiro diacjʉ̃ pe'e nirĩ di'ta wiogo Israe curuacjãrã wiogʉ Salomó masĩsere tʉ'ogo a'tico niwõ. Yʉ'ʉ Salomó yʉ'rʉoro masĩyʉ'rʉnʉ'cãmicã, mʉsã pe'e yʉ'ʉre tʉ'osĩ'rĩwe'e. Tojo weego Õ'acʉ̃ masãrẽ beseatji nʉmʉ nicã, ti di'ta wiogo ní'co a'tocaterocjãrãrẽ “Mʉsã Jesure ẽjõpeotirã, ña'arõ weewʉ”, nigõsamo.
Apeye quẽ'rãrẽ weregʉti. Joná Nínive wãmetiri macãcjãrãrẽ Õ'acʉ̃ ye quetire werecã, na ña'arõ wee'quere bʉjaweti, du'ucãrã niwã. Yʉ'ʉ pe'ere Joná yʉ'rʉoro nimicã, mʉsã ẽjõpeowe'e. Mʉsã na wee'caronojõ ña'arõ wee'quere bʉjawetiwe'e. Tojo weerã Õ'acʉ̃ masãrẽ beseatji nʉmʉ nicã, Nínivepʉ ní'cãrã a'tocaterocjãrãrẽ “Mʉsã Jesure ẽjõpeotirã, ña'arõ weewʉ”, nirãsama, nicʉ niwĩ Jesú.
Marĩ caperi sĩ'ócja weronojõ ni'i nise ni'i<TS3>(Mt 5.15; 6.22–23)Jesú masãrẽ a'tiro werenemocʉ niwĩ:—Masã sĩ'ócjare sĩ'óca be'ro bajutiropʉ, acaronojõ docapʉ sĩ'otisama. Tojo weronojõ o'orã, topʉ sãjãejarãnʉcʉ̃ ĩ'ato nírã, ʉ'mʉarõpʉ sĩ'opeosama.
Marĩ caperi sĩ'omʉ'tãcja weronojõ ni'i. Marĩ caperi añucã, añurõ ĩ'amasĩ'i. Marĩ caperi ĩ'aejaticãma, añurõ ĩ'atisa'a. A'te weronojõ mʉsã Õ'acʉ̃rẽ ẽjõpeo, cʉ̃ yere wéérã, caperi añurõ weronojõ ni'i. Mʉsã a'ti turi cjase pe'ere wãcũnʉrʉ̃cãma, caperi ĩ'aejatirã weronojõ ni'i. Õ'acʉ̃ ʉaro weetirã, na'itĩ'arõpʉ nirã́, cʉ̃rẽ masĩtirã weronojõ ni'i.
Mʉsã ẽjõpeosere sĩ'ose weronojõ cʉo'o. Tere na'itĩ'arõpʉ weronojõ ña'arõ weese me'rã dojorẽticã'ña.
Tojo weerã mʉsã Õ'acʉ̃rẽ ẽjõpeo, ña'ase marĩrõ cʉ̃ ʉaro wéérã, cʉ̃ ye cjasere añurõ tʉ'omasĩrãsa'a, nicʉ niwĩ Jesú.
Jesú fariseo masãrẽ, tojo nicã Moisé oja'quere bu'eri masãrẽ tu'ti'que ni'i<TS3>(Mt 23.1–36; Mr 12.38–40; Lc 20.45–47)Jesú weretu'ajaca be'ro ni'cʉ̃ fariseo masʉ̃ cʉ̃ ya wi'ipʉ ba'adutigʉ pijiacʉ niwĩ. Tojo weegʉ Jesú sãjã, ba'acjʉ mesapʉ ejanujãcʉ niwĩ.
Be'ro fariseo na weewʉaronojõ ba'ase dʉporo Jesú cʉ̃ omocoeticã ĩ'agʉ̃, ĩ'amarĩacʉ niwĩ.
Tere masĩgʉ̃, Jesú cʉ̃rẽ nicʉ niwĩ:—Mʉsã fariseo masã bajuyoropʉ dia'cʉ̃ añurõ weeta'sa'a. Baparire bu'ipʉ dia'cʉ̃ coerã weronojõ ni'i. Ti pa po'peapʉre peje ña'ase mʉsã ãpẽrã yere yaja'que, ãpẽrã yere ʉaripejayʉ'rʉnʉ'cã'que ũ'irĩ weronojõ wã'ña'a.
Mʉsã tʉ'omasĩwe'e. Õ'acʉ̃ bu'icjasere wee'cʉta po'peapʉ cjasepʉ quẽ'rãrẽ weecʉ niwĩ.
Mʉsã cʉosere ãpẽrãrẽ pajaña'rã, o'oya. Tojo weerã baparire po'peapʉ coerã weronojõ weerãsa'a. Be'ro bu'ipʉ, po'peapʉ quẽ'rãrẽ ũ'irĩ marĩrã weronojõ añurã tojarã́sa'a.
’Mʉsã fariseo masãrẽ ña'arõ wa'arosa'a. Mʉsã otese o'majãcã menta, ruda wãmetise, nipe'tise opa dari dʉcatisenojõacãrẽ seeneo, opa sʉ̃'ʉrĩ weesa'a. Pʉamocʉse sʉ̃'ʉrĩ cʉorã, ni'cã sʉ̃'ʉ Õ'acʉ̃ wi'ipʉ miaa, Õ'acʉ̃rẽ wãmepeo, pa'ire o'osa'a. Tojo weemirã, añurõ weese, Õ'acʉ̃rẽ ma'ise pe'ere weewe'e. A'tiro pe'e weeya. Mʉsã otesere cʉ̃rẽ o'odu'utimirã, a'te añuyʉ'rʉnʉ'cãsere weeya.
’Mʉsã fariseo masãrẽ ña'arõ wa'arosa'a. Mʉsã nerẽwʉase wi'seripʉre wiorã na dujiwʉase cũmurĩpʉ dujisĩ'rĩ'i. No'o mʉsã wa'aro wiopesase me'rã añuduticã ʉa'a.
’Mʉsã Moisé oja'quere bu'eri masã, tojo nicã fariseo masã, weeta'sari masã ni'i. Ña'arõ wa'arosa'a mʉsãrẽ. Masãperi na yaa'que bajutise weronojõ ni'i. Ãpẽrã a'ti, masĩtimirã, teperi bu'i ʉ'tacũuwã'cãsama. A'te weronojõ mʉsã po'peapʉre ña'arã ni'i. Ãpẽrã mʉsã ña'arõ weesere masĩtisama, nicʉ niwĩ.
Cʉ̃ tojo nicã tʉ'ogʉ, ni'cʉ̃ Moisé oja'quere bu'eri masʉ̃ a'tiro nicʉ niwĩ:—Masãrẽ bu'egʉ, mʉ'ʉ a'tiro nígʉ̃, ʉ̃sã quẽ'rãrẽ tu'tigʉ wee'e, nicʉ niwĩ.
Jesú cʉ̃rẽ nicʉ niwĩ:—Mʉsã quẽ'rãrẽ ña'arõ wa'arosa'a. Ãpẽrãrẽ weepõtẽoña marĩsere dutiyʉ'rʉocã'sa'a. Tere dutimirã, mʉsã pe'e ne weewe'e.
’Ña'abutiaro wa'arosa'a mʉsãrẽ. Mʉsã dʉporocjãrã Õ'acʉ̃ ye queti weremʉ'tãrĩ masã masãperi bu'ipʉ yeeaponʉ'cõ'o. Narẽta mʉsã ñecʉ̃sʉmʉapʉ wẽjẽmʉjãticãrã niwã.
Mʉsã Õ'acʉ̃ ye quetire weremʉ'tãrĩ masã na ní'quere weewe'e. Yʉ'ʉ quẽ'rãrẽ ẽjõpeowe'e. Mʉsã a'tiro weese me'rã mʉsã ñecʉ̃sʉmʉa wee'quere bu'ipejatamusere masĩno'o. Na Õ'acʉ̃ ye queti weremʉ'tãrĩ masãrẽ wẽjẽcõ'acãrã niwã. Mʉsã pe'e na ye masãperire yeeaponʉ'cõ'o.
’Tojo weegʉ Õ'acʉ̃ yʉ'ʉ pacʉ dʉporopʉ masĩse me'rã a'tiro nicʉ niwĩ: “Yé queti weremʉ'tãrĩ masãrẽ, tojo nicã yé queti bu'eri masãrẽ o'ógʉti. Ni'cãrẽrãrẽ wẽjẽcõ'a, ãpẽrãrẽ ña'arõ weesĩ'rĩrã, no'o na wa'aro sirutucusiarãsama”, nicʉ niwĩ Õ'acʉ̃.
A'ti turi weenʉ'cãcaterore mʉsã ñecʉ̃sʉmʉa Abere wẽjẽmʉ'tãcãrã niwã. Be'ro tée Zacaría na ñubuepeowʉaro põtẽorõpʉ wẽjẽ'que me'rã yapati'i. Tojo weegʉ mʉsãrẽ nigʉ̃ti. Tojo wee'que wapare a'tocateropʉ nirãrẽ bu'iri wa'arosa'a.
’Mʉsã Moisé oja'quere bu'eri masã Õ'acʉ̃ yere masĩ'i. Tere masĩmirã, ãpẽrãrẽ masĩcã weewe'e. Mʉsã basuta yʉ'ʉre ẽjõpeowe'e. Ãpẽrã quẽ'rãrẽ ẽjõpeosĩ'rĩcã ʉasãwe'e. Tojo weero ña'arõ wa'arosa'a mʉsãrẽ, nicʉ niwĩ Jesú.
Jesú a'tere níca be'ro Moisé oja'quere bu'eri masã, tojo nicã fariseo masã cʉ̃ me'rã uayʉ'rʉacãrã niwã. Tojo weerã cʉ̃rẽ peje sẽrĩtiña'wã'cõcãrã niwã.
Cʉ̃ mejẽcã nicã, cʉ̃rẽ weresãrãti nírã, tojo weecãrã niwã.
Jesú “Fariseo masã nisoose me'rã bu'esere tʉ'omasĩña” ní'que ni'i<TS3>(Mt 16.6; 10.26–27; Mr 8.15)Jesú masãrẽ bu'eri cura pãjãrã waro masã nerẽcãrã niwã. Na pãjãrã waro nitjĩarã, a'merĩ ʉ'tatĩ'a, doquewãmʉjãcãrã niwã. Jesú ne waro cʉ̃ bu'erã dia'cʉ̃rẽ weremʉ'tãcʉ niwĩ yujupʉ. A'tiro nicʉ niwĩ:—Mʉsã fariseo masã na ye levadura pã́ bʉcʉacã weesere tʉ'omasĩña. Levadura nígʉ̃, na nisoose me'rã bu'esere tʉ'omasĩña nigʉ̃ wee'e, nicʉ niwĩ.
Ne bajuyoropʉ weetise ĩ'ano'ticã weesome. Ĩ'ano'rõsa'a. Ne ĩ'atiropʉ wee'que quẽ'rã masĩno'ticã weesome.
Tojo weerã mʉsã ñamipʉ weronojõ wee'que ãpẽrã tʉ'otiropʉ ní'que a'tiro weeno'rõsa'a. Ʉmʉcopʉ weronojõ nipe'tirã tʉ'oropʉ wereno'rõsa'a. Apeye mʉsã wi'i po'peapʉ ya'yioropʉ ní'que quẽ'rã wi'i bu'ipʉ caricũrõ weronojõ ʉpʉtʉ bʉsʉcã weeno'rõsa'a, nicʉ niwĩ.
Jesú “¿Noanojõrẽ uiroʉati?” nise ni'i<TS3>(Mt 10.28–31)Jesú cʉ̃ bu'erãrẽ a'tiro werecʉ niwĩ:—Mʉsã yʉ'ʉ me'rãcjãrãrẽ a'tiro weregʉti. A'ti upʉre wẽjẽcõ'arãrẽ uiticã'ña. Wẽjẽ́ca be'ro na mejẽcã weemasĩtisama.
Mʉsãrẽ “Ã'rĩ pe'ere uiya”, nigʉ̃ti. Õ'acʉ̃ marĩ wẽ́rĩ́ca be'ro pecame'epʉ cõ'abutiamasĩsami. Cʉ̃ tojo weegʉ́ pũrĩcãrẽ uiya.
’Ni'cãmocʉrã mirĩcʉ̃a o'majãrãcã cã'rõacã waro wapatima. Tojo nimicã, Õ'acʉ̃ pe'e ne ni'cʉ̃rẽ masĩticã weetisami.
Tojo nicã mʉsã poaripʉreta “Ticʉse ni'i”, ni masĩpe'ocã'sami. Tojo weerã masãrẽ uiticã'ña. Õ'acʉ̃ ĩ'orõpʉ pãjãrã mirĩcʉ̃a nemorõ mʉsã wapati'i. Õ'acʉ̃ mʉsãrẽ añurõ co'tegʉsami.
Ãpẽrã ĩ'orõpʉ “Jesucristore ẽjõpeo'o” nise ni'i<TS3>(Mt 10.32–33; 12.32; 10.19–20)’Mʉsãrẽ weregʉti. No'o masã ĩ'orõpʉ yʉ'ʉre “Ẽjõpeo'o” ni werecã, yʉ'ʉ quẽ'rã Õ'acʉ̃rẽ wereco'terã ʉ'mʉsecjãrã ĩ'orõpʉ narẽ añurõ ucũgʉ̃sa'a.
Ni'cʉ̃ masãrẽ uigʉ, masã ĩ'orõpʉ yʉ'ʉre “Ẽjõpeowe'e” nigʉ̃rẽ yʉ'ʉ quẽ'rã Õ'acʉ̃rẽ wereco'terã ĩ'orõpʉ narẽ “Yagʉ mejeta nimi”, nigʉ̃ti.
’Yʉ'ʉ Õ'acʉ̃ macʉ̃ masʉ̃ weronojõ upʉtigʉre ña'arõ ucũcã, Õ'acʉ̃ acobojogʉsami. Espíritu Santu pe'ere ña'arõ ucũcã, Õ'acʉ̃ acobojosome.
’Ãpẽrã mʉsãrẽ weresãrã, nerẽwʉase wi'seripʉ, beseri masã tiropʉ, wiorã tiropʉ miabosama. Na tojo weecã, mʉsã ucũatjere “¿De'ro yʉ'tirãsari? ¿De'ro nirãsari?” ni wãcũque'titicã'ña.
Mʉsã ucũrĩ cura Espíritu Santu mʉsã yʉ'tiatjere weregʉsami, nicʉ niwĩ Jesú.
Peje apeyenojõ cʉogʉ́ ye queti ni'iJesú bu'eri cura ni'cʉ̃ masã wa'teropʉ nigʉ̃́ a'tiro nicʉ niwĩ:—Masãrẽ bu'egʉ, yʉ'ʉ pacʉ wẽrĩgʉ̃, apeyenojõ ʉ̃sãrẽ cũucʉ niwĩ. Tere yʉ'ʉ ma'mirẽ, yé nisere dʉcawaadutiya, nicʉ niwĩ.
Jesú cʉ̃rẽ nicʉ niwĩ:—¿Mʉ'ʉ de'ro wãcũti? Yʉ'ʉ pacʉ yʉ'ʉre mʉsãrẽ besedutigʉ, mʉsãrẽ apeyenojõ dʉcawaadutigʉ sõrõpĩ, ¿ni wãcũmiti? nicʉ niwĩ.
Apeye ninemocʉ niwĩ:—Mʉsã nipe'tise ʉaripejasenojõrẽ tʉ'omasĩ, wãcũña. Marĩ catise peje apeyenojõ cʉose mejeta ni'i, nicʉ niwĩ.
Cʉ̃ tojo níca be'ro a'tiro queose me'rã werecʉ niwĩ:—Ni'cʉ̃ peje cʉori masʉ̃ nicʉ niwĩ. Cʉ̃ otéca be'ro peje waro dʉcaticaro niwʉ̃.
Te peje nicã ĩ'agʉ̃, a'tiro wãcũcʉ niwĩ: “¿De'ro weegʉsari yʉ'ʉ te peje me'rã? Tere yʉ'ʉ no'opʉ nʉrõrõ moo'o”, nicʉ niwĩ.
Be'ro wãcũapocʉ niwĩ tja: “A'beya. A'tiro weegʉti. Yʉ'ʉ ba'ase nʉrõrĩ wi'ire cõ'ape'o, nemorõ pajiri wi'i nʉ'cõgʉ̃ti. Topʉ nipe'tise otese dʉcare no'o yʉ'ʉ cʉosere nʉrõgʉ̃ti”, nisami.
“Tu'ajanʉ'cõ, yʉ'ʉ basu a'tiro nigʉ̃ti: ‘Peje cʉ̃'marĩ cjase niatjere nʉrõ'que cʉo'o. Tojo weegʉ yʉ'ʉ ʉaro soo, ba'a, sĩ'rĩ e'catigʉti’ ”, nisami.
Õ'acʉ̃ pe'e tojo weecã ĩ'agʉ̃, a'tiro nicʉ niwĩ: “Mʉ'ʉ tʉ'omasĩwe'e. Ni'cãcã ñamita mʉ'ʉ wẽrĩgʉ̃sa'a. To pũrĩcãrẽ mʉ'ʉ nʉrõ'que peje ¿noa ye tojarosari?” nicʉ niwĩ Õ'acʉ̃.
Tojota wa'arosa'a peje cʉogʉ́ Õ'acʉ̃rẽ wãcũtigʉ, cʉ̃ ye dia'cʉ̃ mineocũugʉ̃rẽ. Cʉ̃ Õ'acʉ̃ ĩ'orõrẽ pajasecʉogʉ waro nisami, nicʉ niwĩ Jesú.
Õ'acʉ̃ cʉ̃ yarãrẽ co'tese ni'i<TS3>(Mt 6.25–34)Be'ro Jesú cʉ̃ bu'erãrẽ nicʉ niwĩ:—Mʉsãrẽ nigʉ̃ti. ¿Ñe'enojõ ba'arãsari? ¿Ñe'enojõ sãñarãsari? ni wãcũque'titicã'ña.
Marĩ catise ba'ase nemorõ wapati'i. Marĩ upʉ quẽ'rã su'ti nemorõ wapati'i.
Mirĩcʉ̃arẽ wãcũña. Na ba'asĩ'rĩrã, otese capere ote, pĩ'rĩ dʉcaticã weetisama. Ba'ase nʉrõse wi'seri, na ecarã nʉrõse wi'seri quẽ'rãrẽ moosama. Tojo nimicã, Õ'acʉ̃ narẽ ba'ase o'osami. Mʉsã pe'e totá mirĩcʉ̃a nemorõ wapatiyʉ'rʉnʉ'cã'a.
No'o mʉsã ʉpʉtʉ wãcũque'tirã, pajicurero bʉcʉanemomasĩtisa'a.
’O'ori, nʉcʉ̃ cjasere wãcũña. Te no'o ʉaro pĩ'rĩbajaque'atisa'a. Da'rati, su'atimirõ, su'ti añurõ sãñarõ weronojõ baju'u. Marĩ ñecʉ̃ wiogʉ Salomó añuse su'ti sãñacʉ niwĩ. Cʉ̃ tojo sãñamigʉ̃, o'orire ni'cãrõwijiticʉ niwĩ. Te o'ori añubutiase ni'i.
Ni'cãcãrẽ cã'rõ catíni'i, ñamiacã ñaidija wa'asa'a. Be'ro pecame'epʉ ʉ̃jʉ̃acõ'ano'sa'a. Tojo nimicã, Õ'acʉ̃ta o'orire añurõ bajume'rĩcã weesami. Cʉ̃ o'orire añurõ co'tero nemorõ mʉsã pe'ere weesami. Mʉsã, mʉsã ẽjõpeotise bu'iri wãcũque'ti'i.
Tojo weerã mʉsã ba'atjere, mʉsã sĩ'rĩatjere wãcũque'ti, wãcũnʉrʉ̃sijaticã'ña.
A'ti turicjãrã Õ'acʉ̃rẽ ẽjõpeotirã tere wãcũque'tisama. Marĩ pacʉ ʉ'mʉsepʉ nigʉ̃́ mʉsã ʉasenojõrẽ masĩtojasami.
Tojo weerã Õ'acʉ̃ yere wãcũyʉ'rʉnʉ'cãña. Tojo weecã, nipe'tise mʉsãrẽ dʉ'sasenojõrẽ o'obu'ipeogʉsami.
Ʉ'mʉsepʉ marĩ bocatjere wãcũnʉrʉ̃dutise ni'i<TS3>(Mt 6.19–21)’Mʉsã yʉ'ʉ bu'erã, yarã oveja weronojõ ni'i. Mʉsã pejetirãcã nimirã, uiticã'ña. Marĩ pacʉ cʉ̃ wiogʉ nirõpʉ mʉsã wa'acã ʉasami.
Mʉsã cʉosere dua, ãpẽrã moorãrẽ o'oya. A'ti turi cjase boadijatjere wãcũticã'ña. Ʉ'mʉse cjase boatiatje pe'ere wãcũña. Topʉre mʉsã añuse cʉoatje ne pe'tisome. Ne yajari masã sãjã yajasome. Ãpẽrãnojõ quẽ'rã ba'abajuriosome.
Marĩ ʉpʉtʉ ma'isere wãcũnʉrʉ̃sa'a. Tojo weerã a'ti turi cjase dia'cʉ̃rẽ wãcũnʉrʉ̃ticã'ña. Õ'acʉ̃ ye pe'ere wãcũnʉrʉ̃ña.
Jesú “Mʉsã apoyu'cãrãpʉ niña” nise ni'i’Mʉsã sĩ'ósepare sĩ'oyooro weronojõ apoyu'cãrãpʉ nitojaya.
Da'raco'teri masã na wiogʉ omocã dʉ'teri bosenʉmʉ wa'áca be'ro cʉ̃ dajatjere co'te'caro weronojõ weeya. Cʉ̃ sope pʉ'topʉ pisucã, maata pãosõrõrãti nírã, co'tesama. Mʉsã quẽ'rã na weronojõ weeya.
Da'raco'terã na wiogʉ dajatjere queoro co'tesama. Cʉ̃ dajari cura queoro bocaejano'rãnojõ e'catisama. Diacjʉ̃ mʉsãrẽ weregʉti. Narẽ tojo bocaejagʉ, wiogʉ basuta ba'ase etiacjʉ dujidutisami. Be'ro narẽ etibʉrosami.
Ñamideco o bo'reari cura tʉ'sʉbo'rearã bocaejano'rã e'catisama.
Apeyere a'tiro masĩña. Wi'i wiogʉ ti hora nicã yajari masʉ̃ a'tigʉsami nígʉ̃, cãrĩtibosami. Yajari masʉ̃ cʉ̃ ya wi'ire pãosãjãsere cã'mota'abosami.
Mʉsã quẽ'rã ã'rĩ weronojõ apoyu niña. Mʉsã ne cã'rõ wãcũtibutiari cura yʉ'ʉ Õ'acʉ̃ macʉ̃ masʉ̃ weronojõ upʉtigʉ a'tigʉsa'a, nicʉ niwĩ.
Jesú pʉarã da'raco'terã me'rã queose o'o'que ni'i<TS3>(Mt 24.45–51)Jesú bu'eri cura Pedro sẽrĩtiña'cʉ niwĩ:—Ʉ̃sã wiogʉ, ¿mʉ'ʉ a'te queosere ʉ̃sã dia'cʉ̃rẽ o'ogʉ weeati, o nipe'tirã ye niti? ni sẽrĩtiña'cʉ niwĩ.
Jesú nicʉ niwĩ:—¿Noanojõ yʉ'ʉ dutiro weeme'rĩgʉ̃, tʉ'omasĩgʉ̃ waro nisari? nígʉ̃, queose me'rã weregʉti. Wiogʉ aperopʉ wa'agʉ, cʉ̃ ya wi'ire co'tedutigʉ ni'cʉ̃ cʉ̃rẽ da'raco'tegʉre cũasami. “Ãpẽrã da'raco'terãrẽ no'o dʉ'sasenojõrẽ ba'ase ecaya”, nisami.
Be'ro aperopʉ eja'cʉ dajasami. Cʉ̃ dajacã, queoro da'ra bocaejano'gʉ̃ e'catisami.
Diacjʉ̃ mʉsãrẽ weregʉti. Cʉ̃ queoro weese wapa wiogʉ nipe'tise cʉ̃ cʉosere co'tedutigʉ sõrõgʉ̃sami.
“Yʉ'ʉ wiogʉ maata dajasome” nigʉ̃́nojõ pũrĩcã a'tiro weesami. Ãpẽrã da'raco'terã ʉmʉarẽ, numiarẽ ña'arõ paa pi'eticã weesami. Cʉ̃ wiogʉ maata bajutigʉsami nígʉ̃, ba'a, sĩ'rĩ, que'asami.
Cʉ̃ tojo weeri cura wiogʉ wãcũña marĩrõ cʉ̃ co'tetiri cura dajasami. Cʉ̃ cũuwã'cã'cʉre duti'quere weeti'que wapa ʉpʉtʉ bu'iri da'regʉsami. Cʉ̃ quẽ'rã wiogʉ ña'arã, cʉ̃ dutisere weeti'cãrãrẽ cõ'abutia'quere bu'ipejatamugʉ̃sami.
’Da'raco'tegʉ cʉ̃ wiogʉ ʉasere queoro masĩsami. Tojo masĩmigʉ̃, cʉ̃ dutisere queoro weeyúti, yʉ'rʉnʉ'cãgʉ̃ ʉpʉtʉ tãrãno'gʉ̃sami.
Apĩ da'raco'tegʉ wiogʉ ʉasere masĩtisami. Tojo masĩtimigʉ̃ ña'ase, bu'iri da'reno'sere wéégʉ, sajatirocure tãrãno'gʉ̃sami. Peje masĩse o'ono'cʉ nemorõ wapaseeno'gʉ̃sami. Tojo nicã “Añubutiaro weegʉsami” nino'cʉ nemorõ “Tojo weeroʉa'a” nino'gʉ̃sami, nicʉ niwĩ Jesú.
Jesú “Yé bu'iri masã dʉcawatima” nise ni'i<TS3>(Mt 10.34–36)Jesú a'tiro ninemocʉ niwĩ:—Yʉ'ʉ pecame'e wĩjãwã'cõgʉ̃ weronojõ masã ña'arõ weesere cõ'agʉ̃ a'tiwʉ. Time'e ʉ̃jʉ̃nu'cũrõ weronojõ ni'cãrõacãrẽ ña'asere yʉ'rʉweti'cãrãpʉ nicã weetojasĩ'rĩmisa'a.
Yʉ'ʉ pi'etinígʉ̃sa'a yujupʉ. Yʉ'ʉ pi'etiatjere wãcũgʉ̃, ña'arõ ejeripõ'rãti'i. Pi'etitojagʉpʉ, ejerisãjãgʉ̃sa'a.
Mʉsã tʉ'oña'cã, ¿yʉ'ʉ a'ti di'tapʉre añurõ nisetiatjere miitigʉ weepari? Niwe'e. Yʉ'ʉre ẽjõpeose bu'iri masãrẽ dʉcawatise miitigʉ wee'e.
Ni'cãcã me'rã ni'cãmocʉrã ni'cã wi'icjãrã a'merĩ dʉcawatinʉ'cãrãsama. I'tiarã pʉarã me'rã a'pepũrĩrãsama. Pʉarã i'tiarã me'rã a'pepũrĩrãsama.
Pacʉ cʉ̃ macʉ̃ me'rã a'pepũrĩgʉ̃sami. Cʉ̃ macʉ̃ quẽ'rã cʉ̃ pacʉ me'rã mejãrõta weegʉsami. Paco macõ me'rã a'pepũrĩgõsamo. Co macõ quẽ'rã paco me'rã mejãrõta weegosamo. Mañecõ co macʉ̃ nʉmo me'rã a'pepũrĩgõsamo. Co macʉ̃ nʉmo mañecõ me'rã mejãrõta weegosamo. Yʉ'ʉre ẽjõpeose bu'iri tojo weerãsama, nicʉ niwĩ Jesú.
Ʉmʉco bajusere ucũse queti ni'i<TS3>(Mt 16.1–4; Mr 8.11–13)Jesú masãrẽ apeye quẽ'rãrẽ nicʉ niwĩ:—Mujĩpũ mʉjãtiro pe'e ñiamʉjãticã, “Acoro pejarotiro wee'e”, nisa'a. Mʉsã ní'caronojõta pejasa'a.
Mʉsã mujĩpũ ʉpʉtʉ asimʉjãticã, “Ni'cãcã cʉ̃'marõsa'a”, nisa'a. Mʉsã ní'caronojõta cʉ̃'masa'a.
A'metu'ti'cãrã añurõ apoya nise ni'i<TS3>(Mt 5.25–26)Jesú masãrẽ a'tiro ninemocʉ niwĩ:—¿De'ro weerã mʉsã basu queoro besemasĩweti?
Ni'cʉ̃ mʉ'ʉrẽ weresãsĩ'rĩcã, wiorã tiropʉ cʉ̃ me'rã wa'aya. Topʉ ejase dʉporo ma'apʉ cʉ̃ me'rã apowe'ocã'ña. Tojo weecã, mʉ'ʉrẽ cʉ̃ beseri masʉ̃rẽ o'otibosami. Tojo weeticãma, beseri masʉ̃ surarare pijio, bu'iri da'reri wi'ipʉ mʉ'ʉrẽ sõrõdutibosami.
Mʉ'ʉrẽ weregʉti. Bu'iri da'reri wi'ipʉ sãjã wapayepe'oticã, mʉ'ʉrẽ ne du'uwĩrõsome. A'te weronojõ mʉsã ña'arõ weesere Õ'acʉ̃ me'rã apowe'ocã'ña nígʉ̃, tojo nicʉ niwĩ.
Jesú “Mʉsã nisetisere dʉcayuya” ní'que ni'iJesú masãrẽ bu'eri cura ãpẽrã masã cʉ̃ tiropʉ ejacãrã niwã. Eja, Pilato ni'cãrẽrã Galilea di'tacjãrãrẽ cʉ̃ wẽjẽduti'quere werecãrã niwã. Na “Galileacjãrãrẽ wẽjẽ́ca be'ro na ye díre wa'icʉrã Õ'acʉ̃rẽ ʉ̃jʉ̃amorõpeorã ye dí me'rã morẽsu'uduticʉ niwĩ”, ni werecãrã niwã.
Jesú tere tʉ'ogʉ, narẽ a'tiro nicʉ niwĩ:—Mʉsã ¿de'ro wãcũti? ¿Galileacjãrã ãpẽrã yʉ'rʉoro ña'abutiarã niyʉ'rʉnʉ'cãpari? “Te ye bu'iri tojo wa'apã”, ¿ni wãcũmiti?
Niwe'e. Mʉsãrẽ weregʉti. Mʉsã quẽ'rã ña'arõ wee'quere bʉjaweti dʉcayutirã, wẽrĩrãsa'a.
Apeyere Siloé wãmetiri macãpʉ na yeeca tuturo nu'rĩdijacã, sõ'onícãrã dieciocho wẽrĩcãrã niwã. ¿Na quẽ'rãrẽ a'tiro wãcũmiti? “Nipe'tirã Jerusalẽ́pʉ nirã́ yʉ'rʉoro ña'abutiarã waro nipã”, ¿nimiti?
Niwe'e. Mʉsã quẽ'rã ña'arõ wee'quere bʉjaweti dʉcayutirã, mejãrõta wẽrĩrãsa'a, nicʉ niwĩ Jesú.
Jesú higuera wãmeticjʉ dʉca marĩcjʉ me'rã queose o'o'que ni'iJesú masãrẽ weréca be'ro a'tiro queose o'ocʉ niwĩ:—Ni'cʉ̃ masʉ̃ cʉ̃ ya di'tapʉ ni'cãgʉ̃ higuera wãmeticjʉre otetjĩagʉ̃ cʉocʉ niwĩ. Be'ro ¿dʉcatisari? nígʉ̃, ĩ'agʉ̃ wa'acʉ niwĩ. Ne dʉca marĩcaro niwʉ̃.
Tigʉre ĩ'agʉ̃, ti di'ta co'tegʉre a'tiro nicʉ niwĩ: “Ĩ'aña. Yʉ'ʉ a'tigʉ dʉcare ba'asĩ'rĩgʉ̃, a'magʉ̃ a'tiro i'tia cʉ̃'ma wa'a'a. Ne ni'cãti bocatisa'a. Tojo weegʉ tigʉre paacõ'acã'ña. Tigʉ mejõ waro apeyenojõ weebo'carore cã'mota'anu'cũ'u”, nicʉ niwĩ.
Cʉ̃ tojo nicã tʉ'ogʉ, ti di'ta co'tegʉ́ a'tiro yʉ'ticʉ niwĩ: “Yʉ'ʉ wiogʉ, a'ti cʉ̃'ma dia'cʉ̃ dʉ'anʉ'cõniña yujupʉ. Yʉ'ʉ tigʉ sumuto di'ta añurõ se'ecũu, nujãtuña'gʉ̃ti wee'e.
A'tiro weecã, apetero weero dʉcatibosa'a. Dʉcatiticãma, paacõ'adutiya”, nicʉ niwĩ, ni werecʉ niwĩ Jesú. Tere tojo nígʉ̃, masã na dʉcayucã co'ténigʉ̃ti yujupʉ, maata bu'iri da'resome nígʉ̃, tojo nicʉ niwĩ.
Jesú na soowʉari nʉmʉ nicã opa mutĩrõ nigõrẽ yʉ'rʉo'que ni'iNi'cã nʉmʉ judío masã na soowʉari nʉmʉ nicã Jesú na nerẽwʉari wi'ipʉ bu'egʉ weecʉ niwĩ.
Ti wi'ipʉ ni'cõ numio dieciocho cʉ̃'marĩ dutitigo, opa mutĩrõ nigṍ nico niwõ. Wãtĩ core tojo wa'acã weecʉ niwĩ. Co ne cã'rõ diacjʉ̃ nu'cũmasĩtico niwõ.
Jesú core ĩ'agʉ̃ pijio, a'tiro nicʉ niwĩ:—Mʉ'ʉ dutire yʉ'rʉono'toja'a, nicʉ niwĩ.
Tojo nígʉ̃ta, Jesú core ñapeocʉ niwĩ. Cʉ̃ tojo weeri curata co diacjʉ̃nʉ'cãco niwõ. Be'ro “Õ'acʉ̃ añubutiagʉ nimi” ni, e'catise o'oco niwõ.
Jesú na soowʉari nʉmʉ core yʉ'rʉocã ĩ'agʉ̃, ti wi'i na nerẽwʉari wi'i wiogʉ uayʉ'rʉacʉ niwĩ. Be'ro masãrẽ nicʉ niwĩ:—Ni'cã semanarẽ da'rase nʉmʉrĩ seis nʉmʉrĩ ni'i. Te nʉmʉrĩnojõrẽ mʉsã yʉ'rʉodutirã a'tiroʉa'a. Ni'cãcã soowʉari nʉmʉrẽ yʉ'rʉodutirã a'titicã'rõʉa'a, nicʉ niwĩ.
Cʉ̃ tojo nisere tʉ'ogʉ, Jesú cʉ̃rẽ yʉ'ticʉ niwĩ:—Mʉsã weeta'sasebʉcʉrã ni'i. ¿No'o mʉsã yagʉ wecʉre o mʉsã burrore dʉ'tenʉ'cõ'cʉre aco tĩarã wa'arã pãa, miatisari?
A'tigore Abrahã pãrãmeo nituriagore wãtĩ dutida'recʉ niwĩ. Core dieciocho cʉ̃'marĩ sijamasĩticã weecʉ niwĩ. To pũrĩcãrẽ mʉsã tʉ'oña'cã, ¿soowʉari nʉmʉrẽ core yʉ'rʉoticã'rõʉamiapari? Soowʉari nʉmʉ pũrĩcãrẽ tjãgʉ̃ta core nemorõ yʉ'rʉoroʉa'a, nicʉ niwĩ.
Jesú cʉ̃ a'tiro nisere tʉ'orã, nipe'tirã cʉ̃ me'rã a'pepũrĩmi'cãrã bopoyape'tia wa'acãrã niwã. Ãpẽrã pe'e Jesú cʉ̃ weeĩ'ose pacare ĩ'arã, e'caticãrã niwã.
Jesú mostaza caperoacã me'rã queose o'o'que ni'i<TS3>(Mt 13.31–32; Mr 4.30–32)Be'ro Jesú nicʉ niwĩ:—Õ'acʉ̃ yarã pãjãrã sãjãrã́sama nisere a'te queose me'rã weregʉti.
A'tiro ni'i. Ni'cʉ̃ cʉ̃ ya wesepʉ ni'cã pe mostaza caperoacãrẽ ote'caro weronojõ ni'i. Tigʉ bʉcʉaropʉa pajicjʉ waro wa'asa'a. Tojo weerã mirĩcʉ̃a tigʉpʉ na diepeoatje su'tire weesama. Õ'acʉ̃ wiogʉ nise cã'caperoacã weronojõ nʉ'cãsa'a. Be'ro pajicjʉ bʉcʉa'caro weronojõ nipe'tiropʉ cʉ̃ ye queti se'sa wa'arosa'a. Tojo nicã pãjãrã cʉ̃ yarã sãjãrã́sama nígʉ̃, tojo werecʉ niwĩ.
Pã́ bʉcʉacã weese me'rã queose o'o'que ni'i<TS3>(Mt 13.33)Jesú werenemocʉ niwĩ tja:—Õ'acʉ̃ cʉ̃ wiogʉ nisere ¿ñe'enojõ queose me'rã marĩ “Tojo nirõ wee'e” nímasĩsari?
Te levadura pã́ bʉcʉacã weese weronojõ ni'i. Tere ni'cõ numio pã́ weegotigo harinarẽ i'tiapa queo, po'osãasamo. Te me'rã levadura pã́ bʉcʉacã weesere morẽsamo. Be'ro co levadura morẽ'que nipe'tiropʉ bʉcʉa, se'sape'tia wa'asa'a, nicʉ niwĩ. Levadura harinarẽ bʉcʉacã wee'caro weronojõ Õ'acʉ̃ wiogʉ nise nipe'tiropʉ se'sarosa'a nígʉ̃, tojo werecʉ niwĩ.
Ʉ'mʉsecja sope cã'sopeacã ni'i nise ni'i<TS3>(Mt 7.13–14, 21–23)Jesú Jerusalẽ́pʉ wa'agʉ, to nise macãrĩpʉre bu'eyʉ'rʉwã'cãcʉ niwĩ.
Topʉ ni'cʉ̃ Jesure sẽrĩtiña'cʉ niwĩ:—¿Ʉ̃sã wiogʉ, Õ'acʉ̃ wiogʉ nirõpʉ wa'ajã pejetirãcã nisari?Jesú cʉ̃rẽ yʉ'ticʉ niwĩ:
—Pãjãrã ʉ'mʉsepʉ sãjãsĩ'rĩrãsama, sãjãrã pe'e. Sãjãsĩ'rĩmirã, wa'asome. Mʉsã pũrĩcã sope, cã'sopeacãpʉ ʉpʉtʉ sãjãsĩ'rĩña, nicʉ niwĩ.
Apeye queose me'rã narẽ werecʉ niwĩ:—Wi'i wiogʉ wã'cãnʉ'cã, sopere bi'acã'sami. Be'ro mʉsã pe'e sopepʉ pisurã, a'tiro nirãsa'a: “Wiogʉ, pãosõrõgʉ̃ a'tia”, nirãsa'a. Cʉ̃ pe'e mʉsãrẽ yʉ'tigʉsami: “Mʉsãrẽ masĩtisa'a. No'ocjãrã nírã nisasa'a”, nigʉ̃sami.
Be'ro mʉsã cʉ̃rẽ a'tiro ninu'cũbajaque'arãsa'a: “Marĩ ni'cãrõ me'rã ba'awʉ. Ni'cãrõ me'rã sĩ'rĩwʉ̃. Mʉ'ʉ ʉ̃sã ya macãpʉre bu'esijawʉ”, nirãsa'a.
Dʉporocjãrãpʉ Abrahã, Isaa, Jacob, nipe'tirã Õ'acʉ̃ ye quetire weremʉ'tãrĩ masã Õ'acʉ̃ wiogʉ nirõpʉ nirãrẽ ĩ'arã, mʉsã pũrĩno'rã, upicari cũ'rĩdio, utirãsa'a. Mʉsã pe'e wijáropʉ cõ'awĩrõno'rãsa'a.
Nipe'tirocjãrã Õ'acʉ̃ cʉ̃ wiogʉ nirõpʉ nirãsama. Mujĩpũ mʉjãtirocjãrã, mujĩpũ sãjãrõcjãrã, sumutoricjãrã nirãsama. Topʉ cʉ̃ me'rã e'cati ba'adujirãsama.
A'tiro nicãrẽ ni'cãrẽrã mejõ nirã́ topʉre wiorã weronojõ nirãsama. Ni'cãrõacã ni'cãrẽrã wiorã nirã́nojõ pe'e topʉre mejõ nirã́ tojarã́sama, nicʉ niwĩ Jesú.
Jesú Jerusalẽ́rẽ ĩ'agʉ̃ cʉ̃ uti'que ni'i<TS3>(Mt 23.37–39)Jesú masãrẽ bu'eri cura ni'cãrẽrã fariseo masã cʉ̃ tiropʉ etarã, a'tiro nicãrã niwã:—A'tore mʉ'ʉ niticã'ña. Herode mʉ'ʉrẽ wẽjẽsĩ'rĩami. Tojaagʉsa'a, nicãrã niwã.
Jesú narẽ yʉ'ticʉ niwĩ:—A'tiro nirã wa'aya Herode me'rĩsebʉcʉre: “Jesú a'tiro nidutiami” niña. “ ‘Ni'cãcã, ñamiacã wãtĩarẽ cõ'awĩrõmʉjã, dutitirãrẽ yʉ'rʉogʉti yujupʉ. Be'ro ñamiacã yʉ'rʉro yʉ'ʉ da'rasere queoro pe'ogʉsa'a’, niami”, niña.
Yʉ'ʉ weesere yʉ'ʉ wa'aro weegʉti. Ni'cãcã, ñamiacã, ñamiacã yʉ'rʉro weegʉti. Ne ni'cʉ̃ Õ'acʉ̃ ye quetire weremʉ'tãrĩ masʉ̃ apero Jerusalẽ́ nitiropʉ wẽrĩta basiowe'e. Jerusalẽ́pʉ wẽrĩgʉ̃ wa'agʉti nígʉ̃, tojo nicʉ niwĩ.
Fariseo masãrẽ tojo níca be'ro Jesú Jerusalẽ́cjãrãrẽ, tojo nicã todʉporopʉ ti macãpʉ ní'cãrãrẽ wãcũgʉ̃, a'tiro nicʉ niwĩ:—Jerusalẽ́cjãrã, mʉsã Õ'acʉ̃ ye queti weremʉ'tãrĩ masãrẽ wẽjẽcõ'a'a. Õ'acʉ̃ o'ó'cãrã cʉ̃ ye queti wereri masãrẽ ʉ̃tãperi me'rã doquewẽjẽ'e. Mʉsãrẽ pejetiri yʉ'ʉ ma'ígʉ̃, neocũusĩ'rĩmiwʉ̃. Ni'cõ cãrẽ'quẽ co põ'rãrẽ wʉʉse docapʉ neocũu'caro weronojõ weesĩ'rĩmiwʉ̃. Mʉsã ʉatiwʉ.
Tojo weero mʉsã nimi'que wi'seri masã marĩrõ tojarosa'a. Mʉsã a'tere tʉ'omasĩña. Yʉ'ʉre apaturi ĩ'anemosome majã. Be'ro yʉ'ʉ a'ti turipʉ apaturi a'ticãpʉ, mʉsã “Õ'acʉ̃ dʉporopʉ ‘O'ógʉti’ ní'cʉ añubutiagʉ nimi” nírãpʉ ĩ'arãsa'a tja, nicʉ niwĩ Jesú.
Jesú upʉ doquedʉpogʉre yʉ'rʉo'que ni'iNi'cã nʉmʉ na soowʉari nʉmʉ nicã Jesú ni'cʉ̃ fariseo wiogʉ ya wi'ipʉ ba'agʉ wa'acʉ niwĩ. Ãpẽrã fariseo masã Jesure ¿mejẽcã weeweti? nírã, ĩ'adu'ticãrã niwã.
Na ba'aro tiropʉ ni'cʉ̃ cʉ̃ upʉpʉ doquedʉpose cʉogʉ́ Jesú põtẽorõpʉ nicʉ niwĩ.
Cʉ̃rẽ ĩ'agʉ̃, Jesú Moisé oja'quere bu'eri masãrẽ, tojo nicã fariseo masãrẽ sẽrĩtiña'cʉ niwĩ:—¿Moisé duti'que “Soowʉari nʉmʉ nicãrẽ dutitirãrẽ yʉ'rʉoroʉa'a” niti o niweti? nicʉ niwĩ.
Na ne yʉ'tima'aticãrã niwã. Tojo weegʉ Jesú dutitigʉre ñapeo, yʉ'rʉocʉ niwĩ. Tu'ajanʉ'cõ, “Wa'agʉsa'a”, nicʉ niwĩ.
Fariseo masã pe'ere a'tiro nicʉ niwĩ:—Mʉsã macʉ̃ o mʉsã yagʉ wecʉ copepʉ bʉrʉsãjãbosami. Na bʉrʉsãjãcã, soowʉari nʉmʉ nimicã, ¿mʉsã maata miwĩrõrã wa'atibosari? nicʉ niwĩ.
Cʉ̃ tojo nisere ne yʉ'titiyʉ'rʉocã'cãrã niwã.
Jesú ba'adutirã pijiosere were'que ni'iFariseo cʉ̃ ya wi'ipʉ ba'adutirã pijio'cãrãrẽ Jesú ĩ'acʉ niwĩ. Na dujise añuse ʉ'mʉtãsepʉ bese dujicãrã niwã. Tere ĩ'agʉ̃, Jesú narẽ a'tiro werecasacʉ niwĩ:
—Ni'cʉ̃ mʉsãrẽ omocã dʉ'teri bosenʉmʉrẽ pijicã, ʉ'mʉtãse dujisepʉre dujiwe'oticã'ña. Apetero weegʉ apĩ mʉsã nemorõ wiogʉ pijino'cʉ etabosami.
Mʉsã pʉarãpʉre pijio'cʉ a'tiro nibosami: “Ã'rĩrẽ a'to dujiro o'oya. Mʉ'ʉ pe'e siropʉ dujigʉ wa'aya”, nibosami. Tojo weegʉ mʉ'ʉ siroca cũmurõpʉ dujigʉ wa'agʉ, bopoyoro yʉ'rʉbosa'a.
Mʉ'ʉrẽ ba'aduticã, a'tiro pe'e weeya. Siroca cũmurõpʉ dujiya. Mʉ'ʉ tojo weecã ĩ'agʉ̃, mʉ'ʉrẽ ba'aduti'cʉ a'tiro nigʉ̃sami: “Yʉ'ʉ me'rãcjʉ̃, a'to ʉ'mʉtãcureropʉ a'tia”, nigʉ̃sami. Cʉ̃ tojo weecã, nipe'tirã ãpẽrã piji'cãrã wiopesase me'rã mʉ'ʉrẽ ĩ'arãsama.
A'tiro ni'i. Ãpẽrã yʉ'rʉoro niyʉ'rʉnʉ'cã'a ni tʉ'oña'gʉ̃nojõ mejõ nigʉ̃́ weeno'gʉ̃sami. Yʉ'ʉ ãpẽrã yʉ'rʉoro ni'i ni tʉ'oña'tigʉ pe'ere Õ'acʉ̃ ãpẽrã yʉ'rʉoro tojacã weegʉsami, nicʉ niwĩ.
Cʉ̃ a'tere ucṹca be'ro Jesú ba'adutigʉ pijio'cʉ fariseo masʉ̃rẽ a'tiro nicʉ niwĩ:—Mʉ'ʉ ba'adutigʉ, ã'rãnojõrẽ pijioticã'ña. Mʉ'ʉ me'rãcjãrãrẽ, mʉ'ʉ ma'misʉmʉarẽ, mʉ'ʉ acabijirãrẽ, mʉ'ʉ acawererãrẽ, mʉ'ʉ pʉ'tocjãrã peje cʉorãrẽ pijioticã'ña. Mʉ'ʉ narẽ pijiocã, na quẽ'rã mʉ'ʉrẽ ba'adutirã pijia'mebosama. Tojo weese me'rã na ba'a'quere mʉ'ʉrẽ eca a'mesama.
Mʉ'ʉ bosenʉmʉ weepeo, ãpẽrãrẽ pijiogʉ, a'tiro pe'e weeya. Apeyenojõ moorãrẽ, dojoriwi'iare, sijamasĩtirãrẽ, ĩ'atirãrẽ pijioya.
Tere wéégʉ, mʉ'ʉ e'catiyʉ'rʉagʉsa'a. Na pũrĩcã mʉ'ʉrẽ eca a'memasĩtisama. Tojo weese me'rã mʉ'ʉ añurã wẽrĩ'cãrã na masãrĩ nʉmʉrẽ añuse waro bocagʉsa'a, nicʉ niwĩ.
Ba'ase me'rã Jesú queose were'que ni'i<TS3>(Mt 22.1–10)Jesú cʉ̃ queose o'o'quere tʉ'ogʉ, ni'cʉ̃ topʉ ba'adujigʉ a'tiro nicʉ niwĩ:—Õ'acʉ̃ wiogʉ nirõpʉ ba'adujirã pũrõ e'catirãsama.
Tere tʉ'ogʉ, Jesú cʉ̃rẽ queose me'rã nicʉ niwĩ:—Ni'cʉ̃ masʉ̃ boseba'agʉtigʉ, pãjãrã masãrẽ pijidutio'osami.
Nipe'tise apoyúca be'ro cʉ̃rẽ da'raco'tegʉre a'tiro nío'osami: “Nipe'tirã yʉ'ʉ wereo'cãrãrẽ pijigʉ wa'aya. Apope'otojano'apʉ. ‘Te'a’, niña”, nisami.
Nipe'tirãpʉta “Basiowe'e”, nisama. Pijimʉ'tãno'cʉ a'tiro nisami: “Di'ta ni'cãrõacã duutu'ajanʉ'cõ'o. Ti di'tare ĩ'agʉ̃ wa'agʉ wee'e. Wereya cʉ̃rẽ. ‘A'timasĩtiami,’ niña”, nisami.
Be'rocjʉ̃ a'tiro nisami: “Pʉamocʉrã wecʉa yʉ'ʉ duu'cãrãrẽ ¿no'ocõ'rõ añumiti? nígʉ̃, beseña'gʉ̃ wa'agʉ wee'e. Tojo weegʉ wa'amasĩtisa'a”, nisami.
Apĩ tja a'tiro nisami: “Ni'cãrõacã omocã dʉ'tetu'ajanʉ'cõapʉ. Tojo weegʉ wa'amasĩtisa'a”, nisami.
Da'raco'tegʉ tojaa, wiogʉpʉre nipe'tise na tojo ní'quere werepe'ocã'sami. Tere tʉ'ogʉ, wiogʉ uayʉ'rʉagʉ, a'tiro nisami: “Quero wa'abaque'oya. Macã decopʉ, no'o na nirõpʉ pajasecʉorãrẽ, dojoriwi'iare, sijamasĩtirãrẽ, ĩ'atirãrẽ pijiwã'cãtia”, nisami.
Tere tʉ'ogʉ, wiogʉ cʉ̃rẽ nisami tja: “Wa'agʉsa'a ma'arĩpʉ. No'o mʉ'ʉ bocaejarãrẽ tutuaro me'rã pijiwã'cãtia. Tojo weecã, wi'i mu'murõsa'a”, nisami.
A'te me'rã mʉsãrẽ a'tiro weregʉti. Ne ni'cʉ̃ yʉ'ʉ pijimʉ'tãmi'cãrã na ba'abo'quere cã'rõ ba'aña'some, nicʉ niwĩ Jesú.
Jesure sirutusĩ'rĩrã, a'tiro weeroʉa'a nise ni'i<TS3>(Mt 10.37–38)Jesú bu'esijari curare pãjãrã masã cʉ̃rẽ sirutucãrã niwã. Tojo weegʉ narẽ majãmiĩ'a, a'tiro nicʉ niwĩ:
—Yʉ'ʉ bu'esere siruturã, a'tiro weeroʉa'a. Mʉsã pacʉsʉmʉa, mʉsã pacosãnumia, mʉsã nʉmosãnumia, mʉsã põ'rã, mʉsã acawererã nemorõ yʉ'ʉ pe'ere ma'iyʉ'rʉnʉ'cãrõʉa'a. No'o mʉsã catiri ʉmʉco nemorõ yʉ'ʉ pe'ere ma'iyʉ'rʉnʉ'cãrõʉa'a. Mʉsã tojo weetirã, yʉ'ʉ bu'erã nímasĩtisa'a.
Apetero weegʉ ni'cʉ̃ “Yʉ'ʉ Jesure ẽjõpeogʉ, wẽrĩbosa'a” ni uigʉ, yʉ'ʉre ẽjõpeodu'usami. Tojo weegʉ́nojõ yʉ'ʉ bu'egʉ nímasĩtisami.
No'o mʉsã wa'teropʉ nigʉ̃́ ʉ'mʉarĩ wi'i co'te dujiati wi'ire yeenʉ'cõsĩ'rĩgʉ̃, a'tiro weesami. ¿Wi'ire tu'ajanʉ'cõgʉ̃sari? nígʉ̃, ¿ñe'enojõ me'rã yʉ'ʉ pe'ogʉsari? nígʉ̃, ti wi'i weese dʉporo besemʉ'tãsami.
Tojo weeticãma, cʉ̃ cã'rõ yeenʉ'cã pe'omasĩticã, tere ĩ'arã nipe'tirã bujicã'sama.
A'tiro nisama: “Cʉ̃ yeenʉ'cãmiapĩ, yeegʉ; ne pe'omasĩtimi”, nisama.
Apeye quẽ'rãrẽ a'tiro weeno'bosa'a. Ni'cã di'ta wiogʉ ape di'tacjʉ̃ me'rã a'mequẽgʉ̃ti nígʉ̃, a'tiro weemʉ'tãsami. Cʉ̃ surara pʉamocʉsetiri mil cʉosami. Apĩ ape di'tacjʉ̃ pe'e veinte mil surara cʉosami. ¿Yʉ'ʉre na me'rã a'mequẽta basiosari? nígʉ̃, ĩ'abesemʉ'tãsami.
Basioticãma, apĩ wiogʉ yoaropʉ nigʉ̃rẽ a'mequẽticã'rã nígʉ̃, queti o'ósami.
A'te weronojõ mʉsã quẽ'rã yʉ'ʉre sirutusĩ'rĩrã, ĩ'abesemʉ'tãña. Nipe'tise mʉsã cʉosere, nisetisere du'usĩ'rĩtirã, yʉ'ʉ bu'erã nímasĩtisa'a.
Jesú moa ocadu'use me'rã queose o'o'que ni'i<TS3>(Mt 5.13; Mr 9.50)’Moa ocaro ba'acã, añu ni'i. Ocase pe'tíca be'ro apaturi ocacã weeta basiowe'e.
Moa ocaticã, ne añutisa'a. Di'tapʉre, tojo nicã nujãtuati mesãpʉ cũucã quẽ'rãrẽ, wapamarĩsa'a. Tojo cõ'abajuriono'sa'a. Mʉsã moa ocadu'use weronojõ niticã'ña. O'meperi cʉorã́nojõ a'tere añurõ tʉ'oya, nicʉ niwĩ.
Oveja bajuduti'cʉ queose ni'i<TS3>(Mt 18.10–14)Pãjãrã romano masã wiogʉre niyeru wapaseebosari masã, tojo nicã ña'arõ weeri masã Jesú ucũsere tʉ'orã nerẽcãrã niwã.
Narẽ fariseo masã, Moisé oja'quere bu'eri masã ña'arõ wãcũcãrã niwã. Tojo weerã Jesú tiro wa'acã ĩ'arã, ucjacãrã niwã.—Ã'rĩ masã ña'arãrẽ ñe'e, na me'rã ba'ami, nicãrã niwã.
Na tojo nicã tʉ'ogʉ, Jesú narẽ a'tiro queose o'ocʉ niwĩ:
—Mʉsã cien oveja cʉorã, ni'cʉ̃ bajuduticã, noventa y nuevere cãpũpʉ bi'acũusa'a. Bi'acũutoja, apĩ bajuduti'cʉre a'marã wa'asa'a. Bocarãpʉ, a'madu'usa'a.
Boca, cʉ̃rẽ e'catigʉ, cʉ̃rẽ miwʉasa'a.
Wi'ipʉ dajarã, mʉsã me'rãcjãrãrẽ, mʉsã ya wi'i pʉ'tocjãrãrẽ neocũu, narẽ nisa'a: “Yagʉ oveja bajuduti'cʉre bocapʉ. E'catitamurã a'tia”, nisa'a.
Mʉsãrẽ diacjʉ̃ta weregʉti. A'te weronojõ ni'cʉ̃ ña'arõ weesebʉcʉ cʉ̃ nisetisere dʉcayucã, ʉ'mʉsepʉre e'catise niyʉ'rʉasa'a. Noventa y nueve añurã nitoja'cãrã yʉ'rʉoro ña'agʉ̃ dʉcayu'cʉ pe'ere e'catise ni'i, nicʉ niwĩ.
Niyeru cuji, bajudutica cujire o'ama'que ni'iApeye Jesú a'te queose werenemocʉ niwĩ:—Ni'cõ numio pʉamocʉse cujiri niyeru cʉosamo. Core ni'cã cuji wapabʉjʉri cuji bajudutibosa'a. Ti cujire a'magõ, sĩ'ócjare sĩ'oyoo, wi'ipʉ añurõ o'ama'samo. Tée bocagopʉ, a'madu'usamo.
Be'ro co me'rãcjãrãrẽ, co pʉ'to nirãrẽ neocũu, a'tiro nisamo: “Yʉ'ʉre e'catitamuña. Niyeru cuji bajudutica cujire bocapʉ”, nisamo.
A'tigo wee'caro weronojõ ni'cʉ̃ cʉ̃ ña'arõ wee'quere bʉjaweti dʉcayucã, Õ'acʉ̃rẽ wereco'terã ʉ'mʉsecjãrã e'catiyʉ'rʉmajãsama, nicʉ niwĩ Jesú.
Jesú pʉarã põ'rãtigʉ ye cjasere queose o'o'que ni'iJesú queose me'rã bu'enemocʉ niwĩ:—Ni'cʉ̃ masʉ̃ pʉarã põ'rãticʉ niwĩ.
Dʉ'sagʉ pe'e cʉ̃ pacʉre a'tiro nicʉ niwĩ: “Pacʉ, yé tojatjere mʉ'ʉ wẽrĩgʉ̃ cũuatjere o'owe'oya”, nicʉ niwĩ. Cʉ̃ tojo nicã tʉ'ogʉ, cʉ̃ cʉose di'tare na pʉarãpʉre dʉcawaacʉ niwĩ.
Pejeti nʉmʉrĩacã cʉ̃rẽ o'oca be'ro dʉ'sagʉ pe'e cʉ̃ ya di'tare duacã'cʉ niwĩ. Cʉ̃ dua'que wapa niyeru me'rã ape di'ta yoaropʉ wa'acʉ niwĩ. Topʉ te niyerure cʉ̃ no'o ʉaro ña'arõ wee bajuriope'ocã'cʉ niwĩ.
Cʉ̃ bajuriope'oca be'ro ti di'tapʉre ba'ase pe'tiyʉ'rʉa wa'acaro niwʉ̃. Titare cʉ̃ pũrõ ʉjaboagʉ, pi'eticʉ niwĩ.
Tojo weegʉ ti di'tacjʉ̃rẽ da'rase sẽrĩma'gʉ̃ wa'acʉ niwĩ. Cʉ̃rẽ yesea co'tesere sõrõcʉ niwĩ.
Cʉ̃ yapisĩ'rĩgʉ̃, yesea na ba'asepʉreta ba'asĩ'rĩdojacʉ niwĩ. Ne ni'cʉ̃ cʉ̃rẽ ba'ase o'oticãrã niwã.
Yʉ'ʉ pacʉ tiropʉ yʉ'ʉre tojaaroʉasa'a. Topʉ tojatagʉ, cʉ̃rẽ a'tiro nigʉ̃ti: ‘Pacʉ, Õ'acʉ̃ me'rã ña'arõ weeasʉ. Mʉ'ʉ me'rã quẽ'rãrẽ tojota weeasʉ.
Yʉ'ʉ ña'agʉ̃ nisa'a. Mʉ'ʉ macʉ̃ weronojõ nímasĩtisa'a majã. Ni'cʉ̃ mʉ'ʉrẽ da'raco'tegʉre weronojõ yʉ'ʉre cʉoya’, nigʉ̃ti”, ni wãcũcʉ niwĩ.
A'tere wãcṹca be'ro cʉ̃ pacʉ ya wi'ipʉ dajatojaacʉ niwĩ.’Cʉ̃ topʉ tojaejacã, cʉ̃ pacʉ yoaropʉta ĩ'agʉ̃, pũrõ pajaña'cʉ niwĩ. Be'ro cʉ̃rẽ põtẽrĩgʉ̃ omawã'cã, na weesetiwʉaropʉma cʉ̃rẽ paabʉ'a, mi'micʉ niwĩ.
Tojo weeri cura cʉ̃ pacʉre nicʉ niwĩ: “Pacʉ, Õ'acʉ̃ me'rã ña'arõ weeasʉ. Mʉ'ʉ me'rã quẽ'rãrẽ tojota ña'arõ weeasʉ. Yʉ'ʉ ña'agʉ̃ nisa'a. Mʉ'ʉ macʉ̃ weronojõ nímasĩtisa'a majã”, nicʉ niwĩ.
Cʉ̃ tojo nicã tʉ'ogʉ, pacʉ cʉ̃rẽ da'raco'terãrẽ a'tiro nicʉ niwĩ: “Quero, su'ti añuse warore miiti, cʉ̃rẽ sãaña. Tojo nicã ni'cã be'to omopica tuusãarĩ be'tore, sapatu quẽ'rãrẽ sãaña.
Wecʉ wĩ'magʉ̃ ba'a di'iyojaduti'cʉre miiti, wẽjẽña. Cʉ̃rẽ ba'a, yʉ'ʉ macʉ̃rẽ bosenʉmʉ weepeorã.
Ã'rĩ apaturi ‘Yʉ'ʉ macʉ̃ wẽrĩa wa'asami’ ní'cʉ dajami. Cʉ̃ yoaro wa'a bajuduti'cʉre marĩ apaturi ĩ'a'a”, nicʉ niwĩ. Be'ro bosenʉmʉ nʉ'cãcãrã niwã.
’Na tojo weeri cura masã ma'mi cãpũpʉ nicʉ niwĩ. Cʉ̃ dajatojatigʉ wi'i pʉ'topʉ ejagʉ, ʉpʉtʉ basase bʉsʉcã tʉ'ocʉ niwĩ.
Tere tʉ'ogʉ, ni'cʉ̃ cʉ̃ pacʉre da'raco'tegʉre pijio, sẽrĩtiña'cʉ niwĩ: “¿De'ro wa'ati wi'ipʉre?” nicʉ niwĩ.
Cʉ̃ pacʉre da'raco'tegʉ yʉ'ticʉ niwĩ: “Mʉ'ʉ acabiji tojatami. Cʉ̃ dutimarĩgʉ̃ tojatami. Tojo weegʉ mʉ'ʉ pacʉ wecʉ wĩ'magʉ̃ ba'a di'iyojaduti'cʉre wẽjẽdutiami”, nicʉ niwĩ.
Tere tʉ'ogʉ, masã ma'mi uayʉ'rʉgʉ, sãjãsĩ'rĩticʉ niwĩ. Tojo weegʉ cʉ̃ pacʉ cʉ̃rẽ pijigʉ wa'acʉ niwĩ.
Cʉ̃ pacʉre a'tiro nicʉ niwĩ: “Pacʉ, peje cʉ̃'marĩ mʉ'ʉrẽ ne ni'cãti yʉ'rʉnʉ'cãrõ marĩrõ da'rawã'ñawʉ̃. Yʉ'ʉ tojo weemicã, ne cã'rõ ni'cʉ̃ marĩ ecagʉre, wapamarĩgʉ̃acãnojõrẽ yʉ'ʉ me'rãcjãrã me'rã bosenʉmʉ weedutigʉ o'oma'atiwʉ.
Ni'cãrõacãrẽ a'tiro wee'e. Ã'rĩ mʉ'ʉ macʉ̃ numia ña'arã numia me'rã mʉ'ʉ o'o'que niyerure bajurio sijacʉ niwĩ. Cʉ̃ pe'ema wecʉ wĩ'magʉ̃ ba'a di'iyojaduti'cʉre wẽjẽeca'a”, nicʉ niwĩ.
Tere tʉ'ogʉ, cʉ̃ pacʉ cʉ̃rẽ yʉ'ticʉ niwĩ: “Macʉ̃, mʉ'ʉ yʉ'ʉ me'rã ninu'cũcã'a. Nipe'tise yʉ'ʉ cʉose mʉ'ʉ ye dia'cʉ̃ ni'i.
Marĩ mʉ'ʉ acabijire bosenʉmʉ weepeo e'caticã, añu ni'i. A'tiro ni'i. ‘Cʉ̃ wẽrĩa wa'asami’ ní'cʉ apaturi tojatami. Cʉ̃ bajuduti'cʉre marĩ apaturi ĩ'a'a. Tojo weerã marĩ bosenʉmʉ wee, e'catiroʉa'a”, nicʉ niwĩ, ni werecʉ niwĩ Jesú.
Peje cʉogʉre da'raco'tegʉ queoro weeti'que ni'iJesú cʉ̃ bu'esere siruturãrẽ apeye werenemocʉ niwĩ:—Ni'cʉ̃ masʉ̃ niyerubʉcʉ ãpẽrã da'raco'terãrẽ dutigʉ́ sõrõcʉ niwĩ. Da'raco'terã niyerubʉcʉ tiropʉ wa'a, a'tiro weresãcãrã niwã: “Mʉ'ʉ wiogʉ sõrõ'cʉ mʉ'ʉ ye niyerure ña'arõ wee bajuriogʉ weemi”, nicãrã niwã.
Tojo weegʉ niyerubʉcʉ cʉ̃rẽ pijio, a'tiro nicʉ niwĩ: “Mʉ'ʉrẽ weresã'que ¿diacjʉ̃ta niti? Mʉ'ʉ da'rase cjase ojaõ'orĩ pũrĩrẽ yʉ'ʉre ĩ'oña. Mʉ'ʉ ãpẽrã da'raco'terã wiogʉ ninemosome majã”, nicʉ niwĩ.
Cʉ̃ tojo nicã tʉ'ogʉ, a'tiro wãcũcʉ niwĩ: “Yʉ'ʉ wiogʉ yʉ'ʉre cõ'awĩrõmi. Tojo weegʉ ¿de'ro weegʉsari? Yʉ'ʉ da'ratutuawe'e. Ãpẽrãrẽ niyeru sẽrĩdujigʉ, bopoya nisa'a.
To pũrĩcã yʉ'ʉre ñe'eato nígʉ̃ a'tiro weegʉti”, nicʉ niwĩ.
Tojo weegʉ cʉ̃, cʉ̃ wiogʉre wapamoorãrẽ ni'cãrẽrã nánʉcʉ̃rẽ pijiocʉ niwĩ. Nimʉ'tãgʉ̃rẽ a'tiro sẽrĩtiña'cʉ niwĩ: “Mʉ'ʉ yʉ'ʉ wiogʉre ¿no'ocõ'rõ wapamooti?”
Cʉ̃ cʉ̃rẽ yʉ'ticʉ niwĩ: “Yʉ'ʉ cien tuturi ʉ'se tuturi wapamoo'o.” Tere tʉ'ogʉ, da'rarã́ wiogʉ ni'cã papera pũrĩacãpʉ ojagʉ, cʉ̃rẽ a'tiro nicʉ niwĩ: “Ma, mʉ'ʉ wapamoorĩ pũrĩ ni'i. Cincuenta ʉ'se tuturi wapa wapayebaque'oya”, nicʉ niwĩ.
Be'ro tja apĩrẽ sẽrĩtiña'cʉ niwĩ: “Mʉ'ʉ waro ¿no'ocõ'rõ wapamooti?” Cʉ̃ cʉ̃rẽ yʉ'ticʉ niwĩ: “Cien ajuri trigo ajuri wapamoo'o”, nicʉ niwĩ. Tojo weegʉ a'tiro nicʉ niwĩ: “Ma, mʉ'ʉ wapamoorĩ pũrĩ a'ti pũrĩ ni'i. Ochenta ajuri dia'cʉ̃ wapayeya”, nicʉ niwĩ.
Tojo weecã ĩ'agʉ̃, niyerubʉcʉ da'raco'terã wiogʉ ña'agʉ̃rẽ cʉ̃ weeme'rĩsere masĩgʉ̃, “Mʉ'ʉ me'rĩyʉ'rʉapʉ”, nicʉ niwĩ. A'ti ʉmʉcocjãrã Õ'acʉ̃rẽ ẽjõpeotirã na cʉosere ãpẽrã na weronojõ nirã́ me'rã me'rĩyʉ'rʉama. Õ'acʉ̃rẽ ẽjõpeorã yʉ'rʉoro me'rĩma, nicʉ niwĩ Jesú.
Jesú narẽ a'tiro werecasacʉ niwĩ:—Mʉsã a'ti nucũcãpʉ mʉsã cʉosere pajasecʉorãrẽ añurõ o'owe'oya. Tojo weerã mʉsã me'rãcjãrã bocarãsa'a. Be'ro mʉsã cʉose pe'tíca be'ro mʉsã ãpẽrãrẽ weetamu'que ʉ'mʉsepʉ niyutojarosa'a. Mʉsã weetamu'cãrã ʉ'mʉsepʉ nirã́ topʉre mʉsãrẽ põtẽrĩrãsama.
’Cã'rõ na cʉose me'rã añurõ wéérã, peje cʉose me'rã quẽ'rãrẽ tojota weebosama. Ãpẽrã na cã'rõ cʉose me'rã queoro weetirã, na peje cʉose me'rã quẽ'rãrẽ queoro weetibosama.
Mʉsã a'ti nucũcã cjase me'rã queoro weeticã, Õ'acʉ̃ mʉsãrẽ añuse, ʉ'mʉse cjasere o'osome.
Mʉsã ãpẽrã ye cjasere queoro weewe'e. Tojo weerã mʉsã, mʉsã ye nibo'quere ñe'esome.
’Ne ni'cʉ̃ pʉarãrẽ da'raco'temasĩtisami. Ni'cʉ̃rẽ ma'ígʉ̃, apĩrẽ ma'itisami. Tojo nicã ni'cʉ̃ dutisere yʉ'tigʉ, apĩ ye pe'ere yʉ'rʉnʉ'cãsami. Ã'rã weronojõ mʉsã niyerure ma'írã, Õ'acʉ̃ pe'ere ma'imasĩtisa'a, nicʉ niwĩ.
Jesú tojo nisere fariseo masã tʉ'ocãrã niwã. Na niyeru ʉaripejasebʉcʉrã nitjĩarã, cʉ̃ ucũsere tʉ'orã, bujicã'cãrã niwã.
Õ'acʉ̃ dutise, cʉ̃ wiogʉ nise pe'tisome nise ni'iJesú a'tiro ninemocʉ niwĩ:—Juã masãrẽ wãmeyeri masʉ̃ nícateropʉ Moisé cʉ̃ duti'quere, tojo nicã Õ'acʉ̃ ye queti weremʉ'tãrĩ masã na oja'quere bu'etʉocãrã niwã. Tita me'rã ma'ma queti nʉ'cãcaro niwʉ̃. A'tiro nicaro niwʉ̃. Õ'acʉ̃rẽ ẽjõpeose me'rã dia'cʉ̃ cʉ̃ wiogʉ nirõpʉ wa'ano'rõsa'a, nicaro niwʉ̃. Nipe'tirã topʉre ʉpʉtʉ sãjãsĩ'rĩma.
’Õ'acʉ̃ Moisére cũu'que queoro wa'arosa'a. Cʉ̃ ye queti weremʉ'tãrĩ masã na oja'que quẽ'rã queoro wa'arosa'a. Ʉ'mʉse, a'ti di'ta pe'timicã, Õ'acʉ̃ cʉ̃ ní'caronojõ queoro wa'arosa'a, nicʉ niwĩ Jesú.
Marãpʉtirã, nʉmotirã cõ'ase cjasere Jesú ucũ'que ni'i<TS3>(Mt 19.1–12; Mr 10.1–12)Apeyere ninemocʉ niwĩ:—Ni'cʉ̃ cʉ̃ nʉmorẽ cõ'a, apegore nʉmotigʉnojõ ña'arĩ masʉ̃ weronojõ tojasami. No'o marãpʉ cõ'ano'co me'rã nʉmotigʉ quẽ'rã cʉ̃ nʉmo nitigo me'rã a'metãrãgʉ̃ weronojõ tojasami.
Jesú peje cʉogʉ́ ye quetire, tojo nicã pajasecʉogʉ Lázaro wãmetigʉ ye quetire were'que ni'iJesú fariseo masãrẽ a'tiro queose o'ocʉ niwĩ:—Ni'cʉ̃ masʉ̃ peje cʉogʉ́ a'tiro weecʉ niwĩ. Añuse su'ti sãña, ma'masu'a, nipe'tise nʉmʉrĩ bosenʉmʉrĩ weecʉ niwĩ. Te bosenʉmʉrĩrẽ de'ro nise nipe'tise me'rã añurõ weemʉjãcʉ niwĩ.
Titare ni'cʉ̃ pajasecʉogʉ waro Lázaro wãmetigʉ cʉ̃ ya wi'i sope pʉ'topʉ dujimʉjãcʉ niwĩ. Cʉ̃ upʉ nipe'tiro cãmi boacʉ niwĩ.
Cʉ̃ peje cʉogʉ́ ba'aste'quere yapisĩ'rĩgʉ̃ seeba'acʉ niwĩ. Cʉ̃ ye cãmirẽ diayiapʉta wa'a, ne'rẽcãrã niwã.
Ni'cã nʉmʉ wẽrĩa wa'acʉ niwĩ. Cʉ̃ wẽrĩcã, Õ'acʉ̃rẽ wereco'terã ʉ'mʉsecjãrã Abrahã nirṍ añurõpʉ cʉ̃rẽ miacãrã niwã. Be'ro peje cʉo'cʉ quẽ'rã wẽrĩa wa'acʉ niwĩ. Cʉ̃rẽ yaacãrã niwã.
Peje cʉogʉ́ ña'arã Õ'acʉ̃ cʉ̃ bu'iri da'reno'cãrã tiropʉ wa'acʉ niwĩ. Topʉ cʉ̃ ĩ'amorõgʉ̃, Abrahãrẽ yoaropʉ ĩ'acʉ niwĩ. Lázaro cʉ̃ me'rã nicʉ niwĩ.
Cʉ̃rẽ ĩ'agʉ̃, a'tiro caricũcʉ niwĩ: “Abrahã, yʉ'ʉre pajaña'cureya. Yʉ'ʉ tiropʉ Lázarore o'óya. A'ti, cʉ̃ ya omopica me'rã acopʉ yoso, yʉ'ʉ ñe'merõ yapare yʉsʉasãjãcã weeato. Yʉ'ʉ a'time'e pecame'epʉre ʉpʉtʉ waro pi'etigʉ weesa'a”, nicʉ niwĩ.
Abrahã cʉ̃rẽ yʉ'ticʉ niwĩ: “Mʉ'ʉ wãcũña. Mʉ'ʉ catigʉ, añubutiaro nisetiwʉ. Ã'rĩ Lázaro pe'ema ña'abutiaro wa'awʉ. Ni'cãrõacãrẽ cʉ̃ a'topʉ ejerisãjãse bocami. Mʉ'ʉ pe'e pi'etigʉ wee'e.
Apeyema tja a'tiro ni'i. Ʉ̃sãrẽ mʉsã tiropʉ wa'ata basiowe'e. Decore pajiri copejo ni'i. Tojo weerã mʉsã a'to a'tisĩ'rĩrã, ʉ̃sã pe'e quẽ'rã topʉ wa'asĩ'rĩcã, basiowe'e”, nicʉ niwĩ.
Cʉ̃ tojo nicã tʉ'ogʉ, peje cʉogʉ́ a'tiro nicʉ niwĩ Abrahãrẽ: “To pũrĩcãrẽ a'tere weebosaya. Lázarore yʉ'ʉ pacʉ ya wi'ipʉ o'óya.
Topʉre yʉ'ʉ ni'cãmocʉrã acabijirãti'i. Topʉ wa'a, cʉ̃ narẽ ucũgʉ̃sami. Tojo weecã, na tʉ'o, na quẽ'rã a'to yʉ'ʉ pi'etiropʉre a'tisome”, nicʉ niwĩ.
Abrahã cʉ̃rẽ nicʉ niwĩ: “Na Moisé oja'quere, Õ'acʉ̃ ye queti weremʉ'tãrĩ masã oja'quere cʉosama. Tere bu'e ẽjõpeoato”, nicʉ niwĩ.
Peje cʉogʉ́ yʉ'ticʉ niwĩ: “Abrahã, tojota ni'i, nírõ. Wẽrĩ'cʉpʉ wa'a werecã, ña'arõ na nisetisere dʉcayubosama”, nicʉ niwĩ.
Abrahã cʉ̃rẽ nicʉ niwĩ: “Moisé cʉ̃ ní'quere, Õ'acʉ̃ ye queti weremʉ'tãrĩ masã na ní'quere ẽjõpeotirã, wẽrĩ'cʉpʉ masãa, weregʉ wa'acã quẽ'rãrẽ, ẽjõpeotisama”, nicʉ niwĩ.
Ãpẽrãrẽ ña'arõ weecã weeticã'ña nise ni'i<TS3>(Mt 18.6–7, 21–22; Mr 9.42)Jesú cʉ̃ bu'erãrẽ a'tiro nicʉ niwĩ:—Ãpẽrãrẽ ña'arõ weecã weese ninu'cũrõsa'a, nírõ pe'e. Tojo ninu'cũmirõ, ña'arõ weecã weegʉ́nojõrẽ ña'abutiaro wa'arosa'a.
A'tiro weecã, cʉ̃rẽ nemorõ añubosa'a. Ʉ̃tãgã pajicja cʉ̃ wãmʉtapʉ dʉ'teyoo, cʉ̃rẽ dia pajiri maapʉ doqueñocã, nemorõ añubosa'a. Tojo weecã, cʉ̃ maata wẽrĩa wa'a, yʉ'ʉre ẽjõpeorãnojõacãrẽ dojorẽnemotibosami.
A'tere añurõ tʉ'oña'ña.’Mʉ'ʉ acaweregʉ mʉ'ʉrẽ ña'arõ weecã, cʉ̃ tojo weesere wereya. Cʉ̃ “Tojota weeasʉ” ni bʉjaweti dʉcayucã, cʉ̃rẽ acobojoya.
Cʉ̃ sietetiri ni'cã nʉmʉ mʉ'ʉrẽ ña'arõ weecã, ticʉsetirita tja mʉ'ʉrẽ acobojose sẽrĩgʉ̃ a'ticã, acobojoya, nicʉ niwĩ.
“Ẽjõpeose cʉorã, a'tiro weeta basio'o” Jesú cʉ̃ ní'que ni'iJesú bu'erã cʉ̃rẽ a'tiro sẽrĩcãrã niwã:—Ʉ̃sãrẽ ẽjõpeose o'onemoña, nicãrã niwã.
Na tojo nicã tʉ'ogʉ, marĩ wiogʉ a'tiro yʉ'ticʉ niwĩ:—Mostaza pe cã'caperoacã ni'i. Tojo nimirõ, yucʉ pajicjʉ pĩ'rĩsa'a. A'tiro weronojõ ẽjõpeose cã'rõacã nimicã, a'tigʉ yucʉgʉre a'tiro nímasĩbosa'a: “A'tore aupĩawã'cã, dia pajiri maa decopʉ pĩ'rĩrõ wa'aya”, nímasĩsa'a. Mʉsã ẽjõpeocãma, tigʉ mʉsã dutironojõta weebosa'a, nicʉ niwĩ.
Ãpẽrãrẽ weetamurã, a'tiro pe'e weeroʉa'a nise ni'iJesú apeye quẽ'rãrẽ a'tiro queose o'onemocʉ niwĩ:—No'o mʉsã wa'teropʉ nigʉ̃́ da'raco'tegʉre cʉosami. Da'raco'tegʉ oteacjʉ cʉ̃ di'ta se'ecũuca be'ro o wecʉare co'téca be'ro wi'ipʉ dajasami. Cʉ̃ dajacã, mʉsã ne a'tiro nitibosa'a: “Sãjãtia. Ba'agʉ a'tia”, nitibosa'a.
A'tiro pe'e nisa'a: “Ba'asere apoya. Yʉ'ʉ ba'ari cura yʉ'ʉ ʉasenojõrẽ miitiacjʉ apoyubaque'oya. Yʉ'ʉre ecáca be'ropʉ ba'a, sĩ'rĩapa mʉ'ʉa”, nibosa'a.
Mʉ'ʉrẽ da'raco'tegʉ weetamu'que wapa “Mʉ'ʉ añurõ weeapʉ” ¿cʉ̃rẽ nisari? Nitisa'a.
A'te weronojõ mʉsã quẽ'rã weeya. Nipe'tise Õ'acʉ̃ duti'quere weetu'ajarã, a'tiro niña: “Ʉ̃sã da'raco'terã mejõ nirã́ ni'i. Õ'acʉ̃ ʉ̃sãrẽ cũu'que dia'cʉ̃rẽ weeapʉ”, niña, nicʉ niwĩ Jesú.
Jesú pʉamocʉrã cãmi boarãrẽ yʉ'rʉo'que ni'iJesú Jerusalẽ́pʉ wa'agʉ, Samaria, tojo nicã Galilea wãmetise wa'teropʉ yʉ'rʉacʉ niwĩ.
To wa'tero ni'cã macãpʉ cʉ̃ ejari cura ʉmʉa pʉamocʉrã cãmi boarã cʉ̃rẽ põtẽrĩcãrã niwã. Moisé duti'que cãmi boarãrẽ ãpẽrã wa'teropʉ nidutiticaro niwʉ̃. Tojo weerã yoaropʉ tojanʉ'cã,
Jesure caricũcãrã niwã:—Jesú, masãrẽ bu'egʉ, ʉ̃sãrẽ pajaña'cureya, nicãrã niwã.
Ni'cʉ̃ topʉ yatino'cã ĩ'agʉ̃, Jesú tiro majãmitojaticʉ niwĩ. Õ'acʉ̃rẽ pũrõ e'catise o'ocʉ niwĩ.
Jesú tiro etagʉ, cʉ̃rẽ e'catise o'ogʉ di'tapʉ paamu'rĩque'acʉ niwĩ. Cʉ̃ tojo weegʉ́ Samariacjʉ̃ nicʉ niwĩ.
Jesú cʉ̃ ni'cʉ̃rẽta ĩ'agʉ̃, a'tiro nicʉ niwĩ:—Yʉ'ʉ pʉamocʉrãrẽ yʉ'rʉoapʉ. Ãpẽrã waro ¿no'o wa'ati?
Ã'rĩ ni'cʉ̃ judío masʉ̃ nitigʉ dia'cʉ̃ Õ'acʉ̃rẽ e'catise o'ogʉ yʉ'ʉ tiropʉ tojatiapĩ, nicʉ niwĩ.
Tu'ajanʉ'cõ, Samariacjʉ̃rẽ nicʉ niwĩ:—Mʉ'ʉ ẽjõpeotjĩagʉ̃, yʉ'rʉono'apʉ. Wã'cãnʉ'cãña. Mʉ'ʉ ya wi'ipʉ tojaagʉsa'a, nicʉ niwĩ.
Jesucristo a'ti turipʉ wiogʉ niatje a'tiro wa'arosa'a nise ni'i<TS3>(Mt 24.23–28, 36–41)Fariseo masã Jesure a'tiro sẽrĩtiña'cãrã niwã:—Õ'acʉ̃ bese'cʉ ¿de'ro nicã a'ti turi wiogʉ sãjãgʉ̃́sari? nicãrã niwã.Narẽ yʉ'ticʉ niwĩ:—Bajuyoropʉ ĩ'ose mejeta ni'i.
A'tiro nino'ña marĩrõsa'a. “A'topʉ ni'i. Sõ'opʉ ni'i”, nino'ña marĩrõsa'a. Õ'acʉ̃ bese'cʉ wiogʉ nigʉ̃́ mʉsã wa'teropʉ nitojami, nicʉ niwĩ.
Be'ro Jesú cʉ̃ bu'erãrẽ a'tiro nicʉ niwĩ:—Mʉsã be'ro a'tiro nirãsa'a. “Ʉ̃sã Õ'acʉ̃ macʉ̃ masʉ̃ weronojõ upʉtigʉ a'tiatje nʉmʉrĩrẽ ĩ'asĩ'rĩsa'a”, nirãsa'a. No'o ni'cã nʉmʉnojõrẽ yʉ'ʉre ĩ'asĩ'rĩmirã, ne ĩ'asome.
Ãpẽrã mʉsãrẽ “Jesú a'titojami. A'to nimi, sõ'o nimi”, nirãsama. Na tojo nicã, narẽ sirututicã'ña.
Yʉ'ʉ Õ'acʉ̃ macʉ̃ masʉ̃ weronojõ upʉtigʉ a'tiri nʉmʉ mujĩpũ mʉjãtiro pe'e, cʉ̃ sãjãrõ pe'e quẽ'rã bʉpo ya'babi'aro weronojõ nirõsa'a.
Yʉ'ʉ tojo weese dʉporo ʉpʉtʉ pi'etinígʉ̃sa'a. A'tocaterocjãrã yʉ'ʉre ʉasome.
Yʉ'ʉ Õ'acʉ̃ macʉ̃ masʉ̃ weronojõ upʉtigʉ a'tiri cura dʉporocjʉ̃pʉ Noé, cʉ̃ nícateropʉ wee'caro weronojõ weerãsama.
Titapʉre na ba'a, sĩ'rĩ, omocã dʉ'te, na põ'rã numiarẽ numisocãrã niwã. Tere Noé cʉ̃ yucʉsʉjopʉ sãjãrĩ curapʉ weetʉocãrã niwã. Be'ro dia mirĩ, narẽ miope'ocã'caro niwʉ̃.
Lot nícatero quẽ'rãrẽ mejãrõta weecãrã niwã. Ba'a, sĩ'rĩ, duumʉjã, duamʉjã, otesere ote, wi'serire weecãrã niwã.
Lot Sodomarẽ wijaca nʉmʉrẽ acoro weronojõ ti macãcjãrãrẽ pecame'e, tojo nicã asise peri bʉrʉpejacaro niwʉ̃. Narẽ wẽjẽpe'ocã'caro niwʉ̃.
Yʉ'ʉ Õ'acʉ̃ macʉ̃ masʉ̃ weronojõ upʉtigʉ a'tiri curare mejãrõta weerãsama.
’Ti nʉmʉ nicã ni'cʉ̃ wi'i dʉposãrĩ opa sirapʉ soo pesagʉnojõ po'peapʉ cjasere sãjã duretimigʉ̃, diacjʉ̃ wa'ato. Apĩ no'o wesepʉ tõ'ogʉ̃́ cʉ̃ ya wi'ipʉ majãmitojaticã'to.
Lot nʉmo ní'core wãcũña. Cómarĩcã macãpʉ majãmiĩ'atõrõmigõ, moa tuturo dojonʉ'cãco niwõ.
Yʉ'ʉre ẽjõpeose me'rã ña'arõ yʉ'rʉsĩ'rĩtigʉ, yʉ'ʉre ẽjõpeodu'ugʉnojõ pecame'epʉ bu'iri da'rebajuriono'gʉ̃sami. Apĩ wẽjẽsere uiti, yʉ'ʉre ẽjõpeonu'cũgʉ̃nojõ yʉ'ʉ me'rã catinu'cũgʉ̃sami.
’Mʉsãrẽ weregʉti. Tojo wa'atji ñami nicã, pʉarã ni'cã camapʉ pesarã, ni'cʉ̃ yʉ'ʉre ẽjõpeogʉ miano'gʉ̃sami. Apĩ yʉ'ʉre ẽjõpeotigʉ tojagʉ́sami.
Pʉarã numia ni'cãrõ me'rã ojoca ãrʉ̃arã, ni'cõ yʉ'ʉre ẽjõpeogo miano'gõsamo. Apego yʉ'ʉre ẽjõpeotigo tojagósamo.
Pʉarã ni'cãrõ me'rã wesepʉ nirã́ ni'cʉ̃ yʉ'ʉre ẽjõpeogʉ miano'gʉ̃sami. Apĩ yʉ'ʉre ẽjõpeotigʉ tojagʉ́sami.
Jesú tojo nisere tʉ'orã, cʉ̃ bu'erã sẽrĩtiña'cãrã niwã:—Ʉ̃sã wiogʉ, ¿no'opʉ wa'arosari a'te? nicãrã niwã.Cʉ̃ yʉ'ticʉ niwĩ:—Apĩnojõ wa'icʉ boacã, yuca maata masĩ, wĩjĩwã'cãsama. Tojo wa'acã ĩ'arã, “Apĩnojõ boapĩ”, ni masĩ'i. A'te weronojõ yʉ'ʉ a'ticã, masã masĩrãsama, nicʉ niwĩ.
Jesú wapewio me'rã queose o'o'que ni'iJesú cʉ̃ bu'erãrẽ a'tiro weeya nígʉ̃, queose me'rã werecʉ niwĩ. Narẽ du'ucũurõ marĩrõ, bʉjawetiro marĩrõ ñubuenu'cũdutigʉ a'te queosere o'ocʉ niwĩ.
A'tiro nicʉ niwĩ:—Ni'cã macãpʉ ni'cʉ̃ beseri masʉ̃ uamʉ Õ'acʉ̃rẽ ẽjõpeotigʉ, ãpẽrãrẽ ne wãcũma'atigʉ nisami.
Ti macãpʉreta tja ni'cõ numio wapewio nisamo. Co beseri masʉ̃ tiropʉ besedutigo wa'amʉjãmisamo. Core ĩ'atu'tigʉre bu'iri da'redutigo tojo weesamo.
Yoacã pejetiri beseri masʉ̃ core weetamusĩ'rĩtisami. Be'ro a'tiro wãcũsami: “Yʉ'ʉ Õ'acʉ̃rẽ ẽjõpeowe'e, ẽjõpeogʉ. Ne ãpẽrã quẽ'rãrẽ ‘Na nima,’ ni ẽjõpeowe'e.
Tojo nimicã, a'tigo wapewio yʉ'ʉre na'irõ caribomo nígʉ̃, core weetamugʉ̃ti. Yʉ'ʉ co caribocã ʉanemotisa'a majã. Yʉ'ʉ core põtẽotibosa'a majã”, nisami, nicʉ niwĩ Jesú.
Be'ro tja marĩ wiogʉ Jesú werenemocʉ niwĩ:—Beseri masʉ̃ ña'agʉ̃ wee'quere wãcũña. Cʉ̃ ña'agʉ̃ nimigʉ̃, wapewio weetamuduti'quere weesami.
Mʉsãrẽ weregʉti. Ne yoogoro marĩrõ na sẽrĩsere yʉ'tisami. Cʉ̃ tojo yʉ'timicã, yʉ'ʉ Õ'acʉ̃ macʉ̃ masʉ̃ weronojõ upʉtigʉ a'ti turipʉ apaturi a'tiri curare ¿masã ẽjõpeose cʉorãsari yujupʉ? nicʉ niwĩ.
Jesú fariseo masʉ̃ me'rã, tojo nicã niyeru wapaseebosari masʉ̃ me'rã queose o'o'que ni'iJesú “A'tiro ni'i” nirã́nojõrẽ masĩdutigʉ apeye queose me'rã werenemocʉ niwĩ. Na “Ãpẽrã yʉ'rʉoro ʉ̃sã añurã ni'i”, nisama. Tojo “Añurã ni'i” nírã, ãpẽrãrẽ tojo ĩ'acõ'asama. Nanojõrẽ masĩdutigʉ a'te queosere o'ocʉ niwĩ. A'tiro nicʉ niwĩ:
—Pʉarã ʉmʉa Õ'acʉ̃ wi'ipʉ ñubuerã sãjãcãrã niwã. Ni'cʉ̃ fariseo masʉ̃ nicʉ niwĩ. Apĩ pe'e romano masã wiogʉre niyeru wapaseebosari masʉ̃ nicʉ niwĩ.
Fariseo masʉ̃ nu'cũ ĩ'amorõ, Õ'acʉ̃rẽ ñubuegʉ, a'tiro nicʉ niwĩ: “Õ'acʉ̃, yʉ'ʉ ãpẽrã weronojõ ña'agʉ̃ niwe'e. Tojo weegʉ mʉ'ʉrẽ e'catise o'o'o. Na yajari masã, ña'arĩ masã nʉmotimirã ãpẽrã numia me'rã a'metãrãbajaque'atirã weronojõ niwe'e. Ne cã'rõ sĩ'i romano masã wiogʉre niyeru wapaseebosari masʉ̃ weronojõ niwe'e.
Yʉ'ʉ ni'cã semanarẽ pʉa nʉmʉ ba'atimigʉ̃, be'ti ñubuenu'cũ'u. Yʉ'ʉ cien apeyenojõ wapata'agʉ, pʉamocʉse yʉ'ʉ wapata'asere mʉ'ʉrẽ o'o'o”, nicʉ niwĩ.
Wapaseeri masʉ̃ pe'e ne sãjãrõpʉ tojanʉ'cã, ñubuecʉ niwĩ. Ne cã'rõ ʉ'mʉarõpʉ ĩ'amorõma'aticʉ niwĩ. Cʉ̃ weronojõ o'ogʉ, yʉ'ʉ bu'iritisa'a nígʉ̃, cʉ̃ cutirore paacʉ niwĩ. A'tiro nicʉ niwĩ: “Õ'acʉ̃, yʉ'ʉ ña'agʉ̃ nisa'a. Yʉ'ʉre pajaña'ña”, nicʉ niwĩ.
Te queosere weréca be'ro Jesú a'tiro nicʉ niwĩ:—Mʉsãrẽ weregʉti. Wapaseeri masʉ̃ Õ'acʉ̃ me'rã añurõ apotojagʉpʉ cʉ̃ ya wi'ipʉ dajatojaacʉ niwĩ. Fariseo masʉ̃ pe'e tojo weeticʉ niwĩ. A'tiro ni'i. Cʉ̃ basu, yʉ'ʉ ãpẽrã yʉ'rʉoro ni'i ni tʉ'oña'gʉ̃nojõ Õ'acʉ̃ cʉ̃rẽ mejõ nigʉ̃́ tojacã weegʉsami. No'o yʉ'ʉ ãpẽrã yʉ'rʉoro ni'i ni tʉ'oña'tigʉ pe'ere Õ'acʉ̃ ãpẽrã yʉ'rʉoro tojacã weegʉsami, nicʉ niwĩ.
Jesú wĩ'marãrẽ ñapeo sẽrĩbosa'que ni'i<TS3>(Mt 19.13–15; Mr 10.13–16)Apeye quẽ'rãrẽ masã wĩ'marãrẽ Jesú tiropʉ ñapeodutirã miacãrã niwã. Tojo weecã ĩ'arã, narẽ miarãrẽ Jesú bu'erã tu'ticãrã niwã.
Na tojo nicã ĩ'agʉ̃, Jesú cʉ̃ bu'erãrẽ pijiocʉ niwĩ:—Wĩ'marãrẽ yʉ'ʉ tiro a'ticã du'uo'oya. Narẽ cã'mota'aticã'ña. Wĩ'marã marĩnojõrẽ añurõ ẽjõpeoma. Ãpẽrã quẽ'rã wĩ'marã weronojõ yʉ'ʉre ẽjõpeorã yʉ'ʉ pacʉ wiogʉ nirõpʉ wa'arãsama.
Mʉsãrẽ diacjʉ̃ta nigʉ̃ti. Ã'rã weronojõ yʉ'ʉre ẽjõpeotigʉnojõ ne cã'rõ yʉ'ʉ pacʉ nirõpʉ wa'asome, nicʉ niwĩ.
Ma'mʉ peje cʉogʉ́ Jesú me'rã ucũ'que ni'i<TS3>(Mt 19.16–30; Mr 10.17–31)Be'ro ni'cʉ̃ judío masã wiogʉ Jesure sẽrĩtiña'cʉ niwĩ:—Mʉ'ʉ masãrẽ bu'egʉ añugʉ̃ ni'i. ¿Yʉ'ʉ ñe'enojõ weegʉsari catinu'cũatjere bocasĩ'rĩgʉ̃? nicʉ niwĩ.
Jesú cʉ̃rẽ nicʉ niwĩ:—¿De'ro weegʉ yʉ'ʉre “Añugʉ̃ ni'i,” niti? ¿Mʉ'ʉ tojo nisere tʉ'omasĩti? Ni'cʉ̃ta añugʉ̃ nimi. Cʉ̃ Õ'acʉ̃ nimi.
Mʉ'ʉ Õ'acʉ̃ dutise cũu'quere masĩsa'a. “Apĩ nʉmorẽ a'metãrãticã'ña. Masãrẽ wẽjẽcõ'aticã'ña. Yajaticã'ña. Ãpẽrã ye cjasere nisooticã'ña. Mʉ'ʉ pacʉ, mʉ'ʉ pacore ẽjõpeoya”, ni'i, nicʉ niwĩ.
Cʉ̃ tojo nicã tʉ'ogʉ, Jesure nicʉ niwĩ:—Yʉ'ʉ wĩ'magʉ̃pʉta a'tere queoro weemʉjãtiwʉ.
Cʉ̃ tojo nicã tʉ'ogʉ, Jesú nicʉ niwĩ:—Mʉ'ʉrẽ apeyenojõacã dʉ'sa'a yujupʉ. Mʉ'ʉ cʉosere duape'ocjʉ̃ wa'aya. Te dua'que wapare pajasecʉorãrẽ o'oya. Tojo weegʉ mʉ'ʉ ʉ'mʉsepʉre peje añuse cʉogʉsa'a. Tu'ajanʉ'cõ, yʉ'ʉre sirutuya, nicʉ niwĩ.
Cʉ̃ tojo nicã tʉ'ogʉ, peje cʉogʉ́ nitjĩagʉ̃ cʉ̃ cʉosere ma'iyʉ'rʉgʉ, bʉjawetiyʉ'rʉacʉ niwĩ.
Tojo weecã ĩ'agʉ̃, Jesú nicʉ niwĩ:—Peje cʉorãrẽ Õ'acʉ̃ wiogʉ nirõpʉ ʉ'mʉsepʉ wa'acã, diasa ni'i.
Wa'icʉ cameyo wãmetigʉ awiga yuta da pĩ'osõrõrĩpepʉ sãjãyʉ'rʉtẽrĩcã, diasa ni'i. Yʉ'ʉ pacʉ wiogʉ nirõpʉ peje cʉorã́ wa'acã pe'ema, totá nemorõ diasa'a, nicʉ niwĩ.
Cʉ̃ tojo nisere tʉ'orã, masã a'tiro nicãrã niwã:—To pũrĩcãrẽ ¿noanojõ pe'e Õ'acʉ̃ tiropʉ wa'amasĩrãsari?
Jesú narẽ nicʉ niwĩ:—Masã na basu weetutuase me'rã yʉ'rʉmasĩtisama. Õ'acʉ̃ pũrĩcãrẽ basio'o. Cʉ̃́ma ne apeyenojõ weeta basiotise marĩ'i.
Cʉ̃ tojo nicã tʉ'ogʉ, Pedro nicʉ niwĩ:—Wiogʉ, ʉ̃sã pũrĩcã ʉ̃sã cʉosere du'ucũu, mʉ'ʉrẽ sirutuwʉ.
Tojo nicã tʉ'ogʉ, Jesú yʉ'ticʉ niwĩ:—Diacjʉ̃ta nigʉ̃ti. No'o nigʉ̃́nojõ, yé quetire werese bu'iri cʉ̃ ya wi'ire, cʉ̃ pacʉsʉmʉarẽ, cʉ̃ acawererãrẽ, cʉ̃ nʉmorẽ, cʉ̃ põ'rãrẽ du'ucũuwã'cãgʉ̃nojõrẽ a'tiro wa'arosa'a.
A'ti nucũcãpʉre cʉ̃ cʉo'que nemorõ bocanemogʉ̃sami. Be'ropʉ quẽ'rãrẽ Õ'acʉ̃ me'rã ninu'cũgʉ̃sami, nicʉ niwĩ.
Jesú cʉ̃ wẽrĩatjere apaturi werenemo'que ni'i<TS3>(Mt 20.17–19; Mr 10.32–34)Jesú cʉ̃ bu'erã docere na se'sarore pijio, narẽ nicʉ niwĩ:—Ni'cãrõacã marĩ Jerusalẽ́pʉ wa'arã wee'e. Topʉ nipe'tise Õ'acʉ̃ ye queti ojamʉ'tãrĩ masã na yʉ'ʉ Õ'acʉ̃ macʉ̃ masʉ̃ weronojõ upʉtigʉre ojayu'que wa'arosa'a.
Na yʉ'ʉre ape di'tacjãrã wiorãrẽ o'o, yabi bujicã'a, ña'arõ ucũ, ʉ'seco e'opeorãsama.
Yʉ'ʉre tãrã, be'ro wẽjẽrãsama. Na tojo weemicã, i'tia nʉmʉ be'ro masãgʉ̃sa'a, nicʉ niwĩ.
Cʉ̃ bu'erã a'tiro nisere ne tʉ'omasĩticãrã niwã. Õ'acʉ̃ narẽ tere tʉ'omasĩcã weeticʉ niwĩ. Tojo weerã cʉ̃ tojo nisere tʉ'omasĩticãrã niwã.
Jesú ni'cʉ̃ caperi bajuno'tigʉ Jericócjʉ̃rẽ yʉ'rʉo'que ni'i<TS3>(Mt 20.29–34; Mr 10.46–52)Jesú Jericó pʉ'to nirĩ cura ni'cʉ̃ caperi bajuno'tigʉ ma'a sumutopʉ niyeru sẽrĩdujicʉ niwĩ.
Cʉ̃ pãjãrã masã wa'acã tʉ'oña'gʉ̃, to nirãrẽ “¿De'ro wa'ati?” ni sẽrĩtiña'cʉ niwĩ.
Na tojo nicã tʉ'ogʉ, caricũmajãcʉ niwĩ:—Jesú, Davi pãrãmi nituriagʉ, yʉ'ʉre pajaña'ña, nicʉ niwĩ.
Tojo nicã tʉ'orã, cʉ̃ pʉ'to yʉ'rʉarã “Caricũticã'ña”, ni tu'ticãrã nimiwã. Na tojo nicãta, cʉ̃ pe'e nemopeocã'cʉ niwĩ:—Davi pãrãmi nituriagʉ, yʉ'ʉre pajaña'ña, nicʉ niwĩ.
Tojo nicã tʉ'ogʉ, Jesú tojanʉ'cã, ãpẽrãrẽ cʉ̃ tiropʉ miitiduticʉ niwĩ. Cʉ̃ pʉ'to ejacã, cʉ̃rẽ sẽrĩtiña'cʉ niwĩ.
—¿De'ro yʉ'ʉ weecã ʉasari? nicʉ niwĩ.Caperi bajuno'tigʉ yʉ'ticʉ niwĩ:—Wiogʉ, yʉ'ʉre caperi bajucã ʉasa'a.
Jesú cʉ̃rẽ nicʉ niwĩ:—Jaʉ. Ĩ'agʉ̃sa'a. Mʉ'ʉ yʉ'ʉre ẽjõpeoapʉ. Tojo weegʉ yʉ'rʉono'toja'a, nicʉ niwĩ.
Cʉ̃ tojo nirĩ curata cʉ̃ caperire ĩ'acʉ niwĩ. Be'ro Jesure sirutu, Õ'acʉ̃rẽ e'catise o'ocʉ niwĩ. Nipe'tirã cʉ̃rẽ tojo wa'acã ĩ'a'cãrã quẽ'rã Õ'acʉ̃rẽ e'catise o'ocãrã niwã.
Jesú Zaqueore ĩ'aboca'que ni'iJesú caperi ĩ'atigʉre yʉ'rʉóca be'ro Jericópʉ sãjãyʉ'rʉwã'cãcʉ niwĩ.
Topʉ ni'cʉ̃ peje cʉogʉ́ nicʉ niwĩ. Cʉ̃ Zaqueo wãmetigʉ romano masã wiogʉre wapaseebosari masã wiogʉ nicʉ niwĩ.
Cʉ̃ Jesure ĩ'asĩ'rĩcʉ nimiwĩ. Cʉ̃ ʉ'mʉatigʉacã nitjĩagʉ̃, pãjãrã masã niyucã, ĩ'aticʉ niwĩ.
Tojo weegʉ Jesure ĩ'asĩ'rĩgʉ̃, cʉ̃ yʉ'rʉatjopʉ omawã'cãcʉ niwĩ. Omawã'cã, ni'cʉ̃ yucʉ sicómoro wãmeticjʉpʉ mʉjãpejacʉ niwĩ.
Jesú cʉ̃ docapʉ yʉ'rʉagʉ, cʉ̃rẽ ĩ'amorõ, a'tiro nicʉ niwĩ:—Zaqueo, quero dijatibaque'oya. Ni'cãcãrẽ mʉ'ʉ ya wi'ipʉ tojánígʉ̃ti, nicʉ niwĩ.
Tojo weegʉ Zaqueo sojaro me'rã dijati, Jesure e'catise me'rã põtẽrĩgʉ̃ wa'acʉ niwĩ.
Jesú tojo weesere ĩ'arã, nipe'tirã a'tiro ucjacãrã niwã:—Jesú ni'cʉ̃ ña'arõ weesebʉcʉ ya wi'ipʉ wa'ami, nicãrã niwã.
Be'ro cʉ̃ ya wi'ipʉ Zaqueo wã'cãnʉ'cã, marĩ wiogʉre a'tiro nicʉ niwĩ:—Yʉ'ʉ wiogʉ, tʉ'oya. Pajasecʉorãrẽ yʉ'ʉ cʉosere deco me'rã dʉcawaagʉti. No'o yʉ'ʉ ãpẽrãrẽ nisoose me'rã yajáca be'ro nicã, ba'paritisetiri narẽ yʉ'ʉ yaja'que nemorõ wiagʉti, nicʉ niwĩ.
Jesú tere tʉ'ogʉ, cʉ̃rẽ a'tiro nicʉ niwĩ:—Ni'cãcã me'rã mʉ'ʉ, mʉ'ʉ ya wi'icjãrã ña'arõ wee'quere yʉ'rʉono'o. Mʉ'ʉ quẽ'rã ãpẽrã yʉ'ʉre ẽjõpeorã weronojõta Abrahã pãrãmerã nituriagʉ ni'i.
Yʉ'ʉ Õ'acʉ̃ macʉ̃ masʉ̃ weronojõ upʉtigʉ bajuduti'cãrã mʉ'ʉ weronojõ nirãrẽ a'ma, yʉ'rʉogʉ a'tigʉ weewʉ, nicʉ niwĩ.
Jesú masãrẽ niyeru cujiri me'rã queose o'o'que ni'i<TS3>(Mt 25.14–30)Jesú Zaqueore ucũcã, masã tʉ'ocãrã niwã. Cʉ̃ Jerusalẽ́ pʉ'topʉ nicã ĩ'arã, “Maata Jesú wiogʉ sãjãgʉ̃́sami”, wãcũcãrã nimiwã.
Na tojo wãcũsere masĩgʉ̃, ni'cã queose me'rã narẽ werecʉ niwĩ. A'tiro nicʉ niwĩ:—Ni'cʉ̃ masʉ̃ cʉ̃ wiogʉ sãjãti dʉporo yoaro ape di'tapʉ wa'a wa'asami. Cʉ̃rẽ wiogʉ sṍrṍca be'ropʉ dajatojaasami tja.
Cʉ̃ wa'ase dʉporo pʉamocʉrã cʉ̃rẽ da'raco'terãrẽ pijiosami. Narẽ nánʉcʉ̃ niyeru pajiro wapatiri cujire o'osami. Ti cujire o'ogʉ, a'tiro nisami: “Tée yʉ'ʉ dajari curapʉ a'ti cuji me'rã apeyenojõ duu, dua wapata'aya”, nisami.
Wiogʉ sãjãcjʉ ya di'tacjãrã waro pe'e cʉ̃rẽ ʉatisama. Tojo weerã ãpẽrã masãrẽ a'tiro nidutio'osama. “Cʉ̃rẽ ʉ̃sã wiogʉ sãjãrõʉatisa'a”, nisama.
Na tojo nimicã, wiogʉ sõrõno'sami. Be'ro cʉ̃ ya di'tapʉ dajatojatasami. Topʉ tojatagʉ, cʉ̃ niyeru cujiri o'o'cãrãrẽ pijiosami. “¿Niyeru no'ocõ'rõ wapata'apari nánʉcʉ̃?” ni masĩsĩ'rĩgʉ̃ tojo weesami.
Cʉ̃ tiropʉ etamʉ'tãgʉ̃, a'tiro nisami: “Wiogʉ, mʉ'ʉ o'oca cuji nemorõ apeye pʉamocʉse cujiri wapata'anemoapʉ”, nisami.
Wiogʉ cʉ̃rẽ yʉ'tisami: “Añurõ weeapã. Mʉ'ʉ da'raco'tegʉ añugʉ̃ ni'i. Yʉ'ʉ cã'rõacã cũu'que me'rã mʉ'ʉ queoro weeapã. Tojo weegʉ mʉ'ʉrẽ pʉamocʉse macãrĩ wiogʉ sõrõgʉ̃ti”, nisami.
Be'ro apĩ cʉ̃ tiropʉ wa'asami tja: “Wiogʉ, mʉ'ʉ niyeru o'oca cuji me'rã apeye ni'cãmocʉse cujiri wapata'anemoapʉ”, nisami.
Cʉ̃ quẽ'rãrẽ a'tiro yʉ'tisami: “Mʉ'ʉrẽ ni'cãmocʉse macãrĩ wiogʉ sõrõgʉ̃ti”, nisami.
Be'ro apĩ a'ti, cʉ̃rẽ nisami: “Wiogʉ, mʉ'ʉ ya niyeru cuji a'ti cuji ni'i. Su'tiro casero me'rã oma nʉrõcã'wʉ̃.
Mʉ'ʉ tutuaro da'radutiri masʉ̃ niwʉ̃. Tojo weegʉ mʉ'ʉrẽ uiwʉ. Ãpẽrã na da'rase me'rã wapata'awʉ. Mʉ'ʉ otetimigʉ̃, dʉcatino'wʉ̃”, nisami.
Tere tʉ'ogʉ, wiogʉ cʉ̃rẽ nisami: “Mʉ'ʉ da'raco'teri masʉ̃ queoro weetiwʉ. Mʉ'ʉ ucũse me'rã mʉ'ʉ ña'arõ wee'quere beseno'toja'a. Mʉ'ʉ yʉ'ʉ da'rase tutuasere masĩapã. Yʉ'ʉ ãpẽrã da'rase wapa wapata'asere, yʉ'ʉ otetimigʉ̃ dʉcatino'sere masĩapã.
Masĩmigʉ̃, to pũrĩcãrẽ ¿de'ro weegʉ yé niyerure niyeru nʉrõrĩ wi'ipʉ bʉcʉanemodutigʉ cũutiati? Yʉ'ʉ mʉ'ʉ cũucã, dajagʉ ti wi'ipʉ cũñarõ mʉjã'que me'rã ñe'eboapã”, nisami.
Cʉ̃ tojo nicã, na a'tiro nisama: “Wiogʉ, cʉ̃ pʉamocʉse cujiri cʉotojami”, nisama.
Tere tʉ'ogʉ, wiogʉ “Mʉsãrẽ weregʉti. No'o peje cʉogʉre nemorõ o'ono'rõsa'a. Apĩ moogʉ̃ pe'ere cʉ̃ cʉomi'queacãpʉreta ẽ'mape'ocã'no'gʉ̃sami”, nisami.
“Apeyema yʉ'ʉre wiogʉ sãjãcã ʉati'cãrãrẽ a'topʉ miitia. Miiti, yʉ'ʉ ĩ'orõpʉ wẽjẽña”, nisami, ni queose werecʉ niwĩ Jesú. Tere nígʉ̃, ʉ'mʉsepʉ mʉjã́ca be'ro apaturi a'tigʉ, masãrẽ besegʉsa'a nígʉ̃, tojo nicʉ niwĩ.
Jesú Jerusalẽ́pʉ sãjã'que ni'i<TS3>(Mt 21.1–11; Mr 11.1–11; Jn 12.12–19)Jesú queose me'rã masãrẽ weréca be'ro Jerusalẽ́pʉ wa'acʉ niwĩ.
Topʉ wa'agʉ, Betfagé, Betania wãmetise macãrĩpʉ ejase dʉporo cʉ̃ bu'erã pʉarãrẽ a'tiro ni o'ócʉ niwĩ. Te macãrĩ ʉ̃rʉ̃gʉ̃ Olivo wãmeticjʉ tiropʉ nicaro niwʉ̃.
Cʉ̃ bu'erãrẽ nicʉ niwĩ:—Si macã marĩ põtẽorõ nirĩ macãpʉ wa'aya. Topʉ ejarã, mʉsã ni'cʉ̃ burro wĩ'magʉ̃ dʉ'tenʉ'cõ'cʉre bocaejarãsa'a. Cʉ̃ ne ni'cãti pesano'ña marĩgʉ̃ nigʉ̃sami. Cʉ̃rẽ pãa, miitia.
No'o ni'cʉ̃ mʉsãrẽ “¿De'ro weerã pãati?” nicã, “Ʉ̃sã wiogʉ ʉami”, niña, nicʉ niwĩ.
Na cʉ̃ duti'caronojõta weecãrã niwã. Topʉ ejarã, cʉ̃ ní'caronojõta wa'acaro niwʉ̃.
Na cʉ̃ burrore pãarĩ cura cʉ̃ wiorã narẽ sẽrĩtiña'cãrã niwã:—¿De'ro weerã cʉ̃rẽ pãati? nicãrã niwã.
Na yʉ'ticãrã niwã:—Ʉ̃sã wiogʉ ʉami, nicãrã niwã.
Be'ro cʉ̃rẽ Jesú tiro miacãrã niwã. Burro bu'ipʉre na ye su'ti bu'icjasere tuweepeocãrã niwã. Tojo wééca be'ro Jesure cʉ̃ bu'ipʉ miipeocãrã niwã.
Jesú cʉ̃ pesawã'cãrĩ cura masã cʉ̃rẽ ẽjõpeorã, na ye su'ti bu'icjasere ma'apʉ sẽócũucãrã niwã.
Jesú ʉ̃rʉ̃gʉ̃ Olivo wãmeticjʉ tiropʉ dijari cura a'tiro weecãrã niwã. Nipe'tirã cʉ̃ bu'esere siruturã, e'catise me'rã caricũnʉ'cãcãrã niwã. Jesú weeĩ'ocã ĩ'a'quere wãcũrã, Õ'acʉ̃rẽ e'catipeorã, caricũcãrã niwã.
A'tiro nicãrã niwã:—Õ'acʉ̃ o'ó'cʉ marĩ wiogʉre añurõ wa'ato. Ʉ'mʉsepʉre e'catise niyʉ'rʉato. Nipe'tirã Õ'acʉ̃rẽ “Añubutiami” ni e'catise o'oato, nicãrã niwã.
Na caricũcã tʉ'orã, ni'cãrẽrã fariseo masã topʉ nirã́ Jesure a'tiro nicãrã niwã:—Masãrẽ bu'egʉ, ã'rã mʉ'ʉrẽ siruturãrẽ di'tamarĩdutiya, nicãrã niwã.
Na tojo nicã, Jesú yʉ'ticʉ niwĩ:—Na di'tamarĩcãma, Õ'acʉ̃ yʉ'ʉre e'catise o'odutigʉ a'te ʉ̃tãperire caricũcã weebosami, nicʉ niwĩ.
Jesú Jerusalẽ́ tiropʉ ejagʉ, ti macãrẽ ĩ'agʉ̃, uticʉ niwĩ.
A'tiro nicʉ niwĩ:—Jerusalẽ́cjãrã, Õ'acʉ̃ mʉsãrẽ yʉ'rʉosĩ'rĩmiami. Cã'rõ ni'cãcãrẽ cʉ̃ yʉ'rʉosere tʉ'omasĩcã, añuboapã. Mʉsã pe'e yʉ'ʉre ʉawe'e. Tojo weerã yʉ'rʉono'some. Mʉsã yʉ'rʉono'bo'quere du'utoja'a.
Be'ro pi'etise nʉmʉrĩ a'tirosa'a. Te nʉmʉrĩrẽ mʉsãrẽ ĩ'atu'tirã a'ti macãcjãrãrẽ wijadutitirã ni'cã sã'rĩrõjo weebi'ato'orãsama. Na be'toanʉ'cã, nipe'tise pã'rẽrĩpʉ cã'mota'arãsama.
Nipe'tise mʉsã yere cõ'adijope'orãsama. Mʉsãrẽ, mʉsã põ'rãrẽ wẽjẽpe'orãsama. A'ti macã cjase wi'seri mʉtõdijono'rõsa'a. Yʉ'ʉ Õ'acʉ̃ macʉ̃ mʉsãrẽ yʉ'rʉogʉ a'ticã ʉatiwʉ. Te ye bu'iri tojo wa'arosa'a, nicʉ niwĩ Jesú.
Jesú Õ'acʉ̃ wi'ipʉ duarãrẽ cõ'awĩrõ'que ni'i<TS3>(Mt 21.12–17; Mr 11.15–19; Jn 2.13–22)Jesú Jerusalẽ́pʉ ejagʉ, Õ'acʉ̃ wi'ipʉ sãjãcʉ niwĩ. Topʉ Õ'acʉ̃rẽ ʉ̃jʉ̃amorõpeoatjere duarãrẽ cõ'awĩrõcʉ niwĩ.
Narẽ cõ'awĩrõgʉ̃, a'tiro nicʉ niwĩ:—Õ'acʉ̃ ye queti ojaca pũrĩpʉ a'tiro ojano'wʉ̃: “Ya wi'i ‘Ñubueri wi'i ni'i’, nino'ca wi'i ni'i.” Mʉsã pe'e queoro weetiapã. Yajarã ya wi'ire weronojõ tojacã weeapã, nicʉ niwĩ Jesú.
Nipe'tise nʉmʉrĩ Jesú masãrẽ Õ'acʉ̃ wi'ipʉ bu'ecʉ niwĩ. Cʉ̃ tojo weecã, pa'ia wiorã, ãpẽrã Moisé oja'quere bu'eri masã, ti macã wiorã quẽ'rã “Cʉ̃rẽ ¿de'ro wee wẽjẽrõʉati?” nicãrã niwã.
Masã Jesú weresere tʉ'otʉ'sayʉ'rʉacãrã niwã. Tojo weerã wiorã pe'e cʉ̃rẽ de'ro wéémasĩticãrã niwã. Masã ʉ̃sã me'rã uabosama nírã, wẽjẽmasĩticãrã niwã.
Jesure “¿Noa dutiro me'rã weesetiti?” ní'que ni'i<TS3>(Mt 21.23–27; Mr 11.27–33)Ape nʉmʉ Jesú Õ'acʉ̃ wi'ipʉ masãrẽ bu'égʉ, cʉ̃ masãrẽ yʉ'rʉose quetire werecʉ niwĩ. Topʉ pa'ia wiorã, ãpẽrã Moisé oja'quere bu'eri masã, judío masã bʉcʉrã me'rã Jesú tiro wa'acãrã niwã.
Cʉ̃rẽ sẽrĩtiña'cãrã niwã:—Wereya. ¿De'ronojõ dutise me'rã mʉ'ʉ weesere tojo weeti? ¿Noa mʉ'ʉrẽ tojo weedutigʉ dutise o'oati? nicãrã niwã.
Tojo nicã tʉ'ogʉ, Jesú narẽ nicʉ niwĩ:—Yʉ'ʉ quẽ'rã mʉsãrẽ sẽrĩtiña'megʉ̃ti. Yʉ'tiapa.
¿Noa Juãrẽ wãmeyedutigʉ o'ópari? ¿Õ'acʉ̃ o masã o'ópari? nicʉ niwĩ.
Cʉ̃ tojo nicã tʉ'orã, na se'saro a'merĩ ucũcãrã niwã:—¿De'ro marĩ yʉ'tirãsari? Marĩ “Õ'acʉ̃ o'ócʉ niwĩ” nicãma, “To pũrĩcãrẽ ¿de'ro weerã Juãrẽ ẽjõpeotiri?” nigʉ̃sami.
Tojo weerã a'tiro yʉ'ticãrã niwã:—Masĩtisa'a. Noa Juãrẽ wãmeyedutigʉ o'óro o'ópã, nicãrã niwã.
Tojo nicã tʉ'ogʉ, Jesú narẽ nicʉ niwĩ:—Yʉ'ʉ quẽ'rã mʉsãrẽ “A'te dutiro me'rã a'tere tojo wee'e”, ni werewe'e, nicʉ niwĩ.
Da'raco'terã queoro weeti'que ni'i<TS3>(Mt 21.33–44; Mr 12.1–11)Be'ro Jesú masãrẽ a'tiro queose o'ocʉ niwĩ:—Ni'cʉ̃ masʉ̃ cʉ̃ ya di'tapʉ ʉ'se otesami. Tu'ajanʉ'cõ, ãpẽrãrẽ ti wesere co'tedutigʉ cũusami. Narẽ cʉ̃ ya di'tare da'rase wapa “Tocã'rõ yʉ'ʉre ʉ'se wiapa”, niwã'cãsami. Be'ro ape di'tapʉ yoacã nigʉ̃ wa'asami.
Ʉ'se dʉcatiritero nirĩ cura ni'cʉ̃ cʉ̃rẽ da'raco'tegʉre ʉ'se nirõpʉ ĩ'adutigʉ o'ósami. Cʉ̃rẽ o'ógʉ, “Yé di'ta da'rarãrẽ yé ʉ'sere sẽrĩgʉ̃ wa'aya”, nisami. Cʉ̃ topʉ ejacã, ti wese da'rarã́ cʉ̃rẽ ñe'e, paasama. Ne cã'rõ o'otimirã, cʉ̃rẽ o'ótõrõsama.
Be'ro ti wese wiogʉ apĩ cʉ̃rẽ da'raco'tegʉre o'ósami tja. Cʉ̃ quẽ'rãrẽ ña'arõ bujicã'a, ʉpʉtʉ paa, ñe'enojõ marĩgʉ̃ tojatacã weesama.
Be'ro ti wese wiogʉ apĩrẽ o'ónemosami tja. Da'raco'terã cʉ̃ quẽ'rãrẽ mejãrõta weesama. Cʉ̃rẽ cãmida're, ti wese sumutopʉ cõ'acã'sama.
’Be'ro majã ti wese wiogʉ “¿De'ro weegʉsari yʉ'ʉ?” nisami. “Yʉ'ʉ macʉ̃ ʉpʉtʉ ma'igʉ̃rẽ o'ógʉti. Apetero weerã cʉ̃rẽ wiopesase me'rã ĩ'abosama”, nimisami.
Wiogʉ macʉ̃ topʉ etacã ĩ'arã, na a'merĩ nisama: “Ã'rĩta nimi be'ropʉ a'ti wesere ñe'eacjʉ. Ma, cʉ̃rẽ wẽjẽrã. Be'ro a'ti wese marĩ ya wese tojarosa'a”, nisama.
Tojo weerã cʉ̃rẽ ñe'e, ti wese sumutopʉ miaa, cʉ̃rẽ wẽjẽcõ'asama, ni werecʉ niwĩ Jesú.Be'ro Jesú masãrẽ sẽrĩtiña'cʉ niwĩ:—To pũrĩcãrẽ ti wese wiogʉ ¿de'ro weegʉsari narẽ?
A'tiro weegʉsami. Cʉ̃ a'ti, cʉ̃ ye di'ta da'rarãrẽ wẽjẽcõ'ape'ogʉsami. Be'ro ãpẽrãrẽ ti di'tare o'ogʉsami, nicʉ niwĩ.Jesú tojo nicã tʉ'orã, a'tiro nicãrã niwã:—Õ'acʉ̃ tojo wa'asere cã'mota'ato, nicãrã niwã.
Be'ro Jesú narẽ ĩ'a, nicʉ niwĩ:—To pũrĩcãrẽ ¿de'ro nisĩ'rĩrõ weeti Õ'acʉ̃ ye queti ojaca pũrĩpʉ nise? A'tiro ni'i:Ʉ̃tã pjĩrĩ me'rã wi'i yeeri masã ni'cã pjĩ na ʉatica pjĩrẽ cõ'arãsama. Na cõ'aca pjĩ me'rã ãpẽrã pe'e añurõ tutuari wi'i yeenʉ'cãmʉjãsama, niwʉ̃.
No'o tiga bu'ipʉ bʉrʉpejagʉnojõ mʉtõdijono'gʉ̃sami. No'o tiga pe'e cʉ̃ bu'ipʉ doquepejacãma, añuse po'capʉ wa'agʉsami, nicʉ niwĩ. Tojo nígʉ̃, cʉ̃rẽ ʉatirã be'ropʉ bu'iri da'reno'rãsama nígʉ̃, tojo nicʉ niwĩ.
Jesure bu'iri bocasĩ'rĩrã weesoose me'rã na sẽrĩtiña'que ni'i<TS3>(Mt 21.45–46; 22.15–22; Mr 12.13–17)Pa'ia wiorã, ãpẽrã Moisé oja'quere bu'eri masã cʉ̃ tojo nirĩ curata Jesure ñe'esĩ'rĩcãrã nimiwã. Te queose me'rã Jesú ʉ̃sãrẽta ucũgʉ̃ weesami nírã, tʉ'omasĩcãrã niwã. Tojo weerã cʉ̃rẽ ñe'esĩ'rĩmirã, masãrẽ uirã, weemasĩticãrã niwã.
Ãpẽrã ĩ'adu'tiri masãrẽ nisoodutio'ocãrã niwã. Na Jesure mejẽcã nicã tʉ'osĩ'rĩcãrã niwã. “Te me'rã ‘Bu'iri cʉomi’ ni, wiogʉpʉre weresãta basiorosa'a”, nicãrã niwã. Wiogʉ Jesure bu'iri da'reri wi'ipʉ sõrõcã ʉarã, tojo weecãrã nimiwã. Añurã, diacjʉ̃ ucũrã weronojõ nisoocãrã niwã.
Tojo weerã Jesú tiro wa'a, sẽrĩtiña'cãrã niwã:—Masãrẽ bu'egʉ, mʉ'ʉ diacjʉ̃ ucũsere ʉ̃sã masĩ'i. Masãrẽ diacjʉ̃ cjasere bu'e'e. Ãpẽrã “Wiorã nima” nirṍ marĩrõ nipe'tirãrẽ ni'cãrõnojõ ĩ'a'a. Õ'acʉ̃ ye cjasere diacjʉ̃ bu'eme'rĩcã'a.
Ʉ̃sãrẽ wereya. Romano masã wiogʉre cʉ̃ niyeru wapaseesere wapayecã, marĩrẽ dutise ¿añuti, o ña'a nitine? ni sẽrĩtiña'cãrã niwã.
Jesú pe'e na ña'arõ weesĩ'rĩse me'rã sẽrĩtiña'cã ĩ'amasĩcã'cʉ niwĩ. Tojo weegʉ a'tiro nicʉ niwĩ:
—Ni'cã cuji niyeru cuji mitia. ¿Noa queose, noa wãme wã'ñati? nicʉ niwĩ.Na a'tiro yʉ'ticãrã niwã:—César, romano masã wiogʉ queose, cʉ̃ wãme wã'ña'a, nicãrã niwã.
Tojo nicã tʉ'ogʉ, Jesú narẽ yʉ'ticʉ niwĩ:—To pũrĩcãrẽ romano masã wiogʉ wapayedutisenojõrẽ cʉ̃rẽ o'oya. Õ'acʉ̃ ye pe'ema cʉ̃rẽ o'oya. Cʉ̃ weedutisere weeya, nicʉ niwĩ.
Jesure masã tʉ'oropʉ mejẽcã ucũcã weemasĩticãrã niwã. Cʉ̃ pe'e cʉ̃ ucũse me'rã, cʉ̃ yʉ'tise me'rã mejõ ĩ'amarĩamʉjãcã weecʉ niwĩ. Masã cʉ̃ tojo weecã, di'tamarĩamʉjãcãrã niwã.
Masã wẽ́rĩ́ca be'ro masãsere Jesure sẽrĩtiña'que ni'i<TS3>(Mt 22.23–33; Mr 12.18–27)Be'ro ãpẽrã pa'ia saduceo masã Jesú tiro wa'acãrã niwã. Na “Wẽrĩ'cãrã masãsome”, ni ẽjõpeosama. Tojo weerã Jesure a'tiro nicãrã niwã:
—Masãrẽ bu'egʉ, Moisé a'tiro dutise cũucʉ niwĩ. “Ni'cʉ̃ nʉmotigʉ põ'rãtitimigʉ̃ wẽrĩcã, cʉ̃ acabiji cʉ̃ nʉmo ní'core nʉorẽato. Be'ro cʉ̃ co me'rã ne waro põ'rãtimʉ'tãgʉ̃rẽ cʉ̃ ma'mi wẽrĩ'cʉre põ'rãtibosato”, nicʉ niwĩ Moisé.
Ni'cʉ̃ põ'rã sietere tojota wa'acaro niwʉ̃. Masã ma'mi nʉmoti, põ'rãtitimigʉ̃ wẽrĩa wa'acʉ niwĩ.
Be'rocjʉ̃ quẽ'rã co wapewiore nʉorẽcʉ niwĩ. Cʉ̃ quẽ'rã põ'rã marĩgʉ̃ mejãrõta boadijacʉ niwĩ.
Tojo wa'acã ĩ'agʉ̃, na be'rocjʉ̃ nʉorẽcʉ niwĩ tja. Cʉ̃ quẽ'rã põ'rãtitimigʉ̃ wẽrĩa wa'acʉ niwĩ. Nipe'tirã cʉ̃ be'rocjãrã quẽ'rã tojo dia'cʉ̃ nʉorẽ, põ'rãtitimirã wẽrĩdijape'tia wa'acãrã niwã.
Be'ro majã na nʉmo quẽ'rã wẽrĩa wa'aco niwõ.
To pũrĩcãrẽ wẽrĩ'cãrã masãcã, ¿ni'í nʉmo waro tojabutiagosari? Na nipe'tirãpʉta core nʉmoticãrã niwã, nicãrã niwã.
Na tojo nicã tʉ'ogʉ, Jesú narẽ yʉ'ticʉ niwĩ:—A'ti ʉmʉcopʉre ʉmʉa, numia nʉmoti, marãpʉtima. Ape turipʉ tojo weesetitima.
Ña'arõ wee'quere acobojono'cãrã, wẽ́rĩ́ca be'ro masã'cãrã ʉ'mʉsepʉ nʉmoti, marãpʉtisome.
Moisépʉta a'te cjasere ojacʉ niwĩ. Õ'acʉ̃ yucʉsiti, ʉ̃jʉ̃rĩsitipʉ cʉ̃rẽ wẽrĩ'cãrã masãsere ĩ'ocʉ niwĩ. Topʉre Õ'acʉ̃ a'tiro nicʉ niwĩ: “Yʉ'ʉ Õ'acʉ̃ ni'i. Mʉ'ʉ ñecʉ̃sʉmʉa Abrahã, Isaa, Jacob wiogʉ ni'i”, nicʉ niwĩ. Tojo nígʉ̃, na yʉ'ʉ tiropʉ catima nígʉ̃, tojo nicʉ niwĩ.
Õ'acʉ̃ catirã́ wiogʉ nimi. Wẽrĩbajuduti'cãrã marĩma. Cʉ̃́ma nipe'tirã catinu'cũpe'ticã'ma, nicʉ niwĩ.
Cʉ̃ tojo nicã tʉ'orã, ni'cãrẽrã Moisé oja'quere bu'eri masã Jesure a'tiro nicãrã niwã:—Masãrẽ bu'egʉ, mʉ'ʉ diacjʉ̃ waro ucũ'u, nicãrã niwã.
Be'ro cʉ̃rẽ apeye sẽrĩtiña'sĩ'rĩrã, ui nicãrã niwã.
Jesú masãrẽ “Cristo na nigʉ̃́ ¿noa macʉ̃ niti?” ni sẽrĩtiña'que ni'i<TS3>(Mt 22.41–46; Mr 12.35–37)Jesú masãrẽ nicʉ niwĩ:—¿De'ro weerãtirã masã Cristo Õ'acʉ̃ bese'cʉre “Davi pãrãmi nimi”, niti?
Davita Salmo wãmetiri pũrĩpʉ a'tiro ojacʉ niwĩ:Õ'acʉ̃ ʉ'mʉsepʉ nigʉ̃́ cʉ̃ macʉ̃rẽ, yʉ'ʉre yʉ'rʉoacjʉre a'tiro nicʉ niwĩ: “Yʉ'ʉ tiro wiogʉ dujiri cũmurõpʉ dujigʉsa'a.
Mʉ'ʉ to dujicã, mʉ'ʉrẽ ĩ'atu'timi'cãrãrẽ docaque'acã weegʉti”, nicʉ niwĩ Õ'acʉ̃, ni ojacʉ niwĩ Davi.
Davi basuta Õ'acʉ̃ bese'cʉ Cristore “Yʉ'ʉ wiogʉ nimi”, nicʉ niwĩ. Tojo weegʉ cʉ̃ pãrãmi se'saro nirṍnojõ o'ogʉ, cʉ̃ wiogʉ nicʉ niwĩ, nicʉ niwĩ Jesú.
Jesú Moisé oja'quere bu'eri masãrẽ tu'ti'que ni'i<TS3>(Mt 23.1–36; Mr 12.38–40; Lc 11.37–54)Nipe'tirã masã tʉ'oropʉ Jesú cʉ̃ bu'erãrẽ a'tiro ni werecʉ niwĩ:
—Mʉsã Moisé oja'quere bu'eri masãrẽ tʉ'omasĩña. Masã ĩ'ato nírã su'ti yoase paca me'rã sãña, ñubuesijatʉ'sama. Tojo nicã macã decopʉ wiopesase me'rã añuduticã ʉasama. Na nerẽse wi'seripʉ wiorã na dujiwʉase cũmurĩpʉ dujisĩ'rĩsama. Na ba'awʉaropʉ quẽ'rãrẽ mejãrõta nisĩ'rĩsama.
Wapewia numia ye wi'serire ẽ'masama. Na ña'arõ wee'quere wãcũdutitirã yoacã ñubueta'sasama. Náta ãpẽrã yʉ'rʉoro bu'iri da'reyʉ'rʉnʉ'cãno'rãsama, nicʉ niwĩ Jesú.
Wapewio pajasecʉogo Õ'acʉ̃rẽ o'o'que ni'i<TS3>(Mr 12.41–44)Jesú Õ'acʉ̃ wi'ipʉ nígʉ̃, niyeru o'orã sãawʉase acaripʉ pajiro niyeru cʉorãrẽ sãacã ĩ'acʉ niwĩ.
Tojo nicã ni'cõ wapewio pajasecʉogore ni'cã acaropʉ pʉa cuji niyeru wapamarĩse cujirire sãacã ĩ'acʉ niwĩ.
Tere ĩ'agʉ̃, Jesú a'tiro nicʉ niwĩ:—Diacjʉ̃ta mʉsãrẽ weregʉti. Õ'acʉ̃ ĩ'orõpʉ a'tigo wapewio pajasecʉogo nipe'tirã yʉ'rʉoro o'oyʉ'rʉnʉ'cãmo.
Ãpẽrã pe'e narẽ dʉ'sasere o'oma. Co pe'e pajasecʉogo nimigõ, co cʉomi'que, co ba'acatibo'queacãrẽ o'ope'ocã'mo, nicʉ niwĩ.
Jesú “Õ'acʉ̃ wi'i cõ'ano'rõsa'a” ní'que ni'i<TS3>(Mt 24.1–2; Mr 13.1–2)Ni'cãrẽrã cʉ̃ bu'erã Jesure Õ'acʉ̃ wi'i cjasere ucũcãrã niwã.—A'ti wi'i ʉ̃tãperi paca añuse me'rã weeca wi'i añubutiari wi'i ni'i, nicãrã niwã. Tojo nicã ti wi'ipʉ cjase ma'masu'ase masã o'o'quere ucũcãrã niwã.Jesú tojo nisere tʉ'ogʉ, a'tiro nicʉ niwĩ:
—Mʉsã a'to ĩ'ase mʉtõdijono'rõsa'a. Ne ni'cã ʉ̃tãgã apega bu'ipʉ yeeturiamʉjã'que tojasome, nicʉ niwĩ.
A'ti ʉmʉco pe'tise dʉporo Jesú a'tiro wa'arosa'a ní'que ni'i<TS3>(Mt 24.3–28; Mr 13.3–23)Be'ro cʉ̃rẽ sẽrĩtiña'cãrã niwã:—Ʉ̃sãrẽ bu'egʉ, ¿de'ro nicã mʉ'ʉ ní'que wa'arosari? ¿Ñe'enojõ me'rã ĩ'ogʉ̃sari a'te tojo wa'atjere? nicãrã niwã.
Jesú narẽ yʉ'ticʉ niwĩ:—Ãpẽrã mʉsãrẽ nisoori nírã, tʉ'omasĩña. Pãjãrã “Yʉ'ʉ Õ'acʉ̃ tutuaro me'rã wee'e; Õ'acʉ̃ bese'cʉ Cristo ni'i”, nirãsama. Tojo nicã “Jesucristo cʉ̃ a'tiatji nʉmʉ nitoja'a”, nirãsama. Na tojo nicã, tʉ'oticã'ña.
Mʉsã a'mewẽjẽse quetire tʉ'orã, ʉcʉaticã'ña. A'teta wa'amʉ'tãrõsa'a. Tojo nimirõ, a'ti ʉmʉco pe'tiatjo dʉ'sa'a yujupʉ.
Be'ro narẽ ninemocʉ niwĩ:—Ni'cã curuacjãrã ape curuacjãrã me'rã a'mequẽrãsama. Tojo nicã ni'cã di'tacjãrã ape di'tacjãrã me'rã a'mequẽrãsama.
Peje apesepʉre ʉpʉtʉ di'ta narãsãse wa'arosa'a. Tojo nicã ʉjaboase, dutitise wa'arosa'a. Ʉ'mʉsepʉre wiose paca bajuarosa'a.
’A'te tojo wa'ase dʉporo ãpẽrã mʉsãrẽ bu'iri ñe'erãsama. Ña'arõ weerãsama. Mʉsãrẽ mʉsã nerẽse wi'seripʉ beserãsama. Bese, bu'iri sõrõrãsama. Yʉ'ʉre ẽjõpeose bu'iri wiorã tiropʉ mʉsãrẽ miarãsama.
Na tojo weecã mʉsã, yé cjasere wererãsa'a.
“Wiorãrẽ a'tiro nirãti”, ni wãcũque'tiyuticã'ña.
Yʉ'ʉ pe'e mʉsãrẽ ucũmasĩatjere o'ogʉti. Mʉsãrẽ ĩ'atu'tirã ne ni'cʉ̃ põtẽosome. Na “Tojo niwe'e”, ni ye'sumasĩsome.
Mʉsã pacʉsʉmʉapʉta mʉsãrẽ wiorãpʉre weresãrãsama. Mʉsã ni'cʉ̃ põ'rã nimirã, mʉsã acawererã quẽ'rã, mʉsã me'rãcjãrã mejãrõta weerãsama. Mʉsã ni'cãrẽrãrẽ wẽjẽrãsama.
Yʉ'ʉre ẽjõpeose bu'iri nipe'tirocjãrã mʉsãrẽ ĩ'atu'tirãsama.
Tojo weemicã, mʉsãrẽ ne mejẽcã wa'ama'asome.
’Mʉsã Jerusalẽ́rẽ surara ti macã sumuto be'toanʉ'cãcã ĩ'arã, masĩña. “Ti macã maata cõ'ano'rõsa'a”, niña.
Tojo wa'acã ĩ'arã, Judea di'tapʉ nirã́ ʉ̃rʉ̃pagʉpʉ du'tiaya. Macãpʉ nirã́ aperopʉ wa'aya. No'o weseripʉ nirã́ macãpʉre majãmitojatiticã'ña.
Te nʉmʉrĩ Õ'acʉ̃ ye queti ojaca pũrĩpʉ ní'caronojõta wa'arosa'a. Bu'iri da'rese nʉmʉrĩ nirõsa'a.
Tojo wa'ase nʉmʉrĩ numia nijĩpacosãnumiarẽ, tojo nicã põ'rã mi'rĩrã cʉorãrẽ bʉjaweose nʉmʉrĩ nirõsa'a. Na ʉmʉñarõ wa'amasĩsome. A'ti di'tapʉre ʉpʉtʉ pi'etise nirõsa'a. Õ'acʉ̃ masãrẽ ʉpʉtʉ waro bu'iri da'regʉsami.
Ãpẽrã a'mewẽjẽrõpʉ wẽjẽno'rãsama. Ãpẽrãrẽ nipe'tiro di'tapʉ bu'iri ñe'e miarãsama. Ape di'tacjãrã judío masã nitirã Jerusalẽ́rẽ mʉtõdijorãsama. Mʉtõdijo, ti macã wiorã sãjãrã́sama. Õ'acʉ̃ judío masã nitirãrẽ “Tocã'rõ tojo weerãsama” ní'caro ejatuaro tojo weerãsama, nicʉ niwĩ Jesú.
Õ'acʉ̃ macʉ̃ masʉ̃ weronojõ upʉtigʉ ¿de'ro wee a'tigʉsari? nise ni'i<TS3>(Mt 24.29–35, 42–44; Mr 13.24–37)Jesú cʉ̃ bu'erãrẽ a'tiro ninemocʉ niwĩ:—A'ti ʉmʉco pe'tiati dʉporo mujĩpũ ʉmʉcocjʉ̃rẽ, ñamicjʉ̃rẽ, ñocõarẽ peje mejẽcã bajuse wa'arosa'a. A'ti di'tapʉre nipe'tise di'tacjãrã dia pajiri maa bʉsʉse, pã'cõrĩrẽ tʉ'orã, ¿ñe'enojõ nisari? nírã, ʉcʉarãsama.
Masã a'ti di'tapʉre wa'atjere wãcũrã, ʉpʉtʉ uirã, tʉ'omasĩse pe'tirãsama. Nipe'tirã ʉ'mʉarõpʉ nirã́ narãsãcã weeno'rãsama.
Tojo wa'ari cura yʉ'ʉ Õ'acʉ̃ macʉ̃ masʉ̃ weronojõ upʉtigʉ o'mecururipʉ tutuaro me'rã asistedijaticã, masã ĩ'arãsama.
Te peje wa'anʉ'cãrĩ curare wãcũtutua e'catiya. Ʉ'mʉarõpʉ ĩ'amorõrã weronojõ co'teya. Maata mʉsã yʉ'rʉono'rãsa'a, nicʉ niwĩ Jesú.
<sup>(29-30)</sup> Apeye queose o'onemocʉ niwĩ tja:—Otese higueragʉ wãmeticjʉ o no'o nicjʉ yucʉgʉ pũrĩ ñasãwijicã, “Cʉ̃'ma dʉporo ni'i”, nisa'a.
(-)
A'te weronojõ yʉ'ʉ todʉporo ní'que peje wa'acã, “Cã'rõacã Jesú a'ti di'ta wiogʉ sãjãtjo dʉ'sasa'a”, nirãsa'a.
’Diacjʉ̃ mʉsãrẽ weregʉti. A'te peje tojo wa'ari curare nirã́ wẽrĩsome. Tojo wa'asere ĩ'ape'ocã'rãsama.
A'ti ʉmʉco, a'ti di'ta pe'tidijarosa'a. Yʉ'ʉ ucũse, yʉ'ʉ bu'ese pũrĩcã ninu'cũcã'rõsa'a. Nipe'tise yʉ'ʉ ní'que queoro wa'arosa'a.
’Yʉ'ʉ a'tiatji nʉmʉrẽ mʉsã ne masĩtisa'a. Tojo weerã mʉsã basu añurõ co'teya. Ña'arõ weesere weepori nírã, weeticã'ña. Que'aticã'ña. A'ti ʉmʉco cjasere wãcũque'titicã'ña. Tojo weerã mʉsã wãcũña marĩrõ yʉ'ʉ a'tiati nʉmʉ nicã, ña'arã bocaejapejano'some.
Wa'icʉrãrẽ wãcũña marĩrõ sã'rĩsã bi'anʉ'cõrõ weronojõ mʉsãrẽ wa'aticã'to. Ti nʉmʉrẽ nipe'tirã nipe'tirocjãrã tõ'orãsama. Tojo weerã tʉ'omasĩña.
Mʉsã añurõ apoyuya. Te pi'etiatje ʉ̃sãrẽ yʉ'rʉweticã weeya nírã, ñubuenu'cũcã'ña. Tojo nicã yʉ'ʉ Õ'acʉ̃ macʉ̃ tiropʉ uiro marĩrõ põtẽrĩajã ñubueya, nicʉ niwĩ Jesú.
Jesú ʉmʉcorinʉcʉ̃ Õ'acʉ̃ wi'ipʉ bu'emʉjãcʉ niwĩ. Ñami ẽjã́cã pe'ere ʉ̃rʉ̃gʉ̃ Olivo wãmeticjʉpʉ nibo'reamʉjãcʉ niwĩ.
Masã nipe'tirã Õ'acʉ̃ wi'ipʉ bo'reacãcure cʉ̃ bu'esere tʉ'orã wa'amʉjãcãrã niwã.
Jesure ñe'erãtirã na apoyu'que ni'i<TS3>(Mt 26.1–5, 14–16; Mr 14.1–2, 10–11; Jn 11.45–53)Cã'rõ Pascua bosenʉmʉ wa'atjo dʉ'sacaro niwʉ̃. Ti bosenʉmʉrẽ pã́ bʉcʉase me'rã morẽti'quere ba'acãrã niwã. Ti bosenʉmʉ judío masã na ñecʉ̃sʉmʉa Egiptopʉ ní'cãrã wija'quere wãcũrĩ bosenʉmʉ nicaro niwʉ̃.
Titare pa'ia wiorã, Moisé oja'quere bu'eri masã “¿De'ro wee Jesure wẽjẽrõʉamitito?” nicãrã niwã. Tojo nimirã, masãrẽ ui nicãrã niwã.
Na tojo nícaterore Juda na “Iscariote” nino'gʉ̃pʉre wãtĩ sãjãcʉ niwĩ. Cʉ̃ doce Jesú bu'erã me'rãcjʉ̃ nicʉ nimiwĩ.
Juda pa'ia wiorã, tojo nicã Õ'acʉ̃ wi'i co'terã wiorã tiropʉ wa'acʉ niwĩ. Na tiropʉ ejagʉ, Jesure o'oatje cjasere ucũcʉ niwĩ.
Cʉ̃ tojo nisere tʉ'orã, ʉpʉtʉ e'caticãrã niwã.—Mʉ'ʉ tojo weecã, niyeru wapayerãti, nicãrã niwã.
Cʉ̃ “Jaʉ, cʉ̃rẽ mʉsãrẽ ĩ'ogʉ̃ti”, nicʉ niwĩ. Be'ro, “¿De'ro nicã yʉ'ʉre Jesure wiorãpʉre masã marĩrĩ cura o'oroʉamitito?” ni wãcũcʉ niwĩ.
Jesú cʉ̃ bu'erã me'rã cʉ̃ ba'atʉo'que ni'i<TS3>(Mt 26.17–29; Mr 14.12–25; Jn 13.21–30; 1 Co 11.23–26)Be'ro masã na pã́ bʉcʉase me'rã morẽti'quere ba'ari bosenʉmʉ nicaro niwʉ̃. Ti nʉmʉ nicã, ni'cʉ̃ oveja wĩ'magʉ̃rẽ na Pascua bosenʉmʉ ba'acjʉre wẽjẽsama.
Titare Jesú Pedro, Juãrẽ a'tiro ni o'ócʉ niwĩ:—Marĩ Pascua bosenʉmʉ ba'atjere apoyurã wa'aya, nicʉ niwĩ.
Na cʉ̃rẽ sẽrĩtiña'cãrã niwã:—¿No'opʉ ʉ̃sã apoyucã ʉasari? nicãrã niwã.
Jesú narẽ nicʉ niwĩ:—Mʉsã macãpʉ wa'aya. Topʉ sãjãrã, ni'cʉ̃ masʉ̃ acoga tuupeogʉre bocaejapejarãsa'a. Cʉ̃rẽ sirutu, cʉ̃ no'o wa'aro sãjãña.
Mʉsã tojo nicã, ʉ'mʉarõca tucũ apoyuca tucũjopʉre ĩ'ogʉ̃sami. Topʉ marĩ ba'atjere apoyuya, nicʉ niwĩ.
Be'ro Pedro, Juã macãpʉ wa'acãrã niwã. Jesú narẽ ní'caronojõta nipe'tisere bocacãrã niwã. Topʉ na ba'atjere apoyucãrã niwã.
Be'ro Jesú cʉ̃ besecṹú'cãrã me'rã ba'arãtirã ejanujãcãrã niwã.
Na dujipe'tica be'ro Jesú narẽ nicʉ niwĩ:—Yʉ'ʉ mʉsã me'rã a'te Pascua ba'asere yʉ'ʉ wẽrĩse dʉporo ʉpʉtʉ ba'atʉosĩ'rĩ'i.
Mʉsãrẽ ni'cãrõacã a'tiro nigʉ̃ti. Ne apaturi a'tiro weenemosome. Weegʉsa'a tja nipe'tise yʉ'ʉ wiogʉ sãjãtu'ajaca be'ropʉ, nicʉ niwĩ.
Tojo níca be'ro sĩ'rĩrĩ pare mii, cʉ̃ pacʉ Õ'acʉ̃rẽ e'catise o'ocʉ niwĩ. Be'ro cʉ̃ bu'erãrẽ a'tiro nicʉ niwĩ:—Sĩ'rĩña. A'merĩ dʉcawaa, sĩ'rĩña.
Mʉsãrẽ nigʉ̃ti. A'te ʉ'sedʉcaco vino ni'cãrõacã marĩ sĩ'rĩrã weronojõ weenemosome. Be'ro yʉ'ʉ pacʉ yʉ'ʉre wiogʉ sṍrṍca be'ro mʉsã me'rã apaturi ma'ma vinorẽ sĩ'rĩnemogʉ̃sa'a tja, nicʉ niwĩ.
Be'ro pãgãrẽ mii, Õ'acʉ̃rẽ e'catise o'ocʉ niwĩ. Tu'ajanʉ'cõ, dʉcawaa, cʉ̃ bu'erãrẽ o'ogʉ, a'tiro nicʉ niwĩ:—A'te yʉ'ʉ upʉ ni'i. Mʉsã ye niatjere wẽrĩbosagʉti. A'tiro yʉ'ʉ ni'cãrõacã wee'caronojõ weenu'cũcã'ña. Tere wéérã, yʉ'ʉ mʉsãrẽ wẽrĩbosasere wãcũña, nicʉ niwĩ.
Na ba'áca be'ro sĩ'rĩrĩ pa me'rã quẽ'rãrẽ mejãrõta weecʉ niwĩ. Cʉ̃ bu'erãrẽ tĩagʉ̃, a'tiro nicʉ niwĩ:—A'ti pa, yé dí me'rã Õ'acʉ̃ masãrẽ apeye ma'ma “A'tiro weegʉti” ní'quere cũugʉ̃sami. Yʉ'ʉ wẽrĩgʉ̃, dí o'mabʉrose me'rã mʉsã ña'arõ wee'quere wẽrĩ wapayebosagʉti.
’Tojo nimicã, yʉ'ʉre wiorãpʉre o'oacjʉ yʉ'ʉ me'rã a'to dujimi.
Cʉ̃ yʉ'ʉ Õ'acʉ̃ macʉ̃ masʉ̃ weronojõ upʉtigʉre o'ocã, Õ'acʉ̃ ye queti ojaca pũrĩpʉ nírõnojõta wa'aro wee'e. Tojo wa'amirõ, yʉ'ʉre wiorãpʉre o'ogʉ́ma ña'abutiaro wa'arosa'a, nicʉ niwĩ.
Tojo nicã tʉ'orã, cʉ̃ bu'erã na basu a'merĩ sẽrĩtiña'cãrã niwã:—¿Noa nisariba cʉ̃rẽ wiorãpʉre tojo weeacjʉ? nicãrã niwã.
Jesú bu'erã “¿Ni'inojõ ãpẽrã yʉ'rʉoro niyʉ'rʉnʉ'cãgʉ̃sari?” ní'que ni'iBe'ro Jesú bu'erã ʉpʉtʉ a'merĩ ucũcãrã niwã.—Marĩ wa'terore ¿noa nirõsariba marĩ yʉ'rʉoro niacjʉ? nicãrã niwã.
Tere tʉ'ogʉ, Jesú narẽ a'tiro nicʉ niwĩ:—A'ti nucũcãrẽ dutirã́ ti di'tare miwapa wa'asama. Ti di'tacjãrã na dutino'rã pe'ere “Masãrẽ weetamurã nima”, nisama.
Mʉsã na wiorã weronojõ weeticã'ña. A'tiro pe'e weeya. Ãpẽrã yʉ'rʉoro niyʉ'rʉnʉ'cãgʉ̃, mejõ nigʉ̃́ weronojõ weeya. Ãpẽrãrẽ dutigʉ́ dutino'gʉ̃ weronojõ weeya.
Mʉsã tʉ'oña'cã, ¿ni'inojõ pe'e apĩ yʉ'rʉoro niyʉ'rʉnʉ'cãsari? ¿Ba'adujigʉ o cʉ̃rẽ ba'ase ecagʉ́ pe'e? Ba'adujigʉ pe'e apĩ yʉ'rʉoro niyʉ'rʉnʉ'cãmi. Yʉ'ʉ pũrĩcã mʉsã wa'teropʉ nígʉ̃, mʉsã dutino'gʉ̃ weronojõ ni'i.
’Mʉsã yʉ'ʉ me'rã ninu'cũcã'wʉ. Yʉ'ʉre mejẽcã wa'acã, mʉsã quẽ'rã tʉ'oña'tamuwʉ̃.
Tojo weegʉ yʉ'ʉ quẽ'rã yʉ'ʉ pacʉ yʉ'ʉre o'o'caronojõta mʉsãrẽ mʉsã dutiatjere o'ogʉti.
A'tiro wéérã, mʉsã yʉ'ʉ wiogʉ nirõpʉ ba'a, sĩ'rĩdujirãsa'a. Tojo weerã ãpẽrã doce cururi Israe cururicjãrãrẽ dutirãsa'a, nicʉ niwĩ.
Jesú Pedrore “Mʉ'ʉ yʉ'ʉre ‘Masĩwe'e’ nigʉ̃sa'a” ní'que ni'i<TS3>(Mt 26.31–35; Mr 14.27–31; Jn 13.36–38)Marĩ wiogʉ Jesú cʉ̃ bu'erãrẽ a'tiro nicʉ niwĩ:—Simó, tʉ'oya. Wãtĩ mʉsãrẽ ¿no'ocõ'rõ wãcũtutuamitina? nígʉ̃, Õ'acʉ̃rẽ sẽrĩcʉ niami. Ni'cʉ̃ masʉ̃ trigo perire sʉ'awee, te caserire cõ'arõ weronojõ mʉsã ẽjõpeosere du'uato nígʉ̃ dojoresĩ'rĩmi.
Cʉ̃ tojo weecã ĩ'agʉ̃, yʉ'ʉ pe'e ẽjõpeodu'ubutiaticã'to nígʉ̃ Õ'acʉ̃rẽ mʉ'ʉrẽ sẽrĩbosapʉ. Be'ro mʉ'ʉ apaturi ẽjõpeogʉ tja, mʉ'ʉ acawererã yʉ'ʉre ẽjõpeorãrẽ wãcũtutuacã weeya, nicʉ niwĩ.
Cʉ̃ tojo nicã tʉ'ogʉ, Pedro yʉ'ticʉ niwĩ:—Yʉ'ʉ wiogʉ, yʉ'ʉ quẽ'rã mʉ'ʉrẽ bu'iri da'reri wi'ipʉ miacã, wa'agʉti. Mʉ'ʉ wẽrĩcã quẽ'rãrẽ, wẽrĩmasĩ'i, nicʉ niwĩ.
Jesú cʉ̃rẽ nicʉ niwĩ:—Pedro, mʉ'ʉrẽ a'tiro nigʉ̃ti. Ni'cãcã ñami cãrẽ'quẽ uuati dʉporo i'tiati yʉ'ʉre “Cʉ̃rẽ masĩwe'e,” nigʉ̃sa'a, nicʉ niwĩ.
Jesú wẽrĩati dʉporo cʉ̃ bu'erãrẽ were'que ni'iBe'ro Jesú a'tiro sẽrĩtiña'cʉ niwĩ:—Mʉsãrẽ yʉ'ʉ ajuri moorã, niyeru sãarõ moorã, sapatu moorã o'ócaterore ¿apeyenojõ dʉ'sari? nicʉ niwĩ.Na cʉ̃rẽ yʉ'ticãrã niwã:—Ne dʉ'satiwʉ, nicãrã niwã.
Be'ro narẽ nicʉ niwĩ:—Ni'cãrõacãma a'tiro weeya. No'o ajuro cʉogʉ miaña. Niyeru sãarõ quẽ'rãrẽ miaña. No'o di'pjĩ moogʉ̃ pũrĩcã cʉ̃ yaro su'tiro bu'icjãrõrẽ dua, di'pjĩrẽ duuya.
Õ'acʉ̃ ye queti ojaca pũrĩpʉ yʉ'ʉre ojayu'que queoro wa'arosa'a. A'tiro ojano'caro niwʉ̃: “ ‘Cʉ̃ quẽ'rã ña'agʉ̃ weronojõ ña'arã wa'teropʉre ña'agʉ̃ nimi’, nino'gʉ̃sami”, niwʉ̃. Nipe'tise yʉ'ʉre oja'que queoro wa'arota wee'e, nicʉ niwĩ.
Tojo nicã tʉ'orã, cʉ̃ bu'erã cʉ̃rẽ nicãrã niwã:—Wiogʉ, ʉ̃sã pʉa di'pjĩ cʉo'o.Cʉ̃ narẽ yʉ'ticʉ niwĩ:—Añurõsa'a, nicʉ niwĩ.
Jesú Getsemaní wãmetiropʉ cʉ̃ pacʉre ñubue'que ni'i<TS3>(Mt 26.36–46; Mr 14.32–42)Be'ro Jesú cʉ̃ ba'adujica tucũpʉre wija wa'acʉ niwĩ. Wija, cʉ̃ weesetironojõpʉma Olivo wãmeticjʉ ʉ̃rʉ̃gʉ̃pʉ wa'acʉ niwĩ. Cʉ̃ bu'erã cʉ̃rẽ sirutucãrã niwã.
Topʉ etagʉ, cʉ̃ bu'erãrẽ nicʉ niwĩ:—Wãtĩ mʉsãrẽ niquesãticã'to nírã Õ'acʉ̃rẽ sẽrĩña, nicʉ niwĩ.
Ñubuegʉ, a'tiro nicʉ niwĩ:—Pacʉ, mʉ'ʉ ʉacã, yʉ'ʉre a'te ña'arõ yʉ'rʉatje wa'aticã'to. Yʉ'ʉ tojo nimicã, yʉ'ʉ ʉaro weeticã'ña. Mʉ'ʉ ʉaro pe'e wa'ato, nicʉ niwĩ.
Be'ro ni'cʉ̃ Õ'acʉ̃rẽ wereco'tegʉ ʉ'mʉsecjʉ̃ cʉ̃ tiropʉ bajuacʉ niwĩ. Bajua, cʉ̃rẽ wãcũtutuacã weecʉ niwĩ.
Cʉ̃ ña'arõ ejeripõ'rãtigʉ nemorõ tutuaro ñubuemʉjãcʉ niwĩ. Cʉ̃ asituuase pacase díperi paca weronojõ acosurudijacaro niwʉ̃.
Cʉ̃ ñubueca be'ro wã'cãnʉ'cã, cʉ̃ bu'erã tiropʉ wa'acʉ niwĩ. Na bʉjaweti'cãrã niyucã, cãrĩ'cãrãpʉre bocaejacʉ niwĩ.
Narẽ nicʉ niwĩ:—¿De'ro weerã tocã'rõ cãrĩti? Wã'cãnʉ'cãña. Wãtĩ mʉsãrẽ niquesãticã'to nírã Õ'acʉ̃rẽ sẽrĩña, nicʉ niwĩ.
Jesure ñe'ewã'cã'que ni'i<TS3>(Mt 26.47–56; Mr 14.43–50; Jn 18.2–11)Jesú cʉ̃ bu'erãrẽ ucũrĩ cura pãjãrã masã cʉ̃ tiropʉ etacãrã niwã. Juda Jesú bu'erã doce me'rãcjʉ̃ ní'cʉ na dʉporo ʉ'mʉtãwã'cãcʉ niwĩ. Jesú tirocure wa'a, cʉ̃rẽ mi'micʉ niwĩ.
Jesú cʉ̃ tojo weecã, nicʉ niwĩ:—¿Juda, mʉ'ʉ mi'mise me'rã yʉ'ʉ Õ'acʉ̃ macʉ̃ masʉ̃ weronojõ upʉtigʉre yʉ'ʉre ĩ'atu'tirãrẽ ĩ'ogʉ̃ weeti? nicʉ niwĩ.
Jesú bu'erã cʉ̃rẽ ñe'eatjere masĩrã, sẽrĩtiña'cãrã niwã:—Ʉ̃sã wiogʉ, ¿di'pjĩrĩ me'rã narẽ cã'mota'arãsari? nicãrã niwã.
Tojo níca be'ro ni'cʉ̃ Jesú bu'egʉ pa'ia wiogʉre da'raco'tegʉre diacjʉ̃ca o'meperore dʉtepã'rẽcʉ niwĩ.
Tojo weecã ĩ'agʉ̃, Jesú nicʉ niwĩ:—Weeticã'ña. Tocã'rõta weeya, nicʉ niwĩ.Be'ro Jesú dʉte'caropʉre ñapeo, yʉ'rʉocʉ niwĩ.
Tu'ajanʉ'cõ, pa'ia wiorãrẽ, Õ'acʉ̃ wi'ipʉ co'terãrẽ, tojo nicã judío masã bʉcʉrãrẽ cʉ̃rẽ ñe'erã wa'arãrẽ a'tiro nicʉ niwĩ:—¿Mʉsã yajari masʉ̃rẽ ñe'erã a'tirã weronojõ yʉ'ʉre di'pjĩrĩ, yucʉpagʉ me'rã ñe'erã a'titi?
Nipe'tise nʉmʉrĩ yʉ'ʉ Õ'acʉ̃ wi'ipʉ mʉsã me'rã bu'edujiwʉ. Tojo weemicã, mʉsã yʉ'ʉre ñe'etiwʉ. Ni'cãrõacã mʉsã yʉ'ʉre ña'arõ weesere weeritero eja'a. Wãtĩ na'itĩ'arõpʉ nigʉ̃́ mʉsãrẽ cʉ̃ ʉaro weedutimi. Tojo weero tojo wa'a'a, nicʉ niwĩ Jesú.
Pedro Jesure “Masĩwe'e” ní'que ni'i<TS3>(Mt 26.57–58, 69–75; Mr 14.53–54, 66–72; Jn 18.12–18, 25–27)Be'ro Jesure ñe'e, pa'ia wiogʉ ya wi'ipʉ miacãrã niwã. Pedro yoacurero cʉ̃rẽ sirutucʉ niwĩ.
Jesure na miarĩ wi'i sope pʉ'topʉ pecame'e wĩjãcãrã niwã. Time'e sumutopʉ sõ'madujibʉrocãrã niwã. Pedro quẽ'rã na wa'teropʉ sõ'madujicʉ niwĩ.
Tojo weeri cura ni'cõ ti wi'i da'raco'tego Pedro topʉ sõ'madujicã ĩ'agõ, ʉpʉtʉ ĩ'anu'cũbajaque'aco niwõ. A'tiro nico niwõ:—Ã'rĩ quẽ'rã sĩ'i me'rã sija'cʉta nimi, nico niwõ.
Pedro core nisoogʉ, a'tiro nicʉ niwĩ:—Cʉ̃rẽ masĩtisa'a, nicʉ niwĩ.
Be'roacã tja apĩ cʉ̃rẽ ĩ'a, a'tiro nicʉ niwĩ:—Mʉ'ʉ quẽ'rã Jesú me'rãcjʉ̃ ni'i, nicʉ niwĩ.Pedro cʉ̃rẽ nisoocʉ niwĩ tja:—Niwe'e. Yʉ'ʉ cʉ̃rẽ ne masĩtisa'a, nicʉ niwĩ.
Be'ro ni'cã hora be'ro apĩ tu'tibocurese me'rã cʉ̃rẽ nicʉ niwĩ:—Nirõta ã'rĩ quẽ'rã Jesú me'rã niwĩ. Cʉ̃ quẽ'rã Galileacjʉ̃ta nimiba, nicʉ niwĩ.
Tojo nicã tʉ'ogʉ, Pedro nicʉ niwĩ:—Ñe'enojõrẽ ucũgʉ̃ ucũsa'a. Tʉ'otisa'a, nicʉ niwĩ.Pedro ucũpe'otimicã, cʉ̃ ucũrĩ cura cãrẽ'quẽ uucʉ niwĩ.
Tojo weecã, Jesú cʉ̃rẽ majãmiĩ'abʉrocʉ niwĩ. Topʉta Pedro Jesú cʉ̃rẽ ní'quere wãcũcʉ niwĩ. Jesú cʉ̃rẽ a'tiro nicʉ niwĩ: “Ni'cãcã ñami cãrẽ'quẽ uuati dʉporo mʉ'ʉ i'tiati yʉ'ʉre ‘Cʉ̃rẽ masĩwe'e’, nigʉ̃sa'a”, nicʉ niwĩ.
Tere wãcũbocawija, Pedro ʉpʉtʉ utiwã'cã wa'acʉ niwĩ.
Jesure na bujicã'pe'que ni'i<TS3>(Mt 26.67–68; Mr 14.65)Surara Jesure co'teri masã cʉ̃rẽ ña'arõ bujicã'a, paacãrã niwã.
Cʉ̃rẽ paa, caperire dʉ'tebi'apecãrã niwã. Tojo wee, cʉ̃rẽ nicãrã niwã:—Níbocaya. ¿Noa mʉ'ʉrẽ paati? nicãrã niwã.
Peje apeye ninemo, cʉ̃rẽ bujicã'cãrã niwã.
Jesure wiorã tiropʉ na mia'que ni'i<TS3>(Mt 26.59–66; Mr 14.55–64; Jn 18.19–24)Ape nʉmʉ bo'reacã judío masã bʉcʉrã, pa'ia wiorã, Moisé oja'quere bu'eri masã nerẽcãrã niwã. Be'ro Jesure na tiropʉ miacãrã niwã. Cʉ̃rẽ sẽrĩtiña'cãrã niwã:
—Wereya. ¿Mʉ'ʉ Õ'acʉ̃ bese'cʉ Cristota niti? nicãrã niwã.Cʉ̃ narẽ yʉ'ticʉ niwĩ:—Yʉ'ʉ mʉsãrẽ “Cʉ̃́ta ni'i” nicã, ẽjõpeosome.
Yʉ'ʉ mʉsãrẽ apeyenojõ sẽrĩtiña'cã, ne yʉ'tima'asome.
Be'rocure yʉ'ʉ Õ'acʉ̃ macʉ̃ masʉ̃ weronojõ upʉtigʉ Õ'acʉ̃ tutuayʉ'rʉgʉ pʉ'topʉ dujigʉsa'a, nicʉ niwĩ.
Tojo nicã tʉ'orã, nipe'tirã sẽrĩtiña'cãrã niwã:—¿To pũrĩcãrẽ mʉ'ʉ Õ'acʉ̃ macʉ̃ niti? nicãrã niwã.Jesú narẽ yʉ'ticʉ niwĩ:—Mʉsã nírõnojõta cʉ̃́ta ni'i, nicʉ niwĩ.
Jesú romano masã wiogʉ Pilato tiropʉ ní'que ni'i<TS3>(Mt 27.1–2, 11–14; Mr 15.1–5; Jn 18.28–38)Be'ro nipe'tirã wiorã wã'cãnʉ'cã, Jesure Pilato tiropʉ miacãrã niwã.
Topʉ ejarã weresãrã, a'tiro nicãrã niwã:—Ã'rĩ ʉ̃sã yarã masãrẽ dojorẽgʉ̃ weemi. A'tiro nimi. “Romano masã wiogʉ warore marĩ wapayewʉasenojõrẽ wapayeticã'rõʉa'a”, nimi. Apeye quẽ'rãrẽ “Yʉ'ʉ Õ'acʉ̃ bese'cʉ Cristo ni'i”, nimʉjãmi. Tojo nígʉ̃, “Wiogʉ ni'i” nisĩ'rĩgʉ̃, tojo nimi, nicãrã niwã.
Tere tʉ'ogʉ, Pilato Jesure sẽrĩtiña'cʉ niwĩ:—¿Mʉ'ʉta niti judío masã wiogʉ? nicʉ niwĩ.Jesú cʉ̃rẽ yʉ'ticʉ niwĩ:—Mʉ'ʉ nírõnojõta cʉ̃́ta ni'i, nicʉ niwĩ.
Tojo nicã tʉ'ogʉ, Pilato pa'ia wiorãrẽ, masã topʉ nirã́ nipe'tirãrẽ nicʉ niwĩ:—Ne cã'rõ ã'rĩrẽ bu'iri bocatisa'a, nicʉ niwĩ.
Na pe'e tojo nimicã, tutuaro me'rã ninemocãrã niwã:—Cʉ̃ nipe'tirã Judeacjãrãrẽ cʉ̃ bu'ese me'rã dojorẽcusiagʉ weemi. Ne waro Galileapʉ tojo weenʉ'cãcʉ niwĩ. Ni'cãrõacãrẽ a'ti macãpʉ nimi majã, nicãrã niwã.
Jesure Herode tiropʉ mia'que ni'iPilato “Jesú Galileacjʉ̃ niapʉ” nicã tʉ'ogʉ, ãpẽrãrẽ “¿Nirõta cʉ̃ Galileacjʉ̃ niti?” ni sẽrĩtiña'cʉ niwĩ.
Na “Cʉ̃́ta nimi”, nicãrã niwã. Tere tʉ'ogʉ, Herode tiropʉ cʉ̃rẽ o'ócʉ niwĩ. Herode Galilea di'ta wiogʉ nicʉ niwĩ. Titare cʉ̃ quẽ'rã Jerusalẽ́pʉta nicʉ niwĩ.
Herode todʉporopʉ Jesú Õ'acʉ̃ tutuaro me'rã weeĩ'omi nisere tʉ'ocʉ niwĩ. Tere tʉ'ogʉ, yoacã Jesure ĩ'asĩ'rĩcʉ nimiwĩ. Cʉ̃ weeĩ'ocã ĩ'asĩ'rĩcʉ niwĩ. Tojo weegʉ Jesure ĩ'agʉ̃, pũrõ e'caticʉ niwĩ.
Jesure peje sẽrĩtiña'cʉ nimiwĩ. Cʉ̃ pe'e ne cã'rõ yʉ'titicʉ niwĩ.
Cʉ̃ Herode tiropʉre nicã, pa'ia wiorã, Moisé oja'quere bu'eri masã nicãrã niwã. Na ʉpʉtʉ tutuaro me'rã Jesure weresãrã weecãrã niwã.
Be'ro Herode cʉ̃ yarã surara me'rã Jesure yabi bujicã'cãrã niwã. Cʉ̃rẽ bujicã'rãtirã, wiorã sãñase su'ti añusere sãapecãrã niwã. Tojo weetoja, Herode Pilato tiropʉ o'ócʉ niwĩ tja.
Titare Pilato Herode me'rã todʉporopʉre a'merĩ ĩ'atimi'cãrã na a'mesʉ'acãrã niwã.
Pilato Jesure wẽjẽduti'que ni'i<TS3>(Mt 27.15–26; Mr 15.6–15; Jn 18.39–19.16)Be'ro Pilato pa'ia wiorãrẽ, judío masã wiorãrẽ, nipe'tirã masãrẽ neocũucʉ niwĩ.
Narẽ a'tiro nicʉ niwĩ:—Mʉsã ã'rĩrẽ “Masãrẽ dojorẽcusiagʉ weemi”, ni'i. Tojo nírã, yʉ'ʉ tiropʉ miiticãrã niapʉ. Yʉ'ʉ mʉsã ĩ'orõpʉta cʉ̃rẽ sẽrĩtiña'mi'i. Mʉsã ĩ'acãta mʉsã weresãsere ne cã'rõ bu'iri bocatisa'a.
Herode quẽ'rã bocaticʉ niami. Tojo weegʉ apaturi cʉ̃rẽ yʉ'ʉ tiro o'ócʉ niami tja. Mʉsã masĩ'i, cʉ̃rẽ wẽjẽrõʉa'a nisere bu'iri moomi.
Tojo weegʉ cʉ̃rẽ tãrãdutitoja, du'uwĩrõgʉ̃ti, nicʉ niwĩ Pilato.
Pilato Pascua bosenʉmʉnʉcʉ̃rẽ masã e'caticã ʉagʉ, ni'cʉ̃ bu'iri da'reri wi'ipʉ nigʉ̃rẽ du'uwĩrõmʉjãcʉ niwĩ.
Tojo weerã nipe'tirã ni'cãrõ me'rã caricũcãrã niwã:—Jesure wẽjẽcõ'aña. Barrabá pe'ere du'uwĩrõña, nicãrã niwã.
Cʉ̃ Barrabá Jerusalẽ́cjãrã wiorãrẽ yʉ'rʉnʉ'cã, narẽ cõ'asĩ'rĩcʉ niwĩ. Te bu'iri, tojo nicã cʉ̃ masãrẽ wẽjẽ'que bu'iri bi'adʉpono'cʉ niwĩ.
Pilato Jesú pe'ere du'uwĩrõsĩ'rĩcʉ nimiwĩ. Tojo weegʉ masãrẽ apaturi ucũnemocʉ niwĩ tja.
Cʉ̃ tojo nicã tʉ'orã, nemorõ caricũcãrã niwã:—Curusapʉ cʉ̃rẽ paabi'pe wẽjẽña, nicãrã niwã.
Be'ro i'tiati niboro Pilato ninemocʉ niwĩ:—¿De'ro weegʉ tojo weebosari? Ã'rĩ ne cã'rõ ña'arõ weeticʉ niami. Ne cʉ̃rẽ wẽjẽrõʉa'a nisere bu'iri bocatisa'a. Cʉ̃rẽ tãrãdutitoja, du'uwĩrõgʉ̃ti, nicʉ nimiwĩ.
Tojo nicã tʉ'orã, masã du'ucũurõ marĩrõ ʉpʉtʉ caricũrã, cʉ̃rẽ curusapʉ paabi'pe wẽjẽduticãrã niwã. Na tojo weeyurã, na ʉa'quere bocacãrã niwã.
Tojo weegʉ Pilato na dutisere weecʉ niwĩ.
Masã du'uwĩrõdutigʉre bu'iri da'reri wi'ipʉ ní'cʉre du'uwĩrõcʉ niwĩ. Cʉ̃ wiorãrẽ macãpʉ yʉ'rʉnʉ'cãtjĩagʉ̃, masãrẽ wẽjẽtjĩagʉ̃, ti wi'ipʉ dujicʉ niwĩ. Jesú pe'ema na ʉa'caronojõta narẽ wiacã'cʉ niwĩ. Mʉsã ʉaro weeya nígʉ̃, tojo weecʉ niwĩ.
Jesure curusapʉ paabi'pe wẽjẽ'que ni'i<TS3>(Mt 27.32–44; Mr 15.21–32; Jn 19.17–27)Jesure curusapʉ wẽjẽrã wa'arã na miarĩ cura ni'cʉ̃ masʉ̃ Simó wãmetigʉ Cirene wãmetiri macãcjʉ̃ cãpũpʉ ní'cʉ tojatigʉ weecʉ niwĩ. Cʉ̃rẽ Jesú ya curusare cʉ̃ be'ro wʉasirutuduticãrã niwã.
Jesure pãjãrã masã sirutucãrã niwã. Numia bʉjawetirã, uti caricũsirutucãrã niwã.
Jesú narẽ majãmiĩ'a, a'tiro nicʉ niwĩ:—Jerusalẽ́cjãrã numia, yʉ'ʉre utiticã'ña. Mʉsã basu, tojo nicã mʉsã põ'rã ye niatje pe'ere utiya.
Be'ro mʉsã ña'abutiaro yʉ'rʉrãsa'a. Te nʉmʉrĩrẽ mʉsã a'tiro nirãsa'a: “Põ'rã marĩcã, añuyʉ'rʉa'a. Ne ni'cãti põ'rãtiña'tirã, ne ni'cãti mi'oña'tirã e'catisama”, nirãsa'a.
Yʉ'ʉ masʉ̃ añugʉ̃, bu'iri moogʉ̃rẽ ña'arõ weecã, bu'iri cʉorã́ ña'arã pe'ema totá nemorõ ña'arõ weerãsama, nicʉ niwĩ Jesú.
Ãpẽrãrẽ pʉarã ña'arõ weeri masãrẽ Jesú me'rã wẽjẽrãtirã miacãrã niwã.
Be'ro “Masã boaweeca dʉpoa” wãmetiropʉ ejacãrã niwã. Topʉ Jesure curusapʉ paabi'penʉ'cõcãrã niwã. Tojo nicã pʉarã ña'arõ weeri masãrẽ ni'cʉ̃ diacjʉ̃ pe'e, apĩrẽ cũpe pe'e nʉ'cõcãrã niwã.
Jesú cʉ̃ pacʉ Õ'acʉ̃rẽ na curusapʉ paabi'penʉ'cõca be'ro a'tiro nicʉ niwĩ:—Pacʉ, ã'rãrẽ acobojoya. Na yʉ'ʉre tojo weesere tʉ'omasĩtima, nicʉ niwĩ.Surara cʉ̃ ye su'ti nimi'quere níbocape wapata'a'cãrãrẽ dʉcawaacãrã niwã.
Masã topʉ ĩ'anu'cũcãrã niwã. Wiorãpʉta bujicã'sãjãrã, Jesure a'tiro nicãrã niwã:—Ãpẽrãmarĩcãrẽ yʉ'rʉowĩ. Diacjʉ̃ta Õ'acʉ̃ bese'cʉ Cristo ni'i nígʉ̃, ni'cãrõacã cʉ̃ basu yʉ'rʉoato, nicãrã niwã.
Surara quẽ'rã cʉ̃ pʉ'to wa'a, bujicã'cãrã niwã. Cʉ̃rẽ vino pi'ase me'rã morẽ'quere tĩarã,
a'tiro nicãrã niwã:—Mʉ'ʉ judío masã wiogʉ ni'i nígʉ̃, mʉ'ʉ basuta yʉ'rʉoya, nicãrã niwã.
Cʉ̃ dʉpoa bu'ipʉ ni'cã pjĩ õ'ocãrã niwã. A'tiro ojano'caro niwʉ̃: “Ã'rĩ judío masã wiogʉ nimi”, nicaro niwʉ̃.
Ni'cʉ̃ masʉ̃ ña'arõ wee'cʉ Jesú me'rã curusapʉ wã'ñagʉ̃ Jesure tu'ticʉ niwĩ. A'tiro nicʉ niwĩ:—¿Mʉ'ʉ Õ'acʉ̃ bese'cʉ Cristo niweti? Mʉ'ʉ basu yʉ'rʉoya. Ʉ̃sã quẽ'rãrẽ yʉ'rʉoya, nicʉ niwĩ.
Tojo nicã tʉ'ogʉ, apĩ topʉ cʉ̃ me'rã wã'ñagʉ̃ cʉ̃ me'rãcjʉ̃rẽ tu'tigʉ, a'tiro nicʉ niwĩ:—¿Mʉ'ʉ Õ'acʉ̃rẽ uiweti tojo nígʉ̃? Marĩ ni'cãrõnojõ curusapʉ wẽjẽdutino'cãrã ni'i.
Marĩ pũrĩcã queoro marĩ ña'arõ wee'quere pi'eti wapayerã wee'e. Cʉ̃ pũrĩcã ne ña'arõ weeticʉ nimiwĩ, nicʉ niwĩ.
Be'ro Jesure nicʉ niwĩ:—Jesú, mʉ'ʉ wiogʉ sãjãgʉ̃, yʉ'ʉre wãcũapa, nicʉ niwĩ.
Jesú cʉ̃rẽ yʉ'ticʉ niwĩ:—Mʉ'ʉrẽ diacjʉ̃ta nigʉ̃ti. Ni'cãcãta yʉ'ʉ me'rã yʉ'ʉ wa'atjo yʉ'ʉ pacʉ tiro Paraíso wãmetiropʉ nigʉ̃sa'a, nicʉ niwĩ Jesú.
Jesú cʉ̃ wẽrĩ'que ni'i<TS3>(Mt 27.45–56; Mr 15.33–41; Jn 19.28–30; He 6.19–20; 10.19–20)<sup>(44-45)</sup> Jesú curusapʉ wẽrĩrĩ cura dajaritero nicã mujĩpũ ʉmʉcocjʉ̃ asiticʉ niwĩ. Nipe'tiro ti di'tapʉ na'itĩ'a wa'acaro niwʉ̃. Tée ñamica'a tres nicãpʉ na'itĩ'atʉocaro niwʉ̃. Tojo wa'ari cura Õ'acʉ̃ wi'ipʉ pa'ia sãjãrõpʉ cã'mota'ayooca casero deco me'rã tʉ̃'rʉ̃yojacaro niwʉ̃.
(-)
Be'ro Jesú caricũcʉ niwĩ:—Pacʉ, ya ejeripõ'rãrẽ mʉ'ʉrẽ wia'a, nicʉ niwĩ.Tojo nitojagʉta, wẽrĩa wa'acʉ niwĩ.
Surara wiogʉ romano masʉ̃ a'te tojo wa'acã ĩ'agʉ̃, Õ'acʉ̃rẽ añurõ wãcũgʉ̃, a'tiro nicʉ niwĩ:—Diacjʉ̃ta ã'rĩ ne bu'iri moogʉ̃ nimiapĩ, nicʉ niwĩ.
Nipe'tirã topʉ nirã́ Jesú wẽrĩcã ĩ'arã, na ye wi'seripʉ tojaarã, pũrõ bʉjawetirã, na cutirore paawã'cãcãrã niwã.
Nipe'tirã Jesú me'rãcjãrã pe'e, tojo nicã numia Galileapʉ cʉ̃rẽ sirutu'cãrã yoaropʉ tojo wa'asere ĩ'anu'cũbajaque'acãrã niwã.
Jesure na yaa'que ni'i<TS3>(Mt 27.57–61; Mr 15.42–47; Jn 19.38–42)<sup>(50-51)</sup> Topʉre ni'cʉ̃ Judea di'tacjʉ̃ Arimatea wãmetiri macãcjʉ̃ José wãmetigʉ nicʉ niwĩ. Cʉ̃ añugʉ̃ queoro weeri masʉ̃ nicʉ niwĩ. Õ'acʉ̃ bese'cʉ wiogʉ sãjãtjere co'tecʉ niwĩ. Cʉ̃ quẽ'rã judío masã wiorã me'rãcjʉ̃ wiogʉ nicʉ niwĩ. Tojo nimigʉ̃, cʉ̃ me'rãcjãrã Jesure wẽjẽsere tʉ'saticʉ niwĩ.
(-)
Jesú wẽ́rĩ́ca be'ro Pilato tiro Jesú ya upʉre sẽrĩgʉ̃ wa'acʉ niwĩ.
Cʉ̃rẽ sẽrĩtoja, curusapʉ nigʉ̃rẽ midijoo, su'tiro añurĩ casero me'rã omacʉ niwĩ. Tu'ajanʉ'cõ, ni'cã tuti ʉ̃tãgãpʉ na se'eca tutipʉ, ne ni'cʉ̃rẽ yaano'ña marĩrĩ tutipʉ cũocʉ niwĩ.
Cʉ̃ tojo weeri nʉmʉ na soose dʉporo apoyuri nʉmʉ nicaro niwʉ̃. Na sooatjo cã'rõacã dʉ'sacaro niwʉ̃.
Numia Jesure Galileapʉ sirutunʉ'cã'cãrã Josére sirutuwã'cãcãrã niwã. Sirutuwã'cã, Jesure yaaca tutire ĩ'acãrã niwã. “José ¿de'ro wee Jesú upʉre cũumiticʉ̃?” ni ĩ'acãrã niwã.
Na ĩ'áca be'ro wi'seripʉ dajarã, ʉ'mʉtise cʉ̃ upʉre wa'reatjere apoyucãrã niwã. Tu'ajanʉ'cõ, Moisé duti'caronojõta sauru na soowʉari nʉmʉrẽ soocãrã niwã.
Jesú cʉ̃ masã'que ni'i<TS3>(Mt 28.1–10; Mr 16.1–8; Jn 20.1–10)Ma'ma semana sãjãnʉ'cãrĩ nʉmʉ soorinʉmʉ nicã numia apaturi Jesure yaa'caropʉ bo'reacã waro wa'acãrã niwã. Na ʉ'mʉtise na apo'quere miarã weecãrã niwã.
Na topʉ ejarã, ti tuti bi'acaga ʉ̃tãgãjore aperopʉ cũñacã ĩ'acãrã niwã.
Tere ĩ'arã, diacjʉ̃ sãjãcãrã niwã. Topʉ sãjãejarã, ne marĩ wiogʉ Jesú ya upʉre bocaticãrã niwã.
Na ʉpʉtʉ ʉcʉa, di'tapʉ paamu'rĩque'acãrã niwã. Na tojo weecã, ʉmʉa narẽ nicãrã niwã:—¿De'ro weerã mʉsã boa'cãrã nirṍnojõpʉre catigʉre a'mati?
A'tore marĩmi. Cʉ̃ masãtojami. Mʉsãrẽ Galileapʉ nígʉ̃ cʉ̃ ucũ'quere wãcũña.
A'tiro niwĩ: “Yʉ'ʉ Õ'acʉ̃ macʉ̃ masʉ̃ weronojõ upʉtigʉ masã ña'arãpʉre o'ono'gʉ̃sa'a. Na curusapʉ yʉ'ʉre wẽjẽrãsama. I'tia nʉmʉ be'ro masãgʉ̃sa'a”, nimiwĩba, ni werecãrã niwã.
Na tojo nicãpʉta, Jesú cʉ̃ ucũ'quere wãcũbocacãrã niwã.
Na masãpepʉ ní'cãrã tojatarã, Jesú bu'erã oncere nipe'tise na ĩ'a'quere werecãrã niwã. Tojo nicã ãpẽrã Jesure ẽjõpeorã nipe'tirãrẽ werecãrã niwã.
Jesú besecṹú'cãrãrẽ queti mia'cãrã a'ticʉrã numia nicãrã niwã: María Magdalena, Juana, apego María Santiago paco, tojo nicã ãpẽrã numia nicãrã niwã.
Na tojo weremicã, Jesú besecṹú'cãrã na weresere ẽjõpeoticãrã niwã. Na nima'asere weronojõ tʉ'ocãrã niwã.
Na tojo weemicã, Pedro pe'e masãpepʉ ĩ'agʉ̃ wa'agʉ omawã'cãcʉ niwĩ. Ti tutipʉ ejagʉ, mu'rĩque'a, Jesure oma'que caserire sumutopʉ tuupe'epeo'que dia'cʉ̃rẽ ĩ'acʉ niwĩ. Be'ro tojo wa'a'quere ĩ'amarĩa, ¿de'ro wa'apariba? nígʉ̃, cʉ̃ ya wi'ipʉ tojaa wa'acʉ niwĩ.
Emaús wãmetiri macã wa'ari ma'apʉ Jesú pʉarãrẽ bajua'que ni'i<TS3>(Mr 16.12–13)Jesú cʉ̃ masãca nʉmʉrẽta pʉarã cʉ̃rẽ ẽjõpeorã na ya macã Emaús wãmetiri macãpʉ ma'apʉ wa'arã weecãrã niwã. Jerusalẽ́rẽ wijawã'cãcã, Emaúpʉ ejatjo pʉa hora wa'aro nicaro niwʉ̃.
Na topʉ wa'arã, nipe'tise Jesure wa'a'quere ucũwã'cãcãrã niwã.
Tere ucũrĩ cura Jesú na tiropʉ eja, na me'rã sijawã'cãcʉ niwĩ.
Cʉ̃rẽ ĩ'amirã, ĩ'amasĩticãrã niwã. Õ'acʉ̃ narẽ ĩ'amasĩcã cã'mota'acʉ niwĩ.
Jesú narẽ sẽrĩtiña'cʉ niwĩ:—¿Mʉsã ñe'enojõrẽ ucũwã'cãrã weeti? nicʉ niwĩ. Cʉ̃ tojo nicã, na pũrõ bʉjawetirã, tojanʉ'cãcãrã niwã.
Ni'cʉ̃ Cleofas wãmetigʉ yʉ'ticʉ niwĩ:—Nipe'tirã a'te nʉmʉrĩ Jerusalẽ́pʉ wa'a'quere masĩpe'ticã'sama. ¿Mʉ'ʉ ni'cʉ̃ta ti macãpʉ cãjĩmigʉ̃, tojo wa'asere masĩtico'teati? nicʉ niwĩ.
Cʉ̃ tojo nicã, Jesú narẽ nicʉ niwĩ:—¿De'ro wa'ati? nicʉ niwĩ.Cʉ̃rẽ nicãrã niwã:—Jesú Nazarecjʉ̃rẽ wa'a'quere ucũrã weeapʉ. Cʉ̃ Õ'acʉ̃ ye queti weremʉ'tãrĩ masʉ̃ niwĩ. Cʉ̃ Õ'acʉ̃ ĩ'orõpʉ, masã ĩ'orõpʉre cʉ̃ weese, cʉ̃ ucũse me'rã tutuayʉ'rʉamiwĩ.
Pa'ia wiorã, tojo nicã marĩ wiorã cʉ̃rẽ romano masãrẽ curusapʉ paabi'pe wẽjẽdutirã o'owã.
Cʉ̃rẽ “Romano masã dutisere cõ'agʉ̃, Israe curuacjãrã wiogʉ sãjãgʉ̃́sami”, ni wãcũmiwʉ̃. Apeyema cʉ̃rẽ wẽjẽ́ca be'ro i'tia nʉmʉ wa'a'a.
Ni'cãrẽrã numia ʉ̃sã me'rãcjãrã na werese me'rã ʉ̃sãrẽ ʉcʉacã weeama. Ni'cãcã bo'reacã cʉ̃rẽ yaa'caropʉ ejacãrã niama.
Na cʉ̃ upʉre bocaticãrã niama. Ʉ̃sãrẽ a'tiro niama. “Ʉ̃sã quẽ'ese weronojõ Õ'acʉ̃rẽ wereco'terã ʉ'mʉsecjãrãrẽ ĩ'apʉ. ‘Jesú catimi’, niama”, ni quetiwereama ʉ̃sãrẽ.
Na tojo weréca be'ro ãpẽrã ʉ̃sã me'rãcjãrã cʉ̃rẽ yaa'caropʉ ĩ'arã ejacãrã niama. Na numia ní'caronojõta ĩ'acãrã niama. Jesú pe'ema ĩ'aticãrã niama, nicãrã niwã.
Tojo nisere tʉ'ogʉ, Jesú narẽ nicʉ niwĩ:—Mʉsã tʉ'omasĩwe'e. ¿No'ocõ'rõ yoacã mʉsã Õ'acʉ̃ ye queti weremʉ'tãrĩ masã oja'quere ẽjõpeotirã ninu'cũrãsari?
“Õ'acʉ̃ bese'cʉ Cristo cʉ̃ wiogʉ sãjãse dʉporo pi'etigʉsami”, ni ojacãrã niwã, nicʉ niwĩ.
Be'ro nipe'tise Õ'acʉ̃ ye queti ojaca pũrĩpʉ cʉ̃ ye cjase ucũsere werecʉ niwĩ. Moisé cʉ̃ oja'que me'rã werenʉ'cãcʉ niwĩ. Tée Õ'acʉ̃ ye queti weremʉ'tãrĩ masã na oja'que me'rã yapatida'reocʉ niwĩ.
Be'ro na wa'aro Emaúpʉ ejacã, Jesú ti macãpʉ yʉ'rʉagʉtigʉ weronojõ weecʉ niwĩ.
Cʉ̃ tojo weecã ĩ'arã, cʉ̃rẽ na me'rã tojaduticãrã niwã. A'tiro nicãrã niwã:—Ʉ̃sã me'rã tojayá. Na'ique'a wa'aro wee'e. Ñami ẽjãrõ wee'e, nicãrã niwã.Tojo weegʉ na me'rã tojagʉ, wi'ipʉ sãjãcʉ niwĩ.
Be'ro na me'rã ba'adujigʉ pãgãrẽ mii, Õ'acʉ̃rẽ e'catise o'ocʉ niwĩ. Tu'ajanʉ'cõ, dʉcawaa, narẽ o'ocʉ niwĩ.
Cʉ̃ tojo weecã ĩ'arã, na “Jesúta nimi”, ni ĩ'amasĩcãrã niwã. Na tojo ĩ'amasĩcãta, cʉ̃ bajudutia wa'acʉ niwĩ.
Cʉ̃ bajudutica be'ro na a'merĩ nicãrã niwã:—Marĩ ma'apʉ a'tirã, cʉ̃ Õ'acʉ̃ ye queti ojaca pũrĩ cjasere bu'ecã, añurõ waro tʉ'oña'sʉ, nicãrã niwã.
Tojo nírãta, maata Jerusalẽ́pʉ majãmitojaa wa'acãrã niwã. Topʉ tojatarã, Jesú cʉ̃ bu'erã oncere, ãpẽrã na me'rãcjãrã me'rã nerẽ'cãrãrẽ bocaejacãrã niwã.
Be'ro na pʉarã Emaús wa'ari ma'apʉ wa'a'quere, tojo nicã Jesú cʉ̃ pã́ dʉcawaacã, de'ro wee na ĩ'amasĩ'quere werecãrã niwã.
Jesú cʉ̃ bu'erãrẽ bajua'que ni'i<TS3>(Mt 28.16–20; Mr 16.14–18; Jn 20.19–23)Na ma'apʉ ĩ'a'quere wereri cura Jesú na decopʉ bajuacʉ niwĩ. Narẽ añudutigʉ, a'tiro nicʉ niwĩ:—Mʉsãrẽ mʉsã ye ejeripõ'rãrĩpʉ ejerisãjãse niato, nicʉ niwĩ.
Cʉ̃rẽ ĩ'amarĩa, ʉpʉtʉ uicãrã niwã. Na “Wẽrĩ'cʉ wãtĩ nisami”, nicãrã nimiwã.
Cʉ̃ narẽ nicʉ niwĩ:—¿De'ro weerã yʉ'ʉre uiti? Mʉsã ¿de'ro weerã diacjʉ̃ wãcũweti?
Ĩ'aña yʉ'ʉ omocãrĩ, yʉ'ʉ dʉ'pocãrĩrẽ. Yʉ'ʉta ni'i. Yʉ'ʉre ñe'eña'rã a'tia. Wẽrĩ'cʉ wãtĩ mʉsã yʉ'ʉre ni'cãrõacã ĩ'arõ weronojõ upʉtitimi, nicʉ niwĩ.
Tojo níca be'ro cʉ̃ omocãrĩ, cʉ̃ dʉ'pocãrĩrẽ, na paabi'pe'que cãmirẽ ĩ'ocʉ niwĩ.
Na e'cati ĩ'amarĩatjĩarã, ẽjõpeoticãrã niwã yujupʉ. Tojo weegʉ narẽ nicʉ niwĩ:—¿A'tore ba'ase marĩti? nicʉ niwĩ.
Cʉ̃ tojo nicã tʉ'orã, wa'i sʉsõ'cʉre cʉ̃rẽ o'ocãrã niwã.
Tere ñe'e, na ĩ'orõpʉ ba'acʉ niwĩ.
Be'ro narẽ nicʉ niwĩ:—A'te yʉ'ʉre wa'a'quere todʉporo mʉsã me'rã nígʉ̃, weremiwʉ̃: “Nipe'tise Moisé yʉ'ʉre oja'que, Õ'acʉ̃ ye queti weremʉ'tãrĩ masã na oja'que queoro wa'arosa'a”, nimiwʉ̃. “Tojo nicã Salmo wãmetiri pũrĩpʉ na oja'caronojõta yʉ'ʉre wa'arosa'a”, niwʉ̃, nicʉ niwĩ.
Be'ro tere narẽ Õ'acʉ̃ ye queti ojaca pũrĩ cjasere tʉ'omasĩcã weecʉ niwĩ.
Narẽ Jesú a'tiro nicʉ niwĩ:—Yʉ'ʉre a'tiro ojano'wʉ̃: “Cristo Õ'acʉ̃ bese'cʉ wẽrĩgʉ̃sami. I'tia nʉmʉ cʉ̃ wẽ́rĩ́ca be'ro masãgʉ̃sami.
Cʉ̃ ye queti masãrẽ wẽrĩbosasere nipe'tirocjãrãrẽ wereno'rõsa'a. Jerusalẽ́pʉ me'rã weredʉ'pocãtino'rõsa'a. A'tiro nirãsama: ‘Mʉsã ña'arõ wee'quere bʉjaweti dʉcayucã, Õ'acʉ̃ acobojogʉsami’ ”, ni ojano'wʉ̃.
’Mʉsãta tojo wa'a'quere ĩ'atjĩarã, “Jesure diacjʉ̃ta wa'awʉ”, nímasĩ'i.
Yʉ'ʉ pacʉ mʉsãrẽ “Espíritu Santure o'ógʉti”, niwĩ. Cʉ̃ ní'caronojõta yʉ'ʉ mʉsãrẽ o'ógʉti. Espíritu Santu mʉsãpʉre dijatagʉ, ʉ'mʉse cjase tutuasere o'ogʉsami. Tojo weerã Jerusalẽ́pʉ cʉ̃ dijaticã, yucueniña yujupʉ, nicʉ niwĩ.
Jesú ʉ'mʉsepʉ mʉjã'que ni'i<TS3>(Mr 16.19–20)Be'ro Jesú Jerusalẽ́ sumuto Betaniapʉ narẽ miacʉ niwĩ. Topʉ eja, cʉ̃ omocãrĩ sĩomorõ, narẽ “Yʉ'ʉ pacʉ mʉsãrẽ añurõ weeato”, nicʉ niwĩ.
Tojo nígʉ̃ta, yoacurero mʉjãa, ʉ'mʉsepʉ mimʉjã wa'ano'cʉ niwĩ.
Te be'ro cʉ̃rẽ e'catipeorãtirã, ejaque'acãrã niwã. Be'ro pũrõ e'catise me'rã Jerusalẽ́pʉre tojaacãrã niwã.
Na Õ'acʉ̃rẽ e'catise o'orã, Õ'acʉ̃ wi'ipʉ wa'anu'cũcã'cãrã niwã.Teófilo, mʉ'ʉrẽ tocã'rõta oja'a.Luca
Juã Jesucristo ye quetire oja'que ni'iÕ'acʉ̃ macʉ̃ masʉ̃ weronojõ upʉtigʉ cʉ̃ a'ti'que ni'iNe waropʉta a'ti turi weese dʉporo Õ'acʉ̃ macʉ̃ cʉ̃ me'rã nitojacʉ niwĩ. Õ'acʉ̃ nisetisere ĩ'oacjʉ cʉ̃ quẽ'rã Õ'acʉ̃ta nicʉ niwĩ.
Ne waropʉ Õ'acʉ̃ me'rã ni dʉ'pocã́titojacʉ niwĩ.
Õ'acʉ̃ cʉ̃ macʉ̃ me'rã nipe'tisere weecʉ niwĩ. Nipe'tise cʉ̃ me'rã weeno'que ni'i.
Õ'acʉ̃ macʉ̃ catise pe'titise o'ogʉ́ nimi. Tojo nicã a'ti turicjãrãrẽ sĩ'ose weronojõ nimi. Cʉ̃ añusere, diacjʉ̃ cjasere ĩ'omi.
Cʉ̃ a'ti turicjãrã na'itĩ'arõpʉ weronojõ nirãrẽ añusere cʉ̃ pacʉ ye cjasere ĩ'ogʉ̃ a'tigʉ weecʉ niwĩ. Na'itĩ'ase sĩ'osere cã'mota'amasĩtisa'a. A'te weronojõ ña'ase cʉ̃rẽ põtẽoticaro niwʉ̃.
Õ'acʉ̃ cʉ̃ macʉ̃ a'tise dʉporo ʉmʉ ni'cʉ̃rẽ o'ómʉ'tãcʉ niwĩ. Cʉ̃ yʉ'ʉ weronojõ Juã wãmetiwĩ.
Juã Õ'acʉ̃ macʉ̃ a'ti turicjãrãrẽ sĩ'oweegʉ a'tiatjere ucũmʉ'tãgʉ̃ niwĩ. Nipe'tirã Õ'acʉ̃ macʉ̃rẽ ẽjõpeoato nígʉ̃ tojo weewĩ.
Cʉ̃ a'ti turicjãrãrẽ sĩ'oweegʉ waro nitiwĩ. Tojo weronojõ o'ogʉ, sĩ'oweegʉ a'tiacjʉ ye cjasere weremʉ'tãgʉ̃ a'ticʉ niwĩ.
Titare sĩ'ogʉ̃́ waro Jesucristo a'ti turipʉre bajuatojacʉ niwĩ. Cʉ̃́ta nipe'tirãrẽ Õ'acʉ̃ ye cjasere ĩ'ocʉ niwĩ.
Maatapʉta Õ'acʉ̃ cʉ̃ me'rã a'ti di'tare weecʉ niwĩ. Cʉ̃ a'topʉ nicã, cʉ̃ weeca di'tacjãrã nimirã, cʉ̃rẽ ĩ'amasĩticãrã niwã.
Ni'cãrẽrã cʉ̃rẽ ñe'e ẽjõpeowã. Nipe'tirã cʉ̃rẽ ẽjõpeorãrẽ Õ'acʉ̃ põ'rã sãjãcã weewĩ.
Õ'acʉ̃ põ'rã nise pacʉsʉmʉa põ'rãtise weronojõ niwe'e. Cʉ̃ macʉ̃rẽ ẽjõpeose me'rã pe'e cʉ̃ põ'rã nino'o.
Õ'acʉ̃ macʉ̃ Õ'acʉ̃ nisetisere ĩ'ogʉ̃ a'ti turipʉre a'ticʉ niwĩ. Masʉ̃ ẽjãtjĩagʉ̃, ʉ̃sã me'rã niwĩ. Masãrẽ ma'iyʉ'rʉwĩ. Nipe'tise cʉ̃ ucũ'que, tojo nicã cʉ̃ wee'que diacjʉ̃ niwʉ̃. Cʉ̃ Õ'acʉ̃ weronojõ tutuayʉ'rʉgʉ, añuyʉ'rʉgʉ niwĩ. Cʉ̃ tojo weesetisere ĩ'awʉ̃. Cʉ̃ Õ'acʉ̃ macʉ̃ ni'cʉ̃ta nimi. Tojo weegʉ cʉ̃ pacʉ weronojõ nimi.
Juã Õ'acʉ̃ macʉ̃ ye quetire weregʉ, a'tiro niwĩ:—Ã'rĩta nimi yʉ'ʉ mʉsãrẽ ucũ'cʉ. A'tiro nimiwʉ̃ba: “Be'ropʉ ni'cʉ̃ a'tigʉsami. Cʉ̃ yʉ'ʉ bajuase dʉporopʉ nitojacʉ niwĩ. Tojo weegʉ cʉ̃ yʉ'ʉ nemorõ nimi”, niwĩ Juã.
Marĩ nipe'tirã cʉ̃ añuse o'osere ñe'eticã weewe'e. Nipe'tirã ñe'enu'cũcã'a.
Õ'acʉ̃ dutise Moisé me'rã o'ono'caro niwʉ̃. Jesucristo me'rã pe'e Õ'acʉ̃ marĩrẽ ma'isere masĩno'o. Tojo nicã diacjʉ̃ cjasere masĩno'o.
Ne ni'cʉ̃ Õ'acʉ̃rẽ ĩ'aticʉ niwĩ. Cʉ̃ macʉ̃ ni'cʉ̃ta cʉ̃ me'rã ninu'cũgʉ̃ cʉ̃ pacʉre marĩrẽ masĩcã weewĩ.
Juã masãrẽ wãmeyeri masʉ̃ Jesucristo ye cjasere were'que ni'i<TS3>(Mt 3.3, 11–12; Mr 1.2–3, 7–8; Lc 3.4–6, 15–17)Jerusalẽ́cjãrã judío masã wiorã, pa'iare Juã tiropʉ sẽrĩtiña'dutirã o'ócãrã niwã. Tojo nicã Leví ya curuacjãrãrẽ o'ócãrã niwã. Na cʉ̃ tiropʉ etarã, “¿Ñamʉnojõ waro nibutiamiti mʉ'ʉ?” niwã cʉ̃rẽ.
Cʉ̃ narẽ diacjʉ̃ yʉ'tiwĩ:—Yʉ'ʉ Õ'acʉ̃ bese'cʉ Cristo mejeta ni'i.
Na cʉ̃rẽ apaturi sẽrĩtiña'wã:—¿To pũrĩcãrẽ ñamʉnojõ niti? ¿Mʉ'ʉ todʉporocjʉ̃ Õ'acʉ̃ ye queti weremʉ'tãrĩ masʉ̃ Elía mejeta niti?Juã narẽ yʉ'tiwĩ:—Niwe'e.Na cʉ̃rẽ apaturi sẽrĩtiña'nemowã tja:—¿Mʉ'ʉ sõ'onícʉ Õ'acʉ̃ yere weremʉ'tãrĩ masʉ̃, masã na “A'tiacjʉ niapʉ” na ní'cʉ mejeta niti?Juã narẽ “Niwe'e”, niwĩ.
Cʉ̃ tojo nicã tʉ'orã, cʉ̃rẽ “¿To pũrĩcãrẽ ñamʉnojõ niti mʉ'ʉ? Ʉ̃sã queoro mʉ'ʉ yʉ'tisere miasĩ'rĩsa'a ʉ̃sãrẽ o'ó'cãrã tiropʉ. ¿Mʉ'ʉ basu de'ro tʉ'oña'ti mʉ'ʉ?” ni sẽrĩtiña'wã.
Juã narẽ yʉ'tiwĩ:—Dʉporocjʉ̃ Õ'acʉ̃ ye queti weremʉ'tãrĩ masʉ̃ Isaía wãmetigʉ ní'caronojõta “Ni'cʉ̃ yucʉ marĩrõ, masã marĩrõpʉ caricũnu'cũbajaque'atigʉsami” nino'cʉ ni'i. Isaía a'tiro nicʉ niwĩ:Marĩ wiogʉ a'tiatji ma'arẽ apoyuya. Diacjʉ̃ca ma'a, añurĩ ma'a quẽ'rã́rõ weronojõ weeyuya, ni ojacʉ niwĩ.Marĩ wiogʉ a'tiati dʉporo mʉsã nisetisere apoyuya, mʉsã wãcũsere dʉcayuya nígʉ̃, tojo nicʉ niwĩ.
<sup>(24-25)</sup> Juãrẽ sẽrĩtiña'cãrã, fariseo masã o'ó'cãrã cʉ̃rẽ sẽrĩtiña'nemowã tja:—To pũrĩcãrẽ mʉ'ʉ Õ'acʉ̃ bese'cʉ Cristo, o Elía o sõ'onícʉ Õ'acʉ̃ ye queti weremʉ'tãrĩ masʉ̃ nitimigʉ̃, ¿de'ro weegʉ wãmeyeti?
(-)
Juã narẽ niwĩ:—Yʉ'ʉ aco me'rã wãmeye'e. Apĩ ni'cʉ̃ mʉsã wa'teropʉre mʉsã ĩ'amasĩtigʉ nimi.
Cʉ̃ yʉ'ʉ be'ro werenʉ'cãgʉ̃sami. Be'ropʉ werenʉ'cã'cʉ nimigʉ̃, yʉ'ʉ nemorõ niyʉ'rʉnʉ'cãmi. Yʉ'ʉ pe'e mejõ nigʉ̃́ waro ni'i. Cʉ̃ ye sapature tuweemasĩtigʉ weronojõ cʉ̃rẽ ne ni'cãrõwijimasĩtisa'a, niwĩ Juã.
A'te Betania wãmetiro Jordã́ wãmetiri maa siaquijipʉ tojo wa'awʉ. Topʉ Juã masãrẽ wãmeyewĩ.
Õ'acʉ̃ cʉ̃ bese'cʉ masãrẽ yʉ'rʉoatje ni'iTojo wa'áca be'ro ape nʉmʉ pe'e Juã Jesú a'ticã ĩ'awĩ. Cʉ̃rẽ ĩ'agʉ̃, a'tiro niwĩ:—Ĩ'aña, ã'rĩ nimi Õ'acʉ̃ o'ógʉ. Cʉ̃ oveja wĩ'magʉ̃ na wẽjẽ ʉ̃jʉ̃amorõpeogʉ weronojõ nimi. Cʉ̃ wẽrĩse me'rã a'ti turicjãrã ña'arõ wee'quere acobojogʉsami.
Yʉ'ʉ mʉsãrẽ todʉporopʉre a'tiro ucũgʉ̃, ã'rĩrẽta ucũwʉ̃. A'tiro niwʉ̃:—Be'ropʉ ni'cʉ̃ a'tigʉsami. Cʉ̃ yʉ'ʉ bajuase dʉporopʉ nitojacʉ niwĩ. Tojo weegʉ cʉ̃ yʉ'ʉ nemorõ nimi.
Yʉ'ʉmarĩcã cʉ̃rẽ masĩticãti. Masĩtimigʉ̃, Israe curuacjãrã cʉ̃rẽ masĩato nígʉ̃ narẽ aco me'rã wãmeyegʉ a'tiwʉ, niwĩ Juã.
Juã ninemowĩ tja:—Cãrʉ̃ Espíritu Santu buja weronojõ bajugʉ dijati, ã'rĩ Jesú bu'ipʉ ejapejami.
Ne waro cʉ̃rẽ ne ĩ'amasĩtiwʉ. Todʉporopʉ Õ'acʉ̃ yʉ'ʉre aco me'rã wãmeyedutigʉ, a'tiro niwĩ: “Mʉ'ʉ Espíritu Santu dijati, ni'cʉ̃pʉre ejapejacã ĩ'agʉ̃sa'a. Cʉ̃ masãrẽ Espíritu Santure o'oacjʉ nigʉ̃sami”, niwĩ Õ'acʉ̃.
A'te tojo wa'acã, yʉ'ʉ cʉ̃rẽ ĩ'amasĩwʉ̃. Tojo weegʉ mʉsãrẽ were'e. Cʉ̃́ta nimi Õ'acʉ̃ macʉ̃, ni werewĩ Juã.
Ne waro Jesú bu'erã ninʉ'cã'que ni'iTojo wa'áca be'ro ape nʉmʉ Juã cʉ̃ wãmeyewʉaropʉta niwĩ tja. Ʉ̃sã pʉarã, yʉ'ʉ, tojo nicã André Juã bu'erã niwʉ̃.
Titare Jesú ʉ̃sã pʉ'to yʉ'rʉacã ĩ'agʉ̃, Juã a'tiro niwĩ:—Ĩ'aña, ã'rĩ nimi Õ'acʉ̃ o'ógʉ. Oveja wĩ'magʉ̃ weronojõ nimi.
Cʉ̃ tojo nisere tʉ'orã, ʉ̃sã Juãrẽ sirutumi'cãrã Jesú pe'ere sirutunʉ'cãwʉ̃.
Ʉ̃sã tojo weecã, Jesú ʉ̃sãrẽ majãmiĩ'awĩ.—¿Ñe'enojõrẽ ʉati? niwĩ.Ʉ̃sã cʉ̃rẽ yʉ'tiwʉ:—Rabbí ¿no'opʉ niati mʉ'ʉ? niwʉ̃. Rabbí, ʉ̃sã ye me'rã nírõ, “Ʉ̃sãrẽ bu'egʉ” nisĩ'rĩrõ wee'e.
Cʉ̃ ʉ̃sãrẽ niwĩ:—Te'a. Ĩ'arã a'tia, niwĩ.Ʉ̃sã cʉ̃ me'rã wa'awʉ. Ñamica'apʉ niyucã, cʉ̃ me'rã nina'ĩa wa'awʉ.
André, yʉ'ʉ me'rã Jesure sirutugʉ, Simó Pedro acabiji niwĩ.
André Simórẽ Jesú tiropʉ pijiejawĩ. Cʉ̃rẽ ĩ'agʉ̃, Jesú a'tiro niwĩ:—Mʉ'ʉ Simó ni'i Joná macʉ̃. Be'ro mʉ'ʉ Cefas wãmetigʉsa'a, niwĩ. Cefas, ʉ̃sã ye me'rã nírõ, Pedro “ʉ̃tãgã” nisĩ'rĩrõ wee'e.
Jesú Felipere, Natanaerẽ piji'que ni'iBe'rocja nʉmʉ Jesú Galileapʉ wa'asĩ'rĩwĩ. Cʉ̃ topʉ wa'ase dʉporo Felipe wãmetigʉre bocaeja, niwĩ:—Te'a yʉ'ʉ me'rã.
Felipe Betsaida wãmetiri macãcjʉ̃ niwĩ. Pedro quẽ'rã, André cʉ̃ acabiji me'rã ti macãcjãrãta niwã.
Felipe Jesú “Te'a” nicã tʉ'ogʉ, Natanaerẽ pijigʉ wa'awĩ. Cʉ̃ tiropʉ ejagʉ, cʉ̃rẽ nicʉ niwĩ:—Ʉ̃sã Õ'acʉ̃ bese'cʉ, Moisé cʉ̃ ya pũrĩpʉ oja'cʉre bocaejapʉ. Õ'acʉ̃ ye queti weremʉ'tãrĩ masã quẽ'rã cʉ̃rẽta ojacãrã niwã. Na oja'cʉ Jesú Nazarecjʉ̃ José macʉ̃ na nino'gʉ̃ niami.
Natanae cʉ̃rẽ nicʉ niwĩ:—¿Mʉ'ʉ tʉ'oña'cã, Nazarepʉre añurã nibosari?Felipe cʉ̃rẽ yʉ'ticʉ niwĩ:—Te'a ĩ'arã marĩ.
Jesú Natanae a'ticã ĩ'agʉ̃, cʉ̃rẽ niwĩ:—Ã'rĩ nimi Israe curuacjʉ̃ waro. Õ'acʉ̃ ʉaro queoro weegʉ́ nimi. Ne nisoose moomi.
Jesú tojo nicã tʉ'ogʉ, Natanae cʉ̃rẽ sẽrĩtiña'wĩ:—¿De'ro wee mʉ'ʉ yʉ'ʉre masĩti?Jesú Natanaerẽ yʉ'tiwĩ:—Yʉ'ʉ mʉ'ʉrẽ Felipe pijise dʉporo ĩ'atojapʉ. Mʉ'ʉ yucʉ higuera wãmeticjʉ docapʉ niapʉ.
Natanae cʉ̃rẽ niwĩ:—Ʉ̃sãrẽ bu'egʉ, mʉ'ʉ Õ'acʉ̃ macʉ̃ Israe curuacjãrã wiogʉ ni'i.
Jesú cʉ̃rẽ niwĩ:—¿Mʉ'ʉ “Higueragʉ docapʉ niapʉ” niseacãrẽ tʉ'ogʉ, yʉ'ʉre ẽjõpeoti? Be'ropʉre mʉ'ʉ a'te nemorõ añuse waro ĩ'agʉ̃sa'a, niwĩ.
Jesú ninemowĩ:—Nirõta ni'i. Be'ropʉ mʉsã ʉ'mʉse pãrĩcã ĩ'arãsa'a. Yʉ'ʉ Õ'acʉ̃ macʉ̃ masʉ̃ weronojõ upʉtigʉ ni'i. Õ'acʉ̃rẽ wereco'terã ʉ'mʉsecjãrã yʉ'ʉ tiropʉ dijati, mʉjãmʉjãcã ĩ'arãsa'a, niwĩ Jesú.
Jesú cʉ̃ tutuaro me'rã ĩ'onʉ'cã'que ni'iI'tia nʉmʉ Felipere, Natanaerẽ Jesú pijíca be'ro Galileapʉre Caná wãmetiri macãpʉ ni'cʉ̃ omocã dʉ'tewĩ. Cʉ̃rẽ bosenʉmʉ weepeowã. Jesú paco topʉ nico niwõ.
Ʉ̃sã quẽ'rãrẽ Jesú me'rã pijiwã.
Na bosenʉmʉ weeri cura vino na sĩ'rĩsere tojaque'a wa'awã. Tojo weego Jesú paco co macʉ̃rẽ niwõ:—Macʉ̃, vino pe'tia wa'apʉ.
Cʉ̃ core yʉ'tiwĩ:—¿De'ro weeacjo yʉ'ʉre wereti? Yʉ'ʉ pacʉ cũu'que ejawe'e yʉ'ʉre yujupʉ, niwĩ.
Tojo nimicã, co pe'e ti wi'i tĩaco'terãrẽ niwõ:—Nipe'tise cʉ̃ dutisenʉcʉ̃ queoro weeya.
Topʉ seis parʉ ʉ̃tã me'rã wee'que parʉ niwʉ̃. Judío masã ña'asere coerã aco poseyese parʉ niwʉ̃. Ni'cãrʉ̃rẽ aco cincuenta o setenta litro sãjãse parʉ niwʉ̃.
Jesú ti wi'i tĩaco'terãrẽ niwĩ:—A'te parʉpʉ acore piosãaña.Na cʉ̃ dutironojõta weewã. Te parʉre añurõ piosãamu'muõ'owã.
Tojo wééca be'ro Jesú narẽ niwĩ:—Cã'rõ bosenʉmʉ sʉ'ori weegʉ́ tiropʉ waamii, miaña, niwĩ.Na “Jaʉ” ni, miawã.
Ti bosenʉmʉ sʉ'ori weegʉ́ Jesú weesere masĩticʉ niwĩ. Topʉ tĩaco'terã dia'cʉ̃ aco ní'quere cʉ̃ vino dʉcayu'quere masĩwã. Ti bosenʉmʉ sʉ'ori weegʉ́ tere sĩ'rĩña'gʉ̃, omocã dʉ'te'cʉre pijio, niwĩ:
—Ne waro vino tĩarã, añusere tĩamʉ'tãsama. Pajiro sĩ'rĩ́ca be'ropʉ mejõ nisema tĩabu'ipeosama. Mʉ'ʉ añuse vino pe'ere be'ropʉ tĩadutiapã.
Jesú a'tere Galilea wãmetiro Caná wãmetiri macãpʉ weewĩ. A'te ne waro cʉ̃ tutuaro me'rã weeĩ'onʉ'cã'que ni'i. Tere ĩ'arã, ʉ̃sã cʉ̃ bu'erã cʉ̃rẽ ẽjõpeowʉ.
Tojo wa'áca be'ro Jesú Capernau wãmetiri macãpʉ wa'awĩ. Cʉ̃ paco, cʉ̃ acabijirã cʉ̃ me'rã wa'awã. Ʉ̃sã cʉ̃ bu'erã quẽ'rã wa'awʉ. Ti macãpʉre ʉ̃sã pejeti nʉmʉrĩ niwʉ̃.
Jesú Õ'acʉ̃ wi'ipʉ nirãrẽ cõ'awĩrõ'que ni'i<TS3>(Mt 21.12–13; Mr 11.15–18; Lc 19.45–46)Judío masã bosenʉmʉ Pascua wãmetiri bosenʉmʉ dʉporo niwʉ̃. Ti bosenʉmʉ na ñecʉ̃sʉmʉa Egiptopʉ ní'cãrã wija'quere wãcũrĩ bosenʉmʉ niwʉ̃. Ti bosenʉmʉ dʉporoacã Jesú Jerusalẽ́pʉ wa'awĩ.
Topʉ etagʉ, Õ'acʉ̃ wi'ipʉ wa'awĩ. Ti wi'ipʉre wa'icʉrã duarãrẽ ĩ'awĩ. Na wecʉare, ovejare, tojo nicã bujare duawã. Na wẽjẽ, Õ'acʉ̃rẽ ʉ̃jʉ̃amorõpeoajã niwã. Ãpẽrã quẽ'rã apeye di'ta cjasere niyeru dʉcayuri masã topʉ dujiwã.
Na tojo weecã ĩ'agʉ̃, Jesú tãrãrĩ dare apowĩ. Ti da me'rã wa'icʉrã duarãrẽ, na yarã ovejare, wecʉare tãrãnʉrʉ̃wĩrõpe'ocã'wĩ. Niyeru dʉcayuri masã pe'ere niyerure ṍrẽ́stedijowĩ. Na ye mesarire tuuquecũupe'ocã'wĩ.
Buja duarãrẽ niwĩ:—Ã'rãrẽ miwijaaya. Yʉ'ʉ pacʉ ya wi'ire duari wi'i weeticã'ña.
Cʉ̃ tojo weecã ĩ'arã, todʉporocjʉ̃ Davi cʉ̃ oja'quere ʉ̃sã wãcũwʉ̃. Cʉ̃ a'tiro ojacʉ niwĩ:Õ'acʉ̃, mʉ'ʉ ya wi'ire ma'iyʉ'rʉmajã'a. Na mʉ'ʉ ya wi'ire ña'arõ weecã ĩ'agʉ̃, pũrõ bʉjaweti'i, ni ojacʉ niwĩ.
Judío masã wiorã cʉ̃ cõ'awĩrõcã ĩ'arã, Jesure sẽrĩtiña'wã:—¿Noanojõ dutiro me'rã mʉ'ʉ duari masãrẽ cõ'awĩrõmasĩti? Mʉ'ʉ tojo weemasĩsere weeĩ'ose me'rã ĩ'oña ʉ̃sãrẽ.
Jesú narẽ yʉ'tiwĩ:—A'ti wi'ire cõ'acã'ña. I'tia nʉmʉ be'ro yʉ'ʉ apogʉti tja.
Jesú ti wi'ire ucũgʉ̃, cʉ̃ ya upʉre ucũgʉ̃ weewĩ.
Ʉ̃sã cʉ̃ ucũ'quere cʉ̃ wẽrĩ masã́ca be'ropʉ tʉ'omasĩwʉ̃. Tere wãcũrã, cʉ̃ ucũ'quere “Diacjʉ̃ta nipĩ”, ni ẽjõpeowʉ. Tojo nicã Õ'acʉ̃ ye queti ojaca pũrĩpʉ cʉ̃rẽ oja'que quẽ'rãrẽ ẽjõpeowʉ.
Jesú masã wãcũsere ĩ'ape'ocã'sami nise ni'iPãjãrã Jerusalẽ́pʉ Pascua bosenʉmʉrẽ nerẽwã. Na Jesú tutuaro me'rã weeĩ'osere ĩ'awã. Tere ĩ'arã, Õ'acʉ̃ o'ó'cʉ nimi nírã, cʉ̃rẽ ẽjõpeowã.
<sup>(24-25)</sup> Jesú pe'e narẽ ĩ'amasĩpe'ogʉ, ne ãpẽrã werero marĩrõ cʉ̃ basu masã na wãcũsere masĩpe'ocã'wĩ. Tojo weegʉ cʉ̃ “Yʉ'ʉre ẽjõpeoma”, nitiwĩ.
(-)
Nicodemo Jesú me'rã ucũ'que ni'iNi'cʉ̃ fariseo masʉ̃ Nicodemo wãmetigʉ niwĩ. Cʉ̃ ãpẽrã judío masã wiorã me'rã niwĩ.
Ni'cã ñami Nicodemo Jesú tiropʉ ĩ'agʉ̃ etawĩ. Jesure ucũwĩ:—Ʉ̃sãrẽ bu'egʉ, Õ'acʉ̃ mʉ'ʉ me'rã nimi. Tojo weegʉ cʉ̃ tutuaro o'oro me'rã mʉ'ʉ weeĩ'omasĩ'i. Mʉ'ʉ weeĩ'o'quere ĩ'arã, ʉ̃sã a'tiro masĩ'i. Õ'acʉ̃ ʉ̃sãrẽ bu'edutigʉ mʉ'ʉrẽ o'ópĩ.
Jesú cʉ̃rẽ niwĩ:—Mʉ'ʉrẽ nirõta nigʉ̃ti. Ne ni'cʉ̃ ne waropʉ cʉ̃ bajuanʉ'cã'caro weronojõ bajuaapotigʉ, ne Õ'acʉ̃ tiropʉ wa'amasĩtisami.
Nicodemo cʉ̃rẽ sẽrĩtiña'wĩ:—¿De'ro basiobosari marĩ bʉcʉáca be'ro apaturi majãmisãjã, marĩ paco ya paapʉ bajuacã tja? Marĩ pacopʉre apaturi bajuamasĩtisa'a.
Jesú cʉ̃rẽ yʉ'tiwĩ:—Mʉ'ʉrẽ diacjʉ̃ta nigʉ̃ti. Ne aco me'rã wãmeyeno'tigʉ, tojo nicã Espíritu Santu dʉcayuno'tigʉ, Õ'acʉ̃ tiropʉ sãjãmasĩtisami.
Masã põ'rã masãta nima. Náta tja Espíritu Santu me'rã bajuaaporã, Õ'acʉ̃ põ'rã wa'asama.
Yʉ'ʉ “Nipe'tirã ne waropʉ bajuanʉ'cã'caro weronojõ apaturi bajuaaporoʉa'a” nisere tʉ'ogʉ, tʉ'omarĩaticã'ña.
Espíritu Santu me'rã dʉcayusere ucũgʉ̃ wee'e. Espíritu Santu wĩ'rõ weronojõ nimi. Wĩ'rõ no'o ʉaro bʉsʉ wẽetuuwã'cãsa'a. Masĩno'ña marĩ'i, ¿no'opʉ cjase a'tiapari? “Topʉ wa'aro wee'e”, nino'ña marĩ'i. Te weronojõ Espíritu Santu masãrẽ apaturi bajuaapocã weese ĩ'ano'ña marĩ'i, niwĩ Jesú.
Nicodemo sẽrĩtiña'wĩ tja:—¿De'ro wee Espíritu Santu me'rã bajuata basiosari?
Jesú cʉ̃rẽ yʉ'tiwĩ:—¿Mʉ'ʉ Israe curuacjãrãrẽ Õ'acʉ̃ ye cjasere bu'egʉ nimigʉ̃, a'tere masĩweti?
Mʉ'ʉrẽ diacjʉ̃ta nigʉ̃ti. Ʉ̃sã masĩsere, ʉ̃sã ĩ'a'quere mʉsãrẽ werewʉ. Mʉsã ẽjõpeowe'e.
A'ti nucũcã cjasere yʉ'ʉ ucũcã marĩcãrẽ, mʉsã ẽjõpeowe'e. Ʉ'mʉse cjasere yʉ'ʉ werecãma, nemorõta yʉ'ʉre ẽjõpeotibosa'a.
’Ne ni'cʉ̃ masʉ̃ ʉ'mʉsepʉre wa'aña'dijati'cʉ marĩmi. Yʉ'ʉ ni'cʉ̃ta ʉ'mʉsepʉ ní'cʉ dijatiwʉ. Yʉ'ʉ Õ'acʉ̃ macʉ̃ masʉ̃ weronojõ upʉtigʉ ʉ'mʉsecjʉ̃ ni'i. Tojo weegʉ yʉ'ʉ ʉ'mʉse cjasere masĩ'i.
’Dʉporopʉ yucʉ marĩrõ, masã marĩrõpʉ Moisé aña queose na wee'cʉre ʉ'mʉarõ yucʉgʉpʉ yoocʉ niwĩ. Moisé añarẽ wee'caronojõta masã yʉ'ʉre ʉ'mʉarõpʉ yoorãsama.
Nipe'tirã yʉ'ʉre ẽjõpeorã, pecame'epʉ wa'asome. Õ'acʉ̃ me'rã catinu'cũrãsama, niwĩ Jesú.
Õ'acʉ̃ cʉ̃ macʉ̃ ni'cʉ̃ nigʉ̃rẽ o'ó'que ni'iÕ'acʉ̃ a'ti nucũcãcjãrãrẽ ʉpʉtʉ ma'ígʉ̃, cʉ̃ macʉ̃ ni'cʉ̃ nigʉ̃rẽ o'ócʉ niwĩ. Te me'rã nipe'tirã cʉ̃ macʉ̃rẽ ẽjõpeorã, pecame'epʉ wa'asome. Na cʉ̃ me'rã catinu'cũcã'rãsama.
Õ'acʉ̃ a'ti turicjãrãrẽ bu'iri da'regʉti nígʉ̃ mejeta cʉ̃ macʉ̃rẽ o'ócʉ niwĩ. Narẽ yʉ'rʉogʉ pe'e tojo weecʉ niwĩ.
Õ'acʉ̃ cʉ̃ macʉ̃rẽ ẽjõpeorãrẽ bu'iri da'resome. Cʉ̃ macʉ̃ ni'cʉ̃ nigʉ̃rẽ ẽjõpeoticã pũrĩcãrẽ, bu'iri da'regʉsami.
A'tiro ni'i. Jesucristo sĩ'ose weronojõ nimi. Cʉ̃ Õ'acʉ̃ yere ĩ'ogʉ̃ a'tiwĩ. Cʉ̃ a'ticã, a'ti nucũcãcjãrã cʉ̃rẽ ʉaticãrã niwã. Cʉ̃rẽ ʉaronojõ o'orã, ña'arõ weese pe'ere ʉaripejayurã, na'itĩ'arõpʉ nirã́ weronojõ nicãrã niwã.
Nipe'tirã ña'arõ weerã́ Õ'acʉ̃ macʉ̃rẽ ʉatima. Na ña'arõ weesere bajurẽcã ʉatirã, cʉ̃ pʉ'to nisĩ'rĩtima.
Añurõ weerã́ pe'e cʉ̃ pʉ'to sirutuma. Na tojo weecã, nipe'tise na weesere “Õ'acʉ̃ ʉaronojõ weema”, bajuyoropʉ ni masĩno'o.
Juã wãmeyeri masʉ̃ Jesú yere ucũ'que ni'iJesú Nicodemorẽ ucṹca be'ro Judea wãmetiropʉ ʉ̃sãrẽ cʉ̃ bu'erãrẽ sʉ'ori wa'awĩ. Topʉre masãrẽ wãmeyerã, yoacurecãpʉta niwʉ̃.
<sup>(23-24)</sup> Juã wãmeyeri masʉ̃ cʉ̃rẽ bu'iri da'reri wi'ipʉ sõrõatji dʉporo cʉ̃ quẽ'rã wãmeyegʉ weewĩ Enón wãmetiri macãpʉ. Enón Salim wãmetiro pʉ'to niwʉ̃. Topʉre dia pajiri maa niwʉ̃. Masã cʉ̃ tiropʉ wãmeyedutirã wa'awã.
(-)
Tojo wa'áca be'ro cʉ̃ bu'erã Juãrẽ nicãrã niwã:—Ʉ̃sãrẽ bu'egʉ, sõ'onícatero Jordã́ siaquijipʉ mʉ'ʉ me'rã ní'cʉ, ʉ̃sãrẽ mʉ'ʉ were'cʉ ni'cãrõacãrẽ cʉ̃ wãmeyegʉ weeami. Nipe'tirã cʉ̃rẽ siruturã weeama.
Juã narẽ yʉ'ticʉ niwĩ:—Õ'acʉ̃ dutíticã, masã cʉ̃rẽ sirututibosama.
Mʉsã yʉ'ʉ were'quere tʉ'otojawʉ. Yʉ'ʉ “Õ'acʉ̃ bese'cʉ mejeta ni'i”, niwʉ̃. Yʉ'ʉ cʉ̃ dʉporo o'óyumʉ'tã'cʉ ni'i.
A'tiro pe'e ni'i. Ni'cʉ̃ omocã dʉ'tecã, cʉ̃ nʉmo cʉ̃ yago se'saro nisamo. Cʉ̃ me'rãcjʉ̃ cʉ̃ dʉ'tecã ĩ'agʉ̃, e'catitamusami. Jesú ã'rĩ omocã dʉ'te'cʉ weronojõ nimi. Masã cʉ̃rẽ siruturã cʉ̃ nʉmo weronojõ nima. Tojo weegʉ yʉ'ʉ cʉ̃ me'rãcjʉ̃ masã cʉ̃rẽ sirutucã ĩ'agʉ̃, e'catitamu'u.
Masã ĩ'orõpʉ cʉ̃ siape me'rã yʉ'ʉ bu'ipʉ wa'agʉsami. Yʉ'ʉ pe'e mejõ nigʉ̃́ tojagʉ́sa'a, nicʉ niwĩ Juã cʉ̃ bu'erãrẽ.
Õ'acʉ̃ macʉ̃ ʉ'mʉsecjʉ̃pʉ a'ti'que ni'iJuã cʉ̃ bu'erãrẽ ninemocʉ niwĩ tja:—Jesú ʉ'mʉsepʉ a'ti'cʉ nipe'tirã yʉ'rʉoro nimi. A'ti di'tacjʉ̃ a'to cjasere ucũsami. Ʉ'mʉsepʉ a'ti'cʉ pe'e nipe'tirã yʉ'rʉoro nimi.
Cʉ̃ ʉ'mʉsepʉ ĩ'a'quere, cʉ̃ tʉ'o'quere ucũsami. Ne ni'cʉ̃ cʉ̃ ucũsere ẽjõpeotisami.
Tojo nimicã, no'o ni'cãrẽrã cʉ̃rẽ ẽjõpeoma. Na cʉ̃rẽ ẽjõpeorã, “Õ'acʉ̃ diacjʉ̃ta ucũmi”, ni ĩ'oma.
Õ'acʉ̃ Jesucristore Espíritu Santure cʉoyʉ'rʉmajãcã weecʉ niwĩ. Tojo weegʉ cʉ̃ pacʉ yere ucũmi.
Õ'acʉ̃ cʉ̃ macʉ̃rẽ ma'ígʉ̃, nipe'tisere, nipe'tirãrẽ dutimasĩsere o'ocʉ niwĩ.
Cʉ̃ macʉ̃rẽ ẽjõpeorãnojõ catinu'cũsere cʉoma. Cʉ̃rẽ ẽjõpeosĩ'rĩtirã pe'e Õ'acʉ̃ tiropʉ wa'asome. Õ'acʉ̃rẽ ʉpʉtʉ bu'iri da'reno'rãsama.
Jesú Samariacjõ me'rã ucũ'que ni'i<sup>(1-3)</sup> Pãjãrã masã Jesure sirutuwã. Juã wãmeyeri masʉ̃ yʉ'rʉoro ʉ̃sã Jesú bu'erã pe'e masãrẽ wãmeyewʉ. Jesú cʉ̃ basu narẽ wãmeyetiwĩ. A'te, pãjãrã masã sirutuse, wãmeyese quetire fariseo masã tʉ'ocãrã niwã. Te quetire tʉ'oapã nígʉ̃, Jesú Judeapʉ ní'cʉ Galileapʉ wa'awĩ.
(-)
(-)
Topʉ wa'agʉ, cʉ̃ Samaria di'tapʉ yʉ'rʉwã'cãwĩ.
Ti di'tapʉre Sicar wãmetiri macãpʉ etawĩ. Ti macã pʉ'to dʉporocjʉ̃ Jacob cʉ̃ macʉ̃ Josére o'oca di'ta niwʉ̃.
Topʉ aco waaripe Jacob cʉ̃ weecape niwʉ̃. Jesú to yʉ'rʉagʉ, caributia wa'awĩ. Tojo weegʉ dajaritero nicã tipe sumutopʉ soogʉ ejanujãwĩ.
<sup>(7-8)</sup> Cʉ̃ topʉ dujiri cura ʉ̃sã ba'ase duurã wa'arã macãpʉ pi'awʉ. Ʉ̃sã topʉ nirĩ cura ni'cõ numio Samariacjõ tipepʉre aco waago etaco niwõ. Jesú core nicʉ niwĩ:—Yʉ'ʉre aco tĩaña.
(-)
Co cʉ̃rẽ yʉ'tico niwõ:—¿De'ro weegʉ mʉ'ʉ judío masʉ̃ nimigʉ̃, yʉ'ʉ Samariacjõrẽ aco sẽrĩti? nico niwõ. Titapʉre judío masã Samaria di'tacjãrã me'rã ne a'mesʉ'aticũcãrã niwã. Te ye bu'iri cʉ̃rẽ tojo nico niwõ.
Jesú nicʉ niwĩ:—Mʉ'ʉ Õ'acʉ̃ masãrẽ o'osere masĩtisa'a. Yʉ'ʉ quẽ'rãrẽ masĩtisa'a. Mʉ'ʉ masĩgõ pũrĩcã, yʉ'ʉre sẽrĩboapã. Mʉ'ʉ sẽrĩcã, yʉ'ʉ pe'e aco catise o'ose warore o'oboapã.
Co ninemoco niwõ tja:—¿Ñe'e me'rã mʉ'ʉ acore waamiibosari? A'tipe ʉ̃'cʉ̃a ni'i. ¿No'opʉ mʉ'ʉ aco catise o'osere bocabosari?
Marĩ ñecʉ̃ Jacob a'tipe cjasere sĩ'rĩcʉ niwĩ. Cʉ̃ põ'rã, cʉ̃ yarã ecarã́ quẽ'rã sĩ'rĩcãrã niwã. Cʉ̃ marĩrẽ a'tipere cũucʉ niwĩ. ¿Mʉ'ʉ pe'e cʉ̃ nemorõ niti?
Cʉ̃ core yʉ'ticʉ niwĩ:—Nipe'tirã a'tipe cjase acore sĩ'rĩrã, apaturi acowʉorãsama.
Yʉ'ʉ o'ose pe'ere sĩ'rĩrã, ne acowʉosome. Napʉre na ye ejeripõ'rãrĩpʉ aco o'mabʉronu'cũrõ weronojõ nirõsa'a. Na catinu'cũcã'rãsama.
Co cʉ̃rẽ nico niwõ:—To pũrĩcãrẽ yʉ'ʉre te acore o'oya. Mʉ'ʉ yʉ'ʉre o'ocã, yʉ'ʉ acowʉosome. Tojo nicã a'tipepʉre aco waasĩ'rĩgõ ĩ'anu'cũsome, nico niwõ.
Jesú core nicʉ niwĩ:—Mʉ'ʉ marãpʉre pijigo wa'aya.
Co cʉ̃rẽ yʉ'tico niwõ:—Yʉ'ʉ marãpʉ marĩgõ ni'i.Jesú core nicʉ niwĩ:—Mʉ'ʉ “Marãpʉ moo'o” nígõ, diacjʉ̃ta yʉ'tiapʉ.
Mʉ'ʉ ni'cãmocʉrã ʉmʉa me'rã marãpʉtiña'co nimiwʉ̃. Ni'cãrõacã mʉ'ʉ cʉogʉ́ mʉ'ʉ marãpʉ diacjʉ̃ nitimi. Mʉ'ʉ ucũse diacjʉ̃ta ni'i.
Ʉ̃sã ñecʉ̃sʉmʉa Samariacjãrã sicʉ ʉ̃rʉ̃gʉ̃pʉ Õ'acʉ̃rẽ ẽjõpeocãrã niwã. Mʉsã judío masã pe'e “Jerusalẽ́pʉ Õ'acʉ̃rẽ ẽjõpeoroʉa'a”, ni wãcũ'u, nico niwõ.
Jesú core nicʉ niwĩ:—Yʉ'ʉ ucũsere tʉ'oya. Cã'rõacã dʉ'sa'a sicʉ ʉ̃rʉ̃gʉ̃pʉ wa'atimirã, Jerusalẽ́pʉ wa'atimirã mʉsã Õ'acʉ̃rẽ ẽjõpeoatjo.
Mʉsã Samariacjãrã mʉsã ẽjõpeosere añurõ tʉ'omasĩtisa'a. Ʉ̃sã pũrĩcã ʉ̃sã ẽjõpeosere masĩ'i. A'tiro ni'i. Masãrẽ yʉ'rʉoacjʉ judío masʉ̃ nigʉ̃sami.
Ẽjõpeoritero etarosa'a. A'tiro nicãrẽ nitoja'a. Masã Õ'acʉ̃rẽ diacjʉ̃ta ẽjõpeorã na ye ejeripõ'rãrĩpʉ ẽjõpeorãsama. Õ'acʉ̃ cʉ̃rẽ ẽjõpeorãrẽ tojo ẽjõpeocã ʉasami.
Õ'acʉ̃ bajutigʉ nimi. Cʉ̃rẽ ẽjõpeorã ejeripõ'rãrĩpʉ diacjʉ̃ta ẽjõpeoroʉa'a.
Co cʉ̃rẽ nico niwõ:—Yʉ'ʉ masĩ'i. Mesías, Õ'acʉ̃ cʉ̃ bese'cʉ Cristo, a'tigʉsami. Cʉ̃ a'tigʉ, marĩrẽ nipe'tisere weregʉsami, nico niwõ.
Tojo nicã tʉ'ogʉ, core nibajũrẽcʉ niwĩ:—Yʉ'ʉ mʉ'ʉ me'rã ucũgʉ̃ Õ'acʉ̃ bese'cʉta ni'i.
Na a'tiro nirĩ cura ʉ̃sã ba'ase duurã eja'cãrã Jesú tiropʉre etawʉ. Ʉ̃sã Jesú numio me'rã ucũcã ĩ'arã, ĩ'amarĩa wa'acãti. Ne ni'cʉ̃pʉta cʉ̃rẽ “¿Ñe'enojõrẽ ʉago weeati? o ¿ñe'enojõ cjasere ucũrã weeati?” ni sẽrĩtiña'ma'atiwʉ.
Ʉ̃sã na tiropʉ etacã ĩ'agõ, co aco waatjʉre topʉta dʉpocã, macãpʉ wa'a wa'awõ. Topʉre etago, masãrẽ wereco niwõ:
—Mʉsã quẽ'rã ĩ'arã a'tia. Sõ'o, ni'cʉ̃ ʉmʉ niami. Cʉ̃ yʉ'ʉ de'ro wee'quere masĩpe'ocã'mi. Cʉ̃ Õ'acʉ̃ bese'cʉta niapĩba, nico niwõ.
Be'ro co tojo werecã tʉ'orã, na Jesú tiropʉ ĩ'arã a'ticãrã niwã.
Na a'tiri cura ʉ̃sã Jesure ba'ase ecarã weemiwʉ̃.
Cʉ̃ ʉ̃sãrẽ niwĩ:—Yʉ'ʉ ba'ase cʉosere mʉsã masĩtisa'a.
Tojo nicã tʉ'orã, ʉ̃sã cʉ̃ bu'erã “¿Ãpẽrã cʉ̃rẽ ba'ase ecatojapari?” ni a'merĩ sẽrĩtiña'wʉ̃.
Jesú ʉ̃sãrẽ niwĩ:—Õ'acʉ̃ yʉ'ʉre o'ówĩ. Yʉ'ʉ cʉ̃ ʉaro weegʉ wee'e. Cʉ̃ weeduti'quere weepe'ogʉ, yʉ'ʉ ba'agʉ weronojõ tʉ'oña'a.
Mʉsã a'tiro ni wãcũ'u: “Ba'paritise mujĩpũrĩ dʉ'sa'a otese dʉcatiatjo.” Yʉ'ʉ pe'e ĩ'acãma, pupi ñairõpʉ wee'e. Jesú a'tiro ucũgʉ̃, masãrẽ ucũgʉ̃ weewĩ. Na cʉ̃ ucũsere ẽjõpeoatjo cã'rõ dʉ'sa'a nígʉ̃, tojo niwĩ.
Ote'quere tʉ̃'rẽrĩ masʉ̃ cʉ̃ da'ra'que wapa wapeyeno'sami. Ã'rĩ da'ragʉ́ weronojõ masãrẽ ẽjõpeocã weegʉ́ quẽ'rãrẽ yʉ'ʉ wapayegʉsa'a. Ẽjõpeorã, na catinu'cũcã'rãsama. Ne waro weremʉ'tã'cʉ, apĩ werenemoturiawã'cãgʉ̃ na weresere ẽjõpeocã ĩ'arã, na pʉarãpʉta e'catirãsama.
Masã ucũwʉaronojõpʉma a'tiro ni'i: “Ni'cʉ̃ ne waro otesami. Be'ro te dʉcare miirĩ masʉ̃ apĩ nisami tja.”
Mʉsã yʉ'ʉ bu'erã te weronojõ ni'i. Ãpẽrã Õ'acʉ̃ ye cjasere weremʉ'tãcãrã niwã. Ni'cãrõacãrẽ yʉ'ʉ mʉsãrẽ na weremʉ'tã'quere werenemodutigʉ o'ó'o. Mʉsã werese me'rã narẽ yarã wa'acã weerãsa'a, niwĩ Jesú.
Samariacjõ co ya macãcjãrãrẽ a'tiro nico niwõ:—Sõ'onícʉ nipe'tise yʉ'ʉ wee'quere masĩpe'ocã'mi. Co tojo nicã tʉ'orã, pãjãrã cʉ̃rẽ ẽjõpeowã.
Tojo weerã Jesú tiropʉ a'ti, cʉ̃rẽ na tiropʉ tojadutiwã. Cʉ̃ na tiropʉre pʉa nʉmʉ tojaque'awĩ.
Be'ro Jesú cʉ̃ weresere tʉ'orã, pãjãrã ẽjõpeonemowã.
Be'ro numiorẽ niwã:—Ʉ̃sã mʉ'ʉ were'que me'rã dia'cʉ̃ cʉ̃rẽ ẽjõpeowe'e. Ʉ̃sã basu cʉ̃ ucũsere tʉ'oapʉ. Tojo weerã cʉ̃rẽ ẽjõpeo'o. Ʉ̃sã masĩ'i. Diacjʉ̃ta niapã. Cʉ̃ Õ'acʉ̃ bese'cʉ a'ti turicjãrã masãrẽ yʉ'rʉogʉ nimi, niwã core.
Jesú wiogʉ docacjʉ̃ macʉ̃rẽ yʉ'rʉo'que ni'iPʉa nʉmʉ Samariacjãrã me'rã níca be'ro Jesú Galilea di'tapʉ wa'awĩ.
Todʉporo a'tiro niwĩ Jesú:—Õ'acʉ̃ ye queti weremʉ'tãrĩ masʉ̃rẽ cʉ̃ ya di'tacjãrã ẽjõpeotisama.
Tojo nimicã, cʉ̃ ya di'ta Galileapʉ etacã, masã tocjãrã pe'e cʉ̃rẽ añurõ ñe'ewã. Na quẽ'rã Jerusalẽ́pʉ judío masã bosenʉmʉ Pascua ĩ'arã ejacãrã niwã. Topʉ Jesú cʉ̃ weeĩ'o'quere ĩ'acãrã niwã. Tojo weerã cʉ̃rẽ ẽjõpeowã.
Jesú Galileapʉ ejagʉ, Canápʉ aco ní'quere cʉ̃ vino weeca macãpʉ apaturi dajawĩ. Ti macãpʉre ni'cʉ̃ Galilea di'ta wiogʉ docacjʉ̃ niwĩ. Cʉ̃, cʉ̃ macʉ̃ dutitigʉre Capernaupʉ cʉocʉ niwĩ.
Cʉ̃, Jesú Judeapʉ ní'cʉ Galileapʉ etapʉ nise quetire tʉ'ogʉ, Jesú tiropʉ a'ticʉ niwĩ.—Yʉ'ʉ macʉ̃rẽ yʉ'rʉogʉ a'tia. Cʉ̃ wẽrĩse pʉ'toacãpʉ niami, niwĩ.
Jesú cʉ̃rẽ niwĩ:—Mʉsã yʉ'ʉ weeĩ'oticãma, ẽjõpeowe'e.
Jesú cʉ̃rẽ niwĩ:—Mʉ'ʉ ya wi'ipʉ tojaagʉsa'a. Mʉ'ʉ macʉ̃ catisami, niwĩ. Cʉ̃ Jesú tojo nisere tʉ'ogʉ, cʉ̃ ya wi'ipʉ tojaa wa'awĩ.
Cʉ̃ dajagʉti weeri cura cʉ̃rẽ da'raco'terã ma'apʉ põtẽrĩ, cʉ̃rẽ werecãrã niwã:—Mʉ'ʉ macʉ̃ catiami.
Na werecã, “¿De'ro nicã cʉ̃ añunʉ'cãti?” ni sẽrĩtiña'cʉ niwĩ. Na “Ñamica'a dajaritero be'ro ujaque suruno'ami”, nicãrã niwã.
Na werecã, cʉ̃ “Jesú yʉ'ʉre ti horata ‘Mʉ'ʉ macʉ̃ catisami’, niami”, nicʉ niwĩ. Tojo weerã nipe'tirã cʉ̃, cʉ̃ ya wi'icjãrã Jesure ẽjõpeocãrã niwã.
Ti di'ta Galileapʉre aco ní'quere vino cʉ̃ dʉcayúca be'ro wiogʉ macʉ̃rẽ yʉ'rʉogʉ, Jesú pʉati cʉ̃ tutuase me'rã weeĩ'ogʉ̃ weewĩ. Judea di'tapʉ ní'cʉ dajagʉ, tere weewĩ.
Jesú sijamasĩtigʉre yʉ'rʉo'que ni'iWiogʉ docacjʉ̃ macʉ̃rẽ yʉ'rʉóca be'ro Jesú Jerusalẽ́pʉ judío masã bosenʉmʉ ĩ'agʉ̃ majãmitojawĩ tja.
Jerusalẽ́rẽ sã'rĩsãca sã'rĩrõpʉre ni'cã sope Oveja wãmetiri sope niwʉ̃. Ti sope pʉ'to na u'arãtirã apócape niwʉ̃. Tipe hebreo ye me'rã Betsaida wãmetiwʉ. Tipe sumutopʉre ni'cãmocʉse tucũrĩ ti'aya marĩse tucũrĩ niwʉ̃.
<sup>(3-4)</sup> Te tucũrĩpʉ pãjãrã dutitirã nucũcãpʉ cũñawã. Caperi bajuno'tirã, opa cõ'ñerĩ sijarã, tojo nicã sijamasĩtirã niwã. Ti ditarapʉre wãcũña marĩrõ ni'cãrẽtiri Õ'acʉ̃rẽ wereco'tegʉ ʉ'mʉsecjʉ̃ dijatámʉjãpʉ. Dijata, acore a'meña'cã weemʉjãpʉ. Cʉ̃ tojo wééca be'ro tipepʉ doqueñojãmʉ'tãgʉ̃ yʉ'rʉono'pʉ. Tojo weerã na cʉ̃ yʉ'rʉosere co'terã, topʉ cũñacãrã niwã.
(-)
Topʉre ni'cʉ̃ dutitigʉ niwĩ. Treinta y ocho cʉ̃'marĩ wa'acaro niwʉ̃ cʉ̃ dutitiwã'cõca be'ro.
Jesú ti ditara tiropʉ yʉ'rʉagʉ, topʉ cũñagʉ̃rẽ ĩ'awĩ. Cʉ̃ yoacã dutiticã ĩ'agʉ̃, cʉ̃rẽ sẽrĩtiña'wĩ:—¿Mʉ'ʉ yʉ'rʉono'sĩ'rĩsari? niwĩ.
Cʉ̃ Jesure yʉ'tiwĩ:—Wiogʉ, yʉ'ʉre ne weetamugʉ̃ marĩmi. Nipe'tisetiri aco a'meña'rĩ cura yʉ'ʉ tipepʉ sãjãsĩ'rĩcã, ãpẽrã yʉ'ʉ dʉporo sãjãmʉ'tãmʉjãwã.
Jesú cʉ̃rẽ niwĩ:—Wã'cãnʉ'cãña. Mʉ'ʉ cũñarõrẽ tuutũrẽ, wa'agʉsa'a.
Cʉ̃ tojo nirĩ cura yʉ'rʉono'cʉpʉ tojawĩ. To be'ro wã'cãnʉ'cã, cʉ̃ cũñarõrẽ tuutũrẽ, sijanʉ'cãwĩ. Cʉ̃rẽ yʉ'rʉoca nʉmʉ sauru niwʉ̃.
Tojo weerã yʉ'rʉono'cʉ cʉ̃ cũña'carore o'macã ĩ'arã, judío masã wiorã cʉ̃rẽ nicãrã niwã:—¿De'ro weegʉti mʉ'ʉ ni'cãcã marĩ soodutica nʉmʉ sauru nimicã, mʉ'ʉ cũñarõrẽ o'masijati? Marĩrẽ tojo weedutiwe'e.
Cʉ̃ narẽ yʉ'ticʉ niwĩ:—Yʉ'ʉre yʉ'rʉo'cʉ “Mʉ'ʉ cũñarõrẽ tuutũrẽ, o'mawã'cãgʉ̃sa'a”, niami.
Na cʉ̃rẽ nicãrã niwã:—¿Noanojõ mʉ'ʉrẽ tojo weedutiati?
Cʉ̃ Jesure masĩticʉ niwĩ. Jesú sijamasĩtigʉre yʉ'rʉóca be'ro pãjãrã masã wa'teropʉ morẽsu'uwã'cãwĩ. Tojo weegʉ cʉ̃rẽ ĩ'amasĩticʉ niwĩ.
Be'ro Jesú Õ'acʉ̃ wi'ipʉ cʉ̃rẽ bocaejagʉ, niwĩ:—Añurõ weeapa. Mʉ'ʉ yʉ'rʉono'cʉpʉ ni'i. Apaturi ña'arõ weenemoacʉpa. Mʉ'ʉ ña'arõ weenemogʉ̃, nemorõ ña'arõ yʉ'rʉgʉsa'a, niwĩ.
Jesú tojo nicã tʉ'ogʉ, judío masã wiorãrẽ weregʉ wa'acʉ niwĩ:—Yʉ'ʉre yʉ'rʉo'cʉ Jesú wãmeticʉ niami.
Cʉ̃ tojo nicã tʉ'orã, judío masã wiorã Jesú cʉ̃ sauru nicã masãrẽ yʉ'rʉo'que quetire masĩcãrã niwã. Tojo weerã cʉ̃ me'rã a'pepũrĩnʉ'cã, cʉ̃rẽ wẽjẽsĩ'rĩcãrã niwã.
Jesú narẽ niwĩ:—Yʉ'ʉ pacʉ da'ranu'cũcã'mi. Yʉ'ʉ quẽ'rã da'ranu'cũcã'a, niwĩ Jesú.
Sauru nicã da'radutitisere Jesú yʉ'rʉnʉ'cãse bu'iri wiorã cʉ̃rẽ wẽjẽsĩ'rĩwã. Be'ro cʉ̃ Õ'acʉ̃rẽ “Yʉ'ʉ pacʉ nimi” nisere tʉ'orã, nemorõ cʉ̃rẽ wẽjẽsĩ'rĩwã. “Cʉ̃ tojo nígʉ̃, Õ'acʉ̃rẽ ni'cãrõwijigʉ weemi”, niwã.
Jesucristo cʉ̃ ye quetire werese ni'iJesú narẽ niwĩ:—Diacjʉ̃ mʉsãrẽ weregʉti. Yʉ'ʉ Õ'acʉ̃ macʉ̃ yʉ'ʉ se'saro apeyenojõ weemasĩwe'e. Yʉ'ʉ pacʉ weesere ĩ'a'a. Te dia'cʉ̃rẽ wee'e. A'tiro ni'i. Nipe'tise yʉ'ʉ pacʉ weesere yʉ'ʉ quẽ'rã tere wee'e.
Yʉ'ʉre ma'ígʉ̃, yʉ'ʉ pacʉ nipe'tise cʉ̃ weesetisere ĩ'omi. Ni'cãrõacã sijamasĩtigʉre yʉ'rʉo'que nemorõ be'ropʉre weegʉsami. Mʉsã tere ĩ'amarĩarãsa'a.
Yʉ'ʉ pacʉ masã wẽrĩ'cãrãrẽ masõmi. Cʉ̃ weronojõ yʉ'ʉ quẽ'rã yʉ'ʉ masõsĩ'rĩrãrẽ masõgʉ̃sa'a.
<sup>(22-23)</sup> Yʉ'ʉ pacʉ masã weesetisere besetimi. Yʉ'ʉ pe'ere masãrẽ “Añurõ weema” o “Ña'arõ weema” ni, besedutiwĩ. Nipe'tirã yʉ'ʉ pacʉre añurõ ucũma. Yʉ'ʉ quẽ'rãrẽ añurõ ucũato nígʉ̃ yʉ'ʉre masãrẽ besedutimi. Yʉ'ʉre añurõ ucũtirã, yʉ'ʉre o'ó'cʉ quẽ'rãrẽ añurõ ucũtima.
(-)
’Diacjʉ̃ta nigʉ̃ti. Yʉ'ʉ nisere tʉ'orã́, yʉ'ʉre o'ó'cʉre ẽjõpeorã catinu'cũsere cʉoma. Na bu'iri da'reno'some. Na pecame'epʉ wa'abo'cãrã yʉ'rʉwetitojama.
Yʉ'ʉ pacʉta masãrẽ catinu'cũsere o'omasĩmi. Cʉ̃́ta masãrẽ catinu'cũcã weedutigʉ yʉ'ʉre o'ómi.
Õ'acʉ̃ yʉ'ʉre masãrẽ besedutisere cũuwĩ. Yʉ'ʉ cʉ̃ macʉ̃ masã weronojõ upʉtigʉ nitjĩagʉ̃, masãrẽ bese'e.
Mʉsã a'tere tʉ'orã, ʉcʉaticã'ña. Ni'cã nʉmʉ nipe'tirã wẽrĩ'cãrã yʉ'ʉ ucũsere tʉ'orãsama.
Tere tʉ'orã, masãperipʉ ní'cãrã masãpe'tiarãsama. Añurõ weeseti'cãrã catinu'cũajã masãrãsama. Ña'arõ wee'cãrã pe'e bu'iri da'rebajuriono'ajã masãrãsama, niwĩ Jesú.
Jesucristo “A'te ye bu'iri yʉ'ʉ Õ'acʉ̃ macʉ̃ ni'i” nise ni'iJesú wiorãrẽ ninemowĩ tja:—Yʉ'ʉ basu, yʉ'ʉ se'saro masãrẽ besemasĩtisa'a. Yʉ'ʉ pacʉ ʉaro, cʉ̃ dutironojõ yʉ'ʉ bese'e. Yʉ'ʉ ʉaro weesĩ'rĩsere weewe'e. Yʉ'ʉ pacʉ yʉ'ʉre o'ó'cʉ ʉaro wee'e. Tojo weegʉ yʉ'ʉ besese queoro ni'i.
Yʉ'ʉ basu yʉ'ʉ weesere añurõ ucũcã, “Mʉ'ʉ ucũse wapamarĩ'i”, nibosa'a.
Apĩ nimi yʉ'ʉ ucũsere “Añu ni'i” nigʉ̃́. Cʉ̃ tojo nigʉ̃́ yʉ'ʉ pacʉ Õ'acʉ̃ta nimi. Cʉ̃ yʉ'ʉre “Mʉ'ʉ weese añu ni'i” nise pũrĩcã, wapati'i.
Mʉsã Juã wãmeyeri masʉ̃pʉre yé cjasere sẽrĩtiña'dutirã o'ócãrã niwʉ̃. Cʉ̃ queoro yʉ'ticʉ niwĩ.
Yʉ'ʉ, yé cjasere masã añurõ ucũato nisere a'magʉ̃ mejeta wee'e. Mʉsã yʉ'rʉcã ʉasã'a. Tojo weegʉ a'tiro ucũ'u.
Juã sĩ'omʉ'tãgʉ̃ weronojõ niwĩ. Sĩ'ócjamarĩcã ʉ̃jʉ̃rõ, añurõ bo'reyusa'a. Te bo'reyuse weronojõ yé quetire añurõ ĩ'owĩ. Mʉsã cʉ̃ ucũsere tʉ'orã, yoaticã tere e'catiwʉ.
Yʉ'ʉ weeĩ'o'que Juã ucũ'que nemorõ wapati'i. Yʉ'ʉ pacʉ weeduti'que ni'i. Tojo weese me'rã yʉ'ʉ pacʉ diacjʉ̃ta yʉ'ʉre o'ówĩ nisere ĩ'o'o.
Tojo nicã yé cjasere yʉ'ʉ pacʉ, yʉ'ʉre o'ó'cʉ añurõ ucũmi. Mʉsã Õ'acʉ̃ ucũsere tʉ'owe'e. Cʉ̃ bajusere ĩ'awe'e.
Tojo nicã yʉ'ʉre cʉ̃ o'ó'cʉre ẽjõpeowe'e. Tojo weero cʉ̃ ucũse mʉsãrẽ sãjãwe'e.
Mʉsã catinu'cũsere bocarãsa'a nírã, Õ'acʉ̃ ye queti ojaca pũrĩrẽ wiopesase me'rã bu'enu'cũcã'a. Mʉsã ti pũrĩ cjasere bu'érã, yé quetireta bu'e'e.
Mʉsã catinu'cũsere ʉamirã, yʉ'ʉre ẽjõpeosĩ'rĩwe'e.
’Masã yʉ'ʉre añurõ ucũcã ʉawe'e.
Yʉ'ʉ mʉsãrẽ ĩ'amasĩ'i. Mʉsã Õ'acʉ̃rẽ ma'iwe'e.
Yʉ'ʉ, yʉ'ʉ pacʉ ʉaro a'topʉre a'tiwʉ. Tojo weemicã, mʉsã yʉ'ʉre ʉawe'e. Apĩ cʉ̃ ʉaro a'tigʉ́ pe'ere mʉsã ʉarãsa'a.
Mʉsã basuta mʉsã weesere a'merĩ “Añu'u”, nicũña'a. Õ'acʉ̃ ni'cʉ̃ nigʉ̃́ “Añu'u” nise pe'ere a'mawe'e. Tojo weecũñarã, ¿de'ro wee mʉsã yʉ'ʉre ẽjõpeobosaʉ?
Mʉsã “Cʉ̃ pacʉpʉre weresãgʉ̃sami”, ni wãcũticã'ña. Mʉsã ẽjõpeo'cʉ Moiséta mʉsãrẽ weresãgʉ̃sami. Mʉsã a'tiro wãcũ'u: “Moisé duti'quere queoro wee'e. Tojo weerã ʉ'mʉsepʉ wa'arãsa'a”, ni wãcũ'u.
Mʉsã cʉ̃ oja'quere ẽjõpeorã pũrĩcã, yʉ'ʉ quẽ'rãrẽ ẽjõpeobosa'a. Moisé cʉ̃ oja'que, yé quetita niwʉ̃.
Cʉ̃ yʉ'ʉre oja'quere ẽjõpeotirã, ¿de'ro wee mʉsã yʉ'ʉ ucũsere ẽjõpeobosaʉ? niwĩ Jesú.
Jesú ni'cãmocʉsetiri mil ʉmʉarẽ eca'que ni'i<TS3>(Mt 14.13–21; Mr 6.30–44; Lc 9.10–17)Jerusalẽ́pʉ sijamasĩtigʉre yʉ'rʉóca be'ro Jesú Galileapʉ dajatojaawĩ tja. Topʉ nígʉ̃, Galileacja ditara ape pã'rẽpʉ pẽ'awĩ. Ti ditarata Tiberia wãmetiwʉ.
Masã cʉ̃ weeĩ'ose me'rã dutitirãrẽ yʉ'rʉocã ĩ'arã, pãjãrã sirutuwã.
Ʉ̃sã ape pã'rẽpʉ pẽ'atarã, ʉ̃rʉ̃gʉ̃pʉ mʉjãa, dujiwʉ.
Titare judío masã bosenʉmʉ wa'atjo Pascua cã'rõacã dʉ'sawʉ.
Jesú pãjãrã masã cʉ̃rẽ sirutucã ĩ'agʉ̃, Felipere niwĩ:—¿No'opʉ marĩ na pãjãrãrẽ ecatjere ba'ase duurã wa'arãsari?
Felipere ¿de'ro yʉ'tigʉsari? nígʉ̃, tojo sẽrĩtiña'wĩ. Jesú pe'e cʉ̃ weeatjere masĩyutojacʉ niwĩ.
Felipe cʉ̃rẽ yʉ'tiwĩ:—Ocho mujĩpũrĩ da'rase wapa narẽ marĩ pã́ duu ecacã, ne ba'abocatisama.
—A'tore ni'cʉ̃ wĩ'magʉ̃ nimi. Cʉ̃ ni'cãmocʉse pã́ cebada me'rã wee'que pare cʉomi. Tojo nicã wa'i pʉarã cʉomi. A'te ba'ase ã'rã pãjãrãrẽ ne se'sasome, niwĩ.
Cʉ̃ tojo nicã tʉ'ogʉ, Jesú niwĩ:—Narẽ nipe'tirãrẽ dujidutiya. Na dujiro añurõ tátiwʉ. Tojo weerã nipe'tirã dujiwã. Ni'cãmocʉsetiri mil ʉmʉa niwã.
Be'ro Jesú pã́rẽ mii, Õ'acʉ̃rẽ e'catise o'owĩ. Tu'ajanʉ'cõ, ʉ̃sãrẽ o'owĩ. Be'ro ʉ̃sã masã nipe'tirãrẽ dʉcawaawʉ. Mejãrõta wa'i me'rã quẽ'rãrẽ weewĩ. Ʉ̃sã na ba'asĩ'rĩrõ ejatuaro narẽ etiwʉ.
Na ba'a yapíca be'ro Jesú ʉ̃sãrẽ niwĩ:—Na ba'adʉ'ase cõ'orĩ nígʉ̃, tere seesãaña, niwĩ.
Ni'cãmocʉse paga pã́ nimi'que ʉ̃sã ba'adʉ'a'quere seesãacãpʉma, doce pi'seri mu'muse pi'seri wijawʉ.
Masã Jesú tojo weecã ĩ'arã, cʉ̃rẽ niwã:—“Õ'acʉ̃ ye queti weremʉ'tãrĩ masʉ̃ a'tiacjʉ niapʉ” ní'cʉ ã'rĩta nitʉ'sami.
Na cʉ̃rẽ ʉpʉtʉ tutuaro me'rã miaa, wiogʉ sõrõsĩ'rĩmiwã. Cʉ̃ pe'e na tojo weesĩ'rĩsere ĩ'agʉ̃, cʉ̃ se'saro nisĩ'rĩgʉ̃ ʉ̃rʉ̃gʉ̃pʉ mʉjã wa'awĩ.
Jesú aco bu'ipʉ sijawã'cã'que ni'i<TS3>(Mt 14.22–27; Mr 6.45–52)Be'ro na'ique'awã'cãtiri cura ʉ̃sã ditarapʉ bu'awʉ.
Bu'ata, Capernaupʉ wa'arã yucʉsʉpʉ mʉjãsãjã, ti ditarare pẽ'anʉ'cãwʉ̃. Na'inʉcʉ̃aca be'ropʉ niwʉ̃. Jesú titare bajutiwĩ yujupʉ.
Ʉ̃sã pẽ'arĩ cura wĩ'rõ ʉpʉtʉ wẽetuuwã'cãtiwʉ. Tojo wa'acã, pã'cõrĩ pacase wã'cãwʉ̃.
Ʉ̃sã yoaro ni'cãmocʉse kilómetro wa'áca be'ro Jesú ʉ̃sã tiropʉ a'tigʉ, aco bu'ipʉ sijawã'cãtiwĩ. Cʉ̃rẽ ĩ'arã, ʉpʉtʉ ʉcʉawʉ.
Cʉ̃ ʉ̃sãrẽ niwĩ:—Yʉ'ʉ ni'i. Uiticã'ña, niwĩ.
Ʉ̃sã cʉ̃rẽ mʉjãsãjãdutiwʉ. Cʉ̃ sãjã́ca be'ro ʉ̃sã wa'aro ape pã'rẽpʉ maata ejabaque'owʉ.
Masã ditara sumutopʉ cõ'o'cãrã Jesure a'mase ni'iApe nʉmʉ masã ape pã'rẽpʉ toja'cãrã nitʉopjʉ me'rã ʉ̃sã pẽ'a'quere masĩcãrã niwã. Tojo nicã “Jesú cʉ̃ bu'erã me'rã wa'atiami”, nicãrã niwã.
Na tojo nicũñarĩ cura apeye yucʉsʉ pawʉ etacaro niwʉ̃. Te pawʉ Jesú cʉ̃ pacʉre cʉ̃ e'catise o'oca be'ro ʉ̃sã ba'a'caropʉ etacaro niwʉ̃. Te Tiberia cjase pawʉ nicaro niwʉ̃.
Be'ro masã ape pã'rẽpʉ toja'carã Jesú, cʉ̃ bu'erã marĩcã ĩ'arã, a'tiro weecãrã niwã. Te yucʉsʉ pawʉpʉ mʉjãsãjã, Capernaupʉ Jesure a'marã a'ticãrã niwã.
Jesú masãrẽ werese ni'iNa a'ti pã'rẽpʉ pẽ'ajarã, Jesure bocaejarã, cʉ̃rẽ sẽrĩtiña'wã:—¿Wiogʉ, de'ro nicã mʉ'ʉ pẽ'ajati a'topʉre?
Jesú narẽ yʉ'tiwĩ:—Diacjʉ̃ta nigʉ̃ti. Mʉsã pã́ ba'a yapi'que ye bu'iri yʉ'ʉre a'ma'a. Yʉ'ʉ tutuaro me'rã wee'que pe'ere de'ro nirõ weeati ni tʉ'omasĩtisa'a.
Mʉsã ba'ase dia'cʉ̃rẽ wapata'asĩ'rĩrã, da'raticã'ña. Te maata pe'tise ni'i. Apeye ba'asere a'maña. Te catinu'cũse o'ose ni'i. Tereta yʉ'ʉ Õ'acʉ̃ macʉ̃ masʉ̃ weronojõ upʉtigʉ mʉsãrẽ o'ogʉsa'a. Õ'acʉ̃ yʉ'ʉ pacʉ yʉ'ʉre cʉ̃ o'ó'cʉ nisere mʉsãrẽ ĩ'otojawĩ.
Na cʉ̃rẽ sẽrĩtiña'wã:—¿De'ro weerãsari ʉ̃sã Õ'acʉ̃ weeduti'quere añurõ weeyapada'reosĩ'rĩrã?
Jesú narẽ yʉ'tiwĩ:—Õ'acʉ̃ mʉsãrẽ weeduti'que a'tiro ni'i. Yʉ'ʉre cʉ̃ o'ó'cʉre ẽjõpeodutimi.
Na cʉ̃rẽ sẽrĩtiña'wã:—¿Ñe'enojõ me'rã ĩ'ogʉ̃sari ʉ̃sã mʉ'ʉrẽ ẽjõpeocã? ¿De'ro bajuse weegʉsari?
Marĩ ñecʉ̃sʉmʉa maná wãmetisere ba'acãrã niwã. Õ'acʉ̃ ye queti ojaca pũrĩpʉ nírõnojõta te ba'ase ʉ'mʉse cjasere cʉ̃ o'o'que nicaro niwʉ̃, niwã Jesure.
Cʉ̃ narẽ yʉ'tiwĩ:—Diacjʉ̃ta nigʉ̃ti. Moisé ʉ'mʉse cjase ba'asere o'oticʉ niwĩ narẽ. Yʉ'ʉ pacʉ pe'e o'ocʉ niwĩ. Cʉ̃́ta masãrẽ ba'ase ʉ'mʉse cjase, diacjʉ̃ cjasere o'omi.
Ba'ase ʉ'mʉse cjase ʉ'mʉsepʉ dijati'que ni'i. Masãrẽ catinu'cũcã wee'e.
Na cʉ̃rẽ niwã:—Wiogʉ, te ba'asere ʉ̃sãrẽ o'onu'cũcã'ña.
Jesú narẽ niwĩ:—Yʉ'ʉta ba'ase ʉ'mʉse cjase ni'i. Catinu'cũcã wee'e. Yʉ'ʉre ẽjõpeo sirutugʉ ne ʉjaboasome. Ne acowʉosome. A'tiro ni'i. Ba'a yapigʉ ʉjaboatimi. Sĩ'rĩ yapigʉ acowʉotimi. A'te weronojõ yʉ'ʉre ẽjõpeorã yapirã weronojõ añurõ tʉ'oña'nu'cũrãsama.
Yʉ'ʉ todʉporo ní'caronojõta yʉ'ʉre ĩ'amirã, mʉsã ẽjõpeowe'e.
Nipe'tirã yʉ'ʉ pacʉ o'o'cãrã yʉ'ʉre ẽjõpeosama. Yʉ'ʉre na ẽjõpeocã, narẽ ñe'eticã weesome.
Cʉ̃ a'tiro ʉami. Cʉ̃ yʉ'ʉre o'o'cãrãrẽ bajuriocã ʉatimi. Na pecame'epʉ wa'acã ʉatimi. Be'ropʉ a'ti ʉmʉco pe'ticã, yʉ'ʉ narẽ masõcã ʉasami.
Yʉ'ʉre o'ó'cʉ a'tiro weecã ʉami. “Nipe'tirã yʉ'ʉre ẽjõpeorã catinu'cũcã'rãsama”, nimi. Yʉ'ʉ a'ti ʉmʉco pe'ticã, narẽ masõgʉ̃sa'a, niwĩ Jesú.
Jesú “Yʉ'ʉ ʉ'mʉsepʉ dijati'cʉ ba'ase weronojõ nigʉ̃́ ni'i” nicã tʉ'orã, judío masã wiorã cʉ̃ me'rã ua wa'awã.
A'tiro niwã:—¿Ã'rĩ tojo ucũgʉ̃, Jesú José macʉ̃ mejeta niti? Cʉ̃ pacʉ, cʉ̃ pacore marĩ masĩ'i. ¿De'ro weegʉ cʉ̃ “Ʉ'mʉsepʉ ní'cʉ dijatiwʉ”, niti?
Na tojo nicã tʉ'ogʉ, Jesú niwĩ:—Yʉ'ʉre ucjaticã'ña.
Ne ni'cʉ̃ na ʉaro yʉ'ʉre sirutumasĩtisama. Yʉ'ʉre o'ó'cʉ yʉ'ʉ pacʉ na yʉ'ʉre ẽjõpeocã ʉasãmi. Cʉ̃ ʉasã'cãrã dia'cʉ̃ sirutumasĩsama. Yʉ'ʉre siruturãrẽ a'ti ʉmʉco pe'ticã, masõgʉ̃sa'a.
Õ'acʉ̃ ye queti weremʉ'tãrĩ masã a'tiro ojacãrã niwã: “Õ'acʉ̃ nipe'tirãrẽ bu'egʉsami.” Tojo weerã nipe'tirã yʉ'ʉ pacʉ weresere tʉ'o ẽjõpeorã yʉ'ʉre siruturãsama.
’Ne ni'cʉ̃ masʉ̃ Õ'acʉ̃ yʉ'ʉ pacʉre ĩ'atimi. Yʉ'ʉ cʉ̃ me'rã ní'cʉ dia'cʉ̃ ĩ'awʉ̃.
Diacjʉ̃ta nigʉ̃ti. Yʉ'ʉre ẽjõpeogʉ catinu'cũgʉ̃sami.
Yʉ'ʉ ʉ'mʉse cjase ba'ase ni'i. Catinu'cũsere o'o'o.
Mʉsã ñecʉ̃sʉmʉa yucʉ marĩrõ, masã marĩrõpʉ manárẽ ba'acãrã niwã. Tere ba'a'cãrã nimirã, wẽrĩa wa'acãrã niwã.
Yʉ'ʉ pe'e ba'ase ʉ'mʉse cjase pe'ere ucũ'u. Tere ba'arã, catinu'cũcã'rãsama.
Te ba'ase ʉ'mʉsepʉ dijati'cʉ yʉ'ʉta ni'i. Tere ba'arã, catinu'cũcã'rãsama. Yʉ'ʉ ba'ase o'ose yʉ'ʉ upʉ ni'i. Yʉ'ʉ upʉre a'ti ʉmʉcocjãrãrẽ catinu'cũdutigʉ o'ogʉti, niwĩ Jesú.
Cʉ̃ tojo nicã tʉ'orã, judío masã wiorã a'merĩ ucũwã:—¿De'ro wee marĩrẽ ã'rĩ cʉ̃ upʉre ba'adutibosari?
Jesú narẽ niwĩ:—Diacjʉ̃ta nigʉ̃ti. Mʉsã yʉ'ʉ Õ'acʉ̃ macʉ̃ masʉ̃ weronojõ upʉtigʉ yé upʉre ba'atirã, yé díre sĩ'rĩtirã, catinu'cũsome.
Yʉ'ʉ upʉre ba'arã́, yé díre sĩ'rĩrã́ pe'e catinu'cũcã'rãsama. Na wẽ́rĩ́ca be'ro a'ti turi pe'ticã, narẽ masõgʉ̃sa'a.
Yé upʉ ba'ase waro ni'i. Yé dí sĩ'rĩse waro ni'i.
Yé upʉre ba'agʉ́, yé díre sĩ'rĩgʉ̃́ yʉ'ʉ me'rã nimi. Yʉ'ʉ quẽ'rã cʉ̃ me'rã ni'i.
Yʉ'ʉ pacʉ catinu'cũgʉ̃ yʉ'ʉre o'ówĩ. Yʉ'ʉ cʉ̃ me'rã cati'i. Tojo weegʉ yʉ'ʉ upʉ ba'agʉre catinu'cũcã weegʉti.
Yʉ'ʉ ʉ'mʉsepʉ cjase ba'ase dijati'quere ucũ'u. A'te ba'ase maná mʉsã ñecʉ̃sʉmʉa ba'a'que weronojõ niwe'e. Na tere ba'amirã, wẽrĩa wa'acãrã niwã. Yé upʉre ba'arã́ pũrĩcã catinu'cũcã'rãsama, niwĩ Jesú.
Jesú narẽ a'tere Capernaupʉ judío masã nerẽrĩ wi'ipʉ bu'ewĩ.
Masã Jesure sirutudu'u'que ni'iJesure siruturi masã cʉ̃ bu'esere tʉ'orã, a'tiro niwã:—Cʉ̃ werese diasayʉ'rʉa'a. ¿Noa tere tʉ'omasĩpõtẽobosaʉ?
Tojo ucũsere tʉ'ogʉ, Jesú narẽ niwĩ:—¿Mʉsã yʉ'ʉ tojo ucũsere tʉ'satisari?
¿De'ro wa'abosari yʉ'ʉ Õ'acʉ̃ macʉ̃ masʉ̃ weronojõ upʉtigʉ apaturi todʉporo yʉ'ʉ ní'caropʉ mʉjãcã tja? Mʉsã tere ĩ'arã, ¿de'ro tʉ'oña'bosari?
Espíritu Santu catisere o'omi. Marĩ upʉ marĩrẽ catise o'owe'e. Yʉ'ʉ ba'ase, sĩ'rĩsere ucũgʉ̃, po'peapʉ ejeripõ'rã cjasere ucũgʉ̃ wee'e. Yʉ'ʉ ucũsere ẽjõpeorã catinu'cũcã'rãsama.
Ãpẽrã mʉsã tiropʉre yʉ'ʉ weremicã, yʉ'ʉre ẽjõpeotima yujupʉ, niwĩ Jesú.Jesú cʉ̃rẽ ẽjõpeotiajãrẽ ne waropʉta masĩtojacʉ niwĩ. Tojo nicã cʉ̃rẽ ãpẽrãrẽ wẽjẽdutigʉ o'oacjʉ quẽ'rãrẽ masĩtojawĩ.
Jesú masãrẽ niwĩ:—Tojo weegʉ yʉ'ʉ mʉsãrẽ mejẽpʉ ní'caronojõta ne ni'cʉ̃ cʉ̃ ʉaro yʉ'ʉre sirutumasĩtisami. Yʉ'ʉ pacʉ o'ono'rã dia'cʉ̃ sirutumasĩsama, niwĩ Jesú.
Tita pãjãrã cʉ̃rẽ sirutumi'cãrã sirutudu'ucã'wã.
Na tojo weecã ĩ'agʉ̃, Jesú ʉ̃sã cʉ̃ bu'erãrẽ sẽrĩtiña'wĩ:—¿Mʉsã quẽ'rã wa'asĩ'rĩsari?
Ʉ̃sã mʉ'ʉrẽ ẽjõpeotoja'a. Ʉ̃sã masĩ'i, mʉ'ʉ añugʉ̃ Õ'acʉ̃ bese'cʉta ni'i.
Jesú ʉ̃sãrẽ niwĩ:—Yʉ'ʉ mʉsã docere besewʉ. Yʉ'ʉ tojo wééca be'ro nimicã, ni'cʉ̃ mʉsã me'rãcjʉ̃ wãtĩ yagʉ nimi.
Jesú tojo nígʉ̃, Juda Iscariotere, Simó macʉ̃rẽ nigʉ̃ weewĩ. Juda ʉ̃sã me'rãcjʉ̃ nimiwĩ. Tojo nimigʉ̃, be'ropʉre Jesure ĩ'atu'tirãpʉre o'owĩ.
Jesure cʉ̃ acabijirã Judea di'tapʉ majãmitojaduti'que ni'iJesú masãrẽ bu'éca be'ro Galileapʉ ĩ'acusiawĩ. Cʉ̃ judío masã wẽjẽrĩ nígʉ̃, Judea di'tapʉre wa'asĩ'rĩtiwĩ.
Titare judío masã ñecʉ̃sʉmʉa wi'seriacã na wee'quere wãcũsiruturãtirã weewã. Tojo weerã ti bosenʉmʉ niatji dʉporoacã Jesú acabijirã cʉ̃rẽ niwã:
—A'topʉre tojaque'aticã'ña. Mʉ'ʉ bu'esere siruturã tiro Judeapʉ tojaagʉsa'a. Topʉ napʉre weeĩ'ogʉ̃ wa'aya.
Masã mʉ'ʉrẽ masĩcã ʉagʉ, ya'yioropʉ weeĩ'oticã'rõʉa'a. Mʉ'ʉ tere weeĩ'ogʉ̃, nipe'tirã ĩ'orõpʉ weeĩ'ogʉ̃ wa'aya, niwã.
Cʉ̃ acabijirãpʉta cʉ̃rẽ ẽjõpeotiwã.
Jesú narẽ niwĩ:—Yʉ'ʉ no'o ʉaro wa'amasĩtisa'a. Yʉ'ʉ pacʉ yʉ'ʉre cũu'que ejawe'e yujupʉ. Mʉsã pũrĩcãrẽ wiowe'e; no'o ʉaro wa'amasĩ'i.
A'ti ʉmʉcocjãrã ña'arõ weerã́ mʉsãrẽ ĩ'atu'titima. Na ña'arõ niseti'quere werecã, yʉ'ʉre ĩ'atu'tima.
Mʉsã bosenʉmʉrẽ ĩ'arã wa'aya. Yʉ'ʉ pacʉ yʉ'ʉre cũu'caro ejawe'e. Tojo weegʉ ni'cãrõacãma yʉ'ʉa wa'awe'e, niwĩ Jesú.
Tojo níca be'ro Galileapʉta tojacã'wĩ.
Jesú wi'seriacã weeri bosenʉmʉrẽ ĩ'agʉ̃ wa'a'que ni'iCʉ̃ acabijirã Jerusalẽ́pʉ bosenʉmʉ ĩ'arã wa'awã. Be'ropʉ Jesú quẽ'rã cʉ̃ acabijirãrẽ sirutuwã'cãwĩ. Topʉre ne etagʉ, masã́ĩ'otiwĩ. Cʉ̃rẽ masĩcã ʉatiwĩ.
Ti bosenʉmʉ nicã, judío masã wiorã Jesure a'marã, “Sõ'onícʉ waro ¿no'opʉ nisari?” nicãrã niwã.
Jesure pãjãrã masã a'tiro nicãrã niwã. Ãpẽrã “Añugʉ̃ nimi”, nicãrã niwã. Ãpẽrã pe'e “Nitimi, masãrẽ nisoogʉ ña'agʉ̃ nimi”, nicãrã niwã.
Judío masã wiorãrẽ uirã, nipe'tirã tʉ'oropʉ Jesú ye cjasere ucũtiwã.
Jerusalẽ́pʉ bosenʉmʉ decótiari cura Jesú Õ'acʉ̃ wi'ipʉ sãjã, masãrẽ bu'ewĩ.
Cʉ̃ bu'esere tʉ'orã, judío masã wiorã tʉ'omarĩawã.—Ã'rĩ bu'etimigʉ̃, ¿de'ro weegʉ tocã'rõ masĩti? niwã.
Jesú narẽ niwĩ:—Yʉ'ʉ bu'ese, yé mejeta ni'i. Yʉ'ʉ pacʉ, yʉ'ʉre o'ó'cʉ ye ni'i.
No'o Õ'acʉ̃ ʉaro weesĩ'rĩgʉ̃nojõ yʉ'ʉ ucũsere “Diacjʉ̃ta ni'i”, ni masĩgʉ̃sami. “Õ'acʉ̃ dutiro bu'emi. Cʉ̃ ʉaro bu'etimi”, nigʉ̃sami.
Ni'cʉ̃ cʉ̃ ʉaro ucũma'agʉ̃ “Cʉ̃ añurõ ucũme'rĩmi” nicã tʉ'osĩ'rĩsami. Apĩ Õ'acʉ̃ ʉaro weregʉ́ pe'e masã “Õ'acʉ̃rẽ añuyʉ'rʉami” nicã ʉasami. Cʉ̃ pũrĩcã nisooti, diacjʉ̃ ucũsami.
’Mʉsãrẽ Õ'acʉ̃ duti'quere Moisé o'ocʉ niwĩ. Tojo weemicã, mʉsã ne ni'cʉ̃ te dutisere weewe'e. ¿De'ro weerã mʉsã yʉ'ʉre wẽjẽsĩ'rĩti? ni sẽrĩtiña'wĩ.
Masã cʉ̃rẽ niwã:—¿Noa mʉ'ʉrẽ wẽjẽsĩ'rĩti? Mʉ'ʉ wãtĩ sãjãno'cʉ nisa'a.
Jesú narẽ niwĩ:—Sijamasĩtigʉre sauru nicã yʉ'rʉocã ĩ'aʉcʉatjĩarã, yʉ'ʉre wẽjẽsĩ'rĩ'i.
¿De'ro weerã mʉsã ʉcʉati? Moisé mʉsãrẽ a'tiro duticʉ niwĩ: “Mʉsã põ'rã ʉmʉarẽ ni'cã semana bajuáca be'ro na õ'rẽcjʉ yapa caserore yejecõ'aña”, nicʉ niwĩ. Cʉ̃ tojo dutise dʉporo mʉsã ñecʉ̃sʉmʉa maata tojo weemʉjãtitojacãrã niwã. Apetero na sauru nicã bajuabosama. Na bajuáca be'ro ni'cã semana queoro sauruta nibosa'a tja.
Mʉsã Moisé duti'quere queoro weesĩ'rĩrã, sauru nimicã, na õ'rẽcjʉ yapa caserore yejecõ'asa'a. Tojo weemirã, yʉ'ʉ sauru nicã ni'cʉ̃rẽ yʉ'rʉocã ĩ'arã, ¿yʉ'ʉ me'rã tʉ'saweti?
Bu'icjase bajuyoropʉ cjase dia'cʉ̃rẽ ĩ'abeseticã'ña. Queoro ĩ'atojarãpʉ beseya, niwĩ Jesú.
Jesú cʉ̃ ʉ'mʉsepʉ a'ti'quere ucũ'que ni'iJesú masãrẽ bu'eri cura ãpẽrã Jerusalẽ́cjãrã niwã:—¿Ã'rĩta niti na wẽjẽsĩ'rĩwapagʉ?
Cʉ̃ nipe'tirã ĩ'orõpʉ bu'egʉ weemi. Na cʉ̃rẽ ne mejẽcã nitiama. ¿Apetero weerã wiorã ã'rĩ Õ'acʉ̃ macʉ̃ cʉ̃ bese'cʉ nimi nisere ẽjõpeosari?
Jesú cʉ̃ bu'eri cura na tojo ni ucũcã tʉ'ogʉ, tutuaro narẽ niwĩ:—Mʉsã yʉ'ʉre masĩ'i, nimiba. Tojo nicã yʉ'ʉ a'ti'caropʉre masĩsa'a. Yʉ'ʉ ʉaro me'rã a'titiwʉ. Yʉ'ʉre o'ó'cʉ diacjʉ̃ weegʉ́ nimi. Mʉsã cʉ̃rẽ masĩwe'e.
Yʉ'ʉ cʉ̃ tiropʉ ní'cʉ ni'i. Tojo weegʉ cʉ̃rẽ masĩ'i, niwĩ Jesú.
Cʉ̃ tojo nicã tʉ'orã, cʉ̃rẽ bu'iri da'reri wi'ipʉ miasĩ'rĩmiwã. Õ'acʉ̃ cũu'que ejatiyucã, cʉ̃rẽ miatiwã.
Masã pãjãrã cʉ̃rẽ ẽjõpeowã. A'tiro niwã:—¿To pũrĩcãrẽ Õ'acʉ̃ bese'cʉ Cristo a'tigʉ, ã'rĩ weeĩ'o'que nemorõ weegʉsari? niwã.
Jesure bu'iri da'reri wi'ipʉ miasĩ'rĩmi'que ni'iFariseo masã “Ã'rĩ Õ'acʉ̃ bese'cʉ nimi” nisere tʉ'ocãrã niwã. Tojo weerã pa'ia wiorã me'rã Õ'acʉ̃ wi'i co'terã surarare Jesure ñe'edutirã o'ócãrã niwã.
Jesú pe'e masãrẽ a'tiro niwĩ:—Yʉ'ʉ mʉsã me'rã yoaticã nigʉ̃sa'a. Be'ro yʉ'ʉre o'ó'cʉ tiropʉ wa'agʉti.
Yʉ'ʉre a'masiruturã, mʉsã bocasome. Yʉ'ʉ wa'aropʉre wa'amasĩsome.
Judío masã wiorã a'merĩ sẽrĩtiña'wã:—Ã'rĩ yʉ'ʉre bocasome nígʉ̃, ¿no'opʉ wa'agʉsari? ¿Cʉ̃ judío masã griego masã tiropʉ wa'astea'cãrãrẽ bu'esijagʉ wa'agʉsari? ¿Griego masã quẽ'rãrẽ bu'egʉsari?
Cʉ̃ tojo ní'que ¿de'ro nisĩ'rĩrõ weeapari? ni a'merĩ sẽrĩtiña'wã.
Acowʉose cjasere Jesú were'que ni'iJesú bosenʉmʉ na weeyapatiri nʉmʉ warore wã'cãnʉ'cã, tutuaro me'rã niwĩ:—Acowʉorã, yʉ'ʉ tiropʉ a'ti, sĩ'rĩrã a'tia.
Tojo weerã yʉ'ʉre ẽjõpeocã, mʉsã ye ejeripõ'rãrĩpʉ Espíritu Santu nigʉ̃sami. Cʉ̃ dia aco o'mabʉronu'cũrõ weronojõ nigʉ̃sami. Õ'acʉ̃ ye queti ojaca pũrĩpʉ ní'caronojõta nirõsa'a, niwĩ Jesú.
Cʉ̃ aco o'mabʉronu'cũsere ucũgʉ̃, Espíritu Santure ucũgʉ̃ weewĩ. Cʉ̃́ta Jesure ẽjõpeorãpʉre sãjãcjʉ nigʉ̃sami nígʉ̃, tojo niwĩ. Titare Espíritu Santu cʉ̃ a'tise dʉporo niwʉ̃. Jesú cʉ̃ wẽrĩ masãmʉjãtiyucã, Espíritu Santu a'titiwĩ yujupʉ.
Masã na dʉcawatise ni'iÃpẽrã Jesú ucũ'quere tʉ'orã, a'tiro niwã:—Diacjʉ̃ta ni'i. Ã'rĩ “Õ'acʉ̃ ye queti weremʉ'tãrĩ masʉ̃ a'tiacjʉ niapʉ” na ní'cʉta nimi.
Ãpẽrã a'tiro niwã:—Ã'rĩ Õ'acʉ̃ bese'cʉ Cristo nimi, niwã.Ãpẽrã pe'e “Õ'acʉ̃ bese'cʉ de'ro Galileacjʉ̃ nibosabe.
Õ'acʉ̃ ye queti ojaca pũrĩpʉ a'tiro niwʉ̃: ‘Õ'acʉ̃ bese'cʉ Davi weronojõ Belẽ́cjʉ̃ nigʉ̃sami. Cʉ̃ pãrãmi nituriagʉpʉ nigʉ̃sami’, ni ojano'wʉ̃”, niwã.
Jesure masã ni'cãrõnojõ wãcũtiwã. Tojo weerã dʉcawatia wa'awã.
Ãpẽrã cʉ̃rẽ bu'iri da'reri wi'ipʉ miasĩ'rĩwã. Tojo weesĩ'rĩmirã, weetiwã.
Judío masã wiorã Jesure ẽjõpeoti'que ni'iÕ'acʉ̃ wi'i co'terã surara Jesure ñe'edutirã o'óno'cãrã a'tiro weewã. Na o'ó'cãrã tiro fariseo masã, tojo nicã pa'ia wiorã tiropʉ majãmitojawã. Topʉ na etacã, wiorã narẽ sẽrĩtiña'cãrã niwã:—¿De'ro weerã Jesure ñe'e miititiati? nicãrã niwã.
Surara narẽ yʉ'ticãrã niwã:—Ne ni'cʉ̃ cʉ̃ weronojõ ucũcã, tʉ'otirã nicãti.
Fariseo masã narẽ nicãrã niwã:—¿Mʉsã quẽ'rã cʉ̃ bu'e'quere tʉ'orã, ẽjõpeoati? ¿Nisoono'ati?
Añurõ tʉ'omasĩña. Ne ni'cʉ̃ wiogʉ, ne ni'cʉ̃ fariseo masʉ̃ cʉ̃rẽ ẽjõpeotima.
Sõjã pãjãrã cʉ̃ weresere ẽjõpeorã, Õ'acʉ̃ Moisére dutise cũu'quere masĩtibutiama. Õ'acʉ̃ narẽ bu'iri da'regʉsami, nicãrã niwã surarare.
Nicodemo ñamipʉ Jesure ĩ'agʉ̃ eja'cʉ fariseo masʉ̃ nicʉ niwĩ. Cʉ̃ me'rãcjãrã wiorãrẽ a'tiro nicʉ niwĩ:
—Marĩrẽ dutise a'tiro ni'i: “Ni'cʉ̃ cʉ̃ ña'arõ wee'quere ĩ'atojarãpʉ, bu'iri da'reroʉa'a”, ni'i, nicʉ niwĩ.
Na cʉ̃rẽ niwã:—¿Mʉ'ʉ quẽ'rã Galileacjʉ̃ niti? Õ'acʉ̃ ye queti ojaca pũrĩpʉ bu'eya. Ne ni'cʉ̃ Õ'acʉ̃ ye quetire weremʉ'tãrĩ masʉ̃ Galileacjʉ̃ nitimi, nicãrã niwã.
Ña'arõ weegore weresã'que ni'iNipe'tirã masã Jerusalẽ́pʉ bosenʉmʉ eja'cãrã na ye wi'seripʉ dajatojaawã.
Jesú pe'e ʉ̃rʉ̃gʉ̃ Olivo wãmeticjʉpʉ wa'awĩ.
Be'ro ape nʉmʉ bo'reacã Õ'acʉ̃ wi'ipʉ wa'awĩ tja. Masã nipe'tirã cʉ̃ tiropʉ nerẽwã'cãtiwã. Cʉ̃ ejanujã, narẽ bu'ewĩ.
Cʉ̃ bu'eri cura Moisé duti'quere bu'eri masã, tojo nicã fariseo masã Jesú tiropʉ etawã. Na ni'cõ numio apĩ co marãpʉ nitigʉ me'rã ña'arõ weemigõ tõ'o'core masã ĩ'orõpʉ miejawã.
Moisé tojo weegonojõrẽ ʉ̃tãperi me'rã doquewẽjẽduticʉ niwĩ. ¿Mʉ'ʉ waro de'ro niti?
¿De'ro yʉ'tigʉsari? nírã, cʉ̃rẽ tojo sẽrĩtiña'wã. Na a'tiro wãcũwã: “Cʉ̃ mejẽcã yʉ'ticã, wiorãrẽ weresãrãsa'a”, ni wãcũwã. Na sẽrĩtiña'cã tʉ'ogʉ, mu'rĩque'a, cʉ̃ omopica me'rã nucũcãpʉ ojawĩ.
Na cʉ̃rẽ sẽrĩtiña'du'uticã ĩ'agʉ̃, cʉ̃ wã'cãnʉ'cã, narẽ niwĩ:—Mʉsã wa'teropʉ no'o nigʉ̃́ ne ni'cãti ña'arõ weetigʉ, ʉ̃tãgã mii, core doquenʉ'cãña.
Be'ro mu'rĩque'a, ojanemowĩ tja.
Cʉ̃ tojo nicã tʉ'orã, na bu'iritirã tʉ'oña'wã. Tojo weerã siape me'rã nipe'tirã uiwijape'tia wa'awã. Bʉcʉrã waro wijamʉ'tãwã. Be'ro ãpẽrã quẽ'rã sirutuwijawã. Jesú ni'cʉ̃ta co numio me'rã cõ'onujãwĩ.
Cʉ̃ wã'cãnʉ'cã, co ni'cõrẽta ĩ'agʉ̃, niwĩ:—Mʉ'ʉrẽ weresãrã waro ¿no'o wa'ati? Mʉ'ʉrẽ “Ʉ̃tã me'rã doquewẽjẽrõʉa'a”, ¿nitiati?
Co cʉ̃rẽ niwõ:—Nitiama.Jesú core niwĩ:—Yʉ'ʉ quẽ'rã mʉ'ʉrẽ “Bu'iri da'reroʉa'a”, niwe'e. Wa'agosa'a. Apaturi ña'arõ weenemoticã'ña, niwĩ.
Jesú sĩ'ose weronojõ cʉ̃ nise ni'iNi'cãti Jesú masãrẽ bu'égʉ, a'tiro niwĩ:—Yʉ'ʉ a'ti nucũcãcjãrãrẽ sĩ'ose weronojõ ni'i. Yʉ'ʉre siruturã na'itĩ'arõpʉ nirã́ weronojõ nitima. Yʉ'ʉ na me'rã ninu'cũ'u. Na de'ro weeatjere ĩ'o'o. Tojo weerã añurõ nisetimasĩma.
Cʉ̃ tojo nicã tʉ'orã, fariseo masã Jesure niwã:—Mʉ'ʉ basu mʉ'ʉ weesere ucũcã, mʉ'ʉ ucũse wapamarĩ'i.
Jesú narẽ niwĩ:—Yʉ'ʉ basu yʉ'ʉ weesere ucũmicã, yʉ'ʉ ucũse wapati'i. Yʉ'ʉ ní'caropʉ yʉ'ʉ dajatojaatjere masĩ'i. Mʉsã pũrĩcã yʉ'ʉ ní'caro yʉ'ʉ dajatojaatjopʉre masĩwe'e.
Mʉsã a'ti ʉmʉcocjãrã wãcũse me'rã bese'e. Yʉ'ʉ pũrĩcã yʉ'ʉ se'saro ne ni'cʉ̃rẽ besewe'e.
Yʉ'ʉ besegʉ, queoro besebosa'a. Yʉ'ʉ ʉaro besewe'e. Yʉ'ʉ pacʉ, yʉ'ʉre o'ó'cʉ me'rã bese'e.
Mʉsãrẽ dutise na oja'que a'tiro ni'i: “Pʉarã masã ni'cãrõnojõ na ĩ'a'quere weresãcã, ẽjõpeoroʉa'a.”
Yʉ'ʉ werese quẽ'rã tojota ni'i. Yʉ'ʉ, yʉ'ʉ pacʉ yʉ'ʉre o'o'cʉ me'rã yé cjasere añurõ ucũ'u. Tojo weero yʉ'ʉ ucũse queoro ni'i.
Na Jesure sẽrĩtiña'wã:—To pũrĩcãrẽ ¿mʉ'ʉ pacʉ no'opʉ nisari?Jesú narẽ yʉ'tiwĩ:—Mʉsã yʉ'ʉre masĩwe'e. Yʉ'ʉ pacʉ quẽ'rãrẽ masĩtisa'a. Yʉ'ʉre masĩrã, cʉ̃ quẽ'rãrẽ masĩboapã, niwĩ.
Jesú tojo ucũgʉ̃, Õ'acʉ̃ wi'ipʉ niwĩ. Masã niyeru o'orã na sãase acari tiropʉ niwĩ. Cʉ̃ topʉ nicã, cʉ̃ pacʉ cʉ̃rẽ cũu'que ejatiyucã, ne ni'cʉ̃ cʉ̃rẽ bu'iri da'reri wi'ipʉ miatiwã.
Jesú “Yʉ'ʉ wa'atjopʉre mʉsã wa'asome” ní'que ni'iJesú judío masã wiorãrẽ niwĩ:—Yʉ'ʉ wa'agʉ wee'e. Yʉ'ʉ wa'áca be'ro mʉsã yʉ'ʉre a'marãsa'a. Mʉsã acobojono'ña marĩrã wẽrĩrãsa'a. Yʉ'ʉ wa'atjopʉre mʉsã wa'amasĩsome.
Na a'merĩ sẽrĩtiña'wã:—¿Cʉ̃ basu wẽjẽ, wẽrĩgʉ̃sari? ¿Tojo weerã cʉ̃ wa'atjopʉre marĩ wa'amasĩtisari?
Jesú narẽ niwĩ:—Mʉsã a'ti nucũcãcjãrã ni'i. Yʉ'ʉ ʉ'mʉsecjʉ̃ ni'i.
Tojo weegʉ mʉsãrẽ todʉporo “Acobojono'ña marĩrã wẽrĩrãsa'a”, niapʉ. Mʉsã yʉ'ʉre “Cʉ̃́ta nimi”, ni ẽjõpeowe'e. Tojo weerã mʉsã acobojono'ña marĩrã wẽrĩrãsa'a.
Na Jesure sẽrĩtiña'wã:—¿Noanojõ niti mʉ'ʉ?Jesú narẽ niwĩ:—Ne waropʉ mʉsãrẽ weretojamiwʉ̃.
Yʉ'ʉ peje waro mʉsãrẽ werese cʉo'o. Tojo nicã mʉsãrẽ bu'iri da'reatje quẽ'rãrẽ cʉo'o. Yʉ'ʉre o'ó'cʉ diacjʉ̃ ucũmi. Cʉ̃ ucũ'quere, yʉ'ʉ tʉ'o'quere mʉsãrẽ a'ti nucũcãcjãrãrẽ wereturia'a, niwĩ Jesú.
Jesú tojo ucũgʉ̃, cʉ̃ pacʉ Õ'acʉ̃rẽta ucũgʉ̃ weemiwĩ. Masã pe'e cʉ̃ tojo ucũsere tʉ'omasĩtiwã.
Tojo weegʉ Jesú narẽ niwĩ:—Mʉsã yʉ'ʉre ʉ'mʉarõpʉ tuumorõnʉ'cõrãpʉ, yʉ'ʉ Õ'acʉ̃ bese'cʉ nisere masĩrãsa'a. “Cʉ̃ ʉaro weetipĩ”, nirãsa'a. Yʉ'ʉ pacʉ yʉ'ʉre were'que se'sarore mʉsãrẽ were'e.
Yʉ'ʉre o'ó'cʉ yʉ'ʉ me'rã nimi. Yʉ'ʉ cʉ̃ tʉ'sase dia'cʉ̃rẽ wee'e. Tojo weegʉ yʉ'ʉre ne cõ'awã'cãtimi.
Jesú tojo nicã tʉ'orã, pãjãrã cʉ̃rẽ ẽjõpeowã.
Õ'acʉ̃ põ'rã ye queti, apeye ña'arõ weenu'cũrã ye queti ni'iJesú judío masã cʉ̃rẽ ẽjõpeorãrẽ a'tiro niwĩ:—Mʉsã yʉ'ʉ bu'esere yʉ'tirã, yarã waro nirãsa'a.
Diacjʉ̃cjʉ̃rẽ masĩrãsa'a. Cʉ̃rẽ masĩrã, mʉsã ña'arõ weesere dutigʉ́ doca nisome.
Na cʉ̃rẽ niwã:—¿De'ro weegʉ mʉ'ʉ “Ña'arõ weesere dutigʉ́ doca nisome”, niti? Ʉ̃sã Abrahã pãrãmẽrã nituriarã ni'i. Ʉ̃sã apĩ dutise doca nititojawʉ.
Ni'cʉ̃ ãpẽrãrẽ da'raco'tegʉ cʉ̃ wiogʉ ya wi'icjʉ̃ waro nitimi. Ti wi'i wiogʉ macʉ̃ pe'e ti wi'icjʉ̃ waro nimi.
Yʉ'ʉ Õ'acʉ̃ macʉ̃ mʉsã ña'arõ weese doca nimi'cãrãrẽ yʉ'rʉweticã weegʉ a'tiwʉ. Tojo wééca be'ro diacjʉ̃ta mʉsã yʉ'rʉono'cãrã nirãsa'a.
Yʉ'ʉ mʉsã Abrahã pãrãmerã nituriarã nisere masĩtoja'a. Tojo nimirã, mʉsã yʉ'ʉ ucũsere ẽjõpeosĩ'rĩtisa'a. Tojo weerã yʉ'ʉre wẽjẽsĩ'rĩsa'a.
Yʉ'ʉ pacʉ yʉ'ʉre ĩ'o'quere mʉsãrẽ were'e. Mʉsã pũrĩcã mʉsã pacʉ duti'quere weesa'a.
Na cʉ̃rẽ niwã:—Ʉ̃sã ñecʉ̃ Abrahã nimi.Jesú narẽ niwĩ:—Mʉsã Abrahã pãrãmerã waro ni'i nírã, cʉ̃ wee'caro weronojõ weebosa'a.
Diacjʉ̃ cjase yʉ'ʉ pacʉ bu'e'quere weremicã, yʉ'ʉre wẽjẽsĩ'rĩ'i. Abrahã ne tojo weeticʉ niwĩ.
Mʉsã pe'e mʉsã pacʉ weesenojõrẽ weesa'a, niwĩ Jesú.Cʉ̃ tojo nicã tʉ'orã, na niwã:—Ʉ̃sã, pacʉ marĩrã, tojo boca'cãrã weronojõ niwe'e. Õ'acʉ̃ ni'cʉ̃ta ʉ̃sã pacʉ nimi.
Jesú narẽ niwĩ:—Mʉsã diacjʉ̃ta Õ'acʉ̃ ʉ̃sã pacʉ nimi nírã, yʉ'ʉre ʉabosa'a. Yʉ'ʉ cʉ̃ me'rã ní'cʉta a'tiwʉ. Yʉ'ʉ ʉaro a'titiwʉ. Õ'acʉ̃ta yʉ'ʉre o'ówĩ.
¿De'ro weerã mʉsã yʉ'ʉ ucũsere tʉ'omasĩweti? A'tiro ni'i. Mʉsã yʉ'ʉ ucũsere tʉ'o ẽjõpeosĩ'rĩwe'e. Tojo weerã tojo wee'e.
Mʉsã pacʉ wãtĩ nimi. Mʉsã cʉ̃ yarã ni'i. Tojo weerã cʉ̃ ʉaro weesĩ'rĩ'i. Cʉ̃ ne waropʉta masãrẽ wẽjẽcõ'agʉ̃ nitojacʉ niwĩ. Cʉ̃ ne cã'rõacã diacjʉ̃ cjasere weetimi. Ne ni'cãti diacjʉ̃ ucũtisami. Cʉ̃ nisoogʉ nimi. Tojo weegʉ nisoose me'rãta ucũsami. Cʉ̃ nisoosepijatjĩagʉ̃, nisoose wiogʉ nimi.
Mʉsã pe'e yʉ'ʉ diacjʉ̃ ucũse ye bu'iri yʉ'ʉre ẽjõpeowe'e.
¿Noanojõ yʉ'ʉre “Mʉ'ʉ ña'a ni'i”, nibosari? Yʉ'ʉ diacjʉ̃ ucũmicã, ¿de'ro weerã yʉ'ʉre ẽjõpeoweti?
Õ'acʉ̃ põ'rã cʉ̃ ucũsere tʉ'o yʉ'tima. Mʉsã cʉ̃ yarã mejeta ni'i. Tojo weerã yʉ'ʉ ucũsere tʉ'o ẽjõpeosĩ'rĩwe'e, niwĩ Jesú.
Abrahã dʉporo Cristo nitoja'que ni'iJesú tojo nicã tʉ'orã, judío masã cʉ̃rẽ niwã:—Ʉ̃sã mʉ'ʉrẽ Samariacjʉ̃, wãtĩ sãjãno'cʉ ni'i nírã, diacjʉ̃ta ni'i.
Jesú narẽ niwĩ:—Yʉ'ʉ wãtĩ sãjãno'cʉ niwe'e. Yʉ'ʉ weese me'rã yʉ'ʉ pacʉre masã añurõ ucũcã wee'e. Mʉsã pe'e yʉ'ʉ weesere ĩ'arã, “Ña'arõ weegʉ weemi”, ni'i.
Yʉ'ʉ, yé cjasere masã añurõ ucũato nisere a'magʉ̃ mejeta wee'e. Ni'cʉ̃ nimi yʉ'ʉre añurõ ucũgʉ̃. Cʉ̃́ta besegʉsami.
Diacjʉ̃ta nigʉ̃ti. Yʉ'ʉ ucũsere tʉ'o ẽjõpeogʉ wẽrĩsome.
Na Jesure niwã:—Mʉ'ʉ “Yʉ'ʉ ucũsere tʉ'o ẽjõpeogʉ wẽrĩsome” nise bu'iri ʉ̃sã añurõ masĩ'i. Mʉ'ʉ wãtĩ sãjãno'cʉ ni'i. Todʉporocjãrã nipe'tirã Õ'acʉ̃ ye queti weremʉ'tãrĩ masã, tojo nicã Abrahã wẽrĩpe'tidija wa'acãrã niwã.
¿Mʉ'ʉ ʉ̃sã ñecʉ̃ Abrahã yʉ'rʉoro niti? Cʉ̃, Õ'acʉ̃ ye queti weremʉ'tãrã quẽ'rã wẽrĩa wa'acãrã niwã. Mʉ'ʉ waro ¿ñamʉnojõ niti tojo ni ucũgʉ̃?
Jesú narẽ niwĩ:—Yʉ'ʉ, yʉ'ʉ basu, ni'cʉ̃ta añurõ ucũme'rĩse wapamarĩ'i. “Ʉ̃sã pacʉ Õ'acʉ̃ nimi” mʉsã nigʉ̃́ta yʉ'ʉre añurõ ucũmi.
Mʉsã cʉ̃rẽ masĩtisa'a. Yʉ'ʉ pũrĩcã masĩ'i. Yʉ'ʉ cʉ̃rẽ masĩwe'e nígʉ̃, mʉsã weronojõ nisoosepijagʉ nibosa'a. Diacjʉ̃ta ni'i. Yʉ'ʉ cʉ̃rẽ masĩ'i. Cʉ̃ dutisere wee'e.
Mʉsã ñecʉ̃ Abrahã yʉ'ʉ a'ti nucũcãpʉ a'tiatjere ẽjõpeogʉ, e'catiyucʉ niwĩ.
Na cʉ̃rẽ niwã:—Mʉ'ʉ cincuenta cʉ̃'marĩ cʉotimigʉ̃, ¿Abrahãrẽ ĩ'arĩ?
Jesú narẽ niwĩ:—Diacjʉ̃ta nigʉ̃ti. Abrahã bajuase dʉporopʉ yʉ'ʉ nitojawʉ.
Cʉ̃ tojo nicã tʉ'orã, na ʉ̃tãperi me'rã doquewẽjẽsĩ'rĩmiwã. Cʉ̃ pe'e narẽ du'ticã'wĩ. Be'ro ti wi'i Õ'acʉ̃ wi'ipʉ ní'cʉ na wa'teropʉ wijaa wa'awĩ.
Jesú caperi ĩ'atigʉ bajua'cʉre yʉ'rʉo'que ni'iJesú cʉ̃ yʉ'rʉaro ni'cʉ̃ ʉmʉ caperi ĩ'atigʉre ĩ'awĩ. Cʉ̃ wĩ'magʉ̃pʉta caperi ĩ'atigʉ bajuacʉ niwĩ.
Cʉ̃rẽ ĩ'arã, ʉ̃sã Jesure sẽrĩtiña'wʉ̃:—Ʉ̃sãrẽ bu'egʉ, ¿de'ro weegʉ ã'rĩ caperi ĩ'atigʉ bajuapari? ¿Noa ye bu'iri nipari? ¿Cʉ̃ pacʉsʉmʉa ye bu'iri o cʉ̃ ye bu'iri?
Jesú ʉ̃sãrẽ niwĩ:—Cʉ̃ ña'arõ wee'que ye bu'iri niwe'e. Cʉ̃ pacʉsʉmʉa quẽ'rã bu'iri mooma. Cʉ̃ me'rã Õ'acʉ̃ añurõ weesere ĩ'osĩ'rĩgʉ̃, cʉ̃rẽ tojo bajugʉ bajuacã weecʉ niwĩ.
Ni'cãrõacã Õ'acʉ̃ yʉ'ʉre o'ó'cʉ cũu'quere weeroʉa'a nirĩtero ni'i. Ñamipʉ marĩ da'ramasĩtiro weronojõ be'ropʉ cʉ̃ cũu'quere weeta basiotisa'a.
Jesú tojo níca be'ro nucũcãpʉ ʉ'secore e'ocũuwĩ. Be'ro tere di'ta morẽsu'uro ṍrẽ́mii, caperipʉ tuuwa'rewĩ.
Be'ro cʉ̃rẽ niwĩ:—Siloé wãmetiro na yeeca ditarapʉ mʉ'ʉ caperire tuucoegʉ wa'aya, niwĩ. Siloé “o'ó'cʉ” nisĩ'rĩrõ weesa'a.Be'ro cʉ̃ topʉ wa'a, cʉ̃ caperire tuucoecʉ niwĩ. Cʉ̃ majãmitojatigʉ, añurõ ĩ'acʉ niwĩ.
Cʉ̃ ya wi'i pʉ'tocjãrã, todʉporo cʉ̃ caperi ĩ'atigʉ nicã ĩ'a'cãrã a'tiro nicãrã niwã:—¿Ã'rĩ todʉporopʉ niyeru sẽrĩduji'cʉta nimiba?
Ni'cãrẽrã “Cʉ̃́ta nimi”, nicãrã niwã.Ãpẽrã pe'e “Nitimi. Apĩ cʉ̃ weronojõ bajugʉ nimi”, nicãrã niwã.Cʉ̃ pe'e “Yʉ'ʉta ni'i”, nicʉ niwĩ.
Na cʉ̃rẽ sẽrĩtiña'cãrã niwã:—¿De'ro weegʉ mʉ'ʉ ni'cãrõacãrẽ añurõ ĩ'ati?
Narẽ yʉ'ticʉ niwĩ:—Sõ'onícʉ Jesú wãmetigʉ di'ta acotise me'rã yʉ'ʉ caperire tuuwa're, Siloé ditarapʉ yʉ'ʉre coedutiami. Topʉ wa'a, yʉ'ʉ coéca be'ro ĩ'anʉ'cãpʉ.
Cʉ̃rẽ ninemocãrã niwã tja:—¿No'opʉ niati cʉ̃?—Masĩtisa'a. No'opʉ nígʉ̃ nisami, nicʉ niwĩ.
Fariseo masã caperi ĩ'atigʉ yʉ'rʉono'cʉre sẽrĩtiña'que ni'iBe'ro caperi bajuno'ti'cʉre fariseo masã tiropʉ miacãrã niwã.
Jesú cʉ̃rẽ yʉ'rʉoca nʉmʉ sauru nicaro niwʉ̃.
Jesú caperi ĩ'acã wee'cʉre fariseo masã sẽrĩtiña'cãrã niwã:—¿De'ro weegʉ mʉ'ʉ añurõ ĩ'ati?Cʉ̃ narẽ yʉ'ticʉ niwĩ:—Ni'cʉ̃ yʉ'ʉ caperire di'ta acotise me'rã tuuwa'reami. Yʉ'ʉ coéca be'ro añurõ ĩ'anʉ'cãpʉ.
Ni'cãrẽrã cʉ̃rẽ a'tiro nicãrã niwã:—Marĩrẽ soodutica nʉmʉrẽ a'tiro weegʉ́nojõ Õ'acʉ̃ o'ó'cʉ nitimi. Cʉ̃ marĩrẽ soodutica nʉmʉrẽ ẽjõpeotisami.Ãpẽrã pe'e a'tiro nicãrã niwã:—Cʉ̃ ña'arõ weegʉ́nojõ nígʉ̃ pũrĩcã, a'te añusere weeĩ'omasĩtiboapĩ, nicãrã niwã. Na mejẽcã dia'cʉ̃ wãcũcãrã niwã.
Be'ro na caperi bajuno'ti'cʉre sẽrĩtiña'cãrã niwã:—Mʉ'ʉ waro ¿de'ro niti mʉ'ʉrẽ ĩ'acã wee'cʉre?Cʉ̃ yʉ'ticʉ niwĩ:—Yʉ'ʉa, Õ'acʉ̃ ye queti weremʉ'tãgʉ̃ nimi, ni'i.
Judío masã wiorã todʉporopʉ cʉ̃ caperi ĩ'ati'quere ẽjõpeosĩ'rĩticãrã niwã.
Tojo weerã cʉ̃ pacʉsʉmʉarẽ pijio, sẽrĩtiña'cãrã niwã:—¿Ã'rĩ mʉsã macʉ̃ niti? ¿Cʉ̃ wĩ'magʉ̃pʉta caperi ĩ'atigʉ bajuari? ¿De'ro weegʉ cʉ̃ ni'cãrõacãrẽ ĩ'ati?
Cʉ̃ pacʉsʉmʉa narẽ yʉ'ticãrã niwã:—Ʉ̃ʉ, ʉ̃sã macʉ̃ta nimi. Cʉ̃ caperi ĩ'atigʉ bajuawĩ. A'te dia'cʉ̃rẽ ʉ̃sã masĩ'i.
Cʉ̃ ni'cãrõacã ĩ'asema masĩtisa'a. Cʉ̃rẽ ĩ'acã wee'cʉ quẽ'rãrẽ masĩtisa'a. Cʉ̃ basu yʉ'timasĩmi. Cʉ̃ wĩ'magʉ̃ mejeta nimi. Cʉ̃rẽ sẽrĩtiña'ña, nicãrã niwã.
Cʉ̃ pacʉsʉmʉa uirã, tojo nicãrã niwã. Judío masã wiorã todʉporopʉ a'tiro nicãrã niwã: “No'o Jesure ‘Õ'acʉ̃ cʉ̃ o'ó'cʉ nimi’ nigʉ̃́nojõrẽ Õ'acʉ̃ wi'ipʉta cõ'awĩrõno'rõsa'a. Cʉ̃ marĩ me'rã nisetinemosome”, nicãrã niwã.
Tojo weerã marĩrẽ cõ'arĩ ni uirã, “Cʉ̃ wĩ'magʉ̃ mejeta nimi. Cʉ̃rẽ sẽrĩtiña'ña”, nicãrã niwã.
Judío masã wiorã caperi bajuno'ti'cʉre apaturi pijicãrã niwã tja. Cʉ̃rẽ “Õ'acʉ̃ tʉ'oropʉre diacjʉ̃ ucũña. Ʉ̃sã masĩ'i, mʉ'ʉrẽ yʉ'rʉo'cʉ ña'agʉ̃ nimi”, nicãrã niwã.
Cʉ̃ narẽ nicʉ niwĩ:—Cʉ̃ ña'agʉ̃ o añugʉ̃ nígʉ̃ nisami; cʉ̃rẽ yʉ'ʉ masĩtisa'a. A'te dia'cʉ̃rẽ masĩ'i. Todʉporopʉre yʉ'ʉ caperi bajuno'ti'cʉre yʉ'rʉoami. Ni'cãrõacãrẽ ĩ'a'a.
Cʉ̃rẽ sẽrĩtiña'nemocãrã niwã tja:—¿Noa mʉ'ʉrẽ tojo weeati? ¿De'ro wee mʉ'ʉrẽ ĩ'acã weeati?
Cʉ̃ narẽ yʉ'ticʉ niwĩ:—Mʉsãrẽ weretojapʉ. Yʉ'ʉre ẽjõpeowe'e. ¿De'ro weerã mʉsã sẽrĩtiña'nemoti tja? ¿Cʉ̃rẽ sirutusĩ'rĩti?
Cʉ̃ tojo yʉ'ticã tʉ'orã, cʉ̃rẽ tu'ticãrã niwã:—Mʉ'ʉ cʉ̃rẽ sirutuya. Ʉ̃sã pũrĩcã Moisé dutisere siruturãti.
Ʉ̃sã masĩ'i, Õ'acʉ̃ Moisére ucũcʉ niwĩ. Cʉ̃ pe'ema “Tocjʉ̃pʉ nimi”, niña marĩ'i.
Cʉ̃ narẽ nicʉ niwĩ:—A'yóne. ¿Mʉsã yʉ'ʉre caperi ĩ'acã wee'cʉre masĩweti?
Marĩ añurõ masĩ'i, Õ'acʉ̃ ña'arãrẽ na sẽrĩsere yʉ'titisami. Cʉ̃rẽ ẽjõpeorã, cʉ̃ ʉaro weerã́ dia'cʉ̃rẽ yʉ'tisami.
Ne ni'cãti “Ni'cʉ̃ wĩ'magʉ̃pʉta caperi ĩ'atigʉ bajua'cʉre ĩ'acã weeapʉ” nicã tʉ'ono'ña marĩ'i.
Cʉ̃ Õ'acʉ̃ o'óti'cʉ nígʉ̃, yʉ'ʉre caperi ĩ'acã weetiboapĩ.
Na cʉ̃rẽ nicãrã niwã:—¿Mʉ'ʉ ne waropʉta ña'agʉ̃ bajua'cʉ mijĩ ʉ̃sãrẽ weresĩ'rĩti? Cʉ̃ na me'rã nisetimi'cʉre na me'rã ninemodutiticãrã niwã.
Cʉ̃ Jesure yʉ'tiwĩ:—Wiogʉ, ¿noanojõ niti cʉ̃? Yʉ'ʉ cʉ̃rẽ ẽjõpeosĩ'rĩsa'a. Wereya.
Jesú cʉ̃rẽ niwĩ:—Mʉ'ʉ ĩ'atoja'a. Yʉ'ʉ mʉ'ʉ me'rã ucũgʉ̃ta ni'i.
Cʉ̃ tojo nicã tʉ'ogʉ, Jesú tiro ejaque'a, cʉ̃rẽ niwĩ:—Wiogʉ, mʉ'ʉrẽ ẽjõpeo'o.
Be'ro Jesú niwĩ:—Yʉ'ʉ a'ti turipʉre queoro besegʉ a'tiwʉ. Masã na ña'arõ weesere masĩtima. Õ'acʉ̃ masãrẽ yʉ'rʉomi nise quẽ'rãrẽ masĩtima. Tojo weerã caperi bajuno'tirã weronojõ nima. A'tere masĩdutigʉ, ẽjõpeocã ʉagʉ a'tiwʉ. Ãpẽrã “Õ'acʉ̃ ye quetire masĩ'i”, ni wãcũsama. Náta caperi ĩ'atirã weronojõ dojosama, niwĩ Jesú.
Tojo nicã tʉ'orã, ni'cãrẽrã fariseo masã cʉ̃ tiropʉ nirã́ a'tiro niwã:—¿Ʉ̃sã quẽ'rã caperi bajuno'tirã weronojõta niti?
Jesú narẽ yʉ'tiwĩ:—Caperi bajuno'tirã weronojõ nírã pũrĩcã, mʉsã bu'iri moobosa'a. Mʉsã “Caperi bajuno'o”, nimiba. Tojo weerã bu'iritirã ni'i, niwĩ Jesú.
Jesú oveja co'tegʉ me'rã queose o'o'que ni'i<sup>(1-2)</sup> Jesú masãrẽ bu'égʉ, a'tiro queose werewĩ:—Diacjʉ̃ta mʉsãrẽ nigʉ̃ti. Ni'cʉ̃ masʉ̃ oveja co'tegʉ na sã'rĩsãca sopepʉre queoro sãjãsami. Ãpẽrã ovejare yajasĩ'rĩrã pe'e sope marĩrõpʉ sãjãsama.
(-)
Sopere co'tegʉ́ oveja co'tegʉre pãosõrõsami. Cʉ̃ sãjãcã, oveja cʉ̃ ucũsere tʉ'omasĩsama. Cʉ̃ na ovejanʉcʉ̃rẽ na wãmerẽ pisusami. Cʉ̃ tojo weecã, cʉ̃ tiropʉ sirutuwijasama.
Narẽ pijiwijatojagʉ, na dʉporo ʉ'mʉtãwã'cãsami. Cʉ̃ ucũsere tʉ'omasĩrã, cʉ̃ be'ro sirutuque'asama.
Apĩpʉre na ĩ'amasĩtigʉre sirututisama. Cʉ̃ ucũsere tʉ'omasĩtirã, no'o ʉaro du'tistea wa'asama, niwĩ Jesú.
Fariseo masã a'te cʉ̃ queose o'osere tʉ'omasĩtiwã.
Jesú oveja co'teme'rĩgʉ̃ weronojõ nimi nise ni'iNa tʉ'oticã ĩ'agʉ̃, Jesú narẽ ninemowĩ tja:—Diacjʉ̃ta nigʉ̃ti. Yʉ'ʉ oveja sãjãrĩ sope weronojõ ni'i.
<sup>(8-9)</sup> Oveja sopere sãjãrã weronojõ yʉ'ʉre sirutu ẽjõpeorã yʉ'rʉono'rãsama. Oveja weronojõ uiro marĩrõ nímasĩrãsama. Na ʉasere bocarãsama. Ãpẽrã yʉ'ʉ dʉporo a'ti'cãrã ña'arã, ovejare yajari masã weronojõ nicãrã niwã. Tojo weerã oveja pe'e na ucũsere tʉ'omasĩtirã, narẽ sirututicãrã niwã.
(-)
’Ovejare yajari masã narẽ yaja, wẽjẽsĩ'rĩsama. Yʉ'ʉ pũrĩcã narẽ catisere o'ogʉ a'tiwʉ. E'catiyʉ'rʉmajãto nígʉ̃ narẽ tojo weewʉ.
’Yʉ'ʉ ovejare añurõ co'teme'rĩgʉ̃ weronojõ yʉ'ʉre ẽjõpeorãrẽ añurõ co'te'e. Añurõ co'tegʉ́ cʉ̃ yarã ovejare a'tiro weesami. Narẽ mejẽcã wa'acã cã'mota'agʉ wẽrĩmasĩsami.
Apĩ pe'e cʉ̃ da'rase wapa wapata'ase dia'cʉ̃rẽ wãcũsami. Cʉ̃ narẽ co'tegʉ́ waro nitigʉ yai a'ticã, totá cõ'anʉ'cõ, wa'a wa'asami. Cʉ̃ yarã nitiyucã, tojo weesami. Yai a'ti, narẽ ñe'e, nʉrʉ̃stepe'ocã'sami.
Cʉ̃ wapata'ase dia'cʉ̃rẽ wãcũgʉ̃, tojo weesami. Cʉ̃ yarã nitiyucã, ovejare wãcũnʉrʉ̃tisami.
<sup>(14-15)</sup> ’Yʉ'ʉ oveja añurõ co'teme'rĩgʉ̃ weronojõ ni'i. A'tiro ni'i. Yʉ'ʉ pacʉ yʉ'ʉre masĩmi. Yʉ'ʉ quẽ'rã cʉ̃rẽ masĩ'i. Te weronojõ yʉ'ʉ quẽ'rã yarã ovejare masĩ'i. Na quẽ'rã yʉ'ʉre masĩma. Yʉ'ʉ na ye niatjere wẽrĩ, narẽ yʉ'rʉogʉti.
(-)
Ãpẽrã quẽ'rã judío masã nitimirã, yarã nima. Na quẽ'rã neono'o, yʉ'ʉre ẽjõpeosiruturãsama. Nipe'tirã yʉ'ʉre ẽjõpeorã ni'cã curua nirãsama. Yʉ'ʉ ni'cʉ̃ta narẽ co'tegʉ́ nigʉ̃sa'a.
<sup>(17-18)</sup> ’Yʉ'ʉ pacʉ yʉ'ʉre ma'imi. Yʉ'ʉ masãrẽ wẽrĩ yʉ'rʉoatje wapa tojo weemi. Ne ni'cʉ̃ yʉ'ʉre wẽrĩcã weemasĩtisami; yʉ'ʉ ʉaro me'rã wẽrĩgʉ̃ti. Yʉ'ʉ wẽrĩmasĩ'i. Be'ro masãmasĩ'i tja. Yʉ'ʉ pacʉ yʉ'ʉre a'tirota weedutiwĩ, niwĩ Jesú.
(-)
Judío masã cʉ̃ tojo nicã tʉ'orã, cʉ̃rẽ ni'cãrõnojõ wãcũtiwã.
Ni'cãrẽrã cʉ̃rẽ niwã:—¿De'ro weerã mʉsã cʉ̃rẽ tʉ'oti? Maatigʉ weemi. Wãtĩ sãjãno'cʉ nimi, niwã.
Ãpẽrã pe'e “Wãtĩ sãjãno'cʉ tojo ucũtibosami. Wãtĩ sãjãno'cʉ caperi ĩ'atigʉre ĩ'acã weemasĩtisami”, niwã.
Judío masã Jesure ʉati'que ni'iPu'ecʉ nirĩ cura Jerusalẽ́pʉ judío masã bosenʉmʉ weepeorã weewã. Dʉporocjãrã Õ'acʉ̃ wi'ire bosenʉmʉ weepeo'quere wãcũsiruturi nʉmʉ niwʉ̃.
Ti bosenʉmʉrẽ Jesú Õ'acʉ̃ wi'ipʉ wa'awĩ.
Jesú narẽ niwĩ:—Weremiwʉ̃. Yʉ'ʉre ẽjõpeotiwʉ. Yʉ'ʉ weeĩ'ose yʉ'ʉ pacʉ dutise me'rã yʉ'ʉ Õ'acʉ̃ bese'cʉ nisere mʉsãrẽ ĩ'o'o.
Yʉ'ʉ mʉsãrẽ todʉporo ní'caronojõta yarã oveja niwe'e. Tojo weerã yʉ'ʉre ẽjõpeowe'e.
Yarã oveja yʉ'ʉre ĩ'amasĩma. Yʉ'ʉ quẽ'rã narẽ ĩ'amasĩ'i. Na yʉ'ʉre ẽjõpeosirutuma.
Narẽ catinu'cũsere o'o'o. Na pecame'epʉ wa'asome. Yʉ'ʉ narẽ co'tenu'cũcʉ̃ti. Ne ni'cʉ̃, yarãrẽ yʉ'ʉre ẽ'mamasĩsome.
Narẽ yʉ'ʉ pacʉ o'ocʉ niwĩ. Cʉ̃ nipe'tirã nemorõ tutuagʉ nimi. Tojo weegʉ ne ni'cʉ̃ yʉ'ʉ pacʉ cʉorãrẽ cʉ̃rẽ ẽ'mamasĩsome.
Yʉ'ʉ pacʉ me'rã ʉ̃sã ni'cʉ̃pʉta ni'i, niwĩ Jesú.
Cʉ̃ tojo nicã tʉ'orã, judío masã ʉ̃tãperi me'rã cʉ̃rẽ doquewẽjẽsĩ'rĩmiwã.
Jesú narẽ niwĩ:—Yʉ'ʉ pacʉ tutuase me'rã mʉsã ĩ'orõpʉ peje añuse weeĩ'owʉ̃. ¿Ñe'enojõ weese ye bu'iri yʉ'ʉre doquewẽjẽsĩ'rĩti?
Na Jesure niwã:—Mʉ'ʉ añurõ weese ye bu'iri wẽjẽsome. Õ'acʉ̃rẽ mʉ'ʉ ña'arõ ucũse ye bu'iri wẽjẽsĩ'rĩsa'a. Mʉ'ʉ ʉmʉ nimigʉ̃, Õ'acʉ̃ weronojõ nisĩ'rĩ'i. Te ye bu'iri mʉ'ʉrẽ wẽjẽrãti, niwã.
Jesú narẽ niwĩ:—Mʉsã dutise wa'teropʉre Õ'acʉ̃ ní'quere a'tiro ojano'caro niwʉ̃: “Mʉsã Õ'acʉ̃ weronojõ ni'i.”
Marĩ masĩ'i. Õ'acʉ̃ ye queti ojaca pũrĩ cjasere “Tojo nima'acãrõ wee'e”, nita basiowe'e. Õ'acʉ̃ cʉ̃ dutise o'o'cãrãrẽ a'tiro nicʉ niwĩ: “Mʉsã Õ'acʉ̃ weronojõ ni'i”, nicʉ niwĩ.
Õ'acʉ̃ yʉ'ʉre besetjĩagʉ̃, a'ti turipʉre o'ówĩ. Tojo nimicã, “Yʉ'ʉ Õ'acʉ̃ macʉ̃ ni'i” ní'que bu'iri mʉsã pe'e yʉ'ʉre “Õ'acʉ̃rẽ ña'arõ ucũami”, niapʉ. Tojo niwe'e.
Yʉ'ʉ pacʉ duti'caronojõ weeticãma, yʉ'ʉre ẽjõpeoticã'ña.
Cʉ̃ duti'caronojõ weecã pũrĩcãrẽ, yʉ'ʉre ẽjõpeotimirã, yʉ'ʉ weeĩ'osere ẽjõpeoya. Mʉsã tere ẽjõpeorã, yʉ'ʉ pacʉ yʉ'ʉpʉre nimi nisere masĩrãsa'a. Tojo nicã yʉ'ʉ, cʉ̃ me'rã ni'cʉ̃ta ni'i nisere masĩrãsa'a, niwĩ Jesú.
Na cʉ̃rẽ bu'iri da'reri wi'ipʉ miasĩ'rĩmiwã tja. Cʉ̃ pe'e narẽ du'tiwã'cã wa'awĩ.
Be'ro Jesú Jordã́ siaquijipʉ pẽ'awĩ. Topʉre Juã wãmeyeri masʉ̃ wãmeyecũ'caropʉ tojaque'awĩ.
Pãjãrã Jesure ĩ'arã etarã, a'tiro niwã:—Juã wãmeyeri masʉ̃ ucũgʉ̃, ne cã'rõ weeĩ'otimigʉ̃, ã'rĩ cjasere diacjʉ̃ta ucũcũwĩ, niwã.
Topʉre pãjãrã Jesure ẽjõpeowã.
Lázaro cʉ̃ wẽrĩ'que ni'iJesú Jordã́ siaquijipʉ nirĩ cura Lázaro wãmetigʉ cʉ̃ ya macã Betaniapʉ dutitigʉ weecʉ niwĩ. Cʉ̃ ma'miosãnumia María, Marta na quẽ'rã ti macãpʉta nicãrã niwã.
Co Maríata niwõ Jesure cʉ̃ dʉ'pocãrĩpʉ ʉ'mʉtise piopeo, co poari me'rã tuucoe'co.
Lázaro ma'miosãnumia cʉ̃ pũrõ nicã ĩ'arã, ãpẽrã me'rã Jesure queti o'ócãrã niwã:—Wiogʉ, mʉ'ʉ me'rãcjʉ̃ ʉpʉtʉ waro nimi, ni o'ócãrã niwã.
Jesú te quetire tʉ'ogʉ, niwĩ:—Cʉ̃ dutitigʉ wẽrĩyapatidijasome. Cʉ̃ tojo wẽrĩse me'rã Õ'acʉ̃ tutuasere ĩ'ano'rõsa'a. Yʉ'ʉ Õ'acʉ̃ macʉ̃ quẽ'rãrẽ masã a'tiro nirãsama: “Cʉ̃ tutuagʉ nimi”, nirãsama, niwĩ.
Jesú narẽ ma'imigʉ̃, maata wa'atiwĩ.
Te quetire tʉ'óca be'ro pʉa nʉmʉ topʉre tojaque'anemowĩ tja.
Be'ro cʉ̃ ʉ̃sãrẽ niwĩ:—Te'a Judeapʉ tja.
Ʉ̃sã cʉ̃rẽ niwʉ̃:—Ʉ̃sãrẽ bu'egʉ, sõ'onícatero tocjãrã judío masã ʉ̃tãperi me'rã mʉ'ʉrẽ doquewẽjẽsĩ'rĩmiwã. ¿Mʉ'ʉ topʉ wa'asĩ'rĩsari tja?
Jesú yʉ'ʉ pacʉ da'rase cũu'quere queoro pe'ogʉsa'a; tojo weerã yʉ'ʉre wẽjẽsome yujupʉ nígʉ̃, queose me'rã a'tiro werewĩ:—Ni'cã ʉmʉcore doce horari bo'reyu'u. Marĩ ʉmʉcopʉ sijarã, bʉrʉque'atisa'a. A'ti ʉmʉco bo'reyucã, tojo weesa'a.
Na'itĩ'arõpʉ sijarã pũrĩcã, na wa'aro bajutise ye bu'iri pʉ'atuu, bʉrʉque'asama. Na sĩ'ose marĩse ye bu'iri tojo wa'asama.
Be'ro Jesú ʉ̃sãrẽ niwĩ:—Marĩ me'rãcjʉ̃ Lázaro cãrĩa wa'apʉ. Yʉ'ʉ cʉ̃rẽ wã'cõgʉ̃ wa'agʉsa'a.
Jesú Lázaro cãrĩa wa'apʉ nígʉ̃, wẽrĩa wa'apʉ nisĩ'rĩgʉ̃ weecʉ nimiwĩ. Ʉ̃sã pe'e cãrĩse warore wãcũcãti.
Ʉ̃sã tʉ'oticã, Jesú ʉ̃sãrẽ diacjʉ̃ werewĩ:—Lázaro wẽrĩa wa'apʉ.
Marĩ topʉ niticã, añu'u. Yʉ'ʉ e'cati'i; añu nirõsa'a mʉsãrẽ. Totá mʉsã nemorõ ẽjõpeorãsa'a. Te'a marĩ cʉ̃rẽ ĩ'arã, niwĩ.
Tomás “Sʉ'rʉa'cʉ” na nino'gʉ̃ ʉ̃sãrẽ niwĩ:—Marĩ quẽ'rã te'a. Jesure na wẽjẽcã, cʉ̃ me'rãta wẽrĩrã wa'arã, niwĩ.
Jesú wẽrĩ'cãrãrẽ masõ, catise o'ose ni'iJesú Lázaro ya macãpʉ etagʉ, cʉ̃rẽ ʉ̃tã tutipʉ sĩosõrõcũu'quere tʉ'owĩ. Cʉ̃rẽ tojo wééca be'ro ba'paritise nʉmʉrĩ yʉ'rʉcaro niwʉ̃.
Lázaro ya macã Betania Jerusalẽ́ pʉ'toacã niwʉ̃. Pʉa kilómetro, ape kilómetro deco yoaro niwʉ̃.
Tojo weerã Jerusalẽ́cjãrã pãjãrã Marta, Maríare ĩ'awãcũtutuato nírã na tiropʉ wa'acãrã niwã.
Marta Jesú etasere tʉ'ogo, cʉ̃rẽ põtẽrĩgõ ejawõ. María pe'e wi'ipʉ tojaco niwõ.
Marta Jesú tiro etago, cʉ̃rẽ niwõ:—Wiogʉ, mʉ'ʉ a'topʉ nicã, yʉ'ʉ acabiji wẽrĩtiboapĩ.
Yʉ'ʉ masĩ'i, Õ'acʉ̃ nipe'tise mʉ'ʉ sẽrĩsere o'osami, niwõ.
Jesú core niwĩ:—Mʉ'ʉ acabiji masãgʉ̃sami.
Co cʉ̃rẽ niwõ:—Yʉ'ʉ masĩ'i, a'ti ʉmʉco pe'ticã, nipe'tirã wẽrĩ'cãrã masãrĩ curapʉ masãgʉ̃sami.
Jesú core niwĩ:—Yʉ'ʉ wẽrĩ'cãrãrẽ masõ, catise o'ogʉ́ ni'i. Yʉ'ʉre ẽjõpeogʉ wẽrĩ'cʉpʉ nimigʉ̃, catigʉsami tja.
Ni'cãrõacãrẽ catirã́ yʉ'ʉre ẽjõpeorã wẽrĩrã, wẽrĩdojasome. ¿Mʉ'ʉ a'tere ẽjõpeoti?
Co cʉ̃rẽ niwõ:—Wiogʉ, mʉ'ʉrẽ ẽjõpeo'o. Mʉ'ʉ Õ'acʉ̃ bese'cʉ Cristo, Õ'acʉ̃ macʉ̃ ni'i. Mʉ'ʉ “Ni'cʉ̃ masʉ̃ a'tiacjʉ niapʉ” ní'cʉ ni'i, niwõ.
Lázaro masãpe pʉ'to Jesú cʉ̃ uti'que ni'iMarta Jesú me'rã ucṹca be'ro co acabijo Maríare pijigo wa'awõ. Core ãpẽrã tʉ'otiropʉ a'tiro nico niwõ:—Marĩrẽ bu'egʉ etatojami. Mʉ'ʉrẽ pijidutiami.
Co tojo nicã tʉ'ogo, cʉ̃ tiropʉ maata a'tico niwõ.
Jesú Martare põtẽrĩ'caropʉta niwĩ. Macãpʉre pi'atiwĩ yujupʉ.
María co ya wi'ipʉre sojaro me'rã wijatico niwõ. Tojo weecã ĩ'arã, judío masã topʉ sijarã eja'cãrã core sirutucãrã niwã. “Co acabiji masãpepʉ utigo wa'ago weesamo”, ni wãcũcãrã nimiwã.
Co pe'e Jesú tiro etago, cʉ̃ ye dʉ'pocãrĩ tiropʉ paamu'rĩque'awõ. Cʉ̃rẽ niwõ:—Wiogʉ, mʉ'ʉ a'topʉ nicã, yʉ'ʉ acabiji wẽrĩtiboapĩ.
Jesú co uticã ĩ'agʉ̃, core sirutu'cãrã uticã ĩ'agʉ̃, ʉpʉtʉ bʉjaweti, pajaña'wĩ.
Narẽ sẽrĩtiña'wĩ:—¿No'opʉ cʉ̃rẽ sĩosõrõcũurĩ? niwĩ.Na cʉ̃rẽ “Te'a ĩ'arã”, niwã.
Topʉ wa'agʉ, Jesú quẽ'rã utiwĩ.
Cʉ̃ uticã ĩ'arã, ni'cãrẽrã judío masã niwã:—Ĩ'aña. ¿Ʉpʉtʉta cʉ̃rẽ ma'ipari? niwã.
Ãpẽrã a'tiro niwã:—¿Ã'rĩ caperi ĩ'atigʉre yʉ'rʉo'cʉ Lázarore wẽrĩcã weetibopari? niwã.
Jesú Lázarore wẽrĩ'cʉpʉre masõ'que ni'iJesú pũrõ bʉjawetise me'rã Lázaro masãpepʉ wa'awĩ. Ti masãpe ʉ̃tã tuti niwʉ̃. Ti tuti sope pʉ'to ʉ̃tãgãjo me'rã cã'mota'ano'wʉ̃.
Jesú narẽ niwĩ:—Tuupãoña.Marta cʉ̃rẽ niwõ:—Wiogʉ, ʉ̃rĩ nisami. Cʉ̃ wẽ́rĩ́ca be'ro ba'paritise nʉmʉrĩ yʉ'rʉ'ʉ.
Jesú core niwĩ:—Mʉ'ʉrẽ weremiapʉ. “Yʉ'ʉre ẽjõpeogo, Õ'acʉ̃ tutuasere ĩ'agõsa'a”, nimiapʉ, niwĩ.
Be'ro na ti tutire pãowã. Jesú ʉ'mʉsepʉ ĩ'amorõ, Õ'acʉ̃rẽ niwĩ:—Pacʉ, yʉ'ʉ sẽrĩ'quere mʉ'ʉ tʉ'otojapʉ. Añu'u.
Cʉ̃ tojo níca be'ro pũrõ caricũwĩ:—Lázaro, wijatia, niwĩ.
Tojo nicãta, cʉ̃ wijatiwĩ. Cʉ̃ ye omocãrĩ, cʉ̃ ye dʉ'pocãrĩrẽ su'ti me'rã dʉ'reno'cʉ niwĩ. Cʉ̃ diapoa quẽ'rã su'ti casero me'rã omano'caro niwʉ̃. Tojo weegʉ Jesú narẽ niwĩ:—Cʉ̃rẽ pãa, du'uo'oya.
Judío masã wiorã Jesure wẽjẽsĩ'rĩ'que ni'i<TS3>(Mt 26.1–5; Mr 14.1–2; Lc 22.1–2)Pãjãrã judío masã María me'rã ba'patiwã'cãti'cãrã cʉ̃ tojo weesere ĩ'arã, Jesure ẽjõpeowã.
Ãpẽrã pe'e ẽjõpeoronojõ nírã, cʉ̃ tojo wee'quere fariseo masãpʉre weresãrã wa'awã.
Tojo weerã fariseo masã, tojo nicã pa'ia wiorã nerẽcãrã niwã. Na pa'ia wiogʉ cʉ̃ me'rãcjãrã nirõpʉ nerẽcãrã niwã. A'tiro nicãrã niwã:—¿De'ro weerãsari marĩ? Jesú peje añuse weeĩ'ogʉ̃ weemi.
Marĩ cʉ̃rẽ cã'mota'aticã, nipe'tirã cʉ̃rẽ ẽjõpeorãsama. Romano masã wiorã a'tirãsama. A'ti, marĩ wiorã nise, Õ'acʉ̃ wi'i quẽ'rãrẽ cõ'arãsama.
Ni'cʉ̃ na me'rãcjʉ̃ Caifá wãmetigʉ ti cʉ̃'marẽ pa'ia wiogʉ nicʉ niwĩ. Cʉ̃ narẽ nicʉ niwĩ:—Mʉsã ne tʉ'omasĩwe'e.
Nipe'tirã masã marĩ ya di'tacjãrã wẽrĩcã, ña'a nibosa'a. A'tiro weecã, añusa'a. Ni'cʉ̃ nipe'tirã ye bu'iri wẽrĩbosacã, marĩrẽ añurõsa'a, niwĩ.
Caifá cʉ̃ basu wãcũse me'rã tojo niticʉ niwĩ. Ti cʉ̃'ma cʉ̃ pa'ia wiogʉ nicã, Õ'acʉ̃ cʉ̃rẽ tojo wãcũse o'ocʉ niwĩ. Tojo nígʉ̃, Judea di'tacjãrãrẽ Jesú wẽrĩbosagʉsami nígʉ̃, tojo nicʉ niwĩ.
Jesú ti di'tacjãrã dia'cʉ̃rẽ wẽrĩbosaticʉ niwĩ. Nipe'tirã Õ'acʉ̃ põ'rã cʉ̃rẽ ẽjõpeoajãrẽ no'o apeye di'tapʉ nirã́ quẽ'rãrẽ wẽrĩbosacʉ niwĩ. Ni'cã curua weesĩ'rĩgʉ̃ tojo weecʉ niwĩ.
Ti nʉmʉta na nerẽ ucũca nʉmʉ me'rã na Jesure wẽjẽatjere wãcũyucãrã niwã.
Na wẽjẽsĩ'rĩse ye bu'iri Jesú judío masã ĩ'orõpʉ sijatiwĩ. Judeapʉ ní'cʉ wijawã'cãwĩ. Ni'cã macã Efraĩ́ wãmetiri macã yucʉ marĩrõ pʉ'to nirĩ macãpʉ wa'awĩ. Ti macãpʉ ʉ̃sã tojawʉ.
Titare Pascua judío masã bosenʉmʉ wa'atjo cã'rõacã dʉ'sawʉ. Pãjãrã masã Jerusalẽ́pʉ wa'acãrã niwã. Na ti bosenʉmʉ dʉporo na ña'arõ wee'quere coeyurã wa'acãrã niwã.
Jesure ĩ'asĩ'rĩrã a'macusiacãrã niwã. Õ'acʉ̃ wi'ipʉ nírã, a'merĩ sẽrĩtiña'cãrã niwã:—Mʉsã tʉ'oña'cã, ¿apetero weegʉ cʉ̃ a'tigʉsari?
Fariseo masã, pa'ia wiorã masãrẽ a'tiro duticãrã niwã:—Mʉsã Jesú topʉ niapʉ nisere masĩrã, ʉ̃sãrẽ wereya. Na werecã, bu'iri da'reri wi'ipʉ Jesure miarãti nírã, tojo nicãrã niwã.
Jesure María ʉ'mʉtise piopeo'que ni'i<TS3>(Mt 26.6–13; Mr 14.3–9)Pascua bosenʉmʉ wa'atjo seis nʉmʉrĩ dʉ'sawʉ. Titare Jesú Efraĩ́pʉ ní'cʉ Betania wãmetiri macãpʉ wa'awĩ. Todʉporo ti macãpʉta Jesú Lázarore masõwĩ.
Tocjãrã Jesure bosenʉmʉ weepeowã. Marta ba'asere etiwõ. Na pãjãrã wa'terore Lázaro quẽ'rã Jesú me'rã ba'adujiwĩ.
Ʉ̃sã ba'ari cura María pajicja ʉ'mʉticja nardo wãmetise wapabʉjʉsere poseticjare Jesú tiro miitiwõ. Miiti, cʉ̃ dʉ'pocãrĩpʉ piopeowõ. Be'ro co poari me'rã tuucoewõ. Ti wi'i nipe'tiropʉ ʉ'mʉtise'sa wa'awʉ.
Co tojo weecã ĩ'agʉ̃, Juda Iscariote ʉ̃sã me'rãcjʉ̃ be'ropʉ Jesure ĩ'atu'tirãrẽ o'oacjʉ a'tiro niwĩ:
—¿De'ro weego a'te ʉ'mʉtisere duatiati? Tere duago, ni'cã cʉ̃'ma da'rase wapa weronojõ wapata'aboapã. Te niyerure pajasecʉorãrẽ o'oboapã, niwĩ.
Cʉ̃ pajasecʉorãrẽ ma'ígʉ̃ mejeta, tojo niwĩ. Yajasebʉcʉ niwĩ. Cʉ̃ ʉ̃sã niyerure co'tegʉ́ niwĩ. Ti ajuropʉ ʉ̃sã niyeru sãa'quere yajamʉjãcũwĩ.
Jesú cʉ̃rẽ niwĩ:—Co ʉaro weeato. Co yʉ'ʉre yaatjere wãcũgõ, tojo weeamo.
Mʉsã pajasecʉorãrẽ o'onu'cũmasĩrãsa'a. Be'ropʉ yʉ'ʉ pũrĩcãrẽ o'omasĩsome. Yʉ'ʉ a'to nidojacjʉ niwe'e, niwĩ Jesú.
Judío masã wiorã Lázarore wẽjẽsĩ'rĩ'que ni'iPãjãrã judío masã Jesú Betaniapʉ nise quetire tʉ'ocãrã niwã. Tojo weerã Jesure, cʉ̃ masõ'cʉ Lázaro quẽ'rãrẽ ĩ'arã a'ticãrã niwã.
<sup>(10-11)</sup> Lázarore masõse ye bu'iri pãjãrã judío masã Jesure ẽjõpeowã. Cʉ̃rẽ ẽjõpeorã, pa'ia wiorã dutise doca nimi'cãrã dʉcawatia wa'awã. Na tojo weese ye bu'iri pa'ia wiorã Jesure na wẽjẽsĩ'rĩrõnojõta Lázaro quẽ'rãrẽ wẽjẽsĩ'rĩwã.
(-)
Jesú Jerusalẽ́pʉ pi'a'que ni'i<TS3>(Mt 21.1–11; Mr 11.1–11; Lc 19.28–40)Pascua judío masã bosenʉmʉrẽ ĩ'arã wa'arã pãjãrã masã Jerusalẽ́pʉre wa'acãrã niwã. Na etaca nʉmʉ ape nʉmʉ pe'e Jesú wa'atje quetire masĩcãrã niwã.
Tojo weerã pũrĩ opa querire dʉte, cʉ̃rẽ põtẽrĩrã a'ticãrã niwã. Na a'tiro caricũwã'cãtiwã:—Marĩ wiogʉre e'catise o'orã. Ã'rĩ Õ'acʉ̃ o'ó'cʉre añurõ wa'ato. Cʉ̃ marĩ Israe curuacjãrã wiogʉ nimi, niwã.
Jesú Õ'acʉ̃ ye queti ojaca pũrĩpʉ nirṍnojõta burrore ĩ'agʉ̃, cʉ̃ bu'ipʉ mʉjãpejawĩ. Zacaría todʉporocjʉ̃ Õ'acʉ̃ ye quetire weremʉ'tãrĩ masʉ̃ a'tiro ojacʉ niwĩ:
A'te oja'quere ʉ̃sã cʉ̃ bu'erã ne waro “Jesú ye queti nisa'a”, niticãti. Be'ro ʉ'mʉse cʉ̃ mʉjã́ca be'ropʉ ʉ̃sã masĩwʉ̃. “Õ'acʉ̃ ye queti ojaca pũrĩpʉ ní'caronojõta cʉ̃rẽ queoro wa'awʉ”, niwʉ̃.
Jesú Lázarore masõgʉ̃, cʉ̃ pijiwĩrõcã ĩ'a'cãrã ãpẽrãrẽ wereturiacãrã niwã.
Tojo weerã cʉ̃ weeĩ'o'quere ẽjõpeorã, Jesure põtẽrĩrã a'ticãrã niwã.
Fariseo masã pe'e tojo weecã ĩ'arã, a'merĩ nicãrã niwã:—¿Ĩ'ati mʉsã? Nipe'tirã cʉ̃ me'rã wa'arã weema. ¿Marĩ de'ro weebosaʉ? niwã.
Griego masã Jesure ĩ'asĩ'rĩ'que ni'iJerusalẽ́pʉ Pascua bosenʉmʉ nicã, Õ'acʉ̃rẽ ẽjõpeorã nerẽ'cãrã wa'terore ni'cãrẽrã griego masã niwã.
Na Jesure ĩ'asĩ'rĩrã Felipe tiro a'tiwã. Felipe Betsaida Galilea di'tapʉ nirĩ macãcjʉ̃ niwĩ. Na cʉ̃rẽ a'tiro niwã:—Jesure ĩ'asĩ'rĩsa'a.
Na tojo nicã tʉ'ogʉ, Felipe Andrére weregʉ wa'awĩ. Be'ro pʉarãpʉ wa'a, Jesure wererã wa'awã.
Na griego masã ĩ'asĩ'rĩsere tʉ'ogʉ, Jesú niwĩ:—Yʉ'ʉ Õ'acʉ̃ macʉ̃ masʉ̃ weronojõ upʉtigʉ wẽrĩ masãmʉjãtjo cã'rõ dʉ'sa'a.
Diacjʉ̃ta nigʉ̃ti. Ni'cʉ̃ otese capere otetibosami. Te oteticã, mejãrõta tojasa'a. Te peri otecã pũrĩcãrẽ, di'tapʉ boa wa'asa'a. Be'ro pĩ'rĩ, pupi, peje dʉcatisa'a. Te peri weronojõ yʉ'ʉ wẽrĩgʉ̃sa'a. Yʉ'ʉ wẽrĩse me'rã pãjãrã Õ'acʉ̃ põ'rã wa'arãsama.
No'o a'ti ʉmʉcopʉre cʉ̃ catiri ʉmʉcore ma'iyʉ'rʉgʉ pecame'epʉ bu'iri da'rebajuriono'gʉ̃sami. No'o cʉ̃ catiri ʉmʉcore ma'itigʉ pe'e ʉ'mʉsepʉ catinu'cũgʉ̃sami.
Yʉ'ʉ dutisere weesĩ'rĩgʉ̃, yʉ'ʉre sirutuato. Cʉ̃ yʉ'ʉ niatjopʉre yʉ'ʉ me'rã nigʉ̃sami. Yʉ'ʉ dutisere weesirutugʉnojõrẽ yʉ'ʉ pacʉ añurõ weegʉsami, niwĩ Jesú.
Jesú cʉ̃ wẽrĩatjere ucũ'que ni'iJesú niwĩ:—Ni'cãrõacã yʉ'ʉ pũrõ bʉjaweti'i. ¿De'ro nigʉ̃sari? “Pacʉ, yʉ'ʉre ña'arõ wa'atjere yʉ'rʉoya” ¿nigʉ̃sari? Nisome. Yʉ'ʉ tereta pi'eti, wẽrĩgʉ̃ a'tiwʉ.
Pacʉ, mʉ'ʉ tutuasere ĩ'oña, niwĩ Jesú. Cʉ̃ tojo níca be'ro ni'cʉ̃ ʉ'mʉsepʉ ucũdijosere tʉ'owʉ. A'tiro niwĩ:—Yʉ'ʉ tutuasere ĩ'otojawʉ. Ĩ'onemogʉ̃ti tja, niwĩ.
Masã topʉ nirã́ cʉ̃ ucũ'quere tʉ'orã, “Bʉpo bʉsʉami”, niwã. Ãpẽrã “Õ'acʉ̃rẽ wereco'tegʉ ʉ'mʉsecjʉ̃ Jesure ucũami”, niwã.
Jesú narẽ niwĩ:—Yʉ'ʉre tʉ'odutigʉ mejeta ucũami. Mʉsã pe'ere tʉ'odutigʉ ucũami.
Ni'cãrõacãrẽ Õ'acʉ̃ a'ti turicjãrãrẽ bese, bu'iri da'regʉsami. Tojo nicã a'ti turicjãrãrẽ dutigʉ́ wãtĩ cõ'awĩrõno'gʉ̃sami.
Apeye quẽ'rãrẽ yʉ'ʉre na ʉ'mʉarõpʉ tuumorõnʉ'cõcã, nipe'tirãrẽ yʉ'ʉ tiropʉ a'ticã weegʉti, niwĩ Jesú.
Tojo nígʉ̃, yʉ'ʉ curusapʉ wẽrĩgʉ̃sa'a nígʉ̃, tojo niwĩ.
Masã tere tʉ'orã, a'tiro niwã:—Õ'acʉ̃ ye queti ojaca pũrĩpʉ na bu'eĩ'ocã, a'tiro tʉ'ono'wʉ̃: “Õ'acʉ̃ bese'cʉ Cristo catinu'cũcʉ̃sami.” ¿De'ro weeacjʉ mʉ'ʉ pe'e tja “Õ'acʉ̃ macʉ̃ masʉ̃ weronojõ upʉtigʉ ʉ'mʉarõpʉ tuumorõnʉ'cõno'gʉ̃sami”, niti? Õ'acʉ̃ macʉ̃ masʉ̃ weronojõ upʉtigʉ ¿noanojõ niti? ni sẽrĩtiña'wã.
Jesú narẽ niwĩ:—Yʉ'ʉ a'ti nucũcãcjãrãrẽ sĩ'ose weronojõ ni'i. Yʉ'ʉ masãrẽ Õ'acʉ̃ yere añurõ masĩcã wee'e. Yoaticã mʉsã me'rã nigʉ̃sa'a. Yʉ'ʉ a'topʉ nirĩ curare mʉsã yʉ'ʉ bu'esere ẽjõpeoya. Tojo weerã mʉsã wãcũña marĩrõ na'itĩ'arõpʉ sijarã weronojõ wa'asome. Yʉ'ʉre ẽjõpeotirã na'itĩ'arõpʉ nirã́ weronojõ nima. Na weesere “A'tiro pe'e ʉa'a”, nímasĩtisama.
Yʉ'ʉ sĩ'ose weronojõ nigʉ̃́ mʉsã tiropʉ ni'i. Yʉ'ʉ mʉsã tiropʉ nirĩ curare yʉ'ʉre ẽjõpeoya. Tojo weerã mʉsã quẽ'rã sĩ'orĩ masã weronojõ nirãsa'a. Õ'acʉ̃ yere añurõ masĩrãsa'a. Ãpẽrã quẽ'rãrẽ masĩcã weerãsa'a, niwĩ Jesú.Jesú narẽ tojo nica be'ro du'tiwã'cã wa'awĩ.
Judío masã wiorã Jesure ẽjõpeotise ni'iJesú peje weeĩ'omicã, judío masã wiorã cʉ̃rẽ ẽjõpeotiwã.
Na ẽjõpeoticã, Õ'acʉ̃ ye queti ojaca pũrĩpʉ Isaía oja'caronojõta queoro wa'awʉ.Cʉ̃ a'tiro ojacʉ niwĩ:Ni'cʉ̃nojõpʉta ʉ̃sã weresere tʉ'otimi. Õ'acʉ̃ tutuase me'rã weeĩ'ocã ĩ'amirã, ne ẽjõpeotima, ni ojacʉ niwĩ Isaía.
Na ne ẽjõpeomasĩti'que quẽ'rãrẽ Isaía aperopʉ Õ'acʉ̃ ye queti ojaca pũrĩpʉre a'tiro ojacʉ niwĩ:
Õ'acʉ̃ narẽ caperi bajutirã weronojõ weecʉ niwĩ. Cʉ̃ yere tʉ'omasĩticã weecʉ niwĩ. Tojo weerã añurõ cʉ̃ weesere ĩ'amirã, ĩ'amasĩticãrã niwã. Cʉ̃ bu'esere tʉ'omirã, tʉ'omasĩticãrã niwã. Cʉ̃ bu'esere ẽjõpeorã, na ña'arõ wee'quere du'u, acobojose sẽrĩbopã. Cʉ̃ narẽ yʉ'rʉobopĩ, nicʉ niwĩ Isaía.
Isaía Jesú tutuasere, cʉ̃ asistesere ĩ'agʉ̃, cʉ̃ ye cjasere tojo ucũcʉ niwĩ.
Pãjãrã judío masã Jesure ẽjõpeowã. Ni'cãrẽrã wiorã waropʉta ẽjõpeowã. Fariseo masãrẽ uirã, bajuyoropʉ Jesure ẽjõpeosere ucũtiwã. Ʉ̃sãrẽ judío masã na nerẽrĩ wi'ipʉ nirãrẽ cõ'awĩrõrĩ nírã, tojo weewã.
Wiorã Jesure ẽjõpeomirã, masã pe'ere Õ'acʉ̃ nemorõ añurõ wãcũcã ʉawã.
Jesú masãrẽ besese cjasere ucũ'que ni'iJesú nipe'tirã tʉ'oato nígʉ̃, tutuaro ucũwĩ:—Yʉ'ʉre ẽjõpeogʉ yʉ'ʉ se'sarore ẽjõpeotimi. Yʉ'ʉ pacʉ yʉ'ʉre o'ó'cʉ quẽ'rãrẽ ẽjõpeomi.
Yʉ'ʉ sĩ'ose weronojõ ni'i. A'ti nucũcãpʉre yʉ'ʉre ẽjõpeorã na'itĩ'arõpʉ tojaticã'to nígʉ̃ a'tiwʉ. Na yʉ'ʉ bu'esere masĩrãsama. Masĩrã, añurõ weerãsama.
Yʉ'ʉ bu'esere tʉ'omirã, tere weetirã, bu'iri cʉorãsama. Yʉ'ʉ narẽ bu'iri da'resome. Yʉ'ʉ bu'iri da'regʉ a'titiwʉ. Narẽ yʉ'rʉogʉ a'tiwʉ.
Yʉ'ʉre ʉatirãnojõ, yʉ'ʉ bu'e'quere weetirãnojõ Õ'acʉ̃rẽ bu'iri da'reno'ajãpʉ nitojama. Yʉ'ʉ bu'e'quere weetise bu'iri na a'ti ʉmʉco pe'ticã, bu'iri da'reno'rãsama.
Yʉ'ʉ se'saro yʉ'ʉ ʉaro bu'ewe'e. Yʉ'ʉ pacʉ yʉ'ʉre o'ó'cʉ tojo ni bu'eya nirṍ bu'e'e.
Yʉ'ʉ masĩ'i, yʉ'ʉ pacʉ dutisere ẽjõpeorã catinu'cũcã'rãsama. Tojo weegʉ cʉ̃ bu'eduti'caronojõta masãrẽ bu'e'e, niwĩ Jesú.
Jesú cʉ̃ bu'erã ye dʉ'pocãrĩrẽ coe'que ni'iJudío masã bosenʉmʉ Pascua wa'atjo ni'cã nʉmʉ dʉ'sawʉ. Jesú cʉ̃ a'ti turipʉ ní'cʉ maata cʉ̃ pacʉ tiropʉ wa'atjere masĩtojawĩ. Cʉ̃, cʉ̃ yarã a'ti nucũcãcjãrãrẽ ma'inu'cũcã'wĩ. Cʉ̃ wẽrĩse me'rã cʉ̃ ʉpʉtʉ ma'isere ĩ'owĩ.
<sup>(2-4)</sup> Juda Iscariote Simó macʉ̃rẽ wãtĩ a'tiro wãcũse o'ocʉ niwĩ. Jesure ĩ'atu'tirãpʉre o'oduticʉ niwĩ. Jesú pe'e pũrĩcã cʉ̃ Õ'acʉ̃ tiropʉ a'tiwʉ nisere masĩwĩ. Tojo nicã topʉ cʉ̃ dajatojaatjere, cʉ̃ pacʉ cʉ̃rẽ wiogʉ sõrõatje quẽ'rãrẽ masĩwĩ. A'tiro wéégʉ, ʉ̃sã ba'adujiri cura Jesú wã'cãnʉ'cã, cʉ̃ su'ti bu'icjãrõrẽ tuweecũuwĩ. Be'ro marĩ ejerituwʉaropʉ tuucoeri caserore dʉ'teõ'owĩ.
(-)
(-)
Tu'ajanʉ'cõ, acore bapapʉ piosãawĩ. Te me'rã ʉ̃sã ye dʉ'pocãrĩrẽ coenʉ'cãwĩ. Be'ro ti casero me'rã bopowĩ.
Cʉ̃ Simó Pedro ye dʉ'pocãrĩrẽ coenʉ'cãrĩ cura Pedro cʉ̃rẽ niwĩ:—Wiogʉ, ¿yé dʉ'pocãrĩrẽ coegʉsari?
Jesú cʉ̃rẽ niwĩ:—Ni'cãrõacã yʉ'ʉ weesere mʉ'ʉ tʉ'omasĩtisa'a. Be'ropʉ masĩgʉ̃sa'a.
Pedro cʉ̃rẽ niwĩ:—Yé dʉ'pocãrĩrẽ mʉ'ʉ ne coesome.Jesú cʉ̃rẽ niwĩ:—Yʉ'ʉ coeticã, mʉ'ʉ yʉ'ʉ me'rãcjʉ̃ nisome.
Simó Pedro cʉ̃rẽ niwĩ:—To pũrĩcãrẽ yé dʉ'pocãrĩrẽ coegʉ, yé omocãrĩ, ya dʉpoa quẽ'rãrẽ coeya.
Jesú pe'e cʉ̃rẽ niwĩ:—Marĩ u'áca be'ro apaturi u'aapoya marĩsa'a. Sijáca be'ro dʉ'pocãrĩ dia'cʉ̃rẽ tuucoeno'sa'a. Mʉsã ũ'irĩ marĩrã weronojõ ni'i. Tojo nimicã, ni'cʉ̃ mʉsã wa'teropʉre ña'agʉ̃ ũ'irĩtigʉ weronojõ nimi, niwĩ Jesú.
Jesú cʉ̃rẽ ĩ'atu'tirãpʉre o'oacjʉre masĩtojawĩ. Tojo weegʉ tojo niwĩ.
Ʉ̃sã ye dʉ'pocãrĩrẽ coéca be'ro cʉ̃ bu'icjãrõ su'tirore sãña, ejanujãwĩ tja. Ʉ̃sãrẽ niwĩ:—¿Mʉsã yʉ'ʉ weesere tʉ'omasĩti?
Mʉsã yʉ'ʉre “Wiogʉ, ʉ̃sãrẽ bu'egʉ” ni pisu'u. Tojota ni'i mʉsã nirṍnojõta.
Yʉ'ʉ mʉsã wiogʉ, mʉsãrẽ bu'egʉ nimigʉ̃, mʉsã ye dʉ'pocãrĩrẽ coeapʉ. Tojo weerã mʉsã quẽ'rã mejãrõta weeya.
Mʉsãrẽ yʉ'ʉ wee'quere ĩ'acũu, weesirutuato nígʉ̃ a'te queosere weeĩ'oapʉ. A'merĩ añurõ weeya.
Mʉsãrẽ diacjʉ̃ weregʉti. Ne ni'cʉ̃ da'raco'tegʉ “Yʉ'ʉ wiogʉ yʉ'rʉoro ni'i”, nímasĩtisami. Ni'cʉ̃ o'óno'cʉ quẽ'rã cʉ̃rẽ o'ó'cʉ yʉ'rʉoro nitisami.
Mʉsã yʉ'ʉ dʉ'pocãrĩ coesere masĩrã, a'te yʉ'ʉ wee'quere wéérã, e'catirãsa'a.
’Yʉ'ʉ mʉsã nipe'tirãpʉre ucũgʉ̃ weewe'e. Yʉ'ʉ bese'cãrãrẽ masĩ'i. Õ'acʉ̃ ye queti ojaca pũrĩpʉ nírõnojõta queoro wa'arosa'a. A'tiro ojano'wʉ̃: “Yʉ'ʉ me'rã ba'adujimigʉ̃, yʉ'ʉre a'pepũrĩmi”, ni ojano'caro niwʉ̃.
Yʉ'ʉ mʉsãrẽ wereyugʉ wee'e. Tojo weerã yʉ'ʉ ní'que queoro wa'acã, a'tiro nirãsa'a: “Diacjʉ̃ta Õ'acʉ̃ o'ó'cʉ nipĩ”, nirãsa'a.
Mʉsãrẽ queoro weregʉti. Yʉ'ʉ o'ó'cãrã weresere tʉ'o ẽjõpeorã, yʉ'ʉ quẽ'rãrẽ ẽjõpeorãta weesama. Yʉ'ʉre ẽjõpeorã, yʉ'ʉre o'ó'cʉ quẽ'rãrẽ ẽjõpeosama, niwĩ Jesú.
Jesú “Yʉ'ʉre ĩ'atu'tirãpʉre Juda o'ogʉsami” nise ni'i<TS3>(Mt 26.20–25; Mr 14.17–21; Lc 22.2l–23)Jesú ʉ̃sãrẽ weréca be'ro ʉpʉtʉ bʉjawetiwĩ. Tʉ'ota basiorota werewĩ:—Diacjʉ̃ta nigʉ̃ti. Ni'cʉ̃ mʉsã wa'teropʉ yʉ'ʉre ĩ'atu'tirãrẽ o'ogʉsami, niwĩ.
Cʉ̃ tojo nicã tʉ'orã, ʉ̃sã ¿noarẽ tojo nigʉ̃ weeti? nírã, mejõ a'merĩ ĩ'adujicã'wʉ̃.
Yʉ'ʉ Juã Jesú ma'ino'gʉ̃ cʉ̃ pʉ'to dujiwʉ.
Tojo weegʉ Simó Pedro Jesure sẽrĩtiña'dutigʉ sĩopuawĩ.
Jesú yʉ'ʉre niwĩ:—Yʉ'ʉ pã́ yosó'ono'gʉ̃ nigʉ̃sami. Cʉ̃ tojo níca be'ro Simó macʉ̃ Juda Iscariotere yosó'owĩ.
Cʉ̃ tojo wééca be'ro wãtĩ Judare sãjãcʉ niwĩ. Jesú cʉ̃rẽ niwĩ:—Mʉ'ʉ weeatjere weebaque'oya.
Ʉ̃sã nipe'tirã topʉ ba'adujirã, cʉ̃ tojo nisere tʉ'omasĩticãti.
Ni'cãrẽrã a'tiro wãcũwʉ̃: “Juda cʉ̃ niyerure co'tegʉ́ niyucã, Jesú cʉ̃rẽ apeyenojõ bosenʉmʉ cjasere duudutigʉ weeapĩ, o pajasecʉorãrẽ niyeru o'odutigʉ o'odutiapĩ”, niwʉ̃.
Juda cʉ̃ pã́rẽ ñe'éca be'ro ʉ̃sã tiropʉ ní'cʉ wija wa'awĩ. Cʉ̃ wijari cura ñamipʉ niwʉ̃.
A'merĩ ma'idutise ni'iJuda wa'áca be'ro Jesú ʉ̃sãrẽ niwĩ:—Ni'cãrõacã yʉ'ʉ Õ'acʉ̃ macʉ̃ masʉ̃ weronojõ upʉtigʉpʉre yʉ'ʉ tutuasere ĩ'ono'rõsa'a. Õ'acʉ̃ tutuase quẽ'rã yʉ'ʉ me'rãta ĩ'ono'rõsa'a.
Yʉ'ʉ Õ'acʉ̃ tutuasere ĩ'ocã, cʉ̃ quẽ'rã yʉ'ʉ tutuasere maata ĩ'ogʉ̃sami.
Yʉ'ʉ me'rãcjãrã, cã'rõ mʉsã me'rã nitʉogʉsa'a. Mʉsã yʉ'ʉre a'marãsa'a. Yʉ'ʉ judío masãrẽ todʉporopʉre ní'caronojõta mʉsãrẽ ni'cãrõacã nigʉ̃ti. Yʉ'ʉ wa'atjopʉre mʉsã wa'amasĩtisa'a.
Mʉsãrẽ apeye ma'ma dutise cũugʉ̃ti. Yʉ'ʉ mʉsãrẽ ma'irõnojõta a'merĩ ma'iña.
Mʉsã a'merĩ ma'icã, ãpẽrã nipe'tirã mʉsãrẽ yʉ'ʉ bu'erã nisere masĩrãsama, niwĩ Jesú.
Jesú Pedrore “Mʉ'ʉ yʉ'ʉre ‘Masĩwe'e’ nigʉ̃sa'a” ní'que ni'i<TS3>(Mt 26.31–35; Mr 14.27–31; Lc 22.31–34)Simó Pedro cʉ̃rẽ sẽrĩtiña'wĩ:—Wiogʉ, ¿no'opʉ wa'agʉsari?Jesú cʉ̃rẽ niwĩ:—Ni'cãrõacã yʉ'ʉ wa'atjopʉre mʉ'ʉ wa'amasĩtisa'a. Be'ropʉ yʉ'ʉre sirutugʉsa'a.
Pedro cʉ̃rẽ niwĩ tja:—Wiogʉ, ¿de'ro weeacjʉ yʉ'ʉ mʉ'ʉ me'rã maata wa'amasĩtisari? Yʉ'ʉ quẽ'rã mʉ'ʉ me'rãta wẽrĩmasĩ'i.
Jesú cʉ̃rẽ niwĩ:—¿Nirõta yʉ'ʉ me'rã wẽrĩmasĩti? Mʉ'ʉrẽ diacjʉ̃ta nigʉ̃ti. Cãrẽ'quẽ cʉ̃ uuati dʉporo yʉ'ʉre i'tiati “Cʉ̃rẽ masĩwe'e”, nigʉ̃sa'a, niwĩ Jesú.
Jesú “Yʉ'ʉre ẽjõpeorã yʉ'rʉrãsa'a” ní'que ni'iJesú ʉ̃sãrẽ a'tiro niwĩ:—Mʉsã ʉpʉtʉ waro wãcũque'titicã'ña. Õ'acʉ̃rẽ ẽjõpeoya. Tojo nicã yʉ'ʉ quẽ'rãrẽ ẽjõpeoya.
Yʉ'ʉ pacʉ tiropʉ mʉsã niatje wi'seri peje ni'i. Te marĩcãma, mʉsãrẽ wereboapã. Topʉ mʉsã niatjore apoyugʉ wa'agʉ wee'e.
Mʉsã niatjore apóca be'ro mʉsãrẽ miigʉ̃ a'tigʉti. Topʉre mʉsã quẽ'rã ninu'cũcã'rãsa'a.
Mʉsã yʉ'ʉ wa'atjore masĩsa'a. Yʉ'ʉ wa'ari ma'a quẽ'rãrẽ masĩsa'a, niwĩ Jesú.
Tomás cʉ̃rẽ niwĩ:—Wiogʉ, mʉ'ʉ wa'atjore masĩtisa'a. ¿Ʉ̃sã de'ro wee masĩbosaʉ mʉ'ʉ wa'ari ma'arẽ?
Jesú cʉ̃rẽ niwĩ:—Yʉ'ʉ, yʉ'ʉ pacʉ tiropʉ wa'ari ma'a weronojõ ni'i. Yʉ'ʉ masãrẽ topʉ wa'acã weegʉ́ ni'i. Yʉ'ʉ masãrẽ diacjʉ̃ cjasere masĩcã wee'e. Narẽ catinu'cũcã weegʉ́ ni'i. Yʉ'ʉre ẽjõpeorã dia'cʉ̃ yʉ'ʉ pacʉ tiropʉ wa'arãsama.
Mʉsã yʉ'ʉre masĩrã, yʉ'ʉ pacʉ quẽ'rãrẽ masĩbosa'a. Ni'cãrõacã me'rã cʉ̃rẽ masĩ'i. Mʉsã yʉ'ʉre ĩ'arã, cʉ̃rẽ ĩ'arã weronojõ ni'i, niwĩ Jesú.
Felipe Jesure niwĩ:—Wiogʉ, mʉ'ʉ pacʉre ĩ'oña ʉ̃sãrẽ. Cʉ̃rẽ ĩ'ase me'rã dia'cʉ̃ ʉ̃sãrẽ ejatuarosa'a.
Jesú cʉ̃rẽ niwĩ:—Felipe, yʉ'ʉ mʉsã me'rã yoacã niwʉ̃. ¿Yʉ'ʉre ĩ'amasĩweti yujupʉ? Yʉ'ʉre ĩ'agʉ̃́ yʉ'ʉ pacʉ quẽ'rãrẽ masĩmi. ¿De'ro weegʉ yʉ'ʉre “Mʉ'ʉ pacʉre ĩ'oña”, niati?
¿Yʉ'ʉ, yʉ'ʉ pacʉ me'rã pʉarã nimicã, ni'cʉ̃pʉta ni'i nisere ẽjõpeoweti? ¿Cʉ̃ yʉ'ʉpʉre nimi nise quẽ'rãrẽ ẽjõpeoweti? Yʉ'ʉ ucũsere yʉ'ʉ se'saro ucũwe'e. Yʉ'ʉ pacʉ yʉ'ʉpʉre nigʉ̃́ta cʉ̃ ʉaro ucũmi. Yʉ'ʉ weese quẽ'rãrẽ yʉ'ʉ se'saro weewe'e. Cʉ̃́ta cʉ̃ ʉaro weecã weemi.
Yʉ'ʉ, yʉ'ʉ pacʉ me'rã ni'cʉ̃ta ni'i nisere, cʉ̃ yʉ'ʉpʉre nisere ẽjõpeoya. Tere ẽjõpeotirã pũrĩcã, yʉ'ʉ weese pe'ere ĩ'a ẽjõpeocureya.
Mʉsãrẽ diacjʉ̃ta weregʉti. Yʉ'ʉre ẽjõpeorã yʉ'ʉ wee'caronojõta yʉ'ʉ wee'quere weesiruturãsama. Totá yʉ'ʉ pacʉ tiropʉ yʉ'ʉ wa'acãma, a'te nemorõ weerãsama.
Mʉsã yʉ'ʉre ẽjõpeocã, nipe'tise mʉsã sẽrĩsere o'ogʉsa'a. Te me'rã yʉ'ʉ pacʉ tutuasere masĩato nígʉ̃ tojo weegʉsa'a.
Yʉ'ʉre ẽjõpeorã, no'o mʉsã sẽrĩsere yʉ'tigʉti.
Jesú “Espíritu Santure o'ógʉti” ní'que ni'i’Mʉsã yʉ'ʉre ma'írã, yʉ'ʉ dutisere weerãsa'a.
Mʉsãrẽ yʉ'ʉ pacʉre Espíritu Santure sẽrĩbosagʉti. Cʉ̃ mʉsãrẽ weetamuse me'rã wãcũtutuanu'cũcã weegʉsami. Mʉsã me'rã ninu'cũgʉ̃sami.
Yʉ'ʉ mʉsãrẽ cõ'awã'cãsome. Mʉsã me'rã nigʉ̃ a'tigʉti tja.
Cã'rõacã be'ro masã yʉ'ʉre ĩ'asome. Mʉsã pũrĩcã ĩ'arãsa'a. Yʉ'ʉ catinu'cũcã'a. Tojo weerã mʉsã quẽ'rã catinu'cũcã'rãsa'a.
Yʉ'ʉ pacʉ mʉsãrẽ Espíritu Santure o'ógʉsami. Tojo wééca be'ro yʉ'ʉ pacʉ me'rã yʉ'ʉ nisere masĩrãsa'a. Tojo nicã mʉsã yʉ'ʉ me'rã nisere, yʉ'ʉ mʉsãpʉre nisere masĩrãsa'a.
Yʉ'ʉ dutisere weegʉ́ diacjʉ̃ta yʉ'ʉre ma'isere ĩ'osami. Yʉ'ʉre ma'igʉ̃rẽ yʉ'ʉ pacʉ quẽ'rã ma'igʉ̃sami. Yʉ'ʉ quẽ'rã ma'igʉ̃sa'a. Cʉ̃rẽ yʉ'ʉ nisetisere ĩ'ogʉ̃sa'a, niwĩ Jesú.
Apĩ Juda, Iscariote mejeta Jesure niwĩ:—¿Wiogʉ, de'ro weegʉ mʉ'ʉ nisetisere ʉ̃sã dia'cʉ̃rẽ ĩ'ogʉ̃sari? ¿De'ro weegʉ a'ti turicjãrã mʉ'ʉrẽ ẽjõpeotirã quẽ'rãrẽ ĩ'oweti?
Jesú cʉ̃rẽ niwĩ:—Yʉ'ʉre ma'igʉ̃́ yʉ'ʉ dutisere weemi. Yʉ'ʉ pacʉ cʉ̃rẽ ma'igʉ̃sami. Ʉ̃sã pʉarãpʉta cʉ̃ me'rã nirãsa'a.
Yʉ'ʉre ma'itigʉ pe'e yʉ'ʉ ucũsere weetimi. Yʉ'ʉ ucũse yé mejeta ni'i. Yʉ'ʉ pacʉ yʉ'ʉre o'ó'cʉ cʉ̃ weredutise ni'i.
’Yʉ'ʉ mʉsã me'rã nígʉ̃, a'te nipe'tisere were'e.
Yʉ'ʉ sẽrĩcã, yʉ'ʉ pacʉ Espíritu Santure mʉsãrẽ o'ógʉsami. Cʉ̃ mʉsãrẽ weetamu, wãcũtutuanu'cũcã weegʉsami. Nipe'tise mʉsãrẽ bu'egʉsami. Nipe'tise yʉ'ʉ mʉsãrẽ bu'e'quere apaturi wãcũcã weegʉsami.
’Yʉ'ʉ ni'cãrõacã mʉsãrẽ we'eriti'i. Mʉsã ye ejeripõ'rãrĩpʉ ejerisãjãse niato. Yʉ'ʉ ejerisãjãse me'rã mʉsãrẽ ejerisãjãcã weegʉti. Yʉ'ʉ ejerisãjãcã weese a'ti nucũcã cjase weronojõ niwe'e. Tojo weerã “Yʉ'ʉ wa'agʉ wee'e” nisere tʉ'orã, bʉjaweti, wãcũque'titicã'ña.
Mʉsã “Yʉ'ʉ pacʉ tiropʉ wa'agʉ wee'e” nicã tʉ'otojapʉ. “Be'ro yʉ'ʉ mʉsã me'rã nigʉ̃ a'tigʉti tja” nicã quẽ'rãrẽ tʉ'oapʉ. Yʉ'ʉ pacʉ yʉ'ʉ yʉ'rʉoro nimi. Mʉsã yʉ'ʉre cʉ̃ tiropʉ wa'ase quetire tʉ'oapʉ. Tere tʉ'orã, diacjʉ̃ta ẽjõpeorã pũrĩcã, e'catiboapã.
Yʉ'ʉ mʉsãrẽ wereyugʉ weeapʉ. Tojo weerã yʉ'ʉ mʉsãrẽ wereyu'quere queoro wa'acã, “Diacjʉ̃ta nipĩ”, nirãsa'a.
Wãtĩ a'ti nucũcãcjãrãrẽ dutigʉ́ a'titojami. Tojo weegʉ yʉ'ʉ yoaticã mʉsã me'rã ucũgʉ̃ti. Cʉ̃ yʉ'ʉre ne cã'rõ dutimasĩtimi.
Tojo wa'arota weesasa'a. Yʉ'ʉ pacʉ cʉ̃ weeduti'quere weegʉti. Yʉ'ʉ tojo weecã, a'ti nucũcãcjãrã yʉ'ʉ pacʉre yʉ'ʉ ma'isere masĩrãsama. Te'a wa'arã. Wã'cãnʉ'cãña, niwĩ ʉ̃sãrẽ.
Jesú ʉ'segʉ me'rã masãrẽ queose were'que ni'iJesú queose me'rã ʉ̃sãrẽ a'tiro niwĩ:—Yʉ'ʉ ʉ'segʉ weronojõ ni'i. Yʉ'ʉ pacʉ tigʉre co'tegʉ́ nimi.
Yʉ'ʉre ẽjõpeorã tigʉ cjase dʉpʉri nima. Õ'acʉ̃ ʉ'segʉre ĩ'anʉrʉ̃gʉ̃ weronojõ niyugʉ, dʉca marĩse dʉpʉrire dʉtecõ'asami. Apeye dʉcatise dʉpʉrire añurõ dʉcatiato nígʉ̃ dʉteweenemosami.
Mʉsã dʉcatise dʉpʉri weronojõ ni'i. Yʉ'ʉ bu'e'quere ẽjõpeo, yʉ'ti'i. Tojo weegʉ yʉ'ʉ pacʉ mʉsã ña'arõ wee'quere cõ'atojawĩ. Mʉsã acobojono'cãrãpʉ nitoja'a.
Yʉ'ʉ mʉsãpʉre ninu'cũgʉ̃sa'a. Mʉsã quẽ'rã yʉ'ʉ me'rãcjãrã ninu'cũcã'ña. Ni'cã dʉpʉ yucʉgʉpʉ a'mesʉ'atimirõ dʉcatitisa'a. A'te weronojõ mʉsã yʉ'ʉ me'rã ninu'cũtirã, ne añurõ weemasĩsome.
’Yʉ'ʉ ní'caronojõta yʉ'ʉ ʉ'segʉ weronojõ ni'i. Mʉsã tigʉ dʉpʉri ni'i. Yʉ'ʉ me'rã ninu'cũgʉ̃, yʉ'ʉ quẽ'rã cʉ̃pʉre nicã, cʉ̃ añurõ weemasĩsami. Mʉsã yʉ'ʉ me'rã ninu'cũtirã, ne añurõ weemasĩtisa'a.
Yʉ'ʉ me'rã ninu'cũtigʉ dʉtecõ'a'que dʉpʉri weronojõ nimi. Te ñai'que dʉpʉrire see, pecame'epʉ ʉ̃jʉ̃acõ'ano'sa'a.
’Mʉsã yʉ'ʉ me'rã ninu'cũrã, yʉ'ʉ bu'esere wãcũrã, Õ'acʉ̃rẽ mʉsã ʉasere sẽrĩña. Cʉ̃ yʉ'tigʉsami.
Mʉsã añurõ wéérã, Õ'acʉ̃ añuyʉ'rʉami nisere ĩ'orãsa'a. Tojo weerã diacjʉ̃ta mʉsã yʉ'ʉ bu'erã nirãsa'a.
Yʉ'ʉ pacʉ yʉ'ʉre ma'irõnojõta yʉ'ʉ quẽ'rã mʉsãrẽ ma'i'i. Yʉ'ʉ me'rã ninu'cũña. Tojo weecã, mʉsãrẽ ma'inu'cũgʉ̃sa'a.
Yʉ'ʉ pacʉ yʉ'ʉre cʉ̃ dutisere weecã, ma'imi. Yʉ'ʉ quẽ'rã yʉ'ʉ dutisere weecã, mʉsãrẽ ma'igʉ̃sa'a.
’Yʉ'ʉ e'catironojõta mʉsãrẽ e'catiato nígʉ̃ tojo ucũ'u. Tojo weerã mʉsã e'catiyʉ'rʉarãsa'a.
Yʉ'ʉ dutise a'tiro ni'i. Yʉ'ʉ mʉsãrẽ ma'irõnojõta a'merĩ ma'iña.
Ni'cʉ̃ cʉ̃ me'rãcjãrãrẽ wẽrĩbosagʉ, narẽ ma'iyʉ'rʉasami. Wẽrĩbosase nemorõ ma'ita basiowe'e.
Mʉsã yʉ'ʉ dutisere wéérã, yʉ'ʉ me'rãcjãrã ni'i.
Yʉ'ʉ mʉsãrẽ “Yʉ'ʉre da'raco'terã nima”, nisome. Da'raco'terã na wiogʉ weesere masĩtisama. Mʉsã yʉ'ʉ me'rãcjãrã ni'i. Tojo weegʉ yʉ'ʉ pacʉ yʉ'ʉre ní'quere werepe'ocã'a.
A'teta ni'i yʉ'ʉ mʉsãrẽ dutise. A'merĩ ma'iña, niwĩ.
Jesú “Yʉ'ʉre ẽjõpeocã, ãpẽrã mʉsãrẽ ĩ'atu'tirãsama” ní'que ni'iJesú ʉ̃sãrẽ a'tiro ninemowĩ:—A'ti nucũcãcjãrã yʉ'ʉre ẽjõpeotirã mʉsãrẽ ĩ'atu'ticã, yʉ'ʉre ĩ'atu'timʉ'tã'quere wãcũña.
Mʉsã a'ti nucũcãcjãrã waro nicãma, na me'rãcjãrãrẽ ma'irõnojõta mʉsãrẽ ma'ibosama. Yʉ'ʉ mʉsãrẽ na wa'teropʉ nirãrẽ besewʉ. Mʉsã a'ti nucũcãcjãrã weronojõ niwe'e. Tojo weerã mʉsãrẽ ĩ'atu'tima.
Yʉ'ʉ mʉsãrẽ ní'quere wãcũña. Ne ni'cʉ̃ da'raco'tegʉ “Yʉ'ʉ wiogʉ yʉ'rʉoro ni'i”, nímasĩtisami. Yʉ'ʉre ña'arõ weema. Mʉsã quẽ'rãrẽ mejãrõta ña'arõ weerãsama. No'o yʉ'ʉ bu'esere tʉ'orã, mʉsãrẽ tʉ'orãsama.
Mʉsã yʉ'ʉre sirutucã ĩ'arã, nipe'tise ña'asere mʉsãrẽ weerãsama. Yʉ'ʉre o'ó'cʉre na masĩtise ye bu'iri tojo weerãsama.
’Yʉ'ʉ a'ti di'tapʉre narẽ weregʉ a'titicãma, bu'iri moobosama. Na ni'cãrõacãrẽ bu'iri cʉoma. “Ʉ̃sã bu'iri moo'o”, nímasĩtisama.
Yʉ'ʉre ĩ'atu'tirã yʉ'ʉ pacʉ quẽ'rãrẽ ĩ'atu'tima.
Ne ni'cʉ̃ weetisere na tiropʉre peje weeĩ'omiwʉ̃. Yʉ'ʉre masĩdutigʉ tojo weewʉ. Yʉ'ʉ weeĩ'otica be'roma bu'iri moobosama. Na yʉ'ʉ wee'quere ĩ'awã. Tere ĩ'amirã, yʉ'ʉre ĩ'atu'tiwã. Yʉ'ʉ pacʉ quẽ'rãrẽ ĩ'atu'tiwã.
Õ'acʉ̃ ye queti ojaca pũrĩpʉ nirṍnojõta queoro wa'aro wee'e. A'tiro ni'i: “Bu'iri moomicã, yʉ'ʉre ĩ'atu'tiwã”, ni ojano'wʉ̃.
’Espíritu Santu diacjʉ̃ ucũgʉ̃, mʉsãrẽ weetamugʉ̃ a'tigʉsami. Ʉ̃sã yʉ'ʉ pacʉ me'rã cʉ̃rẽ o'órãsa'a. Cʉ̃ a'tigʉ, queoro yé cjasere mʉsãrẽ weregʉsami.
Mʉsã quẽ'rã yé cjasere wererãsa'a. Mʉsã ne waropʉta yʉ'ʉ me'rã nitojawʉ. Tojo weerã wererãsa'a, niwĩ Jesú.
Jesú ʉ̃sãrẽ ninemowĩ tja:—Yé bu'iri ãpẽrã mʉsãrẽ ña'arõ weerãsama nisere were'e. Yʉ'ʉre ẽjõpeodu'uticã'to nígʉ̃ tojo were'e.
Mʉsãrẽ judío masã nerẽwʉase wi'seripʉ nimi'cãrãrẽ cõ'awĩrõrãsama. No'o mʉsãrẽ wẽjẽcõ'aca be'ro a'tiro nirãsama. “Marĩ Õ'acʉ̃ ʉaro weerã wee'e”, nirãsama.
Na yʉ'ʉ pacʉre, yʉ'ʉre masĩti'que ye bu'iri mʉsãrẽ ña'arõ weerãsama.
Yʉ'ʉ wereyugʉ wee'e. Tojo weerã queoro te wa'acã, mʉsã “Tojota niwĩ”, nirãsa'a.
Espíritu Santu ye cjase ni'i’Yʉ'ʉ mʉsã me'rã nígʉ̃, ne waropʉre maata a'tere weretiwʉ.<sup>(5-6)</sup> Ni'cãrõacã yʉ'ʉre o'ó'cʉ tiropʉ wa'agʉ wee'e. Yʉ'ʉ tojo nicã tʉ'orã, ne ni'cʉ̃ yʉ'ʉre “¿No'opʉ wa'ati?” ni sẽrĩtiña'we'e. Mejõ bʉjawetiwioriticã'a.
(-)
Yʉ'ʉ mʉsãrẽ diacjʉ̃ta nigʉ̃ti. Yʉ'ʉ wa'acã, mʉsãrẽ añu nirõsa'a. Yʉ'ʉ mʉsãrẽ Espíritu Santure o'ógʉsa'a. Yʉ'ʉ wa'aticãma, cʉ̃ mʉsãrẽ weetamugʉ̃, mʉsã me'rã nigʉ̃ a'titibosami.
<sup>(8-11)</sup> ’Espíritu Santu yʉ'ʉre ẽjõpeotirãrẽ a'tiro masĩcã weegʉsami. “Ʉ̃sã ña'arã ni'i”, ni tʉ'oña'cã weegʉsami. Apeye, yʉ'ʉ diacjʉ̃ weegʉ́ ni'i nisere ĩ'ogʉ̃sami. Yʉ'ʉ pacʉ tiropʉ wa'ase me'rã tere ĩ'ogʉ̃sami. Yʉ'ʉ topʉ wa'acã, yʉ'ʉre ĩ'asome. Tojo nicã yʉ'ʉre ẽjõpeotirãrẽ Õ'acʉ̃ bu'iri da'reatjere ĩ'ogʉ̃sami. A'tiro masĩrãsama: “Wãtĩ, a'ti nucũcãcjãrãrẽ dutigʉ́ Õ'acʉ̃rẽ bu'iri da'reno'acjʉ nitojami”, nirãsama.
(-)
(-)
(-)
’Yʉ'ʉ mʉsãrẽ peje werese cʉomi'i. Ni'cãrõacãrẽ mʉsã tʉ'omasĩtibosa'a. Tojo weegʉ werewe'e.
Espíritu Santu a'tigʉ, nipe'tisere queoro weregʉsami. Cʉ̃ diacjʉ̃ ucũgʉ̃ nimi. Cʉ̃ se'saro ucũsome. Õ'acʉ̃ ucũsere, cʉ̃ tʉ'o'quere wereturiagʉsami. Be'ropʉ wa'atje quẽ'rãrẽ mʉsãrẽ wereyugʉsami.
Espíritu Santu yʉ'ʉre añurõ ucũgʉ̃sami. Yé cjasere mʉsãrẽ masĩcã weegʉsami.
Nipe'tise yʉ'ʉ pacʉ cʉose yé ni'i. Tojo weegʉ Espíritu Santu mʉsãrẽ yé quetire weregʉsami.
Bʉjawetimi'cãrã e'catirãsama nise ni'i<sup>(16-17)</sup> ’Cã'rõacã be'ro mʉsã yʉ'ʉre ĩ'anemosome. Be'ro ĩ'arãsa'a tja. Yʉ'ʉ pacʉ tiropʉ wa'ase ye bu'iri tojo wa'anírõsa'a, niwĩ Jesú.Cʉ̃ tojo nicã tʉ'orã, ʉ̃sã ni'cãrẽrã a'merĩ ucũwʉ̃:—¿De'ro nisĩ'rĩrõ weesari cʉ̃ tojo nise?
(-)
“Cã'rõacã be'ro” cʉ̃ nise ¿de'ro nisĩ'rĩrõ weesari? Ñe'enojõrẽ ucũgʉ̃ ucũsamigʉ, masĩtisa'a, niwʉ̃.
Mʉsãrẽ diacjʉ̃ta weregʉti. Mʉsã uti, pũrõ bʉjawetirãsa'a. A'ti turicjãrã pe'e e'catirãsama. Mʉsã bʉjawetimi'cãrã be'ro e'catirãsa'a.
A'tiro wa'ase weronojõ nirõsa'a. Ni'cõ nijĩpaco co wĩ'magʉ̃ wʉase dʉporoacã pũrĩse tʉ'oña'samo. Co wʉáca be'ro co pũrĩse tʉ'oña'quere wãcũtisamo. Co macʉ̃ bajuase pe'ere ĩ'agõ e'catigo, tojo weesamo.
Co weronojõ mʉsã ni'cãrõacã pi'eti'i. Be'ro yʉ'ʉ mʉsãrẽ ĩ'agʉ̃ a'tigʉti tja. Yʉ'ʉ tojo weecã ĩ'arã, mʉsã e'catiyʉ'rʉarãsa'a. Ãpẽrã mʉsãrẽ bʉjaweticã weemasĩtirãsama.
’Mʉsã tojo e'catiri nʉmʉrẽ mʉsã tʉ'otisere ne sẽrĩtiña'some majã. Diacjʉ̃ta mʉsãrẽ nigʉ̃ti. Mʉsã yʉ'ʉre ẽjõpeocã ĩ'agʉ̃, nipe'tise mʉsã sẽrĩsere yʉ'ʉ pacʉ yʉ'tigʉsami.
Todʉporopʉ yʉ'ʉ tutuase me'rã yʉ'ʉ pacʉre ne sẽrĩtiwʉ. Ni'cãrõacãrẽ mʉsã yʉ'ʉre ẽjõpeotjĩarã sẽrĩña. Mʉsã tojo weecã, cʉ̃ yʉ'tigʉsami. Cʉ̃ yʉ'ticã, mʉsã e'catiyʉ'rʉarãsa'a.
Jesú masãrẽ “A'tiro weegʉti” ní'que ni'i’Yʉ'ʉ mʉsãrẽ queose me'rã wereapʉ. Be'ro queose marĩrõ diacjʉ̃ta yʉ'ʉ pacʉ ye quetire weregʉsa'a.
Espíritu Santu a'tíca be'ro mʉsã yʉ'ʉre ẽjõpeotjĩarã, yʉ'ʉ pacʉre sẽrĩrãsa'a. Yʉ'ʉ tojo nígʉ̃, “Yʉ'ʉ pacʉre mʉsãrẽ sẽrĩbosagʉti”, nigʉ̃ mejeta wee'e. Mʉsã basu sẽrĩrãsa'a.
Cʉ̃́ta mʉsãrẽ ma'imi. A'tiro ni'i. Mʉsã yʉ'ʉre ma'i'i. Tojo nicã mʉsã yʉ'ʉre “Õ'acʉ̃ tiropʉ ní'cʉ a'tipĩ”, ni ẽjõpeo'o. Tojo weegʉ Õ'acʉ̃ mʉsãrẽ ma'imi.
Yʉ'ʉ pacʉ me'rã ní'cʉ yʉ'ʉ a'ti nucũcãpʉre a'tiwʉ. Ni'cãrõacã yʉ'ʉ a'topʉ ní'cʉ yʉ'ʉ pacʉ tiropʉ dajatojaagʉti tja.
Cʉ̃ tojo nicã tʉ'orã, ʉ̃sã cʉ̃rẽ niwʉ̃:—Ni'cãrõacãrẽ mʉ'ʉ queose me'rã werewe'e. Diacjʉ̃ ucũcã'a.
Ni'cãrõacã ʉ̃sã masĩ'i. Mʉ'ʉ nipe'tisere masĩpe'ocã'a. No'o sẽrĩtiña'se dʉporo masĩtoja'a. Tojo weerã mʉ'ʉ Õ'acʉ̃ tiropʉ ní'cʉ a'tipã nisere masĩ'i.
Jesú ʉ̃sãrẽ niwĩ:—¿Mʉsã ẽjõpeoti majã?
Tojo ẽjõpeomirã, maata no'o mʉsã wa'asĩ'rĩrõ du'tistearãsa'a. Yʉ'ʉ ni'cʉ̃ta tojagʉ́sa'a. Ni'cʉ̃ta niwe'e, nígʉ̃ pe'e. Yʉ'ʉ pacʉ yʉ'ʉ me'rã nimi.
Yʉ'ʉre ẽjõpeorã ejerisãjãse cʉoato nígʉ̃ a'te nipe'tisere mʉsãrẽ wereapʉ. A'ti nucũcãcjãrã mʉsãrẽ pi'eticã weerãsama. Na tojo weemicã, wãcũtutuaya. Yʉ'ʉ a'ti nucũcãcjãrã na ña'arõ weesere docaque'acã weetojawʉ. Tojo weerã yʉ'ʉre ẽjõpeorã wãcũtutuaya.
Jesú cʉ̃ bu'erã ye niatjere cʉ̃ pacʉre sẽrĩbosa'que ni'iJesú tojo níca be'ro ĩ'amorõ, a'tiro niwĩ:—Pacʉ, mʉ'ʉ yʉ'ʉre cũu'que eja'a. Yʉ'ʉ mʉ'ʉ macʉ̃ nisere masãrẽ ĩ'oña. Mʉ'ʉ tojo weecã, yʉ'ʉ masãrẽ mʉ'ʉ tutuasere, mʉ'ʉ añuyʉ'rʉsere ĩ'ogʉ̃sa'a.
Mʉ'ʉ yʉ'ʉre masã nipe'tirã wiogʉ sõrõwʉ̃. Nipe'tirã mʉ'ʉ o'o'cãrãrẽ catinu'cũcã weedutigʉ yʉ'ʉre sõrõwʉ̃.
Masã mʉ'ʉ Õ'acʉ̃ ni'cʉ̃ nigʉ̃rẽ, tojo nicã yʉ'ʉre mʉ'ʉ o'ó'cʉre ẽjõpeorã catinu'cũcã'rãsama.
’Yʉ'ʉ a'ti nucũcãpʉre mʉ'ʉ tutuasere, mʉ'ʉ añuyʉ'rʉsere masãrẽ ĩ'owʉ̃. Mʉ'ʉ yʉ'ʉre cũu'quere weepe'ocã'wʉ̃.
Pacʉ, a'ti nucũcã weese dʉporo yʉ'ʉ mʉ'ʉ me'rã niwʉ̃. Mʉ'ʉ me'rã nígʉ̃, mʉ'ʉ weronojõ nisetiwʉ. Ni'cãrõacãrẽ mʉ'ʉ tiropʉ wa'agʉ wee'e. Yʉ'ʉre mejãrõta weeya tja.
’Mʉ'ʉ ã'rãrẽ a'ti nucũcãpʉ nirã́ wa'terore besewʉ. Yʉ'ʉre narẽ o'ogʉti nígʉ̃, tojo weecʉ niwʉ̃. Mʉ'ʉ nisetisere narẽ masĩcã weewʉ. Na mʉ'ʉ yarã nimi'cãrãrẽ yʉ'ʉre wiawʉ. Na mʉ'ʉ dutisere weewã.
Ni'cãrõacã na masĩma, nipe'tise yʉ'ʉ cʉose mʉ'ʉ o'o'que ni'i, nima.
Narẽ nipe'tise mʉ'ʉ wereduti'quere werewʉ. Na tere tʉ'orã, ẽjõpeowã. Na diacjʉ̃ta yʉ'ʉ mʉ'ʉ tiropʉ a'ti'quere ẽjõpeowã. Tojo nicã mʉ'ʉ yʉ'ʉre o'ó'quere ẽjõpeowã.
’Yʉ'ʉ na ye niatjere mʉ'ʉrẽ sẽrĩ'i. Ãpẽrã yʉ'ʉre ẽjõpeotirã yema sẽrĩwe'e. Yʉ'ʉre mʉ'ʉ o'o'cãrã mʉ'ʉ yarã nima. Tojo weegʉ mʉ'ʉrẽ sẽrĩ'i.
Nipe'tirã mʉ'ʉ yarã, yarã nima. Yarã quẽ'rã mʉ'ʉ yarã nima. Na yʉ'ʉre ẽjõpeo, yʉ'ʉ tutuagʉ nisere masãrẽ masĩcã weema.
’Yʉ'ʉ a'ti nucũcãpʉ tojaque'asome. Yʉ'ʉ bu'erã pũrĩcã tojarã́sama. Yʉ'ʉ mʉ'ʉ tiropʉ wa'agʉ wee'e. Pacʉ, añuyʉ'rʉgʉ, mʉ'ʉ tutuase me'rã mʉ'ʉ yʉ'ʉre o'o'cãrãrẽ añurõ co'teya. Mʉ'ʉ tojo weecã, marĩ nirṍnojõta na ni'cãrõ me'rã nirãsama.
A'ti nucũcãpʉre yʉ'ʉre mʉ'ʉ o'o'cãrã me'rã nígʉ̃, mʉ'ʉ tutuase o'o'que me'rã narẽ co'tewʉ. Ne ni'cʉ̃ bajuriotiwʉ. Ni'cʉ̃ dia'cʉ̃ todʉporopʉ bajuduti'cʉ weronojõ ní'cʉre bajuriowʉ. Mʉ'ʉ ye queti ojaca pũrĩpʉ nírõnojõta na oja'que queoro wa'aro wee'e.
’Ni'cãrõacã yʉ'ʉ mʉ'ʉ tiropʉ wa'agʉ wee'e. Yʉ'ʉ a'ti nucũcãpʉ nígʉ̃, mʉ'ʉ ye quetire werewʉ. Tere tʉ'orã, na yʉ'ʉ weronojõ e'catiato nígʉ̃ werewʉ.
Mʉ'ʉ wereduti'quere narẽ wereturiawʉ. Na yʉ'ʉre ẽjõpeotjĩarã, yʉ'ʉ weronojõ nima. A'ti ʉmʉcocjãrã weronojõ wãcũtima. Tojo weerã na quẽ'rãrẽ masã ĩ'atu'tima.
“Narẽ, a'ti nucũcãpʉ nirãrẽ mʉ'ʉ tiropʉ miaña”, nigʉ̃ mejeta wee'e. Wãtĩ pe'ere cã'mota'aya nígʉ̃, tojo ni'i.
Mʉ'ʉ ye queti diacjʉ̃ waro ni'i. Te me'rã narẽ mʉ'ʉ ʉaro weeajã añurã wa'acã weeya.
Yʉ'ʉre mʉ'ʉ ye quetire a'ti nucũcãcjãrãrẽ weredutigʉ o'ówʉ. Yʉ'ʉ quẽ'rã yʉ'ʉ bu'erãrẽ a'ti nucũcãcjãrãrẽ weredutigʉ o'ó'o.
Mʉ'ʉ ʉaronojõ na ye niatjere wẽrĩbosagʉti. A'tiro yʉ'ʉ weecã, na quẽ'rã mʉ'ʉ ʉaronojõ diacjʉ̃ta weerãsama.
’Yʉ'ʉ na dia'cʉ̃rẽ sẽrĩbosawe'e. Be'ropʉ na bu'esere tʉ'o ẽjõpeoajã quẽ'rãrẽ sẽrĩbosa'a.
Na marĩ me'rã ni'cãrõ me'rã niato nígʉ̃ tojo wee'e. Pacʉ, yʉ'ʉ mʉ'ʉ me'rã nirṍnojõ, mʉ'ʉ yʉ'ʉ me'rã nirṍnojõ na quẽ'rã niato. Tojo wa'acã ĩ'arã, a'ti nucũcãcjãrã yʉ'ʉre mʉ'ʉ o'ó'quere ẽjõpeorãsama.
Yʉ'ʉre mʉ'ʉ tutuase, añuyʉ'rʉsere o'owʉ. Yʉ'ʉ quẽ'rã yarãrẽ o'oturiawʉ. Narẽ ni'cãrõ me'rã marĩ weronojõ niato nígʉ̃ tojo weewʉ.
Yʉ'ʉ napʉre ni'i. Mʉ'ʉ pe'e yʉ'ʉpʉre ni'i. Tojo weerã na ni'cãrõ me'rã nirãsama. Tojo wa'acã ĩ'arã, a'ti nucũcãcjãrã mʉ'ʉ yʉ'ʉre o'ó'quere masĩrãsama. Apeyere, mʉ'ʉ yʉ'ʉre ma'irõnojõta “Marĩrẽ ma'imi”, nirãsama.
’A'ti turi weese dʉporo mʉ'ʉ yʉ'ʉre ma'iwʉ̃. Tojo weegʉ mʉ'ʉ nisetisere yʉ'ʉre o'owʉ. Pacʉ, mʉ'ʉ o'o'cãrãrẽ yʉ'ʉ me'rã nicã ʉasa'a. Narẽ yʉ'ʉ tutuasere ĩ'adutigʉ tojo wee'e.
Pacʉ, mʉ'ʉ queoro wee'e. A'ti nucũcãcjãrã yʉ'ʉre ẽjõpeotirã mʉ'ʉrẽ masĩtima. Yʉ'ʉ mʉ'ʉrẽ masĩ'i. Ã'rã yʉ'ʉ bu'erã mʉ'ʉ yʉ'ʉre o'ó'quere masĩma.
Mʉ'ʉ nisetisere narẽ masĩcã weewʉ. Tojo masĩcã weenu'cũcʉ̃ti. Mʉ'ʉ yʉ'ʉre ma'irõnojõta na quẽ'rãrẽ a'merĩ ma'idutigʉ tojo wee'e. Tojo nicã yʉ'ʉ na me'rã ninu'cũgʉ̃ti nígʉ̃, tojo wee'e, niwĩ Jesú.
Jesure surara na ñe'ewã'cã'que ni'i<TS3>(Mt 26.47–56; Mr 14.43–50; Lc 22.47–53)Jesú cʉ̃ pacʉre sẽrĩ́ca be'ro ʉ̃sã Jerusalẽ́pʉre wijawʉ. Wija, Cedrón wãmetiri maarẽ pẽ'awʉ̃. Ti maa siaquijipʉ na olivo ote'caro niwʉ̃. Ʉ̃sã topʉ wa'awʉ.
Juda Jesure ĩ'atu'tirãrẽ o'ori masʉ̃ quẽ'rã te olivo nirõrẽ masĩwĩ. Jesú todʉporo pejetiri ʉ̃sãrẽ sʉ'ori sijawĩ. Tojo weegʉ masĩwĩ.
Ʉ̃sã topʉ nirĩ cura ni'cã curua surara me'rã Juda etawĩ. Ãpẽrã quẽ'rã ni'cãrẽrã Õ'acʉ̃ wi'i co'terã surara niwã. Pa'ia wiorã, fariseo masã o'óno'cãrã niwã. Na añurõ wãmotiwã. Sĩ'ose tuturi, sĩ'ósepa me'rã a'tiwã.
Jesú cʉ̃rẽ wa'atjere masĩtojacʉ niwĩ. Tojo weegʉ “¿Noarẽ a'mati?” niwĩ.
Cʉ̃rẽ yʉ'tiwã:—Jesú Nazarecjʉ̃rẽ a'ma'a, niwã. Jesú narẽ niwĩ:—Yʉ'ʉta ni'i.Juda Jesure ĩ'atu'tirãrẽ o'ori masʉ̃ na me'rã niwĩ.
Jesú “Yʉ'ʉta ni'i” nicã tʉ'orã, na uirã, dústi bʉ'rʉque'awã.
Jesú apaturi sẽrĩtiña'wĩ tja:—¿Noarẽ a'mati?Cʉ̃rẽ yʉ'tiwã:—Jesú Nazarecjʉ̃rẽ a'ma'a, niwã.
Jesú narẽ niwĩ:—Mʉsãrẽ weretoja'a, yʉ'ʉta ni'i. To pũrĩcã yʉ'ʉre a'marã, ã'rã yʉ'ʉ bu'erãrẽ du'uo'oya.
Jesú cʉ̃ ucũ'que queoro wa'ato nígʉ̃ tojo niwĩ. Cʉ̃ ní'que a'tiro niwʉ̃: “Yʉ'ʉ pacʉ o'o'cãrãrẽ ne ni'cʉ̃ bajuriotiwʉ”, niwʉ̃.
Cʉ̃ tojo níca be'ro Simó Pedro cʉ̃ ya di'pjĩrẽ wejeweewĩ. Wejewee, pa'ia wiogʉre da'raco'tegʉ Malco wãmetigʉre diacjʉ̃ca o'meperore dʉtepã'rẽwĩ.
Cʉ̃ tojo weecã ĩ'agʉ̃, Jesú Pedrore niwĩ:—Mʉ'ʉ ya di'pjĩrẽ nʉrõña. Yʉ'ʉ pacʉ pi'etiduti'caronojõta pi'etigʉti, niwĩ Jesú.
Jesure Anás ya wi'ipʉ mia'que ni'i<TS3>(Mt 26.57–58; Mr 14.53–54; Lc 22.54)<sup>(12-13)</sup> Surara, tojo nicã na wiogʉ, ãpẽrã pa'ia wiorã na o'ó'cãrã Jesure dʉ'te, Anás wãmetigʉ ya wi'ipʉ miaawã. Cʉ̃ Caifá mañecʉ̃ niwĩ. Caifá titare pa'ia wiogʉ niwĩ.
(-)
Cʉ̃́ta todʉporopʉre judío masãrẽ “Ni'cʉ̃ nipe'tirã ye niatje wẽrĩbosacã, marĩrẽ añurõsa'a” ní'cʉ niwĩ.
Pedro Jesure “Masĩwe'e” ní'que ni'i<TS3>(Mt 26.69–70; Mr 14.66–68; Lc 22.55–57)Na Jesure miacã, yʉ'ʉ Juã, tojo nicã Simó Pedro, ʉ̃sã pʉarã narẽ sirutuwã'cãwʉ̃. Pa'ia wiogʉ yʉ'ʉre ĩ'amasĩwĩ. Tojo weegʉ yʉ'ʉ Jesú me'rã wiogʉ ya wi'i po'peapʉ sãjãwʉ̃.
Pedro pe'e sopepʉ tojanʉ'cãwĩ. Cʉ̃ tojo weecã ĩ'agʉ̃, yʉ'ʉ sope co'tegó me'rã ucũ, cʉ̃rẽ pijisõrõwʉ̃.
Be'ropʉ co Pedrore sẽrĩtiña'wõ:—¿Mʉ'ʉ sĩ'i me'rãcjʉ̃ mejeta niti?Pedro core niwĩ:—Niwe'e, niwĩ.
Pũrõ yʉsʉawʉ. Tojo weerã ti wi'i da'raco'terã, tojo nicã surara pecame'e wĩjãwã. Na time'e sumutopʉ sõ'manu'cũbʉrowã. Pedro quẽ'rã na me'rã sõ'magʉ̃ wa'awĩ.
Pa'ia wiogʉ Jesure sẽrĩtiña'que ni'i<TS3>(Mt 26.59–66; Mr 14.55–64; Lc 22.66–71)Pa'ia wiogʉ Anás Jesure sẽrĩtiña'cʉ niwĩ:—¿Noanojõ niti mʉ'ʉ bu'erã? ¿Ñe'enojõrẽ mʉ'ʉ bu'eti narẽ? nicʉ niwĩ.
¿De'ro weegʉ yʉ'ʉre sẽrĩtiña'ti? Ãpẽrã yʉ'ʉre tʉ'o'cãrãrẽ sẽrĩtiña'ña. Na masĩsama. Na mʉ'ʉrẽ wererãsama, nicʉ niwĩ Jesú.
Jesú tojo nicã tʉ'ogʉ, ni'cʉ̃ Õ'acʉ̃ wi'i co'tegʉ surara Jesú ya diapoare paacʉ niwĩ. Cʉ̃rẽ nicʉ niwĩ:—¿De'ro weegʉ tojo yʉ'titi pa'ia wiogʉre?
Jesú cʉ̃rẽ nicʉ niwĩ:—Yʉ'ʉ ña'arõ níca be'ro “Te bu'iri paapʉ. Te ña'a ni'i”, niña. Añurõ níca be'roma ¿de'ro weeacjʉ yʉ'ʉre paati? nicʉ niwĩ Jesú.
Be'ro Anás Jesure dʉ'teno'cʉre tja pa'ia wiogʉ Caifá tiropʉ o'ówĩ.
Pedro nisoonemo'que ni'i<TS3>(Mt 26.71–75; Mr 14.69–72; Lc 22.58–62)Tojo weeri cura Pedro pecame'e sumuto sõ'manu'cũwĩ. Topʉ nirã́ cʉ̃rẽ sẽrĩtiña'wã:—¿Mʉ'ʉ sĩ'i me'rãcjʉ̃ mejeta niti?Pedro narẽ niwĩ:—Niwe'e.
Be'ro ni'cʉ̃ pa'ia wiogʉre da'raco'tegʉ, Pedro cʉ̃ o'mepero dʉtepã'rẽ'cʉ acaweregʉ Pedrore niwĩ:—Yʉ'ʉ mejẽpʉ mʉ'ʉrẽ olivo ote'caropʉ cʉ̃ me'rã nicã ĩ'apʉ.
Pedro apaturi nisoowĩ. Tojo níca be'ro cãrẽ'quẽ uuwĩ.
Jesure Pilato romano masã wiogʉ tiropʉ na mia'que ni'i<TS3>(Mt 27.1–2, 11–14; Mr 15.1–5; Lc 23.1–5)Be'ro Jesure Caifá ya wi'ipʉ ní'cʉre Pilato ya wi'ipʉ miaawã. Bo'rearopʉ weewʉ. Judío masã wiorã ti wi'ipʉre sãjãtiwã. Ti wi'ipʉre sãjãrã, Pascua bosenʉmʉ ba'awʉasere ba'atibopã. Pilato judío masʉ̃ nitimi nise bu'iri na bu'iritirã tʉ'oña'bopã. Tojo weerã cʉ̃ ya wi'ire sãjãtiwã.
Na sãjãticã ĩ'agʉ̃, Pilato na me'rã ucũgʉ̃ wijatiwĩ. Narẽ niwĩ:—¿Mʉsã ã'rĩrẽ ñe'enojõ weresãrã weeti?
Na cʉ̃rẽ niwã:—Cʉ̃ ña'arõ weeticãma, mʉ'ʉ tiro cʉ̃rẽ miititiboapã.
Na tojo yʉ'ticã tʉ'ogʉ, Pilato niwĩ:—Cʉ̃rẽ miaña. Mʉsãrẽ dutironojõta mʉsã basu beserã wa'aya.Judío masã wiorã cʉ̃rẽ niwã:—Ʉ̃sã judío masã ne ni'cʉ̃ masʉ̃rẽ “Wẽjẽña” nímasĩtisa'a, niwã.
Titapʉre romano masã wiogʉ masã ña'arãrẽ na wẽjẽdutirãrẽ curusapʉ paabi'pecũcãrã niwã. Tojo weero Jesú todʉporo ní'que queoro wa'awʉ. Cʉ̃ “Yʉ'ʉre ʉ'mʉarõpʉ tuumorõnʉ'cõrãsama”, niwĩ.
Pilato Jesure piji, cʉ̃ ya wi'ipʉ majãmisãjãwĩ. Jesure sẽrĩtiña'cʉ niwĩ:—¿Mʉ'ʉta niti judío masã wiogʉ?
Jesú yʉ'ticʉ niwĩ:—¿Mʉ'ʉ basu mʉ'ʉ wãcũrõ me'rã sẽrĩtiña'ti? o ¿ãpẽrã mʉ'ʉrẽ wereati?
Pilato cʉ̃rẽ nicʉ niwĩ:—¿De'ro weegʉ yʉ'ʉ masĩbosaʉ? Yʉ'ʉ judío masʉ̃ mejeta ni'i. A'topʉre mʉ'ʉ ya di'tacjãrã judío masã, tojo nicã pa'ia wiorã mʉ'ʉrẽ miitiama. ¿De'ro weeati mʉ'ʉ?
Jesú nicʉ niwĩ:—Yʉ'ʉ a'ti nucũcãcjʉ̃ wiogʉ niwe'e. Yʉ'ʉ tojo nicãma, judío masã wiorãrẽ o'odutitirã yʉ'ʉre siruturã a'mequẽboapã. Yʉ'ʉ apesecjʉ̃ wiogʉ ni'i.
Cʉ̃ tojo nicã tʉ'ogʉ, Pilato nicʉ niwĩ:—¿To pũrĩcãrẽ mʉ'ʉ wiogʉ niti?Jesú cʉ̃rẽ nicʉ niwĩ:—Mʉ'ʉ nírõnojõta yʉ'ʉ wiogʉ ni'i. Yʉ'ʉ diacjʉ̃ cjasere weregʉ a'topʉ a'ti, bajuawʉ. Nipe'tirã diacjʉ̃ cjasere ʉarã, yʉ'ʉ ucũsere tʉ'oma.
Pilato cʉ̃rẽ nicʉ niwĩ:—¿Ñe'enojõ nirõ nisasa'a diacjʉ̃ cjase? nicʉ niwĩ.
“Jesure wẽjẽrõʉa'a” ní'que ni'i<TS3>(Mt 27.15–3l; Mr 15.6–20; Lc 23.13–25)Pilato Jesure sẽrĩtiña'ca be'ro judío masã wiorã me'rã ucũgʉ̃ wijaticʉ niwĩ tja. Narẽ niwĩ:—Yʉ'ʉ cʉ̃rẽ ne bu'iri bocatiasʉ.Mʉsã weewʉase a'tiro ni'i. Pascua bosenʉmʉ nicã bu'iri da'reri wi'ipʉ nigʉ̃rẽ yʉ'ʉre du'uwĩrõdutisa'a. ¿Mʉsã cʉ̃rẽ judío masã wiogʉre du'uwĩrõcã ʉasari?
Cʉ̃ tojo nicã tʉ'orã, na pũrõ caricũwã:—Cʉ̃rẽ ne du'uwĩrõticã'ña. Barrabá pe'ere du'uwĩrõña, niwã. Barrabá ña'arõ weeri masʉ̃ niwĩ.
Masã “Barrabáre du'uwĩrõña” ni caricũcã tʉ'ogʉ, Pilato Jesure tãrãdutiwĩ.
Surara ni'cã be'to pota me'rã weeca be'tore cʉ̃ dʉpoapʉre peocãrã niwã. Apero, ni'cãrõ su'tiro wiogʉ sãñarõnojõ sõ'a ñibocurerore sãacãrã niwã.
Be'ro cʉ̃ pʉ'to wa'a, cʉ̃rẽ bujicã'rã, a'tiro nicãrã niwã:—Judío masã wiogʉre añurõ wa'ato. Tojo nírãta, cʉ̃ diapoare paamʉjãcãrã niwã.
Pilato po'peapʉ ní'cʉ wijatiwĩ tja. Masãrẽ niwĩ:—Yʉ'ʉ cʉ̃rẽ ne cã'rõacã bu'iri bocatiasʉ. Tojo weegʉ mʉsã tiropʉ pijiwijatigʉti. Mʉsã ĩ'arãsa'a, niwĩ.
Be'ro Jesú wijatiwĩ. Cʉ̃ pota be'tore pesawĩ. Wiogʉ su'tiro surara o'o'carore sãñawijatiwĩ. Cʉ̃ wijatáca be'ro Pilato masãrẽ a'tiro niwĩ:—Ĩ'aña. Ã'rĩ nimi.
Pa'ia wiorã, ãpẽrã Õ'acʉ̃ wi'i co'terã surara cʉ̃rẽ ĩ'arã, pũrõ caricũwã:—Cʉ̃rẽ curusapʉ paabi'pe wẽjẽña, ni caricũwã.Pilato narẽ niwĩ:—Mʉsã basu cʉ̃rẽ curusapʉ paabi'pe wẽjẽrã wa'aya. Yʉ'ʉ cʉ̃rẽ ne cã'rõacã bu'iri bocatisa'a, niwĩ.
Judío masã wiorã cʉ̃rẽ niwã:—Cʉ̃ “Yʉ'ʉ Õ'acʉ̃ macʉ̃ ni'i”, niwĩ. Ʉ̃sãrẽ duti'que tojo ucũgʉ̃nojõrẽ wẽjẽduti'i, niwã.
Pilato cʉ̃ “Õ'acʉ̃ macʉ̃ ni'i” nisere tʉ'ogʉ, nemorõ uiwĩ.
Be'ro Jesure pijisãjã, cʉ̃rẽ sẽrĩtiña'cʉ niwĩ tja:—¿No'ocjʉ̃ niti mʉ'ʉ?Jesú cʉ̃rẽ ne yʉ'titicʉ niwĩ.
Jesú cʉ̃rẽ nicʉ niwĩ:—Õ'acʉ̃ mʉ'ʉrẽ cã'mota'acã, mʉ'ʉ tojo weemasĩtiboapã. Tojo weegʉ yʉ'ʉre mʉ'ʉ tiropʉ o'o'cʉ mʉ'ʉ nemorõ bu'iritimi, nicʉ niwĩ.
Cʉ̃ tojo nicã tʉ'ogʉ, Pilato Jesure “¿De'ro wee cʉ̃rẽ yʉ'ʉ du'uwĩrõgʉ̃sariba?” nicʉ niwĩ. Cʉ̃ tojo weesĩ'rĩcã ĩ'arã, judío masã wiorã pũrõ caricũwã:—Mʉ'ʉ cʉ̃rẽ du'uwĩrõgʉ̃, romano masã wiogʉ me'rãcjʉ̃ nisome. No'o ni'cʉ̃ “Yʉ'ʉ judío masã wiogʉ waro ni'i” nigʉ̃́nojõ romano masã wiogʉre yʉ'rʉnʉ'cãgʉ̃ weemi. Cʉ̃ me'rãcjʉ̃ nitimi, ni caricũwã.
Na tojo nicã tʉ'ogʉ, Pilato Jesure na ʉ̃tã me'rã yeeca papʉ pijiwijadutiwĩ. Hebreo ye me'rã Gabata wãmetiwʉ. Topʉ Pilato masãrẽ besewʉawĩ. Tojo weegʉ cʉ̃ topʉ dujiwĩ.
Titare ni'cã nʉmʉ dʉ'sawʉ Pascua bosenʉmʉ wa'atji dʉporo. Dajaritero wa'tero niwʉ̃. Pilato topʉ dujigʉ, judío masã wiorãrẽ niwĩ:—Mʉsã wiogʉre ĩ'aña.
Na caricũnemowã:—Cʉ̃rẽ wẽjẽña. Curusapʉ paabi'pe wẽjẽña, niwã.Pilato niwĩ:—Yʉ'ʉ mʉsã wiogʉre curusapʉ paabi'pe wẽjẽdutigʉsami, ¿ni wãcũmiti?Pa'ia wiorã cʉ̃rẽ niwã:—Ʉ̃sã wiogʉ ni'cʉ̃ta romano masã wiogʉ waro nimi.
Na tojo nicã tʉ'ogʉ, Pilato surarare Jesure curusapʉ wẽjẽdutigʉ o'owĩ. Be'ro na cʉ̃rẽ miaawã.
Na curusapʉ paabi'pe'que ni'i<TS3>(Mt 27.32–44; Mr 15.21–32; Lc 23.26–43)Jesú na “Masã boaweeca dʉpoa” nirõpʉre wa'agʉ, curusare wʉawã'cãwĩ. Hebreo ye me'rã Gólgota wãmetiwʉ.
Topʉ cʉ̃rẽ curusapʉ paabi'pewã. Ãpẽrã pʉarã quẽ'rãrẽ tojota weewã. Jesure na deco nʉ'cõwã. Ãpẽrã pe'ere, ni'cʉ̃rẽ diacjʉ̃ pe'e, apĩrẽ cũpe pe'e nʉ'cõwã.
Pilato Jesú dʉpoa bu'i curusapʉ cʉ̃ oja'quere õ'odutiwĩ. A'tiro ojano'wʉ̃: “Jesú Nazarecjʉ̃ judío masã wiogʉ nimi.”
Te oja'que hebreo ye, griego ye, latín ye me'rã niwʉ̃. Jesure paabi'pe'caro macã pʉ'to niwʉ̃. Tojo weerã pãjãrã judío masã tere bu'ewã.
Pilato oja'quere bu'erã, pa'ia wiorã cʉ̃rẽ nicãrã niwã:—Mʉ'ʉ “Judío masã wiogʉ nimi”, ni ojatiboapã. A'tiro pe'e ojaboapã. “Cʉ̃ ‘Judío masã wiogʉ ni'i’, niami”, niboapã.
Pilato narẽ niwĩ:—Yʉ'ʉ ojasĩ'rĩ'caronojõ ojatojapʉ. Dʉcayusome majã.
Be'ro ba'paritirã surara Jesure paabi'pe'cãrã cʉ̃ ye su'tire seeneowã. Seeneo, nánʉcʉ̃ dʉcawaawã. Cʉ̃ ya su'tiro docacjãrõ deroa'mesʉ'oya marĩwʉ̃.
Tojo weerã surara a'merĩ niwã:—A'tore tʉ̃'rẽticã'rã. Mejõ níbocaperã. ¿Noa a'tore wapata'arosarito? niwã.Na tojo weecã, Õ'acʉ̃ ye queti ojaca pũrĩpʉ oja'que queoro wa'awʉ. A'tiro ojano'caro niwʉ̃: “Yé su'tire dʉcawaawã. Tere níbocaperã wapata'awã.” A'te ní'caronojõta surara weewã.
Jesú ya curusa pʉ'to a'ticʉrã numia niwã. Cʉ̃ paco, cʉ̃ mʉgõ María Cleofas nʉmo, tojo nicã María Magdalena niwã.
Jesú cʉ̃ pacore, tojo nicã yʉ'ʉ Juã cʉ̃ ʉpʉtʉ ma'ino'gʉ̃ co tiro nu'cũcã ĩ'agʉ̃, core niwĩ:—Ma'u, ã'rĩ mʉ'ʉ macʉ̃ nimi.
Be'ro yʉ'ʉre niwĩ:—Yʉ'ʉ pacore mʉ'ʉ paco weronojõ cʉoya. Toó tojamo mʉ'ʉ paco, niwĩ Jesú.To be'ro core ya wi'ipʉ miitojaawʉ.
Jesú wẽrĩ'que ni'i<TS3>(Mt 27.45–56; Mr 15.33–41; Lc 23.44–49)Jesú cʉ̃ pacore co'tedutica be'ro “Nipe'tise yʉ'ʉre weeduti'quere tu'aja'a”, niwĩ. Õ'acʉ̃ ye queti ojaca pũrĩpʉ oja'que wa'ato nígʉ̃ Jesú a'tiro niwĩ:—Acowʉosa'a.
Topʉ ni'cãrʉ̃ vino pi'ase poseyetjʉ dujiwʉ. Tojo weerã surara ni'cã si'tia mii ñamiowã. Ñamio, hisopo wãmetirisiti dʉpʉpʉ ti si'tiare dʉ'reõ'o sĩomorõwã Jesú tiropʉ.
Cʉ̃ tere sĩ'rĩwĩ. Be'ro niwĩ:—Nipe'tise tu'ajatoja'a.Cʉ̃ tojo níca be'ro cʉ̃ dʉpoa paamu'rĩyoja, wẽrĩa wa'awĩ.
Jesure na ñosẽ'que ni'iJesú cʉ̃ wẽrĩcaterore ni'cã nʉmʉ Pascua bosenʉmʉ wa'atjo dʉ'sawʉ. Ti bosenʉmʉ sauru judío masãrẽ soodutica nʉmʉ bosenʉmʉjo waro nicaro niwʉ̃. Ti nʉmʉrẽ wẽrĩ'cãrã curusapʉ nicã judío masã wiorã ʉaticãrã niwã. Tojo weerã na Pilato tiropʉ wa'a, cʉ̃ yarã surarare narẽ maata wẽrĩato nírã na ye ñecãrĩrẽ paanu'aduticãrã niwã. Be'ro na upʉre midijoo, aperopʉ miaduticãrã niwã.
Tojo weerã surara ni'cʉ̃rẽ paanu'amʉ'tãwã. Be'ro apĩ quẽ'rãrẽ tojota weewã.
Jesúma wẽrĩ'cʉpʉre ĩ'awã. Tojo weerã cʉ̃́ma paanu'atiwã.
Mejõ dia'cʉ̃ ni'cʉ̃ surara Jesure paatipa'mapʉ ñosẽwĩ. Cʉ̃ tojo weecã, dí aco me'rã o'mabʉrowʉ.
Yʉ'ʉ a'tere ĩ'awʉ̃. Diacjʉ̃ta ni'i. Mʉsã quẽ'rã a'tere ẽjõpeoato nígʉ̃ mʉsãrẽ were'e.
A'te Õ'acʉ̃ ye queti ojaca pũrĩpʉ nírõnojõta wa'ato nírõ tojo wa'awʉ. A'tiro ojano'wʉ̃: “Cʉ̃ ye õ'arĩ ne ni'cã õ'a paanu'aña marĩrõsa'a.”
Apero Õ'acʉ̃ ye queti oja'caro quẽ'rãrẽ a'tiro niwʉ̃: “Na cãmida're'cʉpʉre ĩ'arãsama”, ni ojano'wʉ̃.
Jesure na sĩosõrõcũo'que ni'i<TS3>(Mt 27.57–61; Mr 15.42–47; Lc 23.50–56)Jesú wẽ́rĩ́ca be'ro José Arimatea wãmetiri macãcjʉ̃ Pilatore Jesú ya upʉre sẽrĩcʉ niwĩ. José Jesure ẽjõpeogʉ niwĩ. Cʉ̃ judío masã wiorãrẽ uigʉ, ya'yioropʉ ẽjõpeo niseticã'cʉ niwĩ. Pilato “Jaʉ, Jesú ya upʉre miaña”, nicã tʉ'ogʉ, cʉ̃ ya upʉre midijowĩ.
Nicodemo todʉporo ñamipʉ Jesú me'rã ucũgʉ̃ eja'cʉ quẽ'rã peje treinta kilos ʉ'mʉtisere miejawĩ. Te ʉ'mʉtise a'te niwʉ̃. Mirra áloe me'rã morẽ'que niwʉ̃.
Jesure paabi'pe'caro pʉ'to otese ote'caro niwʉ̃. Te ote'caro deco ni'cã masãpe na ʉ̃tãgãpʉ se'eca tuti niwʉ̃. Tipe ne ni'cãti wẽrĩ'cãrãrẽ sĩosõrõcũuno'ña marĩwʉ̃.
Topʉ Jesure miaa, tipepʉ sĩosõrõcũowã. Na tojo weeri cura mujĩpũ sãjãrĩ curapʉ niwʉ̃. Judío masã na da'radutitica nʉmʉ sãjãrõpʉ weewʉ. Tojo weerã tipe pʉ'toacã niyucã, topʉ sĩosõrõcũowã.
Jesú cʉ̃ masã'que ni'i<TS3>(Mt 28.1–10; Mr 16.1–8; Lc 24.1–12)Soorinʉmʉ nicã bo'rease dʉporo María Magdalena Jesú masãpepʉ wa'aco niwõ. Tipere bi'acaga ʉ̃tãgã apesepʉ cũñacã ĩ'aco niwõ.
Tojo weego ʉ̃sã tiropʉ omatojatico niwõ. Ʉ̃sãrẽ niwõ:—Marĩ wiogʉre apesepʉ miacãrã niama. ¿No'opʉ miarã miasapã?
Co tojo nicã tʉ'orã ʉ̃sã, Simó Pedro, yʉ'ʉ cʉ̃rẽ yaa'caropʉ wa'awʉ.
Ʉ̃sã topʉ wa'arã, yʉ'ʉ Pedro nemorõ omamʉñawʉ̃. Tojo weegʉ yʉ'ʉ cʉ̃ dʉporo ejawʉ.
Topʉ eja, tipepʉ mu'rĩĩ'asõrõwʉ̃. Topʉ cʉ̃rẽ oma'que caseri pesawʉ.
Be'ropʉ Pedro bʉaejawĩ. Cʉ̃a diacjʉ̃ sãjã wa'awĩ. Cʉ̃ quẽ'rã te su'tire ĩ'awĩ.
Apero Jesure na diapoapʉ na omaca casero quẽ'rã niwʉ̃. Apeye me'rã nitiwʉ. Aperopʉ tuupe'eca casero pesawʉ.
Yʉ'ʉ quẽ'rã ti tutipʉre sãjãwʉ̃. Nipe'tise te caserire ĩ'agʉ̃, ẽjõpeowʉ.
Ʉ̃sã Õ'acʉ̃ ye queti ojaca pũrĩ cjasere Jesú wẽrĩ'cʉpʉ masãgʉ̃sami nisere titare masĩtiwʉ.
Ʉ̃sã tipere ĩ'áca be'ro ʉ̃sã ya wi'ipʉ dajatojaawʉ.
Jesú María Magdalenarẽ bajua'que ni'i<TS3>(Mr 16.9–11)María Magdalena pe'e tipe sumutopʉ utigo tojaque'awõ. Co utigota, tipepʉ yu'uĩ'asõrõco niwõ.
Tojo ĩ'asõrõgõ, pʉarã su'ti butise sãñarã́ Õ'acʉ̃rẽ wereco'terãrẽ ĩ'aco niwõ. Na Jesure cũu'caropʉ dujicãrã niwã. Ni'cʉ̃ cʉ̃ dʉpoa ní'caropʉ, apĩ cʉ̃ dʉ'pocãrĩ ní'caro pe'e dujicãrã niwã.
Na core sẽrĩtiña'cãrã niwã:—¿De'ro weego mʉ'ʉ utiti?Narẽ nico niwõ:—Yʉ'ʉ wiogʉre mia wa'apã. ¿No'opʉ miarã miasapã?
Co tojo níca be'ro apero pe'e majãmiĩ'aco niwõ. Tojo weemigõ, Jesú co tiro nu'cũcã ĩ'aco niwõ. “Jesúta nimi”, ni ĩ'amasĩtico niwõ.
Jesú core sẽrĩtiña'cʉ niwĩ:—¿De'ro weego mʉ'ʉ utigo weeti? ¿Noarẽ a'mati? nicʉ niwĩ.Ã'rĩ ote'quere co'tegʉ́ nisami ni wãcũgõ, a'tiro nico niwõ:—Mʉ'ʉ cʉ̃rẽ mia'cʉ, wereya. ¿No'opʉ cũuati? Yʉ'ʉ cʉ̃rẽ miagõti, nico niwõ.
Jesú core “María”, nicʉ niwĩ.Co majãmiĩ'aquejo, nico niwõ:—Rabboni.Hebreo ye me'rã “Yʉ'ʉre bu'egʉ” nisĩ'rĩrõ wee'e.
Jesú core nicʉ niwĩ:—Du'uya yʉ'ʉre. Yʉ'ʉ pacʉ tiropʉ mʉjãtiapʉ yujupʉ. Yʉ'ʉre ẽjõpeorãrẽ werego wa'aya. “A'tiro niami”, niña. “Cʉ̃, cʉ̃ pacʉ Õ'acʉ̃ tiropʉ ‘Wa'agʉ wee'e’, niami.” “ ‘Õ'acʉ̃ yʉ'ʉ pacʉ, tojo nicã mʉsã pacʉ nimi.’ Apeye quẽ'rãrẽ ‘Yʉ'ʉ wiogʉ nimi. Tojo nicã mʉsã wiogʉ nimi’, niami”, niña, nicʉ niwĩ.
Cʉ̃ tojo nicã tʉ'ogo, María Magdalena ʉ̃sã cʉ̃ bu'erãrẽ werego etawõ. Co cʉ̃rẽ ĩ'a'quere, cʉ̃ core ní'quere werewõ.
Jesú cʉ̃ bu'erãrẽ bajua'que ni'i<TS3>(Mt 28.16–20; Mr 16.14–18; Lc 24.36–49)Tojo wa'aca nʉmʉ soorinʉmʉ niwʉ̃. Ti nʉmʉ ñamipʉ ʉ̃sã cʉ̃ bu'erã ní'cãrã nerẽwʉ̃. Ʉ̃sã judío masã wiorãrẽ uirã, añurõ bi'asãjã wa'awʉ. Ʉ̃sã topʉ nirĩ cura Jesú ʉ̃sã decopʉ bajuawĩ. Ʉ̃sãrẽ añudutiwĩ:—Mʉsã ejeripõ'rãrĩpʉ ejerisãjãse niato, niwĩ.
Cʉ̃ tojo níca be'ro cʉ̃rẽ paabi'pe'quere, cʉ̃rẽ ñosẽ'carore ĩ'owĩ. Ʉ̃sã cʉ̃rẽ ĩ'arã, pũrõ e'catiwʉ.
Cʉ̃ ʉ̃sãrẽ ninemowĩ tja:—Mʉsã e'catise me'rã niña. Yʉ'ʉ pacʉ o'ó'caronojõta yʉ'ʉ quẽ'rã yé quetire weredutigʉ mʉsãrẽ o'ó'o.
Be'ro cʉ̃ ʉ̃sãrẽ putipeo, niwĩ:—Mʉsã Espíritu Santure cʉoya.
Mʉsã ãpẽrã na ña'arõ wee'quere acobojocã, na bu'iri marĩrã tojarã́sama. Mʉsã narẽ acobojoticã, na acobojono'tirãsama, niwĩ Jesú.
Jesú Tomárẽ bajuase ni'iTomás ʉ̃sã me'rãcjʉ̃ Jesú bu'egʉ “Sʉ'rʉa'cʉ” na nino'gʉ̃ Jesú ʉ̃sã tiropʉ bajuacaterore marĩwĩ.
Be'ro cʉ̃ dajacã, ʉ̃sã cʉ̃rẽ niwʉ̃:—Marĩ wiogʉre ĩ'apʉ, niwʉ̃.Tomás pe'e ʉ̃sãrẽ niwĩ:—Yʉ'ʉ cʉ̃ omocãpʉ paabi'pe'queperipʉ sĩosõrõĩ'atimigʉ̃, ẽjõpeosome. Tojo nicã cʉ̃rẽ ñosẽ'caropʉ ya omopicare sĩosõrõĩ'atigʉ, ẽjõpeosome. Sĩosõrõĩ'atojagʉpʉ, ẽjõpeogʉti, niwĩ.
Ni'cã semana Jesú ʉ̃sãrẽ bajuáca be'ro ʉ̃sã apaturi nerẽwʉ̃. Titare majã Tomás quẽ'rã ʉ̃sã me'rã niwĩ. Ti wi'i cjase soperi bi'acã'no'wʉ̃. Tojo nimicã, Jesú ʉ̃sã decopʉ bajuawĩ. Ʉ̃sãrẽ añudutiwĩ:—Mʉsã ejeripõ'rãrĩpʉ ejerisãjãse niato, niwĩ.
Be'ro Tomárẽ niwĩ:—Ĩ'aña yé omocãrĩrẽ. Mʉ'ʉ omopicare na yʉ'ʉre paabi'pe'queperipʉ sĩosõrõña. Yʉ'ʉre paatipa'mapʉ na ñosẽ'caropʉre mʉ'ʉ ya omopicare sĩosõrõña. Ẽjõpeose moogʉ̃ niticã'ña. Yʉ'ʉre ẽjõpeoya.
Jesú cʉ̃rẽ niwĩ:—Tomás, mʉ'ʉ yʉ'ʉre ĩ'atojagʉpʉ, ẽjõpeo'o. Yʉ'ʉre ĩ'atimirã ẽjõpeocã pe'ere, nemorõ añu'u.
Jesure ẽjõpeodutigʉ a'ti pũrĩrẽ oja'a nise ni'iJesú ʉ̃sã ĩ'orõpʉ peje apeyenojõ weeĩ'owĩ. Te nipe'tise yʉ'ʉ a'ti pũrĩpʉre ojawe'e.
Yʉ'ʉ a'ti pũrĩpʉ Jesú ni'cãrẽ cʉ̃ weeĩ'o'quere oja'a. Mʉsãrẽ Jesú Õ'acʉ̃ bese'cʉ cʉ̃ macʉ̃ nimi nisere ẽjõpeodutigʉ oja'a. Tojo nicã cʉ̃rẽ ẽjõpeorã catinu'cũato nígʉ̃ tojo wee'e.
Jesú apaturi cʉ̃ bu'erãrẽ bajua'que ni'iBe'ro Jesú Tiberia wãmetiri ditara sumutopʉ ʉ̃sãrẽ apaturi bajuawĩ. A'tiro wa'awʉ.
Ʉ̃sã topʉre nirã́ a'ticʉrã niwʉ̃: Simó Pedro, Tomás “Sʉ'rʉa'cʉ” na nigʉ̃́, tojo nicã Natanae Galilea di'tacjʉ̃ Caná wãmetiri macãcjʉ̃. Ãpẽrã quẽ'rã ʉ̃sã pʉarã Zebedeo põ'rã niwʉ̃. Tojo nicã ãpẽrã pʉarã Jesú bu'erã ninemowã.
Ʉ̃sã topʉ nirĩ cura Simó Pedro ʉ̃sãrẽ niwĩ:—Wa'i wẽjẽgʉ̃ wa'agʉti.Ʉ̃sã cʉ̃rẽ niwʉ̃:—Ʉ̃sã quẽ'rã wa'arãti, niwʉ̃.Ʉ̃sã wa'a, yucʉsʉpʉ mʉjãsãjãwʉ̃. Ti ñamirẽ wa'i wẽjẽbo'reamiwʉ̃. Ne wẽjẽticãti.
Bo'reque'awã'cãtiri cura Jesú ti ditara sumutopʉ bajuawĩ. Ʉ̃sã cʉ̃rẽ ĩ'amasĩtiwʉ.
Cʉ̃ ʉ̃sãrẽ niwĩ:—¿Wẽjẽati? niwĩ.—Wẽjẽtiasʉ, niwʉ̃.
Ʉ̃sã tojo nicã tʉ'ogʉ, ʉ̃sãrẽ niwĩ:—Diacjʉ̃ pe'e doqueñoña mʉsã wejecʉre. Tojo weerã wẽjẽrãsa'a. Cʉ̃ dutironojõta weewʉ. Pãjãrã waro wẽjẽwʉ̃. Ne wejecʉre wã'cõticãti.
Tojo wa'acã ĩ'agʉ̃, yʉ'ʉ Jesú ʉpʉtʉ ma'ino'gʉ̃ Pedrore niwʉ̃:—Marĩ wiogʉ nimi.Yʉ'ʉ tojo nicã tʉ'ogʉ, Simó Pedro su'tiro bu'icjãrõrẽ wejesãñawĩ. Jesú tiropʉ wa'agʉ, doqueñojãwĩ.
Ʉ̃sã pe'e yucʉsʉ me'rã sumutopʉ wa'ire wejenʉjãwʉ̃. Ʉ̃sã cien metros yoaro decopʉ pa'sawʉ.
Topʉ nʉjãtarã, pecame'e cʉ̃ wĩjãcame'erẽ ĩ'awʉ̃. Time'epʉ ni'cʉ̃ wa'i pʉ̃'onʉ'cõno'wʉ̃. Pã́ quẽ'rã niwʉ̃.
Jesú ʉ̃sãrẽ niwĩ:—Wa'i mʉsã wẽjẽ'cãrãrẽ miitia.
Cʉ̃ tojo nicã, Simó Pedro yucʉsʉpʉ mʉjãsãjã, wa'ire wejemajãwĩ nucũporopʉ. Wa'i pacarã ciento cincuenta y tres sãjãwã. Ticʉrã pãjãrã sãjãmicã, wejecʉ tʉ̃'rʉ̃tiwʉ.
Jesú ʉ̃sãrẽ niwĩ:—Ba'arã a'tia.Ʉ̃sã cʉ̃rẽ ĩ'amasĩrã, ne ni'cʉ̃pʉta “¿Noanojõ niti mʉ'ʉ?” ni sẽrĩtiña'ma'atiwʉ.
Jesú pã́rẽ ʉ̃sãrẽ etiwĩ. Wa'i quẽ'rãrẽ etiwĩ.
Jesú masã́ca be'ro pʉati ʉ̃sãrẽ bajuatojawĩ. Ni'cãrõacã me'rã i'tiati wa'aro weewʉ.
Jesú Simó Pedro me'rã ucũ'que ni'iɄ̃sã ba'áca be'ro Jesú Simó Pedrore sẽrĩtiña'wĩ:—¿Simó, Joná macʉ̃, mʉ'ʉ ã'rã yʉ'rʉoro yʉ'ʉre ma'iyʉ'rʉnʉ'cãti?Pedro cʉ̃rẽ niwĩ:—Ʉ̃ʉ, wiogʉ, mʉ'ʉ masĩ'i yʉ'ʉ mʉ'ʉrẽ ma'isere.Jesú cʉ̃rẽ niwĩ:—To pũrĩcãrẽ yʉ'ʉre ẽjõpeorãrẽ co'teya. Narẽ bu'eya.
Apaturi Pedrore sẽrĩtiña'nemowĩ:—¿Simó, Joná macʉ̃, yʉ'ʉre ma'iti?—Ʉ̃ʉ, mʉ'ʉ masĩ'i yʉ'ʉ mʉ'ʉrẽ ma'isere.Jesú niwĩ tja:—To pũrĩcãrẽ yarãrẽ bu'eya. Narẽ co'teya.
Apaturi ninemowĩ tja:—¿Simó, Joná macʉ̃, yʉ'ʉre mʉ'ʉ ma'iti?Jesú i'tiati cʉ̃rẽ sẽrĩtiña'cã ĩ'agʉ̃, Pedro pũrõ bʉjawetiwĩ. Cʉ̃rẽ niwĩ:—Wiogʉ, nipe'tisere mʉ'ʉ masĩ'i. Masĩ'i yʉ'ʉ mʉ'ʉrẽ ma'isere.Jesú cʉ̃rẽ niwĩ:—To pũrĩcãrẽ narẽ bu'eya. Narẽ co'teya, niwĩ tja.
Mʉ'ʉrẽ diacjʉ̃ta nigʉ̃ti. Mʉ'ʉ ma'mʉ nígʉ̃, mʉ'ʉ ʉaro su'tirore sãña, mʉ'ʉ no'o wa'asĩ'rĩrõ wa'acũwʉ̃. Be'ro mʉ'ʉ bʉcʉ ẽjãgʉ̃, mʉ'ʉ ye omocãrĩrẽ sĩomorõgʉ̃sa'a. Apĩ mʉ'ʉrẽ su'ti sãa, mʉ'ʉ wa'asĩ'rĩtiro miagʉ̃sami.
Jesú tojo nígʉ̃, Pedro cʉ̃ de'ro wa'a wẽrĩatjere nígʉ̃, tojo niwĩ. Cʉ̃ wẽrĩse me'rã masã Õ'acʉ̃rẽ añurõ ucũrãsama nígʉ̃, tojo niwĩ.Be'ro Jesú cʉ̃rẽ niwĩ:—Yʉ'ʉre ẽjõpeosirutunu'cũcã'ña.
Jesú Juãrẽ ma'i'que ni'iBe'ro Pedro majãmiĩ'agʉ̃, yʉ'ʉ na be'ro sirutucã ĩ'awĩ. Yʉ'ʉ Jesú ma'ino'gʉ̃ niwʉ̃. Yʉ'ʉta todʉporo ʉ̃sã ba'atʉocatero “¿Noa mʉ'ʉrẽ ĩ'atu'tirãpʉre o'orosari?” ni sẽrĩtiña'wʉ̃.
Pedro yʉ'ʉre ĩ'agʉ̃, Jesure sẽrĩtiña'wĩ:—Wiogʉ, ã'rĩ warore ¿de'ro wa'arosari?
Jesú cʉ̃rẽ niwĩ:—Cʉ̃ maata wẽrĩcã, mʉ'ʉ ye cjase mejeta ni'i. Cʉ̃ yʉ'ʉ apaturi a'tiri curapʉ catitʉocã quẽ'rãrẽ mʉ'ʉ ye cjase mejeta ni'i. Wãcũnʉrʉ̃tigʉta. Mʉ'ʉ yʉ'ʉre sirutuya, niwĩ.
Jesú tojo ní'quere tʉ'orã, cʉ̃rẽ ẽjõpeorã yʉ'ʉre “Cʉ̃ ne wẽrĩsome” nise se'sa wa'awʉ. Jesú yʉ'ʉre “Cʉ̃ wẽrĩsome”, nitiwĩ. A'tiro pe'e niwĩ: “Yʉ'ʉ apaturi a'tiri curapʉ catitʉocã, mʉ'ʉ ye cjase mejeta ni'i”, niwĩ Pedrore.
Yʉ'ʉ Juã ni'i. Yʉ'ʉ ĩ'a'quere oja'a. Tojo weero “Diacjʉ̃ta ni'i”, ni masĩno'o.
Apeye Jesú weenemo'que peje ni'i. Yʉ'ʉ tʉ'oña'cã, cʉ̃ wee'quenʉcʉ̃ ojacãma, peje pũrĩ waro yʉ'rʉoquejocã'bosa'a.
Jesucristo besecṹú'cãrãrẽ Espíritu Santu weetamu'que ni'iEspíritu Santu a'tiatjere Jesú wereyu'que ni'iTeófilo, mʉ'ʉrẽ ni'cã pũrĩ todʉporopʉre ojawʉ. Ti pũrĩpʉre nipe'tise Jesú masãrẽ bu'e'quere, cʉ̃ tutuaro me'rã weeĩ'o'quere werewʉ. Ne waro cʉ̃ bu'enʉ'cã'quere,
Cʉ̃ wẽrĩ masã́ca be'ro pejetiri Jesú bajuacʉ niwĩ. Cuarenta nʉmʉrĩ bajuacʉ niwĩ narẽ. Tojo weerã cʉ̃rẽ ĩ'arã, “Marĩ ‘Wẽrĩa wa'ami’ ní'cʉ catimi”, nicãrã niwã. Narẽ Õ'acʉ̃ nipe'tirã masã wiogʉ nimi nise quetire werecʉ niwĩ.
Jesú na me'rã nígʉ̃, ʉ'mʉsepʉ mʉjãti dʉporo a'tiro nicʉ niwĩ:—Mʉsã Jerusalẽ́pʉ tojayá. Ne aperopʉ, ape macãpʉ wijaticã'ña. Yʉ'ʉ pacʉ mʉsãrẽ todʉporopʉ ní'caronojõta Espíritu Santure o'ódijogʉsami. Tojo weerã mʉsã cʉ̃rẽ topʉ yucueya. Yʉ'ʉ mʉsãrẽ tere weretojawʉ.
Juã mʉsãrẽ aco me'rã wãmeyecʉ niwĩ. Cʉ̃ tojo weecã, mʉsã ña'arõ weeseti'quere du'u, bʉjaweti dʉcayucã, masã mʉsãrẽ ĩ'amasĩcãrã niwã. Yʉ'ʉ pacʉ pũrĩcã cã'rõacã be'ro mʉsãrẽ Espíritu Santure o'ódijogʉsami. Espíritu Santu mʉsã me'rã ninu'cũcʉ̃sami, nicʉ niwĩ Jesú.
Jesure cʉ̃ pacʉ ʉ'mʉsepʉ mimʉjã'que ni'iJesú cʉ̃ bu'erã me'rã nerẽcaterore cʉ̃rẽ sẽrĩtiña'cãrã niwã:—¿Jesú, ʉ̃sã wiogʉ, mʉ'ʉ romano masãrẽ wiorã nise dʉcayugʉsari? ¿Dʉcayu, judío masãrẽ wiorã sõrõgʉ̃sari? Marĩ ñecʉ̃ Davi, cʉ̃ macʉ̃ Salomó a'ti di'tacjãrãrẽ duticãrã niwã. ¿Na duti'caro weronojõ ni'cãrõacãrẽ judío masã tja apaturi dutirãsari? ni sẽrĩtiña'cãrã niwã.
Na sẽrĩtiña'cã tʉ'ogʉ, a'tiro yʉ'ticʉ niwĩ:—Õ'acʉ̃ marĩ pacʉ dia'cʉ̃ masĩsami. Cʉ̃ “Tojota wa'ato” nicã, tojota wa'arosa'a. A'te mʉsã ye cjase niwe'e.
Cã'rõacã be'ro marĩ pacʉ tutuasere o'ogʉsami mʉsãrẽ. Espíritu Santu mʉsã me'rã nicã, wãcũtutuase cʉo, yé quetire masãrẽ wererã wa'arãsa'a. Jerusalẽ́cjãrãrẽ, Judea di'tacjãrãrẽ, Samaria di'tacjãrãrẽ, nipe'tiro a'ti ʉmʉcopʉ nirãrẽ wererã wa'arãsa'a, nicʉ niwĩ Jesú cʉ̃ bu'erãrẽ.
Tojo ni weretojaca be'ro cʉ̃rẽ cʉ̃ pacʉ mimʉjã wa'acʉ niwĩ ʉ'mʉsepʉ. Cʉ̃ mʉjãcã, cʉ̃ bu'erã cʉ̃rẽ ĩ'amorõsirutucãrã niwã. Na ĩ'amorõsirutucã, o'mecurua cʉ̃rẽ tuubi'acã'caro niwʉ̃. Tojo weerã cʉ̃rẽ ĩ'anemoticãrã niwã majã.
<sup>(10-11)</sup> Jesure cʉ̃ pacʉ mimʉjã́ca be'ro cʉ̃ bu'erã cʉ̃ mʉjã'caro pe'e dia'cʉ̃ ĩ'amorõnu'cũcãrã niwã. Ne ĩ'adu'uticãrã niwã. Na to pe'e ĩ'amorõnu'cũrĩ cura wãcũña marĩrõ na decopʉ Õ'acʉ̃rẽ wereco'terã pʉarã su'ti butise sãñarã́ bajuacãrã niwã.—Mʉsã Galileacjãrã ¿de'ro weerã tocã'rõ ĩ'amorõnu'cũti? Jesú ni'cãrõacã ʉ'mʉsepʉ mʉjã'cʉta a'ti nucũcãpʉre apaturi a'tigʉsami tja. Mʉsã cʉ̃rẽ mʉjãcã ĩ'a'caronojõta a'tigʉsami, nicãrã niwã Õ'acʉ̃rẽ wereco'terã.
(-)
Judare dʉcayuacjʉre bese'que ni'iJesure mʉjãcã ĩ'a'cʉ ʉ̃rʉ̃gʉ̃ Olivo wãmeticjʉ nicaro niwʉ̃. Õ'acʉ̃rẽ wereco'terã narẽ Jesú apaturi a'tigʉsami tja nisere weréca be'ro cʉ̃rẽ ĩ'atʉo'cãrã Jerusalẽ́pʉ dajatojaacãrã niwã. Tigʉ ʉ̃rʉ̃gʉ̃ ti macã pʉ'toacã nicaro niwʉ̃.
Jerusalẽ́pʉre tojatarã, na cãjĩrĩ wi'ipʉ wa'acãrã niwã. Ti wi'i casatiri wi'i nicaro niwʉ̃. Ni'cã tucũ bu'ica tucũpʉ sãjã, dujicãrã niwã. A'ticʉrã nicãrã niwã: Pedro, Santiago, Juã, André. Ãpẽrã Felipe, Tomás, Bartolomé, Mateo, Santiago Alfeo macʉ̃, Simó celote curuacjʉ̃, Juda Santiago acabiji nicãrã niwã. Ã'rã nipe'tirã nicãrã niwã ti tucũpʉ nerẽsãjãtjĩarã dujirã́.
Ti tucũpʉre ñubuerã na'irõ nerẽnu'cũcã'cãrã niwã. Ãpẽrã na me'rã nerẽcãrã niwã. Jesú acabijirã, María Jesú paco, co me'rãcjãrã numia nicãrã niwã. Na topʉ nerẽ'cãrã ni'cãrõnojõ wãcũseticãrã niwã.
Ni'cã nʉmʉ Jesure ẽjõpeorã nerẽcãrã niwã ti wi'ipʉta tja. Ciento veinte wa'tero nicãrã niwã. Pedro na nerẽrĩ cura wã'cãnʉ'cã, narẽ werecʉ niwĩ. A'tiro nicʉ niwĩ:
—Dʉporopʉ marĩ ñecʉ̃ Davi Espíritu Santu cʉ̃ masĩse o'oro me'rã Judare wa'atjere ojamʉ'tãcʉ niwĩ. Õ'acʉ̃ ojaduti'que diacjʉ̃ta wa'apʉ. Judata ĩ'owĩ Jesure ãpẽrãpʉre. Tojo weerã na Jesure bu'iri da'rerãtirã ñe'e miawã.
Juda ʉ̃sã me'rãcjʉ̃ta nimiwĩ. Jesú cʉ̃ quẽ'rãrẽ masãrẽ bu'esere cũumiwĩ ʉ̃sãrẽ wee'caronojõta. Ʉ̃sã doce nimiwʉ̃ cʉ̃ me'rã.
Ʉ̃sã me'rã nimigʉ̃, Jesure ĩ'owĩ wiorãpʉre. Cʉ̃ Jesure wiorãrẽ ĩ'o'que wapa na cʉ̃rẽ niyerure wapayecãrã niwã. Be'ro narẽ tere wiacã'cʉ niwĩ cʉ̃ ña'arõ wee'que wapare. Niyeru cʉ̃ wia'que me'rã pa'ia wiorã di'ta cã'rõacã duucãrã niwã. Be'ro cʉ̃ basu pe'e bʉrʉque'a, cʉ̃ paaga tʉ̃'rʉ̃ste, cʉ̃ ʉ'tamisĩ nimi'que wijastea wa'acaro niwʉ̃. Tojo wee wẽrĩa wa'acʉ niwĩ Juda.
Cʉ̃ tojo wa'asere nipe'tirã Jerusalẽ́cjãrã tʉ'ose'sacãrã niwã. “Tojo wee wẽrĩa wa'apʉ”, ni ucjacãrã niwã. Na te niyeru me'rã duu'que di'tare wãmeyecãrã niwã “Dí cõ'aca di'ta.” Na ye me'rã nírõ, Acéldama tojo nirõ weesa'a.
Pedro narẽ werenemocʉ niwĩ:—Dʉporopʉ Salmo wãmetiri pũrĩrẽ oja'cʉ a'tiro ojacʉ niwĩ:Cʉ̃ ya wi'i masã marĩrĩ wi'i tojato. Tore ne ni'cʉ̃ niticã'to.A'te quẽ'rãrẽ a'tiro ojacʉ niwĩ:Cʉ̃ da'rase nimi'que apĩpʉre wa'ato, ni ojacʉ niwĩ.’Salmo pũrĩ ni oja'caronojõta tojo wa'apʉ Judare.
<sup>(21-22)</sup> ’Tojo weerã Juda dʉcayugʉre beseroʉa'a. Marĩ beseacjʉ ʉ̃sã me'rã sija'cʉre, Juã Jesure wãmeyecã ĩ'a'cʉre beseroʉa'a. Nipe'tise Jesú cʉ̃ wee'quere, tée cʉ̃ pacʉ cʉ̃rẽ ʉ'mʉsepʉ mimʉjãcã ĩ'a'cʉre beseroʉa'a. Cʉ̃ quẽ'rã ʉ̃sã weronojõta weregʉ wa'agʉsami Jesú wẽrĩ'cʉpʉ masã'quere, ni werecʉ niwĩ Pedro.
(-)
Cʉ̃ tojo nicã tʉ'orã, ti tucũpʉ nirã́ a'tiro wãmetirã pʉarãrẽ besecãrã niwã. Ni'cʉ̃ José wãmeticʉ niwĩ. Cʉ̃rẽta ãpẽrã Justo, ãpẽrã Barsabá pisucãrã niwã. Apĩ pe'e Matía wãmeticʉ niwĩ.
<sup>(24-25)</sup> Tojo wee ti tucũpʉ nirã́ Õ'acʉ̃rẽ a'tiro sẽrĩcãrã niwã:—Õ'acʉ̃, nipe'tirã masã wãcũsere masĩ'i. Ni'cʉ̃ mʉ'ʉ besetojapʉ Juda dʉcayuacjʉre. Tojo weegʉ ʉ̃sãrẽ ĩ'oña. ¿Ni'í nisari? Juda mʉ'ʉ dutiro cũumi'quere du'ucã'mi ña'arõpʉ wa'agʉ cʉ̃ catigʉ añurõ weeti'que bu'iri, ni sẽrĩcãrã niwã.
(-)
Na tojo ni Õ'acʉ̃rẽ sẽrĩtoja, pʉa pe ʉ̃tãpe Matía, Barsabá na wãmerẽ ojacãrã niwã. ¿Ni'í Õ'acʉ̃ bese'cʉ niti? nírã, pi'ipʉ sãa, ni'cã pe mii ĩ'acãrã niwã. Matía wãme ojaõ'o'que nicaro niwʉ̃.—Jãa, ã'rĩ Matía Juda dʉcayuacjʉ nigʉ̃sami. Cʉ̃ ãpẽrã once me'rã Jesucristo ye quetire weregʉ wa'agʉsami, nicãrã niwã ti pere mii ĩ'arã.
Espíritu Santu dijata'que ni'iCincuenta nʉmʉrĩ Pascua wa'áca be'ro Pentecosté wãmetiri bosenʉmʉ wa'acaro niwʉ̃. Ti bosenʉmʉ nicã Jesure ẽjõpeorã apaturi todʉporo na nerẽca wi'ipʉta tja nerẽcãrã niwã.
Ti wi'ipʉ na nerẽ́ca be'ro wãcũña marĩrõ wĩ'rõ ʉpʉtʉ a'tiro weronojõ ʉ'mʉsepʉ bʉsʉ dijaticaro niwʉ̃. Ti wi'i bʉsʉse'sa wa'acaro niwʉ̃.
Tojo wa'ari cura nánʉcʉ̃ na dʉpopa bu'ipʉ pecame'e ʉ̃jʉ̃rĩ põ'rã ñe'merõ weronojõ bajuro pesacaro niwʉ̃.
Espíritu Santure cʉoyʉ'rʉacãrã niwã. Tojo weerã tutuaro me'rã cʉ̃ dutisere añurõ weecãrã niwã. Cʉ̃ weetamurõ me'rã apemasã ye ucũsere ucũmasĩtimi'cãrã ucũnʉ'cãcãrã niwã.
<sup>(5-8)</sup> Pentecosté bosenʉmʉrẽ Jerusalẽ́pʉre pãjãrã judío masã apeye di'tacjãrãpʉ nerẽcãrã niwã. Na ẽjõpeosetisere añurõ weeri masã nicãrã niwã. Espíritu Santu tutuaro o'ono'cãrã ucũcã tʉ'orã, ã'rã na tiropʉ wa'acãrã niwã. Wa'a, na yere ucũcã tʉ'orã, tʉ'omarĩa wa'acãrã niwã. A'tiro nicãrã niwã:—Ã'rã marĩ yere ucũrã a'ti di'ta Galileacjãrã nima. ¿De'ro weerã a'tocjãrã nimirã, marĩ yere añurõ ucũti? ni a'merĩ sẽrĩtiña'cãrã niwã.
(-)
(-)
Marĩ apesecjãrã, Elãcjãrã, Mesopotamiacjãrã ni'i. Ãpẽrã Judeacjãrã, Capadociacjãrã, Pontocjãrã, Asiacjãrã ni'i.
Ãpẽrã Frigiacjãrã, Panfiliacjãrã, Egiptocjãrã, Libia di'ta Cirene wãmetiri macã pʉ'tocjãrã ni'i a'ti macãpʉre. Romacjãrã bosenʉmʉ etama a'topʉre. Na ni'cãrẽrã judío masã nima. Ãpẽrã judío masã nitimirã, judío masã weronojõ ẽjõpeosetirã na quẽ'rã a'topʉre nima.
Ãpẽrã Cretacjãrã, Arabiacjãrã nima. Marĩ apesecjãrã dia'cʉ̃ nimirã, marĩ ye ucũse me'rã tʉ'orã wee'e Õ'acʉ̃ cʉ̃ añuse wee'quere, nicãrã niwã.
Nipe'tirã na yere ucũcã tʉ'orã, tʉ'omarĩa wa'acãrã niwã.—¿De'ro weero tojo wa'ati? nicãrã niwã.
Ni'cãrẽrã Espíritu Santu tutuaro o'ono'cãrãrẽ bujicã'cãrã niwã.—Na que'arã weeapã, tojo ni ucũrã, nicãrã niwã.
Pedro masãrẽ were'que ni'iNa tojo nicã tʉ'ogʉ, Pedro ti wi'ipʉ ní'cʉ wijacʉ niwĩ sopepʉre. Cʉ̃ me'rãcjãrã Jesú besecṹú'cãrã cʉ̃ sirota sirutuwijacãrã niwã. Pedro nipe'tirã tʉ'oato nígʉ̃ ʉpʉtʉ tutuaro me'rã ucũcʉ niwĩ.—Yʉ'ʉ acawererã, yʉ'ʉre añurõ tʉ'oya. Mʉsã “Na que'arã weema”, ni wãcũapʉ.
Ʉ̃sã que'arã mejeta weeapʉ. Ni'cãrõacã ñamiacãcure nueve ni'i. A'ti horare que'aya marĩ'i.
Mʉsã ni'cãrõacã tʉ'osere dʉporopʉ Joel wãmetigʉ Õ'acʉ̃ ye queti weremʉ'tãrĩ masʉ̃ ojamʉ'tãcʉ niwĩ. A'tiro ni ojacʉ niwĩ:
<sup>(17-18)</sup> “A'ti turi pe'tise dʉporo Espíritu Santure nipe'tirãrẽ o'ógʉti”, nicʉ niwĩ Õ'acʉ̃. “Espíritu Santure o'óca be'ro mʉsã põ'rã ʉmʉa, numia masãrẽ wererãsama yé quetire. Bʉcʉrã, ma'mapjiare na cãrĩrõpʉ ĩ'ogʉ̃sa'a be'ropʉ wa'atjere. Yʉ'ʉ dutiro weerãrẽ Espíritu Santure o'ógʉsa'a. Na quẽ'rã yé cjase quetire masãrẽ wererãsama.
(-)
A'ti di'tare, ʉ'mʉsepʉre mejẽcã bajuse ĩ'ogʉ̃sa'a. Tojo wa'aro dí, pecame'e, o'me bajuarosa'a.
Ʉmʉco quẽ'rã na'itĩ'a wa'arosa'a. Tojo wa'acã, mujĩpũ ʉmʉcocjʉ̃ bajutigʉsami. Mujĩpũ ñamicjʉ̃ quẽ'rã sõ'agʉ̃ wa'agʉsami. Dí weronojõ sõ'agʉ̃sami. Masãrẽ yʉ'rʉo'cʉ cʉ̃ apaturi a'tiatji dʉporo tojo wa'arosa'a. Cʉ̃ a'tigʉ, wiopesase me'rã asistedijatigʉsami. Mejõ nirĩ nʉmʉ nisome.
No'o yʉ'ʉre ‘Ña'arõ wee'quere acobojoya’ nicã, narẽ acobojogʉsa'a. Narẽ pecame'epʉ wa'abo'cãrãrẽ yʉ'rʉogʉti”, nicʉ niwĩ Õ'acʉ̃, ni ojacʉ niwĩ Joel, ni werecʉ niwĩ Pedro Jerusalẽ́cjãrã masãrẽ.
<sup>(22-23)</sup> Apeye narẽ Pedro a'tiro werenemocʉ niwĩ:—Mʉsã añurõ tʉ'oya yʉ'ʉ ucũsere. Õ'acʉ̃ marĩ pacʉ, Jesú Nazarecjʉ̃rẽ o'ócʉ niwĩ. Cʉ̃ me'rã cʉ̃ tutuasere ĩ'ocʉ niwĩ marĩrẽ. A'tere marĩ tiropʉre weeĩ'owĩ. Tojo weerã cʉ̃ tojo wee'quere ĩ'atjĩarã, marĩ masĩ'i Jesucristo Õ'acʉ̃ o'ó'cʉta nicʉ niwĩ nisere. Dʉporopʉ marĩ pacʉ Õ'acʉ̃ “Yʉ'ʉ macʉ̃rẽ masã ña'arã wẽjẽrãsama”, ni masĩtojacʉ niwĩ. Tojo wa'atjere masĩgʉ̃, “Tojota wa'arosa'a”, nicʉ niwĩ. Cʉ̃rẽ, marĩ pacʉ o'ó'cʉ nimicã, mʉsã ña'arãrẽ curusapʉ paabi'pe wẽjẽdutiwʉ.
(-)
Marĩ pacʉ tojo wa'áca be'ro Jesucristore cʉ̃ wẽrĩ'cʉpʉre masõcʉ niwĩ. Cʉ̃ wẽrĩdojaticʉ niwĩ. Masã wa'acʉ niwĩ.
Dʉporopʉ wiogʉ Davi a'tiro ojamʉ'tãcʉ niwĩ Jesú cʉ̃ ucũatjere:Pacʉ, mʉ'ʉrẽ ĩ'anu'cũcã'a. Mʉ'ʉ yʉ'ʉ wiogʉ, yʉ'ʉ me'rã ninu'cũcã'a. Tojo weegʉ yʉ'ʉ uiwe'e.
<sup>(26-28)</sup> Yʉ'ʉ ejeripõ'rãpʉre pũrõ e'catise me'rã ucũ'u. Yʉ'ʉre cõ'asome wẽrĩ'cãrã nirõpʉ. Yʉ'ʉ mʉ'ʉ macʉ̃ ña'ase moogʉ̃ upʉ ne boasome. Yʉ'ʉ wẽ́rĩ́ca be'ro apaturi masãgʉ̃sa'a tja. Tere yʉ'ʉ masĩ'i. Tojo weegʉ ne uise moogʉ̃sa'a. Pũrõ e'cati'i mʉ'ʉrẽ ĩ'agʉ̃, ni ojacʉ niwĩ Davi.
(-)
(-)
’Yʉ'ʉ acawererã, mʉsãrẽ weresĩ'rĩsa'a marĩ ñecʉ̃ Davi yere. Cʉ̃ wẽrĩcʉ niwĩ. Cʉ̃ wẽrĩcã, cʉ̃rẽ yaacãrã niwã. Cʉ̃ ya masãpe a'ti macãta ni'i. Marĩ masĩ'i, cʉ̃ basu pe'e cʉ̃ ye cjasere ojatipĩ. Apĩpʉre ojagʉ weepĩ.
Davi catigʉ, Õ'acʉ̃ ye queti weremʉ'tãrĩ masʉ̃ nicʉ niwĩ. Marĩ pacʉ Õ'acʉ̃ cʉ̃rẽ a'tiro ni werecʉ niwĩ: “Mʉ'ʉ pãrãmi nituriagʉpʉ mʉ'ʉ duti'caro weronojõta a'ti di'tare dutigʉ́ nigʉ̃sami”, nicʉ niwĩ.
<sup>(31-32)</sup> Cʉ̃rẽ Õ'acʉ̃ tojo ní'quere Davi weremʉ'tãcʉ niwĩ Jesú cʉ̃ masãtjere. “Cʉ̃ wẽrĩgʉ̃sami. Wẽrĩ, maata masãgʉ̃sami. Ãpẽrã wẽrĩ'cãrã weronojõ wẽrĩdojasome. Cʉ̃ upʉ boasome”, ni ojacʉ niwĩ Davi. Davi a'tiro oja'cʉ nimigʉ̃, wẽrĩa wa'acʉ niwĩ. Cʉ̃ ya upʉ boa wa'apã. A'tere tojo nígʉ̃, Jesure wa'atje pe'ere ojayugʉ weepĩ. Jesure cʉ̃ pacʉ wẽrĩ'cʉpʉre masõcʉ niwĩ. Marĩ ĩ'a'cãrã nitjĩarã masĩ'i cʉ̃ masõ'quere.
(-)
Cʉ̃ pacʉ cʉ̃rẽ ʉ'mʉsepʉ cʉ̃ tiro wiogʉ dujiri cũmurõpʉ mimʉjãcʉ niwĩ. Õ'acʉ̃ cʉ̃ todʉporopʉ ní'caronojõta cʉ̃ macʉ̃rẽ marĩrẽ Espíritu Santure o'óduticʉ niwĩ. Tojo weerã Espíritu Santu cʉ̃ weetamuse me'rã mʉsã ye ucũsere ʉ̃sã ucũapʉ.
<sup>(34-35)</sup> Davi pe'e cʉ̃ upʉ me'rã ʉ'mʉsepʉre masãmʉjãtipĩ. Tojo weegʉ Jesú pe'ere wa'atjere ucũgʉ̃ weepĩ. Apeyere Jesucristore wa'atjere Davi a'tiro ojanemocʉ niwĩ tja:Õ'acʉ̃ ʉ'mʉsepʉ nigʉ̃́ cʉ̃ macʉ̃rẽ, yʉ'ʉre yʉ'rʉoacjʉre a'tiro nicʉ niwĩ: “Yʉ'ʉ tiro wiogʉ dujiri cũmurõpʉ dujigʉsa'a. Mʉ'ʉ to dujicã, mʉ'ʉrẽ ĩ'atu'timi'cãrãrẽ narẽ ẽjõpeocã weegʉti.” Tojo nicʉ niwĩ yʉ'ʉre yʉ'rʉoacjʉre Õ'acʉ̃, ni ojacʉ niwĩ.Cʉ̃ a'tiro ojagʉ, Jesure ucũgʉ̃ weepĩ.
(-)
Cʉ̃ tojo nicã tʉ'orã, “Ʉ̃sã bu'iri cʉosa'a”, ni wãcũcãrã niwã. Tojo weerã Pedrore, ãpẽrã Jesú cʉ̃ besecṹú'cãrãrẽ “¿Ʉ̃sã de'ro weerãsari?” ni sẽrĩtiña'cãrã niwã.
Na tojo nicã, Pedro narẽ yʉ'ticʉ niwĩ:—Bʉjaweti dʉcayuya mʉsã ña'arõ weeseti'quere. Jesucristore ẽjõpeo, wãmeyeno'ña. Mʉsã a'tiro wééca be'ro Õ'acʉ̃ acobojogʉsami ña'arõ weeseti'quere. Tojo nicã Espíritu Santure o'ógʉsami. Mʉsã me'rã ninu'cũcʉ̃sami.
Õ'acʉ̃ todʉporopʉ ní'caronojõta mʉsãrẽ, mʉsã põ'rã nituriarãrẽ, aperocjãrãpʉre Espíritu Santure o'ógʉsami. No'o nipe'tirã cʉ̃ beserãrẽ o'ógʉsami, ni werecʉ niwĩ Pedro.
Cʉ̃ a'te dia'cʉ̃ wereticʉ niwĩ. Narẽ añurõ bosa, werecasanemocʉ niwĩ:—A'ti di'tacjãrã Jesure wẽjẽ'cãrã ña'arã nima. Na ña'arõ wee'que wapa Õ'acʉ̃ bu'iri da'regʉsami. Na weronojõ niticã'ña. Mʉsã Õ'acʉ̃rẽ acobojose sẽrĩña. Tojo weecã, Õ'acʉ̃ bu'iri da'retigʉsami, ni werecʉ niwĩ Pedro.
Jesure ẽjõpeori masã na weeseti'que ni'iPedro tojo ni werecã tʉ'orã, pãjãrã Jesucristore ẽjõpeocãrã niwã. Cʉ̃rẽ ẽjõpeocã ĩ'arã, be'ro Pedro quẽ'rã narẽ wãmeyecãrã niwã. Cʉ̃ tojo ni wereca nʉmʉta i'tiati mil wa'tero masã ẽjõpeocãrã niwã.
Ãpẽrã todʉporo Jesure ẽjõpeo'cãrã me'rã na'irõ nerẽcãrã niwã. Pedro quẽ'rã na weresere añurõ tʉ'otʉ'sacãrã niwã. Na basu sʉ'ori ba'a, Õ'acʉ̃rẽ ñubuenu'cũcã'cãrã niwã.
Jesú cʉ̃ besecṹú'cãrã cʉ̃ wee'caronojõta masã dutitirãrẽ yʉ'rʉo, apeye peje weeĩ'ocãrã niwã. Na tojo weesere ĩ'arã, masã nipe'tirã ĩ'amarĩacãrã niwã.
<sup>(44-45)</sup> Jesure ẽjõpeorã a'merĩ añurõ weetamucãrã niwã. Peje cʉorã́ na ye apeyenojõrẽ dua, te wapare ãpẽrã moorãrẽ dʉcawaacãrã niwã. Tojo weerã nipe'tirã ni'cãrõnojõ cʉobʉrocãrã niwã.
(-)
Ʉmʉcorinʉcʉ̃ nipe'tirã ñubuerã wa'acãrã niwã Õ'acʉ̃ wi'ipʉ. Na ye wi'seripʉre e'catise me'rã a'merĩ sʉ'ori ba'acãrã niwã.
Tojo Õ'acʉ̃rẽ e'catise o'onu'cũcã'cãrã niwã. Ãpẽrã quẽ'rã narẽ añurõ wãcũcãrã niwã. Ʉmʉcorinʉcʉ̃ Õ'acʉ̃ cʉ̃rẽ ẽjõpeotimi'cãrãrẽ ẽjõpeocã weecʉ niwĩ. Tojo weerã siape me'rã Jesure pãjãrã ẽjõpeonemocãrã niwã.
Pedro quẽ'rã sijamasĩtigʉre sijacã wee'que ni'iNi'cã nʉmʉ dajaritero be'ro tres nicã Pedro, Juã Õ'acʉ̃ wi'i pajiri wi'ipʉ ñubuerã wa'acãrã niwã. Ti wi'ipʉre ʉmʉcorinʉcʉ̃ ti horata Õ'acʉ̃rẽ masã ñubuenu'cũcã'cãrã niwã.
Topʉ na wa'asetirinʉcʉ̃ ni'cʉ̃ masʉ̃ wĩ'magʉ̃pʉta dojoriwi'i sijamasĩtigʉ bajua'cʉ dujicʉ niwĩ. Õ'acʉ̃ wi'i sope pʉ'to ne sãjãrõ masã cʉ̃rẽ miaa dʉpomʉjãcãrã niwã. Ti sope wãmeticaro niwʉ̃ Añurĩ Sope. Nipe'tirã sãjãrã́nʉcʉ̃rẽ niyeru sẽrĩdujicʉ niwĩ.
To na sãjãcã ĩ'agʉ̃, Pedro, Juãrẽ niyeru sẽrĩcʉ niwĩ.
Cʉ̃ tojo sẽrĩcã, na pʉarãpʉta cʉ̃rẽ ĩ'acãrã niwã. Pedro pe'e “Ĩ'aña ʉ̃sãrẽ”, nicʉ niwĩ.
Cʉ̃ tojo nicãta, cʉ̃ narẽ pũrõ ĩ'acʉ niwĩ. “Yʉ'ʉre niyeru, apeyenojõ o'orãtirã weesama”, ni wãcũcʉ nimiwĩ.
Pedro cʉ̃rẽ nicʉ niwĩ:—Yʉ'ʉ niyeru moo'o. Moomigʉ̃ta, mʉ'ʉrẽ apeyenojõ añusere weetamugʉ̃ti. Jesucristo Nazarecjʉ̃ tutuaro me'rã mʉ'ʉrẽ sijacã weegʉti.
Tojo nígʉ̃ta, cʉ̃ dujigʉre diacjʉ̃camocãrẽ ñe'e, wejewã'cõnʉ'cõcʉ niwĩ. Cʉ̃ wejewã'cõcãta, maata cʉ̃ dʉ'pocãrĩ añua wa'acʉ niwĩ.
Cʉ̃ sijamasĩtigʉ ní'cʉ wã'cãnʉ'cãgʉ̃ta, bu'pumajã, sijanʉ'cãcʉ niwĩ. Tojo bu'puma sijagʉta, Õ'acʉ̃ wi'ipʉ na me'rã sãjãcʉ niwĩ. Ti wi'ipʉ sãjãejagʉ, e'catise o'ocʉ niwĩ Õ'acʉ̃rẽ.—Añu'u, Õ'acʉ̃. Mʉ'ʉ ni'cãrõacã yʉ'ʉre sijacã wee'e, nicʉ niwĩ.
<sup>(9-10)</sup> Nipe'tirã Õ'acʉ̃ wi'ipʉ nirã́ cʉ̃rẽ ĩ'amasĩcã'cãrã niwã.—Sĩ'i sõ'o bu'puma sijagʉ Õ'acʉ̃rẽ e'catise o'ogʉ́ Añurĩ Sopepʉ niyeru sẽrĩduji'cʉta nimiba, nicãrã niwã. Cʉ̃rẽ ĩ'amasĩ, be'ro ĩ'amarĩa wa'acãrã niwã.
(-)
Salomó wãmetiri tucũpʉ Pedro masãrẽ were'que ni'iSijamasĩtigʉ ní'cʉ Pedro quẽ'rãrẽ ne du'usĩ'rĩticʉ niwĩ. Masã cʉ̃rẽ ĩ'amarĩa, Pedro quẽ'rã tiropʉ omasãjãcãrã niwã. To na nerẽrõ sope pʉ'to ti'aya marĩrĩ tucũ nicaro niwʉ̃. Ti tucũ wãmeticaro niwʉ̃ Salomó tucũ.
Pedro masã cʉ̃ tiro omasãjãcã ĩ'agʉ̃, narẽ a'tiro nicʉ niwĩ:—¿De'ro weerã mʉsã tocã'rõ ĩ'amarĩati? ¿De'ro weerã mʉsã ʉ̃sãrẽ pũrõ ĩ'ati? Mʉsã ʉ̃sãrẽ “Na añurã nitjĩarã, na tutuaro me'rã sijacã weema”, ¿niti?
Ʉ̃sã tutuaro mejeta niapʉ. Jesú cʉ̃ tutuaro me'rã cʉ̃ sijamasĩtigʉ ní'cʉ sijami. Marĩ ñecʉ̃sʉmʉa Abrahã, Isaa, Jacob, ãpẽrã marĩ ñecʉ̃sʉmʉa na wiogʉ ní'cʉ nimi Õ'acʉ̃ ʉ'mʉsepʉ nigʉ̃́. Cʉ̃́ta tja “Yʉ'ʉ macʉ̃ añuyʉ'rʉagʉ nimi” ni, tutuasere ĩ'oami. Cʉ̃ macʉ̃ta ã'rĩ sijamasĩtigʉ ní'cʉre sijacã weeami. Cʉ̃rẽta mʉsã wiorãrẽ o'owʉ. Pilato ĩ'orõ mʉsã cʉ̃rẽ ʉatiwʉ. Cʉ̃ “Cʉ̃rẽ du'ugʉti wee'e” nimicã, mʉsã “Du'uticã'ña”, niwʉ̃.
Jesú añugʉ̃ ña'ase moogʉ̃ nimiwĩ. Cʉ̃ añugʉ̃ nimicã, mʉsã cʉ̃rẽ teewʉ. Jesure du'uwĩrõdutitiwʉ. Masʉ̃ ña'agʉ̃ masãrẽ wẽjẽgʉ̃́ pe'ere du'udutiwʉ Pilatore.
Jesú catise o'ogʉ́ pe'ere wẽjẽdutiwʉ. Cʉ̃ pacʉ pũrĩcã cʉ̃ macʉ̃rẽ wẽrĩ'cʉpʉre masõcʉ niwĩ. Cʉ̃ tojo wee'quere ʉ̃sã ĩ'awʉ̃.
Jesúta cʉ̃ tutuaro me'rã ã'rĩ sijamasĩtigʉre sijacã weeami. Mʉsã ĩ'amasĩgʉ̃ta nimi cʉ̃ sijamasĩtigʉ ní'cʉ. Ʉ̃sã Jesucristore ẽjõpeorã niyucã, cʉ̃rẽ yʉ'rʉoami mʉsã ĩ'orõ. Ʉ̃sã mejeta cʉ̃rẽ yʉ'rʉoapʉ.
’Yʉ'ʉ acawererã, mʉsã Õ'acʉ̃ macʉ̃ta nimi, ni tʉ'omasĩtitjĩarã, Jesure wẽjẽdutiwʉ. Mʉsã wiorã quẽ'rã mejãrõta weewã.
Dʉporopʉ Õ'acʉ̃ cʉ̃ ye queti weremʉ'tãrĩ masã nipe'tirãrẽ a'tiro wereduticʉ niwĩ: “ ‘Cristo yʉ'ʉ bese'cʉ pi'etigʉsami’, nicʉ niwĩ Õ'acʉ̃”, ni wereturiacãrã niwã. Mʉsã Jesure wẽjẽcã, na tojo oja'caronojõta wa'awʉ.
Cʉ̃ bese'cʉre o'ógʉsami. Cʉ̃ tojo weecã, a'ti turipʉre apaturi a'tigʉsami tja. Cʉ̃ a'tiacjʉ Jesucristo Õ'acʉ̃ bese'cʉ nimi.
Dʉporopʉ Õ'acʉ̃ ye queti weremʉ'tãrĩ masã a'tiro ni werecãrã niwã: “Õ'acʉ̃ bese'cʉ ʉ'mʉsepʉ tojánígʉ̃sami yujupʉ. Be'ro Õ'acʉ̃ a'ti turire dʉcayugʉsami cʉ̃ ne waropʉ wee'caronojõta. Cʉ̃ tojo weeatji dʉporo a'ti turipʉre cʉ̃ macʉ̃ Jesucristore o'ógʉsami.”
Dʉporopʉ Moisé Õ'acʉ̃ ye queti weremʉ'tãrĩ masʉ̃ marĩ ñecʉ̃sʉmʉarẽ a'tiro nicʉ niwĩ: “Be'ropʉ marĩ wiogʉ Õ'acʉ̃ ni'cʉ̃ cʉ̃ ye queti wereacjʉre o'ógʉsami. Cʉ̃ yʉ'ʉre o'ó'caro weronojõta cʉ̃rẽ o'ógʉsami. Cʉ̃ quẽ'rã marĩ acaweregʉ nigʉ̃sami. Mʉsã nipe'tise cʉ̃ weresere tʉ'orã, añurõ tere ẽjõpeoya.
Cʉ̃ dutisere weesĩ'rĩtirãnojõ wẽrĩrãsama. Õ'acʉ̃ narẽ cõ'agʉ̃sami. Ãpẽrã judío masã me'rã ne ninemosome majã”, nicʉ niwĩ Moisé.
Nipe'tirã dʉporocjãrãpʉ Õ'acʉ̃ ye queti weremʉ'tãrĩ masã ni'cãrõacã wa'asere ojamʉ'tãcãrã niwã. “Be'ropʉ tojo wa'arosa'a”, ni ojacãrã niwã. Ne waro Samue wãmetigʉ tere ojamʉ'tãcʉ niwĩ. Cʉ̃ be'rocjãrã quẽ'rã mejãrõta ojabʉrocãrã niwã.
’Todʉporopʉ marĩ ñecʉ̃ Abrahãrẽ Õ'acʉ̃ a'tiro nicʉ niwĩ: “Mʉ'ʉ pãrãmi nituriagʉ me'rã nipe'tirã a'ti di'tacjãrãrẽ añurõ weegʉti.” Abrahãrẽ Õ'acʉ̃ tojo ní'quere ãpẽrã Õ'acʉ̃ ye queti weremʉ'tãrĩ masã marĩ ñecʉ̃sʉmʉarẽ wereturiacãrã niwã. Õ'acʉ̃ cʉ̃ dia'cʉ̃ mejetare nigʉ̃ weetipĩ. Marĩ na pãrãmerã nituriarã nirã́ quẽ'rãrẽ tojota nigʉ̃ weepĩ.
Cʉ̃ tojo ní'cʉta marĩrẽ añurõ wéégʉ, marĩ judío masãrẽ cʉ̃ macʉ̃ wẽrĩ'cʉpʉre masõ, o'ómʉ'tãcʉ niwĩ. Marĩ ña'arõ weesere cõ'a, du'udutigʉ tojo weecʉ niwĩ, nicʉ niwĩ Pedro.
Pedro, Juã wiorã tiropʉ na wa'a'que ni'iPedro quẽ'rã na masãrẽ ucũrĩ cura pa'ia, apĩ Õ'acʉ̃ wi'i co'terã surara wiogʉ, ãpẽrã saduceo masã na tiropʉ wa'acãrã niwã.
Wa'a, Pedro, Juã me'rã na masãrẽ bu'ese ye bu'iri pũrõ uacãrã niwã. Pedro pe'e a'tiro ni bu'ecʉ niwĩ:—Õ'acʉ̃ cʉ̃ macʉ̃ Jesure wẽrĩ'cʉpʉre masõcʉ niwĩ. Tojo weerã marĩ masĩ'i. Marĩ quẽ'rã wẽ́rĩ́ca be'ro tojota masãrãsa'a, ni werecʉ niwĩ Pedro.Saduceo masã ne ẽjõpeoticãrã niwã masã wẽ́rĩ́ca be'ro masãsere. Tojo weerã Pedro masãrẽ tojo nicã tʉ'orã, pũrõ uacãrã niwã.
Ua, Pedro, Juãrẽ ñe'e, bu'iri da'reri wi'ipʉ sõrõduticãrã niwã. Narẽ ñe'ecã, ñamica'apʉ nicaro niwʉ̃. Tojo weerã ti ʉmʉcoreta pa'ia wiorãpʉre weresãmasĩticãrã niwã. Te ye bu'iri Pedro quẽ'rã ti ñamirẽ bu'iri da'reri wi'ipʉta dujicã'cãrã niwã.
Ãpẽrã Õ'acʉ̃ wi'ipʉ na bu'esere tʉ'o'cãrã pãjãrã Jesure ẽjõpeocãrã niwã. Todʉporopʉ Jesure ẽjõpeomʉ'tã'cãrã me'rã nírã, ʉmʉa se'sarore ba'paqueocã, ni'cãmocʉsetiri mil nicãrã niwã.
Ape nʉmʉ judío masã wiorã, ãpẽrã bʉcʉrã, tojo nicã Moisé oja'quere bu'eri masã Jerusalẽ́pʉre nerẽcãrã niwã.
Na me'rã ãpẽrã quẽ'rã Anás pa'ia wiogʉ, apĩ Caifá, apĩ Juã, apĩ Alejandro, ãpẽrã pa'ia wiogʉ acawererã nerẽcãrã niwã.
Nerẽtoja, Pedro quẽ'rãrẽ na tiropʉ pijiwã'cãduticãrã niwã. Na bu'iri da'reri wi'ipʉ ní'cãrã na tiro etacã ĩ'arã, “¿Noa dutiro me'rã mʉsã ã'rĩ sijamasĩti'cʉre sijacã weeati?” ni sẽrĩtiña'cãrã niwã.
<sup>(8-9)</sup> Na sẽrĩtiña'cã, Pedro Espíritu Santu tutuaro me'rã, cʉ̃ weetamuse me'rã narẽ yʉ'ticʉ niwĩ:—Mʉsã judío masã wiorã, tojo nicã bʉcʉrã, ¿de'ro weerã weresãti ʉ̃sãrẽ? ¿Mʉsã “¿De'ro wee cʉ̃rẽ sijacã weeati?” ni sẽrĩtiña'ti?
(-)
Yʉ'ʉ mʉsãrẽ nipe'tirãrẽ tere weregʉti. Jesucristo Nazarecjʉ̃ tutuaro me'rã ã'rĩ sijamasĩtimi'cʉ sijami. Mʉsã cʉ̃rẽ Jesure curusapʉ paabi'pewʉ. Cʉ̃ pacʉ pũrĩcã cʉ̃ wẽrĩ'cʉpʉre masõcʉ niwĩ. Cʉ̃ tutuaro me'rã ã'rĩ sijamasĩtigʉ ní'cʉ sijami.
Dʉporopʉ Jesure Õ'acʉ̃ ye queti oja'cʉ a'tiro ni ojamʉ'tãcʉ niwĩ: “Masã ʉ̃tã pjĩrĩ me'rã wi'i yeeri masã ni'cã pjĩ na ʉatica pjĩrẽ cõ'arãsama. Na cõ'aca pjĩ me'rã ãpẽrã pe'e añurõ tutuari wi'i weerãsama.” A'tiro nisĩ'rĩrõ wee'e te oja'que. Mʉsã Jesucristore ʉatiwʉ. Mʉsã cʉ̃rẽ ʉatimicã, cʉ̃ pacʉ cʉ̃ wẽrĩ masã́ca be'ro wiogʉ sõrõcʉ niwĩ.
A'ti turipʉre Jesucristo dia'cʉ̃ nimi marĩrẽ yʉ'rʉogʉ. Ãpẽrãpʉa marĩrẽ ne yʉ'rʉomasĩtisama, nicʉ niwĩ Pedro.
Cʉ̃ tojo nicã tʉ'orã, wiorã tʉ'omarĩa wa'acãrã niwã. Na basu a'merĩ ucũcãrã niwã:—Ã'rã mejõ nirã́ nima. Bu'e'cãrã mejeta nima. Na bu'eti'cãrã nimirã, añurõ masĩse, wãcũtutuase me'rã ucũma. Na tojo weecã, marĩ narẽ ĩ'amasĩ'i. Ã'rã Jesú me'rã ní'cãrã nima, nicãrã niwã.
Na yʉ'rʉono'cʉ Pedro, Juã tiro nu'cũcã ĩ'atjĩarã, wiorã ucũnemomasĩticãrã niwã.
<sup>(15-16)</sup> Be'ro Pedro quẽ'rãrẽ wiorã nerẽrĩ tucũpʉ ní'cãrãrẽ aperopʉ wijaduticãrã niwã yujupʉ. Na wijáca be'ro na se'saro a'merĩ ucũcãrã niwã:—¿De'ro weerãsari marĩ ã'rãrẽ? Nipe'tirã Jerusalẽ́cjãrã na sijamasĩti'cʉre yʉ'rʉocã tʉ'ope'ticã'sama. Tojo weerã “Yʉ'rʉotiama, tojo nima'acãrã weema”, marĩ narẽ nímasĩtisa'a.
(-)
Masã aperocjãrãpʉ tojo wa'a'quere tʉ'onemocã ʉatisa'a. Tojo weerã a'tiro nirã narẽ: “Jesú ye quetire ne ucũnemoticã'ña majã” nirã, nicãrã niwã.
Ucũtojanʉ'cõ, Pedro, Juãrẽ pijisõrõcãrã niwã tja. Na, na tiropʉ etacã, “Ãpẽrãpʉre Jesú ye quetire mʉsã ne werenemoticã'ña”, ni duticãrã niwã.
<sup>(19-20)</sup> Na tojo nicã tʉ'orã, Pedro quẽ'rã yʉ'ticãrã niwã:—Ʉ̃sã mʉsã dutiro wéérã, Õ'acʉ̃ dutiro pe'ere weetibosa'a. ¿Noa dutiro weecã ʉasari Õ'acʉ̃? Mʉsã a'tere wãcũña. Ʉ̃sã ĩ'a'quere, ʉ̃sã tʉ'o'quere weredu'umasĩtisa'a, ni yʉ'ticãrã niwã.
(-)
Na tojo nicã tʉ'orã, wiorã pe'e tutuaro me'rã uise o'osĩ'rĩrã, narẽ ninemocãrã niwã:—Wereticã'ña. Mʉsã Jesú ye quetire werenemocã, mʉsãrẽ bu'iri da'rerãti, nicãrã niwã. Narẽ maata bu'iri da'remasĩti, du'uwĩrõcã'cãrã niwã. Masã Õ'acʉ̃rẽ narẽ yʉ'rʉo'quere e'catise o'ocã ĩ'arã, tojo weecãrã niwã.
Na yʉ'rʉono'cʉ cuarenta cʉ̃'marĩ yʉ'rʉro cʉocʉ niwĩ.
Na tojo ni werecã tʉ'orã, nipe'tirã ti wi'ipʉ nirã́ ni'cãrõnojõ wãcũseti, Õ'acʉ̃rẽ sẽrĩcãrã niwã:—Õ'acʉ̃, ʉ̃sã wiogʉ, mʉ'ʉ nipe'tise a'ti turi cjasere weecʉ niwʉ̃. Ʉ'mʉse, maarĩ, nipe'tirã tepʉ nirãrẽ weecʉ niwʉ̃.
Dʉporopʉ Espíritu Santu wãcũse o'oro me'rã ʉ̃sã ñecʉ̃ Davire mʉ'ʉ macʉ̃ Jesure masã ña'arõ weeatjere mʉ'ʉ weremʉ'tãduticʉ niwʉ̃. Davi mʉ'ʉ dutisere weegʉ́ a'tiro nicʉ niwĩ:Judío masã nitirã Õ'acʉ̃ cʉ̃ bese'cʉ me'rã ʉpʉtʉ uarãsama. Judío masã quẽ'rã Õ'acʉ̃ bese'cʉre ña'arõ weesĩ'rĩrãsama. Tojo wãcũmirã, ne põtẽosome.
A'ti di'tacjãrã wiorã a'merĩ nerẽrãsama Õ'acʉ̃rẽ yʉ'rʉnʉ'cã, cʉ̃rẽ ña'arõ weesĩ'rĩrã. Cʉ̃ bese'cʉ quẽ'rãrẽ tojota ña'arõ weesĩ'rĩrãsama.Mʉ'ʉ tojo ni wereduticʉ niwʉ̃ ʉ̃sã ñecʉ̃ Davire.
’Cʉ̃ tojo ni oja'caronojõta queoro wa'awʉ. A'ti macãpʉre mʉ'ʉ macʉ̃ Jesú, mʉ'ʉ bese'cʉre wẽjẽrãtirã Herode, Poncio Pilato, ãpẽrã judío masã nitirã, judío masã me'rã a'merĩ nerẽwã.
Tojo weerã wẽjẽcã'wã cʉ̃rẽ. Dʉporopʉ mʉ'ʉ macʉ̃rẽ wẽjẽatjere masĩtojacʉ niwʉ̃. “Tojo wa'arosa'a”, nicʉ niwʉ̃. Mʉ'ʉ masĩ'quere yujupʉta ni'cãrõacã weerã weema.
Õ'acʉ̃, ʉ̃sãrẽ pa'ia wiorã mʉ'ʉ macʉ̃ ye quetire weredutitiama. “Mʉsã werecã, mʉsãrẽ bu'iri da'rerãti”, niama. Na ʉ̃sãrẽ tojo ní'quere wãcũña. Mʉ'ʉ dutiro weesĩ'rĩsa'a. Ʉ̃sãrẽ mʉ'ʉ tutuasere o'onemoña. Ʉ̃sã mʉ'ʉ tutuase o'ocã, mʉ'ʉ macʉ̃ ye quetire ucũtutuarãsa'a.
Mʉ'ʉ macʉ̃ Jesú tutuaro me'rã ʉ̃sãrẽ masã dutitirãrẽ yʉ'rʉocã, apeye quẽ'rãrẽ weeĩ'ocã weeya. Mʉ'ʉ tojo weecã, masã mʉ'ʉ tutuasere ĩ'arãsama, ni sẽrĩcãrã niwã Õ'acʉ̃rẽ.
Na tojo ni sẽrĩ́ca be'ro na nirĩ wi'i a'meña'caro niwʉ̃. Tojo wa'acã, ti wi'ipʉ nirã́ Espíritu Santure cʉoyʉ'rʉacãrã niwã tja. Tojo weerã cʉ̃ weetamuse me'rã Jesú ye quetire uiro marĩrõ werecãrã niwã.
Jesure ẽjõpeorã na cʉosere a'merĩ dʉcawaa'que ni'i<sup>(32-33)</sup> Jesú besecṹú'cãrã tutuaro me'rã Jesú wẽrĩ'cʉpʉ masã'quere werenu'cũcã'cãrã niwã. Õ'acʉ̃ narẽ pũrõ weetamucʉ niwĩ. Nipe'tirã Jesure ẽjõpeorã ni'cãrõnojõ wãcũsetibʉrocãrã niwã. Na cʉosere “Yé dia'cʉ̃ ni'i”, niticãrã niwã. Tojo weerã na cʉosere a'merĩ dʉcawaacãrã niwã.
(-)
<sup>(34-35)</sup> Wi'seri, di'ta cʉorã́ duacãrã niwã ãpẽrãpʉre. Na dua'que wapare ñe'e, apeyenojõ moorãrẽ dʉcawaadutirã Jesú cʉ̃ besecṹú'cãrãrẽ o'ocãrã niwã. Jesú besecṹú'cãrã tere ñe'e, apeyenojõ moorãrẽ dʉcawaacãrã niwã. Tojo weerã pajasecʉorã waro marĩcãrã niwã. Ni'cãrõnojõ cʉobʉrocãrã niwã.
(-)
Ni'cʉ̃ Jesure ẽjõpeogʉ José wãmetigʉ nicʉ niwĩ. Leví ya curuacjʉ̃ Chipre wãmetiri nʉcʉ̃rõcjʉ̃ nicʉ niwĩ. Jesú cʉ̃ besecṹú'cãrã pe'e cʉ̃rẽ Bernabé pisucãrã niwã. Bernabé griego ye me'rã “Masãrẽ e'catise o'ogʉ́” nirõ weesa'a.
Cʉ̃ di'ta cã'rõacã cʉocʉ niwĩ. Ti di'tare ãpẽrãrẽ duacʉ niwĩ. Cʉ̃ dua'que wapare nipe'tisepʉta Jesú besecṹú'cãrãrẽ o'ope'ocã'cʉ niwĩ.—Marĩ me'rãcjãrã apeyenojõ moorãrẽ dʉcawaaya, nicʉ niwĩ.
Ananía, Safira na nisoo'que ni'iÃpẽrã Jesure ẽjõpeorã Ananía wãmetigʉ, cʉ̃ nʉmo Safira Bernabé cʉ̃ wee'caronojõ weeticãrã niwã. Na quẽ'rã di'ta duacãrã niwã ãpẽrãpʉre.
Na dua'que wapare Jesú besecṹú'cãrãrẽ o'ocʉ niwĩ. Nipe'tise cʉ̃ niyeru ñe'e'quere o'ope'oticʉ niwĩ. Apeyere cʉ̃ basu nʉrõcã'cʉ niwĩ. Na tojo wee'quere na se'saro pʉarãta cʉ̃ nʉmo me'rã masĩcãrã niwã. Pedrore niyerure o'ogʉ, “Tocã'rõta wapayeama”, nisoocʉ niwĩ.
<sup>(3-4)</sup> Te niyerure ñe'egʉ̃, Pedro cʉ̃rẽ nicʉ niwĩ:—Te di'ta mʉ'ʉ ye di'ta niwʉ̃. Te mʉ'ʉ dua'que wapa mʉ'ʉ ye niyeruta niapã. Mʉ'ʉ no'o o'osĩ'rĩrõ o'oboapã. Mʉ'ʉ ʉ̃sã dia'cʉ̃rẽ nisoogʉ weewe'e. Tocã'rõta niyeru wapayeama nígʉ̃, Espíritu Santure nisoogʉ wee'e. Mʉ'ʉ tojo nisoocã, wãtĩ mʉ'ʉrẽ sãjãyʉ'rʉapĩ mʉ'ʉ wãcũsepʉre, nicʉ niwĩ Pedro.
(-)
Tojo nicãta, Ananía bʉrʉque'a, wẽrĩa wa'acʉ niwĩ. Ãpẽrã tojo wa'acã tʉ'orã, ʉpʉtʉ uicãrã niwã.
Be'ro cʉ̃ wẽ́rĩ́ca be'ro ma'mapjia ti wi'ipʉ sãjã, cʉ̃rẽ yaarã wa'arã, su'ti caseri me'rã oma, miwijacãrã niwã.
I'tia hora cʉ̃ wẽ́rĩ́ca be'ro na nirĩ wi'ipʉ Safira cʉ̃ nʉmo ní'co sãjãtaco niwõ tja. Co marãpʉ wẽrĩ'quere masĩtico niwõ.
Ti wi'ipʉ sãjãtacã, Pedro core sẽrĩtiña'cʉ niwĩ:—¿Nirõta mʉsãrẽ tocã'rõta niyeru wapayeati mʉsã di'ta dua'que wapare? nicʉ niwĩ.A'tiro ni yʉ'tico niwõ:—Tocã'rõta niyeru wapayeama, co marãpʉ nisoo'caronojõta nico niwõ.
Co tojo nicã, Pedro nicʉ niwĩ:—Mʉsã Espíritu Santu ĩ'orõ nisooapʉ. Õ'acʉ̃ ĩ'atisami ʉ̃sã tojo weecã, ¿ni wãcũmiati? Ni'cãrõacã mʉ'ʉ marãpʉre yaarã eja'cãrã tojatarã weema. Mʉ'ʉ quẽ'rã mʉ'ʉ marãpʉ wa'a'caronojõta wẽrĩgõsa'a. Mʉ'ʉ quẽ'rãrẽ yaarãsama mʉ'ʉ marãpʉre yaa'caro weronojõta, nicʉ niwĩ Pedro.
Cʉ̃ tojo nicãta, co quẽ'rã bʉrʉque'a, wẽrĩa wa'aco niwõ. Co marãpʉre yaarã eja'cãrã tojatarã, co wẽrĩ'copʉre bocaejacãrã niwã. Náta tja core miaa, yaarã wa'acãrã niwã co marãpʉ mijĩrẽ yaa'caropʉta tja. Na nisoo'que ye bu'iri wẽrĩcãrã niwã.
Be'ro Ananía, Safirare tojo wa'a'quere tʉ'orã, nipe'tirã Jesure ẽjõpeorã, ãpẽrã quẽ'rã ʉpʉtʉ uicãrã niwã.
Pedro quẽ'rã Õ'acʉ̃ tutuaro me'rã na weeĩ'o'que ni'i<sup>(12-15)</sup> Jesure ẽjõpeorã na'irõ Salomó wãmetiri tucũpʉ nerẽnu'cũcã'cãrã niwã. Ãpẽrã Jesure ẽjõpeotirã na me'rã ba'pátiui nicãrã niwã. Narẽ ba'pátiuimirã, Jesure ẽjõpeorãrẽ añurõ wãcũseticãrã niwã. Ãpẽrã ʉmʉa, numia pãjãrã Jesure ẽjõpeonemocãrã niwã.Jesú besecṹú'cãrã masã wa'teropʉre peje añuse weeĩ'ocãrã niwã. Dutitirãrẽ yʉ'rʉo, peje apeyenojõ weenemocãrã niwã. Na tojo weecã ĩ'arã, pãjãrã dutitirãrẽ na tiro na nerẽrĩ tucũpʉ miacãrã niwã. Masã ti tucũrẽ mu'muamʉjãcãrã niwã. Ãpẽrãrẽ tojo weerã ma'a tiropʉ na cũñase me'rã cũucãrã niwã. Pedro na tiro yʉ'rʉagʉ, narẽ ñapeocã ʉacãrã niwã. Ãpẽrã cʉ̃ ñapeotimicã, “Cʉ̃ wãtĩquecũrõ me'rã yʉ'rʉrãsa'a”, ni wãcũcãrã niwã.
(-)
(-)
(-)
Pedro quẽ'rã bu'iri da'reri wi'ipʉ duji'cãrã wija'que ni'iNa tojo weecã tʉ'orã, pa'ia wiogʉ, cʉ̃ me'rãcjãrã saduceo masã Jesú besecṹú'cãrãrẽ ʉorã, pũrõ uacãrã niwã.
Tojo weerã Jesú besecṹú'cãrãrẽ ñe'e, bu'iri da'reri wi'ipʉ miaa, sõrõcãrã niwã.
Wiorã narẽ tojo weemicã, ti ñamita Õ'acʉ̃rẽ wereco'tegʉ ʉ'mʉsecjʉ̃ na nirĩ tucũpʉ bajuacʉ niwĩ. Bajua, na wiorã bi'aca sopere pão, a'tiro nicʉ niwĩ:—Wijáaya.
Õ'acʉ̃ wi'ipʉ masãrẽ wererã wa'aya. “Mʉsã Jesure ẽjõpeorã, cʉ̃ me'rã catinu'cũrãsa'a”, ni wereya narẽ, nicʉ niwĩ Õ'acʉ̃rẽ wereco'tegʉ.
Cʉ̃ tojo níca be'ro na bu'iri da'reri wi'ipʉ ní'cãrã wijaa wa'acãrã niwã. Ape nʉmʉ bo'reacã Õ'acʉ̃rẽ wereco'tegʉ ní'caronojõta Õ'acʉ̃ wi'ipʉ wererã wa'acãrã niwã. Na topʉ wereri cura pa'ia wiogʉ, tojo nicã cʉ̃ me'rãcjãrã nipe'tirã judío masã wiorãrẽ nerẽduticãrã niwã. Na nerẽpe'tica be'ro surarare “Narẽ pijirã wa'aya marĩ ñamica'a bi'adʉpo'cãrãrẽ”, nío'ocãrã niwã. Na wijaa'quere masĩticãrã niwã.
Na tojo nicã tʉ'orã, surara narẽ pijirã wa'acãrã niwã na bi'adʉpoca wi'ipʉ. Ti wi'ipʉ sãjã, na nica tucũrẽ pão, ĩ'acãrã nimiwã. Ne marĩcãrã niwã. Na marĩcã ĩ'a, narẽ bocati, wiorãpʉre wererã wa'acãrã niwã.
Wiorã tiro eja, “Ne marĩama. Añurõ bi'aca tucũ nimiapʉ. Ti sope co'terã́ quẽ'rã añurõ co'temiama. Na tojo weemicã, ʉ̃sã ti sopere pão ĩ'acã, ne ni'cʉ̃ marĩami”, ni werecãrã niwã surara wiorãpʉre.
Na tojo ni werecã tʉ'orã, pa'ia wiorã, Õ'acʉ̃ wi'i co'terã́ surara wiogʉ pũrõ wãcũque'ticãrã niwã.—¿De'ro wa'apariba narẽ? nicãrã niwã.
Na wijaa'quere wãcũrĩ cura ni'cʉ̃ Õ'acʉ̃ wi'ipʉ ní'cʉ pa'ia wiorã tiropʉ etagʉ, narẽ werecʉ niwĩ:—Sõ'onícãrã bu'iri da'reri wi'ipʉ ní'cãrã Õ'acʉ̃ wi'ipʉ masãrẽ bu'erã weeama, ni werecʉ niwĩ.
Cʉ̃ werecã tʉ'orã, surara wiogʉ ãpẽrã surara me'rã Jesú besecṹú'cãrãrẽ ñe'erã wa'acãrã niwã. Narẽ ñe'erã, masã ʉ̃sãrẽ ʉ̃tãperi me'rã narẽ ma'írã doqueri nírã, ne mejẽcã weeticãrã niwã.
Be'ro narẽ wiorã decopʉ miaa, topʉ sãjãejacã, pa'ia wiogʉ narẽ nicʉ niwĩ:
—Ʉ̃sã mʉsãrẽ Jesú ye quetire bu'edutitimiapʉ. Tere “Bu'erã wa'aya”, ne nitiapʉ. Ʉ̃sã mʉsãrẽ tojo dutítimicã, nipe'tiropʉ Jerusalẽ́pʉre mʉsã bu'ese se'sa wa'a'a. Mʉsã masãrẽ tojo ni bu'ecã, Jesú na ye bu'irita wẽrĩpĩ, ni wãcũrãsama ʉ̃sãrẽ. Na tojo ni wãcũcã ʉarã weesa'a, nicʉ niwĩ pa'ia wiogʉ narẽ.
Tojo nicãta, Pedro, ãpẽrã cʉ̃ me'rãcjãrã cʉ̃rẽ yʉ'ticãrã niwã:—Wiorã dutise yʉ'rʉoro Õ'acʉ̃ ye pe'ere nemorõ weeroʉa'a. Ʉ̃sã mʉsã dutiro wéérã, Õ'acʉ̃ dutiro pe'ere weetibosa'a.
’Õ'acʉ̃ marĩ ñecʉ̃sʉmʉa wiogʉ Jesú wẽrĩ'cʉpʉre, mʉsã curusapʉ paabi'pe wẽjẽduti'cʉre masõcʉ niwĩ.
Masõtoja, ʉ'mʉsepʉ cʉ̃ tiro wiogʉ dujiri cũmurõpʉ mimʉjãcʉ niwĩ. Cʉ̃rẽ topʉ mimʉjãgʉ̃, marĩrẽ yʉ'rʉo'cʉre marĩ wiogʉ niato ni, sõrõcʉ niwĩ. Tojo weegʉ marĩ judío masãrẽ marĩ ña'arõ weeseti'quere bʉjaweticã, marĩrẽ acobojogʉsami.
Ʉ̃sã Õ'acʉ̃ tojo wee'quere werecusiari masã ni'i. Ʉ̃sã Espíritu Santure cʉoyurã, cʉ̃ me'rã Õ'acʉ̃ tutuasere weeĩ'oapʉ masãrẽ. Nipe'tirã Õ'acʉ̃ dutiro weerãrẽ Espíritu Santure o'ógʉsami, ni werecãrã niwã Pedro quẽ'rã.
Cʉ̃ tojo nicã tʉ'orã, wiorã pe'e ʉpʉtʉ waro uacãrã niwã.—Ma. Ã'rãrẽ wẽjẽrã marĩ, nicãrã niwã.
Cʉ̃ me'rãcjãrã wiorãrẽ Gamalie were'que ni'iNi'cʉ̃ fariseo masʉ̃ Gamalie wãmetigʉ wiorã me'rã na nerẽrõpʉta nicʉ niwĩ. Moisé oja'quere masãrẽ bu'egʉ nicʉ niwĩ. Masã cʉ̃rẽ “Añugʉ̃ nimi”, ni wãcũcãrã niwã. Wiorã Jesú besecṹú'cãrãrẽ na “Wẽjẽrã” nicã tʉ'ogʉ, Gamalie wã'cãnʉ'cã, “Ã'rãrẽ pijiwijaniña yujupʉ”, nicʉ niwĩ. Ãpẽrã wiorãrẽ na tʉ'otiro apeyenojõ weregʉti nígʉ̃, tojo nicʉ niwĩ.
Na wijáca be'ro topʉ nirã́ wiorãrẽ a'tiro nicʉ niwĩ:—Añurõ wãcũña mʉsã narẽ weesĩ'rĩsere.
Ti nʉmʉpʉre ni'cʉ̃ Teuda wãmetigʉ “Yʉ'ʉ wiogʉ ni'i”, ni wãcũcʉ nimiwĩ. Cuatrocientos masã cʉ̃ bu'esere sirutucãrã niwã. Be'ro cʉ̃rẽ ãpẽrã wẽjẽcõ'acã'cãrã niwã. Cʉ̃rẽ wẽjẽ́ca be'ro cʉ̃ me'rã nimi'cãrã no'o ʉaro wa'astepe'tia wa'acãrã niwã. Tojo wééca be'ro cʉ̃ bu'emi'que pe'tia wa'acaro niwʉ̃.
Be'ro wiogʉ masãrẽ ba'paqueori cura apĩ Juda wãmetigʉ Galileacjʉ̃ nicʉ niwĩ. Cʉ̃ quẽ'rãrẽ pãjãrã masã cʉ̃ bu'esere sirutucãrã nimiwã. Be'ro cʉ̃rẽ tja ãpẽrã wẽjẽcõ'acãrã niwã. Cʉ̃rẽ wẽjẽ́ca be'ro cʉ̃ yarã nimi'cãrã wa'astepe'tia wa'acãrã niwã mejãrõta tja.
Yʉ'ʉ tojo weegʉ mʉsãrẽ tojo wa'a'quere were'e. Sõjã pũrĩcãrẽ ña'arõ weeticã'ña. Narẽ du'ucã'ña. Na bu'ese na wãcũse me'rã bu'ecã, pe'tia wa'arosa'a Teuda, Judare wa'a'caronojõta.
Õ'acʉ̃ dutiro me'rã na bu'ecã pũrĩcãrẽ, mʉsã ne põtẽosõme. Tojo weerã mʉsã narẽ wẽjẽrã, Õ'acʉ̃rẽ yʉ'rʉnʉ'cãrã weebosa'a. Tojo weerã du'uya narẽ, ni werecʉ niwĩ Gamalie wiorãrẽ.
Cʉ̃ tojo nisere tʉ'orã, “Jaʉ. Ã'rĩ marĩrẽ diacjʉ̃ta ucũmi”, ni wãcũcãrã niwã. Be'ro Pedro quẽ'rãrẽ pijiocãrã niwã tja. Na topʉ sãjãejacã ĩ'arã, wiorã surarare tãrãduticãrã niwã. Tãrãtoja, “Jesú ye quetire ne apaturi werenemoticã'ña”, nicãrã niwã. Nitoja, narẽ du'uwĩrõcã'cãrã niwã.
Na wiorã tiropʉ ní'cãrã wijaa, a'merĩ ucũcãrã niwã:—Õ'acʉ̃ marĩrẽ “Jesú ye quetire wereya” nicã, añu ni'i. Tojo weerã wiorã na tãrãmicã, marĩ añurõ e'catise me'rã ni'i, nicãrã niwã.
Wiorã narẽ bu'edutitimicã, Õ'acʉ̃ wi'ipʉ, wi'seripʉ Jesú nipe'tirãrẽ yʉ'rʉogʉ nimi nisere bu'enu'cũcã'cãrã niwã.
Jesú besecṹú'cãrã narẽ weetamuajãrẽ bese'que ni'iBe'ro siape me'rã pãjãrã waro judío masã Jesure ẽjõpeocãrã niwã. Na me'rã ape di'tacjãrã griego ye ucũrã nicãrã niwã. Ti di'tacjãrã waro pe'e Judeacjãrã hebreo yere ucũcãrã niwã. Na pãjãrã Jesure ẽjõpeonemorĩ cura náta tja dʉ'sasocãrã niwã ba'ase etise me'rã. Tojo weerã griego ye ucũrã hebreo ye ucũrãrẽ a'tiro nicãrã niwã:—Mʉsã ʉmʉcorinʉcʉ̃ ba'ase etirã, mʉsã yarã wapewia numia pe'ere ba'ase pacase o'orã niapʉ. Ʉ̃sã yarã numia pe'ere o'majãcã o'orã niapʉ, nicãrã niwã.
Na tere dʉ'sasocã tʉ'orã, Jesú besecṹú'cãrã nipe'tirã Jesure ẽjõpeorãrẽ nerẽduticãrã niwã. Nerẽtojaca be'ro narẽ a'tiro ni werecãrã niwã:—Ʉ̃sã ba'ase etirã, Jesú ye queti pe'ere weretibosa'a. Ʉ̃sã tere weredu'ucã, ña'a nibosa'a.
Tojo weerã ʉmʉa ba'ase etiajãrẽ mʉsã wa'tero nirãrẽ beseya. Siete beseya añurõ masĩrãrẽ, Espíritu Santu dutiro weenu'cũrãrẽ. Masã “Náta nima añurã” nino'rãrẽ beseya. Mʉsã bese'cãrãrẽ ba'ase etirã́ sõrõno'rõsa'a.
Masã na tojo nicã tʉ'orã, “Añu'u majã”, ni wãcũcãrã niwã. Tere wãcũtoja, besecãrã niwã Estebare. Cʉ̃ añurõ Õ'acʉ̃rẽ ẽjõpeogʉ, Espíritu Santu tutuasere cʉoyʉ'rʉgʉ nicʉ niwĩ. Ãpẽrãrẽ mejãrõta cʉ̃ weronojõ nirãrẽ besecãrã niwã. Na a'tiro wãmeticãrã niwã: Felipe, Prócoro, Nicanor, Timón, Parmenas, Nicolás Antioquíacjʉ̃. Cʉ̃ judío masʉ̃ nitimigʉ̃, na weronojõ ẽjõpeosetigʉ nicʉ niwĩ. Ã'rãrẽ besecãrã niwã.
Narẽ besetoja, “Ã'rãrẽ beseapʉ” ni, Jesú cʉ̃ besecṹú'cãrã tiropʉ miacãrã niwã. Narẽ na da'ratje cjasere sõrõrã, na dʉpopare ñapeo, Õ'acʉ̃rẽ sẽrĩbosacãrã niwã.
To be'ro nipe'tiropʉ Jesú ye queti se'sa wa'acaro niwʉ̃. Pãjãrã Jerusalẽ́cjãrã cʉ̃rẽ ẽjõpeonemocãrã niwã. Pa'ia quẽ'rã pãjãrã ẽjõpeocãrã niwã.
Estebare weresã, wiorã tiropʉ cʉ̃rẽ mia'que ni'iEstebare Õ'acʉ̃ añurõ weetamucʉ niwĩ. Tojo weegʉ cʉ̃ Õ'acʉ̃ tutuaro me'rã pãjãrã dutitirãrẽ yʉ'rʉo, peje añuse weeĩ'onemocʉ niwĩ masã wa'teropʉre.
Cʉ̃ tere weecã ĩ'arã, cʉ̃rẽ ãpẽrã judío masã ĩ'atu'ticãrã niwã. Cʉ̃rẽ ĩ'atu'tirã ni'cãrẽrã ni'cã wi'i judío masã nerẽrĩ wi'i Libertado wãmetiri curuacjãrã nicãrã niwã. Na ãpẽrãrẽ da'rawã'ñaco'terã wija'cãrã nicãrã niwã. Ãpẽrã cʉ̃rẽ dʉ'sasowã'cõrã Cirenecjãrã, Alejandríacjãrã, Cilicia di'tacjãrã, Asia di'tacjãrã na me'rã nicãrã niwã.
Cʉ̃rẽ na tojo weecã, Espíritu Santu cʉ̃ ucũcã, Estebare peje masĩse o'ocʉ niwĩ. Tojo weerã na cʉ̃ me'rã ne ucũ põtẽoticãrã niwã.
Be'ro na cʉ̃ me'rã ucũ põtẽoti, masã ĩ'atiropʉ ãpẽrã masãrẽ niyeru wapaye, nisoodutio'ocãrã niwã:—“Esteba marĩ ñecʉ̃ Moisé cʉ̃ duti'quere ña'arõ ucũami. Õ'acʉ̃ quẽ'rãrẽ ña'arõ ucũami”, ni wereya masãpʉre, nicãrã niwã.
Na wapaye nisoodutio'o'cãrã masãpʉre wa'a, werecãrã niwã na ní'caronojõta. Tere werecã tʉ'orã, masã pe'e queoro ẽjõpeocãrã niwã. Tojo weerã nipe'tirã masã, ãpẽrã judío masã bʉcʉrã, Moisé oja'quere bu'eri masã Esteba me'rã pũrõ uacãrã niwã. Na uacã ĩ'arã, narẽ uarosãjãcã wee'cãrã maata cʉ̃rẽ ñe'e, pa'ia wiorã tiropʉ miacãrã niwã.
Na tiropʉ etarã, ãpẽrã masãrẽ mejãrõta nisoodutio'ocãrã niwã tja.—Ã'rĩ Õ'acʉ̃ wi'i pajiri wi'ire ña'arõ ucũami. Moisé cʉ̃ duti'que quẽ'rãrẽ tojota niami.
Apeye “Jesú Nazarecjʉ̃ ti wi'i Õ'acʉ̃ wi'ire cõ'agʉ̃sami”, niami. “Moisé marĩrẽ weedutigʉ cũu'que quẽ'rãrẽ dʉcayugʉsami”, niami, nisoocãrã niwã wiorãrẽ.
Na tojo nicã tʉ'orã, wiorã Estebare pũrõ ĩ'acãrã niwã. Na cʉ̃rẽ ĩ'acã, cʉ̃ ya diapoa asistea wa'acaro niwʉ̃. Õ'acʉ̃rẽ wereco'tegʉ ʉ'mʉsecjʉ̃ weronojõ bajuri diapoa wa'acaro niwʉ̃.
Esteba wiorãrẽ were'que ni'iEstebare na ĩ'arĩ cura pa'ia wiogʉ sẽrĩtiña'cʉ niwĩ:—¿Mʉ'ʉrẽ diacjʉ̃ nise me'rãta weresãti? nicʉ niwĩ.
Cʉ̃ tojo nicã, Esteba yʉ'ticʉ niwĩ:—Acawererã, yʉ'ʉre tʉ'oya. Õ'acʉ̃ añurõ asistegʉ, nipe'tise masĩyʉ'rʉagʉ marĩ ñecʉ̃ Abrahãrẽ ucũcʉ niwĩ Mesopotamia caldea masã nirõpʉ. Harã wãmetiri macãpʉ wa'ase dʉporo cʉ̃rẽ ucũcʉ niwĩ.
A'tiro nicʉ niwĩ: “A'ti di'tare, mʉ'ʉ acawererãrẽ wijayá. Wa'aya yʉ'ʉ mʉ'ʉrẽ di'ta wereatjopʉ”, nicʉ niwĩ.
Tojo nicã tʉ'ogʉ, cʉ̃ acawererã caldea masã ye di'tapʉ ní'cʉ wija, Harãpʉ macãrĩ wa'acʉ niwĩ. Topʉ ni, be'ro Abrahã pacʉ wẽrĩa wa'acʉ niwĩ. Cʉ̃ pacʉ wẽ́rĩ́ca be'ro Õ'acʉ̃ cʉ̃rẽ wijaduticʉ niwĩ tja, a'ti di'ta Judea marĩ nirõrẽ a'tidutigʉ.
Cʉ̃ a'topʉ etacã, cʉ̃rẽ ne cã'rõacã di'ta o'oticʉ niwĩ yujupʉ. O'otimigʉ̃ta, “Be'ropʉ mʉ'ʉ ye, mʉ'ʉ pãrãmerã nituriarã ye di'ta nirõsa'a”, nicʉ niwĩ. Õ'acʉ̃ tojo nícaterore Abrahã ne ni'cʉ̃ põ'rã marĩcʉ niwĩ.
Õ'acʉ̃ cʉ̃rẽ apeye ninemocʉ niwĩ tja: “Mʉ'ʉ pãrãmerã nituriarã ape di'tapʉ nirãsama yujupʉ. Cuatrocientos cʉ̃'marĩ ti di'tacjãrã peorã nirãsama. Narẽ da'raduti, tãrãpérãsama.
Yʉ'ʉ narẽ tojo weecã, ti di'tacjãrãrẽ bu'iri da'regʉsa'a. Narẽ da'retoja, mʉ'ʉ pãrãmerã nituriarã ti di'tapʉ ní'cãrã wija, yʉ'ʉre a'topʉ ñubuepeorã a'tirãsama”, nicʉ niwĩ Õ'acʉ̃.
Cʉ̃ tojo níca be'ro Abrahãrẽ a'tiro weeduticʉ niwĩ: “Nipe'tirã ʉmʉarẽ na õ'rẽcjʉ yapa caserore yejecõ'aña. Mʉsã a'tiro wéérã, yʉ'ʉre ĩ'orãsa'a mʉsã ẽjõpeosere”, nicʉ niwĩ Õ'acʉ̃. Tojo weegʉ Abrahã cʉ̃ macʉ̃ Isaare ni'cã semana cʉ̃ bajuáca be'ro cʉ̃ õ'rẽcjʉ yapa caserore yejecõ'acʉ niwĩ. Isaa quẽ'rã cʉ̃ macʉ̃ Jacore tojota weecʉ niwĩ. Jacob mejãrõta weecʉ niwĩ cʉ̃ põ'rã docere. Õ'acʉ̃ duti'caronojõta weecãrã niwã, ni werecʉ niwĩ Esteba.
<sup>(9-10)</sup> ’Jacob põ'rã marĩ ñecʉ̃sʉmʉa na acabiji Josére ʉorã, ãpẽrã masãrẽ da'raco'teacjʉ niato nírã duacãrã niwã. Ã'rã duu'cãrãta tja ãpẽrãpʉre Egiptocjãrãrẽ duaturiacãrã niwã. Na duáca be'ro cʉ̃ pi'etisetirinʉcʉ̃ Õ'acʉ̃ cʉ̃rẽ weetamunu'cũcã'cʉ niwĩ. Cʉ̃rẽ weetamugʉ̃, peje masĩse o'ocʉ niwĩ. Faraṍ Egipto di'ta wiogʉ cʉ̃rẽ tʉ'sayʉ'rʉacʉ niwĩ. Tojo weegʉ cʉ̃ docacjʉ̃ wiogʉ sõrõcʉ niwĩ. Apeyere Faraṍ cʉ̃ ya wi'i cjase da'rase wiogʉ sõrõcʉ niwĩ.
(-)
’José topʉ wiogʉ nirĩ cura nipe'tiro Egiptopʉre ba'ase pe'tia wa'acaro niwʉ̃. Cʉ̃ acawererã, marĩ ñecʉ̃sʉmʉa nirõpʉ Canaápʉ quẽ'rãrẽ pe'tia wa'acaro niwʉ̃. Te pe'tíca be'ro masã te di'tapʉ nirã́ ʉpʉtʉ ʉjaboacãrã niwã. Marĩ ñecʉ̃sʉmʉa Abrahã pãrãmerã quẽ'rãrẽ ne ba'ase marĩcaro niwʉ̃.
<sup>(12-13)</sup> Be'ro Jacob “Egiptopʉ ba'ase duase niaporo” nicã tʉ'ogʉ, cʉ̃ põ'rãrẽ “Duurã wa'aya”, nío'ocʉ niwĩ. Cʉ̃ tojo nicã tʉ'orã, Egiptopʉre ne wa'arã weecãrã niwã. Topʉ eta, ba'ase duu, na ya wi'ipʉ tja majãmitojati a'titicãrã niwã. Be'ro na te ba'ase na duu'quere ba'ape'o, apaturi duurã wa'acãrã niwã mejãrõpʉta tja. Titare majã na etacã, José “Yʉ'ʉ mʉsã acabiji ni'i mʉsã dua'cʉ”, ni werecʉ niwĩ cʉ̃ ma'misʉmʉarẽ. Be'ro Faraṍ quẽ'rã “Ã'rã José ma'misʉmʉa niama” nicã tʉ'ocʉ niwĩ.
(-)
To be'ro José cʉ̃ ma'misʉmʉa me'rã queti o'ócʉ niwĩ cʉ̃ pacʉpʉre. “Marĩ pacʉ, nipe'tirã marĩ acawererã macãrĩ a'tiato a'topʉ”, nío'ocʉ niwĩ narẽ. Cʉ̃ acawererã pe'e setenta y cinco nicãrã niwã.
Cʉ̃ ʉocã tʉ'ogʉ, Jacob cʉ̃ põ'rã me'rã José tiropʉ wa'arã Egiptopʉre bu'acãrã niwã. Topʉ nígʉ̃ta, na pacʉ Jacob wẽrĩa wa'acʉ niwĩ. Cʉ̃ põ'rã marĩ ñecʉ̃sʉmʉa cʉ̃ weronojõta wẽrĩpe'tidija wa'acãrã niwã.
Be'ropʉ na õ'arĩrẽ yaarã wa'arã Siquem wãmetiri macãpʉ miacãrã niwã. Abrahã cʉ̃ Hamor põ'rãrẽ ʉ̃tã tuti duuca tutipʉ cʉ̃ mijĩrẽ yaa'caropʉta narẽ sĩosõrõ cũocãrã niwã.
’Õ'acʉ̃ todʉporopʉ Abrahãrẽ nicʉ niwĩ: “Mʉ'ʉ pãrãmerã nituriarãpʉ ape di'tapʉ ní'cãrã a'ti di'ta Canaápʉ tojatirãsama tja.” Cʉ̃ tojo ní'que ejatji dʉporoacã Egiptopʉ nírã, marĩ ñecʉ̃sʉmʉa pãrãmerã pãjãrã masãputinemocãrã niwã.
Egiptopʉre na nicã, apĩ wiogʉ sãjãcʉ niwĩ tja. Josére dʉporopʉ wẽ́rĩ́ca be'ro niyucã, ne masĩticʉ niwĩ.
Cʉ̃ narẽ tojo dutiri cura Moisé bajuacʉ niwĩ. Cʉ̃ añubutiagʉacã nicʉ niwĩ. Cʉ̃ pacʉsʉmʉa i'tiarã mujĩpũ na ya wi'ipʉre cʉ̃rẽ masõcãrã niwã.
Be'ro na cʉ̃rẽ wẽjẽrĩ nírã, diapʉ po'ocãrã niwã. Na po'óca be'ro Faraṍ macõ cʉ̃rẽ ĩ'abocaco niwõ. Ĩ'aboca, mimajãco niwõ co ya wi'ipʉ. Topʉ co macʉ̃rẽ weronojõ cʉ̃rẽ masõco niwõ.
Cʉ̃ ti wi'ipʉ bʉcʉa, nipe'tise Egiptocjãrã na bu'esere bu'ecʉ niwĩ. Cʉ̃ masĩse me'rã ucũ, nipe'tisere añurõ weecʉ niwĩ.
’Be'ro Moisé cuarenta cʉ̃'marĩ cʉogʉ, cʉ̃ acawererã tiropʉ sijagʉ wa'acʉ niwĩ.
Topʉ ejagʉ, ni'cʉ̃ Egiptocjʉ̃ cʉ̃ acaweregʉre paacã ĩ'acʉ niwĩ. Cʉ̃ tojo weecã ĩ'agʉ̃, cʉ̃rẽ a'megʉ̃, Egiptocjʉ̃rẽ paawẽjẽcã'cʉ niwĩ.
Cʉ̃ basu Moisé pe'e a'tiro ni wãcũcʉ niwĩ: “Yʉ'ʉ me'rãta Õ'acʉ̃ yʉ'ʉ acawererãrẽ na a'ti di'tacjãrã peorã nisere wijacã weegʉsami. Yʉ'ʉre na a'tere masĩsama”, ni wãcũcʉ nimiwĩ. Cʉ̃ acawererã pe'e cʉ̃ weronojõ wãcũticãrã niwã.
’Ape nʉmʉ cʉ̃ na tiropʉ wa'acʉ niwĩ tja. Topʉ ejagʉ, ãpẽrã pʉarã cʉ̃ acawererã a'mequẽcã ĩ'acʉ niwĩ. Narẽ bosamigʉ̃ “Acawererã, tocã'rõta a'mequẽdu'uya. ¿De'ro weerã tocã'rõ a'mequẽti ni'cʉ̃ acawererã nimirã?” nicʉ niwĩ.
’Cʉ̃ tojo nicã tʉ'ogʉ, apĩrẽ ʉpʉtʉ paa'cʉ pe'e Moisére tuuquenʉ'cõcʉ niwĩ. “¿Noa mʉ'ʉrẽ ʉ̃sã wiogʉ ‘Narẽ besegʉ wa'aya’, nío'oati?
¿Mʉ'ʉ yʉ'ʉre wẽjẽsĩ'rĩsari tja ñamica'a mʉ'ʉ Egiptocjʉ̃rẽ wẽjẽ'caronojõta?” ni ye'sucʉ niwĩ.
’Cʉ̃ tojo nicã tʉ'ogʉ, Moisé, ã'rã yʉ'ʉre tere masĩpe'titojasama nígʉ̃, uiwã'cã wa'acʉ niwĩ. Be'ro ape di'tapʉ Madiã́ wãmetiropʉ du'tiwã'cãcʉ niwĩ. Topʉ omocã dʉ'te, nicã'cʉ niwĩ. Pʉarã ʉmʉa põ'rãticʉ niwĩ.
’Madiã́ di'tapʉre cuarenta cʉ̃'marĩ nicʉ niwĩ. Cʉ̃ ticʉse cʉ̃'marĩ níca be'ro ni'cã nʉmʉ yucʉ marĩrõ ʉ̃rʉ̃gʉ̃ Sinaí wãmeticjʉ tiropʉ ĩ'awã'cãcʉ niwĩ. Topʉ wa'acã, ni'cãsiti yucʉsiti ʉ̃jʉ̃cã ĩ'acʉ niwĩ. Ti pecame'e ʉ̃jʉ̃rĩ põ'rã decopʉ Õ'acʉ̃rẽ wereco'tegʉ weronojõ bajugʉ bajuacʉ niwĩ.
Cʉ̃ tisiti ʉ̃jʉ̃cã ĩ'agʉ̃, ĩ'amarĩa wa'acʉ niwĩ. “¿De'ro weero tojo wa'amitito?” ni, pʉ'toacãcure ĩ'agʉ̃ wa'acʉ niwĩ. Pʉ'toacã ejacã, Õ'acʉ̃ time'e wa'teropʉ nigʉ̃́ cʉ̃rẽ ucũcʉ niwĩ.
“Yʉ'ʉ Õ'acʉ̃ ni'i. Mʉ'ʉ ñecʉ̃sʉmʉa Abrahã, Isaa, Jacob na wiogʉ ni'i”, nicʉ niwĩ. Tojo ucũcã tʉ'ogʉ, ʉpʉtʉ ui, narãsãcʉ niwĩ. Uigʉ, ĩ'adu'ucã'cʉ niwĩ time'erẽ.
’Be'ro cʉ̃rẽ ucũnemocʉ niwĩ tja: “Yʉ'ʉ a'tota ni'i mʉ'ʉ tirota. Tojo weegʉ mʉ'ʉ sãñase sapature tuweeya. Mʉ'ʉ tere tuweegʉ, ĩ'ogʉ̃sa'a yʉ'ʉre mʉ'ʉ ẽjõpeosere.
Yarã masã Egiptopʉ nirãrẽ na ʉpʉtʉ pi'eticã ĩ'apʉ. Na caricũcã tʉ'oapʉ. Tojo weegʉ mʉ'ʉrẽ Egiptopʉ o'ógʉtigʉ wee'e tja narẽ yʉ'rʉoacjʉ”, ni werecʉ niwĩ Õ'acʉ̃ Moisére.
’Ã'rĩ Moiséreta marĩ ñecʉ̃sʉmʉa teerã, a'tiro nicãrã niwã: “¿Noa mʉ'ʉrẽ ʉ̃sã wiogʉ, ‘Narẽ besegʉ wa'aya’, nío'oati?” nicãrã niwã. Marĩ ñecʉ̃sʉmʉa tojo nimicã, Õ'acʉ̃ pe'e Moisére narẽ yʉ'rʉoacjʉ, narẽ dutiacjʉ sõrõcʉ niwĩ. Pecame'esiti ʉ̃jʉ̃'caro bajua'cʉta Moisére yʉ'rʉotamucʉ niwĩ marĩ ñecʉ̃sʉmʉarẽ.
Cʉ̃ Egiptopʉ nígʉ̃, pajiri maa aco sõ'arĩ maapʉ nígʉ̃, Õ'acʉ̃ tutuaro me'rã peje weeĩ'ocʉ niwĩ. Tojo weegʉ cʉ̃ acawererã Egiptopʉ ní'cãrãrẽ apeye di'tapʉ sʉ'ori miwijacʉ niwĩ. Cuarenta cʉ̃'marĩ yucʉ marĩrõ, masã marĩrõpʉ na wa'acã, Õ'acʉ̃ tutuaro me'rã weeĩ'onu'cũcã'cʉ niwĩ.
Moiséta marĩ ñecʉ̃sʉmʉarẽ a'tiro werecʉ niwĩ: “Õ'acʉ̃ be'ropʉ ni'cʉ̃ o'ógʉsami cʉ̃ ye queti wereacjʉre. Yʉ'ʉre o'ó'caro weronojõta cʉ̃rẽ o'ógʉsami. Cʉ̃ quẽ'rã marĩ acaweregʉ nigʉ̃sami”, nicʉ niwĩ.
Marĩ ñecʉ̃sʉmʉa na yucʉ marĩrõpʉ nicã, Moisé na me'rã nicʉ niwĩ. Topʉ ʉ̃rʉ̃gʉ̃ Sinaí wãmeticjʉpʉ Õ'acʉ̃rẽ wereco'tegʉ bajua, cʉ̃rẽ were'quere narẽ wereturiacʉ niwĩ. Marĩ quẽ'rã cʉ̃ wereturia'quepʉreta cʉo'o. Te tojo ninu'cũcã'rõsa'a. Ne pe'tisome.
’Moisé tere weremicã, marĩ ñecʉ̃sʉmʉa ne ẽjõpeoticãrã niwã. Na cʉ̃ weresere tʉ'osĩ'rĩtirã, “Majãmitoja wa'arãti Egiptopʉ tja”, ni wãcũcãrã niwã.
Tojo wãcũrã, Moisé apaturi cʉ̃ ʉ̃rʉ̃gʉ̃pʉ mʉjã́ca be'ro cʉ̃ ma'mi Aarṍrẽ a'tiro nicãrã niwã: “Sõ'onícʉ marĩrẽ Egiptopʉ ní'cãrãrẽ miiti'cʉ waro cuarenta nʉmʉrĩ yʉ'rʉ'ʉ cʉ̃ bajutiro. ¿De'ro wa'apari cʉ̃rẽ? Marĩ ne masĩtisa'a.” Tojo weerã cʉ̃ ma'mi Aarṍrẽ nicãrã niwã: “Ʉ̃sã ẽjõpeoatje queosere yeebosaya. Marĩ dʉporo wʉamʉ'tãrãsama. Na marĩ wa'atji ma'arẽ ĩ'orãsama”, nicãrã niwã.
Na tojo nicã tʉ'ogʉ, Aarṍ na duti'caronojõta ni'cʉ̃ wecʉ wĩ'magʉ̃ queose yeecʉ niwĩ. Be'ro cʉ̃rẽ ẽjõpeorã, ecarãrẽ wẽjẽ ʉ̃jʉ̃amorõ, ñubuepeocãrã niwã. Tojo nicã na yee'cʉreta bosenʉmʉ wee, e'catipeocãrã niwã.
Na tojo weecã ĩ'agʉ̃, Õ'acʉ̃ na ʉaro weeato nígʉ̃ na me'rã ní'cʉ cõ'acã'cʉ niwĩ. Tojo weerã na no'o ʉaro ñocõarẽ, mujĩpũarẽ ẽjõpeocãrã niwã. Tojo na wee'quere Õ'acʉ̃ ye queti weremʉ'tãrĩ masã a'tiro ni ojacãrã niwã:Õ'acʉ̃ a'tiro nicʉ niwĩ: “Mʉsã yʉ'ʉ pe'ere yucʉ marĩrõpʉre cuarenta cʉ̃'marĩ nírã, ne ecarãrẽ wẽjẽ ñubuepeotiwʉ.
Apĩ Moloc wãmetigʉ cʉ̃ queosere ẽjõpeorã su'ti caseri wi'i me'rã yoowã'cãwʉ̃. Apĩ Refán ñocõawʉ̃ mʉsã yee'cʉ quẽ'rãrẽ ẽjõpeorã tojota weewʉ. Ã'rãrẽ mʉsã basuta yee ẽjõpeowʉ. Yʉ'ʉ pe'ere ne ẽjõpeotiwʉ. Mʉsã yʉ'ʉre ẽjõpeoti'que bu'iri ãpẽrã masãrẽ mʉsãrẽ ñe'e miaduticã weegʉti yoaro Babilonia wãmetiri macã yʉ'rʉropʉ”, nicʉ niwĩ Õ'acʉ̃, ni ojacãrã niwã Õ'acʉ̃ ye queti wererã́.
Esteba wiorãrẽ werenemocʉ niwĩ apeye Õ'acʉ̃ wi'i cjasere:—Marĩ ñecʉ̃sʉmʉa na yucʉ marĩrõpʉ nírã, ni'cã wi'i Õ'acʉ̃rẽ ñubuepeori wi'i, cʉ̃ pʉamocʉse duti'quere nʉrõrĩ wi'ire cʉocãrã niwã. Ti wi'i wa'icʉrã caseri me'rã na weeca wi'i nicaro niwʉ̃. “Tojo bajuri wi'i weeya”, Õ'acʉ̃ cʉ̃ Moisére duti'caronojõta queoro weecãrã niwã.
Na wẽ́rĩ́ca be'ro ãpẽrã cʉoturia sirutucãrã niwã ti wi'ire tja. No'o na wa'aro miamʉjãcãrã niwã. Be'ro Josué Moisé wẽ́rĩ́ca be'ro a'ti di'ta Canaápʉ a'tigʉ, narẽ ti wi'ire sʉ'ori miiticʉ niwĩ. Na a'topʉ a'ticã, Õ'acʉ̃ a'ti di'tacjãrãrẽ judío masã nitirãrẽ cõ'aõ'omʉjãcʉ niwĩ. Na wa'awe'o'quepʉre nicãrã niwã. Yoacã ti wi'ipʉ Õ'acʉ̃rẽ ẽjõpeocãrã niwã tée Davi cʉ̃ wiogʉ sãjã́ca be'ropʉ.
Davi ape wi'i weesĩ'rĩmicʉ niwĩ. Õ'acʉ̃ tʉ'sayʉ'rʉano'gʉ̃ a'tiro nicʉ niwĩ: “Mʉ'ʉ yʉ'ʉ ñecʉ̃ Jacob ẽjõpeo'cʉ ni'i. Mʉ'ʉrẽ añurĩ wi'i, pajiri wi'i weebosasĩ'rĩsa'a mʉ'ʉ niatji wi'ire”, nicʉ niwĩ Õ'acʉ̃rẽ. Cʉ̃ tojo weesĩ'rĩ'cʉ nimigʉ̃, ti wi'ire weeticʉ niwĩ.
Cʉ̃ macʉ̃ Salomó pe'e weecʉ niwĩ ti wi'ire.
Õ'acʉ̃ tutuayʉ'rʉgʉ ni'cã wi'i, masã weeca wi'ipʉ dia'cʉ̃ nímasĩtisami. Õ'acʉ̃ ye queti weremʉ'tãrĩ masʉ̃ dʉporocjʉ̃pʉ a'tiro ni ojacʉ niwĩ Õ'acʉ̃ cʉ̃ ucũ'quere:
Yʉ'ʉ basuta nipe'tise a'tere weewʉ, nicʉ niwĩ Õ'acʉ̃”, ni ojacʉ niwĩ Õ'acʉ̃ ye queti weremʉ'tãrĩ masʉ̃.
Be'ro Esteba narẽ nicʉ niwĩ tja:—Mʉsã Õ'acʉ̃ dutisere yʉ'rʉnʉ'cãyʉ'rʉa'a. Cʉ̃rẽ masĩtirã weronojõ cʉ̃ weresere ne tʉ'osĩ'rĩwe'e. Mʉsã ñecʉ̃sʉmʉa wee'caronojõta Espíritu Santu dutisere weesĩ'rĩwe'e.
Na nipe'tirã Õ'acʉ̃ ye queti weremʉ'tãrĩ masãrẽ pi'etise o'ocãrã niwã. Ãpẽrãrẽ marĩrẽ yʉ'rʉogʉ a'tiatjere weremʉ'tãrãrẽ wẽjẽcã'cãrã niwã. Na tojo nino'cʉreta cʉ̃ a'ticã, mʉsã ãpẽrãrẽ wia, cʉ̃rẽ wẽjẽdutiwʉ.
Mʉsãrẽ Õ'acʉ̃ cʉ̃rẽ wereco'terã me'rã cʉ̃ dutisere o'ócʉ niwĩ. Tere o'óno'cãrã nimirã, mʉsã yʉ'rʉnʉ'cãyʉ'rʉa'a, ni tu'ticʉ niwĩ narẽ Esteba.
Estebare ʉ̃tãperi me'rã doquewẽjẽ'que ni'iCʉ̃ tojo nicã tʉ'orã, wiorã ʉpʉtʉ uayʉ'rʉa wa'acãrã niwã.
Esteba pe'e Espíritu Santure cʉoyʉ'rʉatjĩagʉ̃, ʉ'mʉsepʉ ĩ'amorõ, Õ'acʉ̃ cʉ̃ añurõ asistegʉre ĩ'acʉ niwĩ. Jesú quẽ'rãrẽ ĩ'acʉ niwĩ cʉ̃ pacʉ diacjʉ̃ pe'e nu'cũgʉ̃rẽ.
Cʉ̃ narẽ ĩ'agʉ̃, “Jãa, ĩ'aña. Ʉ'mʉse pãrĩcã ĩ'a'a. Jesú, Õ'acʉ̃ macʉ̃ masʉ̃ weronojõ upʉtigʉ cʉ̃ diacjʉ̃ pe'e nu'cũgʉ̃rẽ ĩ'a'a”, nicʉ niwĩ Esteba.
<sup>(57-58)</sup> Na cʉ̃ tojo nicã tʉ'orã, ʉpʉtʉ caricũ tʉ'osĩ'rĩtirã, o'meperi da'rabi'acãrã niwã. Cʉ̃ pʉ'to ni'cãrõ me'rã omaeja, ñe'e, cʉ̃rẽ miacãrã niwã ti macã sumutopʉ. Cʉ̃rẽ doquewẽjẽrãti nírã, su'ti bu'icjase na sãña'quere tuwee, Saulo wãmetigʉre co'tedutirã o'ocãrã niwã. Tere tuwee o'otojanʉ'cõ, cʉ̃ Estebare ʉ̃tãperi me'rã doquecãrã niwã.
(-)
Na tojo weecã, Õ'acʉ̃rẽ a'tiro ñubuecʉ niwĩ:—Jesú, yʉ'ʉ wiogʉ, yʉ'ʉ wẽrĩgʉ̃ti wee'e. Yʉ'ʉ ejeripõ'rãrẽ ñe'eña, nicʉ niwĩ.
Be'ro bʉrʉque'a, pũrõ caricũrõ me'rã nicʉ niwĩ tja:—Wiogʉ, acobojoya ã'rãrẽ yʉ'ʉre na tojo weesere. Cʉ̃ tojo níca be'ro wẽrĩa wa'acʉ niwĩ.
Saulo Jesure ẽjõpeorãrẽ ña'arõ weenʉ'cã'que ni'i<sup>(1-2)</sup> Saulo na Estebare doquewẽjẽcã ĩ'agʉ̃, “Añurõ wéérã, tojo weeama”, ni wãcũcʉ niwĩ. Ãpẽrã ʉmʉa Õ'acʉ̃rẽ ẽjõpeori masã Estebare yaacãrã niwã. Cʉ̃rẽ yaa, ʉpʉtʉ dʉjasewã'acãrã niwã. Estebare na wẽjẽca nʉmʉrẽta ãpẽrã Jesure ẽjõpeotirã Jesure ẽjõpeorãrẽ ʉpʉtʉ ña'arõ weenʉ'cãcãrã niwã.
(-)
Saulo ne ni'cʉ̃ Jesure ẽjõpeogʉ marĩato nígʉ̃ na ye wi'seripʉ wa'a, narẽ ñe'e, bu'iri da'reri wi'ipʉ miamʉjãcʉ niwĩ. Ʉmʉa, numia nipe'tirãrẽ tojo weecʉ niwĩ. Na tojo weecã ĩ'arã, Jesure ẽjõpeorã no'o ʉaro du'tistea wa'acãrã niwã Judea di'tapʉ, ãpẽrã Samaria di'tapʉ. Jesú cʉ̃ besecṹú'cãrã se'saro tojacãrã niwã Jerusalẽ́pʉre.
Felipe Samariacjãrãrẽ bu'e'que ni'iNipe'tirã du'tistewã'cã'cãrã no'o na wa'aro Jesú ye quetire werewã'cãcãrã niwã.
Felipe quẽ'rã du'tiwã'cã'cʉta Samaria wãmetiri macãpʉ wa'acʉ niwĩ. Topʉ eta, tocjãrã masãrẽ Jesú Õ'acʉ̃ bese'cʉ nimi nisere werecʉ niwĩ.
Apeye quẽ'rã Õ'acʉ̃ tutuaro me'rã narẽ añuse weeĩ'ocʉ niwĩ. Cʉ̃ a'tiro weecã ĩ'arã, nipe'tirã ti macãcjãrã cʉ̃ weresere añurõ tʉ'otʉ'sacãrã niwã.
Pãjãrã masã wãtĩa sãjãno'cãrã masãpʉre nimi'cãrã wãtĩarẽ cõ'awĩrõcã, ʉpʉtʉ caricũ wijaacãrã niwã. Ãpẽrã pãjãrã sijamasĩtirãrẽ, opa cõ'ñerĩ sijarãrẽ yʉ'rʉocʉ niwĩ.
Cʉ̃ tojo weecã ĩ'arã, ti macãcjãrã pũrõ e'caticãrã niwã.
Simó yai weronojõ nigʉ̃́ ye queti ni'iSamariapʉre ni'cʉ̃ Simó wãmetigʉ yoacã yai weronojõ nigʉ̃́ nicʉ niwĩ. Cʉ̃ tojo weesere Samariacjãrã ĩ'amarĩamʉjãcãrã niwã. Cʉ̃ basu pe'e “Yʉ'ʉ tutuayʉ'rʉagʉ ni'i”, nicʉ nimiwĩ masãrẽ.
Nipe'tirã ti macãcjãrã wiorã, no'o mejõ nirã́ cʉ̃ weesere ĩ'atʉ'sayʉ'rʉacãrã niwã.—Ã'rĩ Õ'acʉ̃ weronojõ tutuaro cʉogʉ́ nisami, nicãrã nimiwã.
Tojo weerã yai yoacã siape me'rã pejetiri weeĩ'onemocã ĩ'ayurã, pãjãrã masã cʉ̃rẽ ẽjõpeonemocãrã niwã.
Felipe Samariapʉre tocjãrãrẽ a'tiro ni werecʉ niwĩ:—Õ'acʉ̃ cʉ̃ dutiro weerã́ wiogʉ nimi. Cʉ̃ macʉ̃ Jesú marĩrẽ yʉ'rʉogʉ nimi, nicʉ niwĩ narẽ. Cʉ̃ werecã tʉ'orã, ti macãcjãrã Jesure ẽjõpeocãrã niwã. Cʉ̃rẽ ẽjõpeocã ĩ'agʉ̃, wãmeyecʉ niwĩ ʉmʉa, numiarẽ.
Simó “Yʉ'ʉ quẽ'rã Jesure ẽjõpeo'o” nicã tʉ'ogʉ, Felipe cʉ̃ quẽ'rãrẽ wãmeyecʉ niwĩ. Be'ro Felipe no'o wa'aro Simó sirutucʉ niwĩ cʉ̃rẽ. Felipe Õ'acʉ̃ tutuaro me'rã weeĩ'ocã ĩ'agʉ̃, Simó ĩ'amarĩamʉjãcʉ niwĩ.
Felipe Samariapʉ tojo weeri curareta Jerusalẽ́pʉ nirã́ Jesú cʉ̃ besecṹú'cãrã queti tʉ'ocãrã niwã Samariacjãrã na Jesure ẽjõpeosere. Tere tʉ'orã, na me'rãcjãrãrẽ Pedro, Juãrẽ ĩ'adutirã o'ócãrã niwã.
Na topʉ eta, Jesure ẽjõpeori masãrẽ Õ'acʉ̃rẽ sẽrĩbosacãrã niwã.—Pacʉ, ã'rã quẽ'rãrẽ Espíritu Santure o'óya mʉ'ʉ macʉ̃rẽ ẽjõpeorãrẽ, ni sẽrĩcãrã niwã.
Felipe cʉ̃ wãmeyecaterore Espíritu Santure na moocãrã niwã yujupʉ. Jesure ẽjõpeose me'rã dia'cʉ̃ wãmeyeno'cãrã niwã.
Pedro, Juã Õ'acʉ̃rẽ sẽrĩtojarã, Jesure ẽjõpeorãrẽ na dʉpopapʉ ñapeocãrã niwã. Narẽ ñapeori curata Espíritu Santu napʉre dijatacʉ niwĩ.
Pedro quẽ'rã na ñapeocã, Espíritu Santu dijatacã weesere Simó ĩ'acʉ niwĩ. Tere ĩ'agʉ̃, na Espíritu Santure dijatacã wee'quere duusĩ'rĩgʉ̃, Pedro quẽ'rãrẽ niyeru o'ocʉ nimiwĩ.
Cʉ̃ tojo nicã tʉ'ogʉ, Pedro cʉ̃rẽ nicʉ niwĩ:—Mʉ'ʉ Õ'acʉ̃ tutuaro o'orore Espíritu Santu ʉ̃sã dijatacã weesere niyeru me'rã duugʉti ¿ni wãcũmiati? Niwe'e. Mʉ'ʉ me'rãta niyeru boabata'to. Õ'acʉ̃ mʉ'ʉrẽ bu'iri da'regʉsami.
Mʉ'ʉrẽ ĩ'agʉ̃, “Mʉ'ʉ wãcũse diacjʉ̃ niwe'e”, ni ĩ'asami. Tojo weegʉ ʉ̃sã weronojõ Jesú ye quetire masãrẽ mʉ'ʉ weremasĩtisa'a.
<sup>(22-23)</sup> Yʉ'ʉ masĩ'i. Mʉ'ʉ ʉosebʉcʉ, ña'ase weepoyʉ'rʉacʉ ni'i. Te mʉ'ʉrẽ du'uta basiotisa'a. Tojo weegʉ mʉ'ʉ ña'arõ wãcũsere bʉjawetiya. Õ'acʉ̃rẽ acobojose sẽrĩña. Apetero weegʉ mʉ'ʉ ña'arõ wãcũ'quere acobojogʉ acobojobosami, nicʉ niwĩ Pedro.
(-)
Cʉ̃ tojo nicã tʉ'ogʉ, Simó narẽ nicʉ niwĩ:—Te mʉsã ní'que yʉ'ʉre wa'aticã'to nírã, mʉsã yʉ'ʉre Õ'acʉ̃rẽ sẽrĩbosaya.
Be'ro Pedro quẽ'rã ti macãcjãrãrẽ Jesú cʉ̃ weecã ĩ'a'quere, na tʉ'o'quere werecãrã niwã. Narẽ weretoja, Jerusalẽ́pʉ tojaa wa'acãrã niwã. Topʉ tojaarã, Jesú ye quetire peje macãrĩ Samaria di'tacjãrã na nise macãrĩrẽ weretojaacãrã niwã.
Felipe Etiopíacjʉ̃rẽ were'que ni'iBe'ro Felipere ni'cʉ̃ Õ'acʉ̃rẽ wereco'tegʉ bajua, a'tiro ni werecʉ niwĩ:—Jerusalẽ́ niwã'cãrĩ ma'a, Gaza wãmetiri macã bu'ari ma'apʉ wa'aya. Ti ma'a yucʉ marĩrõpʉ niwã'cãsa'a, nicʉ niwĩ.
<sup>(27-28)</sup> Cʉ̃ tojo nicã tʉ'ogʉ, Felipe ti ma'apʉ bu'acʉ niwĩ. Topʉ wa'agʉ, ni'cʉ̃ Etiopía wãmetiri di'tacjʉ̃rẽ bocaejacʉ niwĩ. Ti di'ta dutigó Candace wãmetigo wiogo docacjʉ̃, nipe'tise co ye niyerure co'teri masʉ̃ nicʉ niwĩ. Jerusalẽ́pʉ Õ'acʉ̃rẽ ẽjõpeogʉ eja'cʉ cʉ̃ ya di'ta Etiopíapʉ dajatojaagʉ weecʉ niwĩ. Cʉ̃ yawʉ tũrũpjʉ cabayua wejepjʉ me'rã wa'acʉ niwĩ. Dʉporocjʉ̃pʉ Õ'acʉ̃ ye queti weremʉ'tãrĩ masʉ̃ Isaía wãmetigʉ cʉ̃ oja'quere bu'esãñacʉ niwĩ.
(-)
Cʉ̃ tojo weeri cura Espíritu Santu Felipere “Tiwʉ tirocureacãpʉ wa'aya”, nicʉ niwĩ.
Cʉ̃ tojo nicã Felipe tiwʉ tiroacãpʉ omawã'cãcʉ niwĩ. Cʉ̃ tiro ejagʉ, Etiopíacjʉ̃ Isaía oja'quere bu'ecã tʉ'ocʉ niwĩ. Tere bu'ecã tʉ'ogʉ, “¿Mʉ'ʉ bu'esere tʉ'oti?” ni sẽrĩtiña'cʉ niwĩ.
Cʉ̃ pe'e cʉ̃rẽ yʉ'ticʉ niwĩ:—Tʉ'otisa'a. ¿Yʉ'ʉre ne wereticã, de'ro wee yʉ'ʉ masĩbosaʉ? Te'a yʉ'ʉ me'rã wa'aya. Mʉjãsãjãgʉ̃ a'tia yʉ'ʉre wereacjʉ, nicʉ niwĩ. Cʉ̃ tojo nicã tʉ'ogʉ, tiwʉpʉ cʉ̃ me'rã mʉjãsãjãcʉ niwĩ. Be'ro wa'a wa'acãrã niwã.
Etiopíacjʉ̃ cʉ̃ bu'esãña'que Õ'acʉ̃ macʉ̃rẽ wa'atje nicaro niwʉ̃ Isaía cʉ̃ a'tiro oja'que:Masã ovejare wẽjẽrãtirã, cʉ̃rẽ miasama na wẽjẽwʉaropʉ. Ni'cʉ̃ masʉ̃ quẽ'rãrẽ cʉ̃ ne bu'iri moogʉ̃ nimicã, tojota weerãsama. Oveja wĩ'magʉ̃, yuta weerãtirã na poari seecã, ne utitisami. Cʉ̃ masʉ̃ quẽ'rã ye'sutigʉsami cʉ̃rẽ ña'arõ weecã.
Cʉ̃ ña'agʉ̃ nigʉ̃rẽ weronojõ na cʉ̃rẽ yabi bujirãsama. Ã'rĩ bu'iri moogʉ̃ nimi nígʉ̃, ne ni'cʉ̃ cʉ̃rẽ ucũbosasome. Cʉ̃ ya turicjãrã dicʉse ña'ase weerãsama cʉ̃rẽ. Te pejere werepe'omasĩtisa'a. Cʉ̃ catiri ʉmʉco pe'tia wa'arosa'a a'ti di'tapʉre.Etiopíacjʉ̃ a'te oja'quere bu'egʉ weecʉ niwĩ.
Cʉ̃ tere bu'etojanʉ'cõ, Felipere sẽrĩtiña'cʉ niwĩ:—¿Isaía noarẽ ojagʉ weepari? ¿Cʉ̃ basu pe'e o apĩpʉre ojagʉ weepari tojo nígʉ̃? ni sẽrĩtiña'cʉ niwĩ.
Cʉ̃ tojo nicã, Felipe cʉ̃ bu'e'quenʉcʉ̃rẽ werecʉ niwĩ:—Te oja'que Jesucristore nisĩ'rĩrõ wee'e, nicʉ niwĩ. Tere weretoja, be'ro Jesú ye quetire werenemocʉ niwĩ tja.
Ma'apʉ wa'arã, aco nirõpʉ etacãrã niwã. Tere ĩ'agʉ̃, Etiopíacjʉ̃ Felipere “Jãa, sõ'o aco ni'i. ¿Yʉ'ʉre mʉ'ʉ wãmeyeta basiosari?” nicʉ niwĩ.
“Basiocã'sa'a mʉ'ʉ Jesucristore añurõ ẽjõpeocãma”, ni yʉ'ticʉ niwĩ Felipe.Etiopíacjʉ̃ yʉ'ticʉ nimi:—Yʉ'ʉ ẽjõpeo'o, Jesucristo Õ'acʉ̃ macʉ̃ nimi, nicʉ niwĩ.
Be'ro Etiopíacjʉ̃ cabayuare tojanʉ'cãduticʉ niwĩ. Tiwʉre tũrẽcũutoja, na tiwʉpʉ sãña'cãrã aco nirõpʉ dijacãrã niwã. Topʉ ñumuwija, Felipe cʉ̃rẽ wãmeyecʉ niwĩ.
Cʉ̃rẽ wãmeyeca be'ro na ñumunʉjãrĩ cura wãcũña marĩrõ Felipere Espíritu Santu miiwã'cãcʉ niwĩ apesepʉ. Etiopíacjʉ̃ cʉ̃rẽ ne apaturi ĩ'anemoticʉ niwĩ. Be'ro pũrõ e'catise me'rã tojaa wa'acʉ niwĩ majã cʉ̃ ya macãpʉ.
Felipe Espíritu Santu cʉ̃rẽ miáca be'ro maata Azoto wãmetiri macãpʉ bajuanʉ'cãcʉ niwĩ. Topʉ ni, be'ro nipe'tise macãrĩpʉ werecusiagʉ wa'acʉ niwĩ Jesú ye quetire. Tée Cesarea wãmetiri macãpʉ wereejacʉ niwĩ.
Saulo ña'agʉ̃ ní'cʉ cʉ̃ dʉcayu'que ni'i<sup>(1-2)</sup> Felipe cʉ̃ bu'esijari curareta Saulo pe'e Jesure ẽjõpeorãrẽ “Narẽ wẽjẽpe'ocã'sĩ'rĩmisa'a”, nicʉ niwĩ. Cʉ̃ ña'arõ weesere ne du'uticʉ niwĩ. Tojo weegʉ wa'a, pa'ia wiogʉre “Yʉ'ʉre papera Damascopʉ wa'atje cjasere dutio'ori pũrĩrẽ apobosaya. Ti pũrĩrẽ judío masã nerẽse wi'sericjãrã wiorãpʉre wiagʉti wee'e. Jesure ẽjõpeorãrẽ ʉmʉa, numiarẽ no'o yʉ'ʉ bocaejarãrẽ ñe'e, miitigʉti a'ti macã Jerusalẽ́pʉ bu'iri da'reri wi'ipʉ”, ni sẽrĩcʉ niwĩ. Cʉ̃ tere sẽrĩcã tʉ'ogʉ, ti pũrĩrẽ pa'ia wiogʉ cʉ̃rẽ apobosacʉ niwĩ.
(-)
Cʉ̃ ti pũrĩrẽ o'óca be'ro Saulo ãpẽrã me'rã Damasco wa'ari ma'apʉ wa'a wa'acʉ niwĩ. Wa'a, Damascopʉ ejagʉti weeri cura wãcũña marĩrõ ʉ'mʉsepʉ bʉpo ya'baro weronojõ cʉ̃ tiro asistedijati, añurõ bo'reyua wa'acaro niwʉ̃.
Tojo wa'acã, cʉ̃ yagʉ cabayu bu'ipʉ pesami'cʉ nucũcãpʉ bʉrʉdija wa'acʉ niwĩ. Topʉ cʉ̃ cũñarĩ cura ni'cʉ̃ cʉ̃rẽ ucũcã tʉ'ocʉ niwĩ. Cʉ̃rẽ a'tiro nicʉ niwĩ:—Saulo, ¿de'ro weegʉ yʉ'ʉre ña'arõ weegʉ weeti? ni sẽrĩtiña'cʉ niwĩ.
Tere tʉ'o, Saulo pe'e “¿Noa niti mʉ'ʉ?” ni yʉ'ticʉ niwĩ.—Yʉ'ʉ Jesú, mʉ'ʉ ña'arõ weesĩ'rĩ wapagʉ́ ni'i. Mʉ'ʉ basu pe'e ña'arõ weegʉ wee'e yʉ'ʉre tojo weesĩ'rĩgʉ̃.
Wã'cãnʉ'cãña. Wa'aya macãpʉ. Topʉ mʉ'ʉ ejacã, ni'cʉ̃ weregʉsami mʉ'ʉ de'ro weeatjere, nicʉ niwĩ Jesú.
Saulo me'rã wa'a'cãrã quẽ'rã na ʉpʉtʉ ʉcʉa, ucũmasĩticãrã niwã. Cʉ̃ ucũsere tʉ'ocãrã niwã, tʉ'orã pe'e, mejõ Jesú pe'ere ĩ'aticãrã niwã.
Be'ro Saulo wã'cãnujã, cʉ̃ caperire ĩ'apãacʉ nimiwĩ. Ne bajuno'ticʉ niwĩ. Tojo weerã cʉ̃ me'rã wa'a'cãrã Damascopʉ cʉ̃rẽ tʉ̃awã'cãcãrã niwã.
Damascopʉre Jesure ẽjõpeogʉ Ananía wãmetigʉ nicʉ niwĩ. Saulore tojo wa'ari curare Ananía cãrĩtimigʉ̃ quẽ'ese weronojõ Jesú cʉ̃ pʉ'to a'ticã ĩ'acʉ niwĩ. Cʉ̃rẽ “Ananía”, pisucʉ niwĩ.—¿De'ro niti, yʉ'ʉ wiogʉ? ni yʉ'ticʉ niwĩ Jesure.
<sup>(11-12)</sup> Cʉ̃ tojo nicã, Jesú cʉ̃rẽ nicʉ niwĩ:—Diacjʉ̃ wãmetiri ma'apʉ wa'aya. Ti ma'a mʉ'ʉ wa'aro Juda ya wi'i nisa'a. Cʉ̃ ya wi'ipʉ sãjã, ni'cʉ̃ Tarso wãmetiri macãcjʉ̃ Saulo wãmetigʉre sẽrĩtiña'ña. Ni'cãrõacã cʉ̃ yʉ'ʉre ñubuegʉ weemi. Yʉ'ʉ cʉ̃rẽ mejẽpʉ mʉ'ʉ ti wi'ipʉ sãjãsere ĩ'otojapʉ. Mʉ'ʉ ti wi'ipʉ sãjã, cʉ̃ dʉpoare ñapeoapʉ, apaturi cʉ̃rẽ caperi ĩ'adutigʉ tja. Quẽ'ese weronojõ ĩ'oapʉ cʉ̃ quẽ'rãrẽ mʉ'ʉrẽ weronojõta, nicʉ niwĩ Jesú Ananíarẽ.
(-)
Cʉ̃ tojo nicã tʉ'ogʉ, “Yʉ'ʉ wiogʉ, pãjãrã masã quetiwereama cʉ̃ Jerusalẽ́pʉ nígʉ̃ mʉ'ʉrẽ ẽjõpeorãrẽ ña'arõ wee'quere.
A'ti macã quẽ'rãrẽ mʉ'ʉrẽ ẽjõpeorãrẽ ñe'egʉ̃ a'tigʉta weeapʉ tja pa'ia wiorã na dutio'ori pũrĩ me'rã”, nicʉ niwĩ Ananía. Te quetire tʉ'o'cʉ nitjĩagʉ̃, Ananía ne wa'asĩ'rĩtimicʉ nimiwĩ.
Jesú cʉ̃rẽ nicʉ niwĩ:—Wa'aya. Yʉ'ʉ cʉ̃rẽ yé quetire wereacjʉ besetojapʉ. Cʉ̃ ape di'tacjãrãpʉre judío masã nitirãrẽ, na wiorãrẽ, judío masã nirã́ quẽ'rãrẽ yé quetire werecusiagʉsami.
Tere weregʉ, ʉpʉtʉ pi'etigʉsami. Yʉ'ʉ basu pe'e weregʉti cʉ̃rẽ, nicʉ niwĩ Jesú Ananíarẽ.
Cʉ̃ tojo níca be'ropʉta Ananía Juda ya wi'ipʉ wa'acʉ niwĩ. Topʉ eta, ti wi'ipʉ sãjã, Saulore bocaejacʉ niwĩ. Cʉ̃ dʉpoapʉre ñapeo, “Saulo, mʉ'ʉrẽ yʉ'ʉ acaweregʉre weronojõ ĩ'a'a. Jesú mʉ'ʉrẽ ma'apʉ a'ticã bajua'cʉ yʉ'ʉre o'oámi, apaturi mʉ'ʉ caperi ĩ'ato nígʉ̃ tja. ‘Espíritu Santu tutuasere cʉoato’ nío'oami”, ni werecʉ niwĩ Saulore.
Cʉ̃ tojo nirĩ cura maata cʉ̃ caperipʉ wa'i nʉtʉ̃rĩ weronojõ bajuse wã'ña'que bʉrʉstedijacaro niwʉ̃. Tojo wa'acã, añurõ ĩ'acʉ niwĩ todʉporopʉ cʉ̃ ĩ'a'caro weronojõta tja. Be'ro cʉ̃rẽ wãmeyecãrã niwã.
Na tojo wééca be'ropʉta ba'a, cʉ̃ tutuasere cʉocʉ niwĩ tja. Topʉre pejeti nʉmʉrĩacã Jesure ẽjõpeorã me'rã Damascopʉre tojánícʉ niwĩ yujupʉ.
Saulo Damascocjãrãrẽ bu'e'que ni'iDamascopʉ nígʉ̃, maata judío masã nerẽse wi'seripʉ Jesucristo Õ'acʉ̃ macʉ̃ nimi nisere werecusiagʉ wa'acʉ niwĩ.
Cʉ̃ tojo nicã tʉ'orã, nipe'tirã tʉ'omarĩa wa'acãrã niwã.A'tiro nicãrã niwã:—Ã'rĩ Jerusalẽ́pʉ nígʉ̃, Jesure ẽjõpeorãrẽ ña'arõ weeseti'cʉta nimiba. A'ti macãpʉ quẽ'rãrẽ Jesure ẽjõpeorãrẽ ñe'egʉ̃ a'tigʉ weeapʉ Jerusalẽ́pʉ narẽ mia, pa'ia wiorãpʉre bu'iri da'redutiacjʉ, nicãrã niwã.
Saulo Jesucristo Õ'acʉ̃ bese'cʉ nimi nisere wãcũtutuaro me'rã werecʉ niwĩ. Cʉ̃ tere weregʉ, queoro Õ'acʉ̃ ye queti weremʉ'tãrĩ masã oja'quere bu'eĩ'o, weremʉjãcʉ niwĩ. Tojo weerã Damascocjãrã judío masã “Tojo nima'acʉ weemi”, nímasĩticãrã niwã.
Damascocjãrã Saulore wẽjẽsĩ'rĩmi'que ni'iYoa wa'acaro niwʉ̃ cʉ̃ Jesú ye quetire bu'ecusiaro. Be'ro judío masã Saulore wẽjẽsĩ'rĩcãrã nimiwã.
Cʉ̃ pe'e tʉ'ocã'cʉ niwĩ cʉ̃rẽ wẽjẽsĩ'rĩse quetire. Na nipe'tise nʉmʉrĩ ñamirĩ, ʉmʉcori ti macã sumuto ʉ̃tã cujiri me'rã weeca sã'rĩrõ wijáropʉ cʉ̃rẽ wẽjẽsĩ'rĩrã, co'temʉjãcũcãrã niwã.
Tojo weecã ĩ'arã, ni'cã ñami cʉ̃ Saulo bu'esere ẽjõpeorã cʉ̃rẽ wẽjẽticã'to nírã, pi'i me'rã ti sã'rĩrõ yʉ'rʉro o'odijocãrã niwã.
Saulo Jerusalẽ́pʉ cʉ̃ dajatojaa'que ni'iBe'ro Saulo Damascopʉ ní'cʉ Jerusalẽ́pʉ dajatojaa wa'acʉ niwĩ. Topʉre etagʉ, ãpẽrã Jesure ẽjõpeorã me'rã ba'patisĩ'rĩcʉ nimiwĩ. Na pe'e cʉ̃rẽ ui nicãrã niwã.—Cʉ̃ quẽ'rã Jesure ẽjõpeogʉta nisami, ni ẽjõpeoticãrã niwã.
Be'ro cʉ̃rẽ tojo weecã ĩ'agʉ̃, Bernabé Saulore weetamugʉ̃, Jesú cʉ̃ besecṹú'cãrã tiropʉ pijiwã'cãcʉ niwĩ. Topʉ ejagʉ, Bernabé narẽ werecʉ niwĩ Damasco wa'ari ma'apʉ Saulo Jesure ĩ'a'quere. Cʉ̃rẽ ucũ'que quẽ'rãrẽ werecʉ niwĩ. Apeye Damascopʉ Saulo Jesú ye quetire wãcũtutuase me'rã bu'e'quere werecʉ niwĩ.
Bernabé werecãpʉta, Saulore “Jesure ẽjõpeogʉta nimi”, ni ẽjõpeocãrã niwã. Tojo weegʉ na me'rã tojacã'cʉ niwĩ. Be'ro Saulo Jerusalẽ́cjãrãrẽ bu'esijagʉ wa'acʉ niwĩ.
Uise marĩrõ wãcũtutuase me'rã Jesú ye quetire werecʉ niwĩ. Tere weregʉ, ãpẽrã judío masã nimirã, griego ye ucũrã me'rã ʉpʉtʉ a'metu'timʉjãcʉ niwĩ. Cʉ̃ me'rã a'metu'ti'cãrã Saulore wẽjẽsĩ'rĩcãrã niwã.
Na tojo weesĩ'rĩcã ĩ'arã, ãpẽrã Jesure ẽjõpeorã cʉ̃rẽ miacãrã niwã Cesarea wãmetiri macãpʉ. Topʉ yucʉsʉ me'rã cʉ̃ ya macã Tarsopʉ o'ócãrã niwã.
Jesure ẽjõpeori masã ejerisãjã'que ni'iNipe'tirã Jesure ẽjõpeorã narẽ ña'arõ weedu'ucã ĩ'arã, ejerisãjãcãrã niwã. Tojo weerã siape me'rã nipe'tiro Judea, Galilea, Samariacjãrã nemorõ wãcũtutuanemocãrã niwã. Õ'acʉ̃ cʉ̃ dutisere añurõ weenu'cũcã'cãrã niwã. Espíritu Santu weetamurõ me'rã pãjãrã ãpẽrã Jesure ẽjõpeotimi'cãrã ẽjõpeonemocãrã niwã.
Pedro Enearẽ yʉ'rʉo'que ni'iPedro quẽ'rã nipe'tiropʉ Jesure ẽjõpeorã nise macãrĩpʉre ĩ'acusiagʉ, Lida wãmetiri macãpʉ etacʉ niwĩ.
Topʉ etagʉ, ni'cʉ̃ Enea wãmetigʉre bocaejacʉ niwĩ. Cʉ̃ ocho cʉ̃'marĩ cʉ̃ ya wi'ipʉ sijamasĩtigʉ cũñacʉ niwĩ.
Pedro cʉ̃rẽ nicʉ niwĩ:—Enea, Jesucristo mʉ'ʉrẽ yʉ'rʉogʉsami. Wã'cãnʉ'cãña. Mʉ'ʉ cũñarõrẽ tuutũrẽ, nʉrõña, nicʉ niwĩ. Cʉ̃ tojo nicãta, maata Enea wã'cãnʉ'cãcʉ niwĩ.
Nipe'tirã Lida, Sarṍ wãmetise macãrĩcjãrã cʉ̃rẽ tojo weecã ĩ'arã, na quẽ'rã Jesure ẽjõpeocãrã niwã.
Dorca co masã'que ni'iApe macã Jope wãmetiri macãpʉ ni'cõ numio Jesure ẽjõpeogo Tabita wãmetigo nico niwõ. Griego ye me'rã pe'ema Dorca wãmetico niwõ. Dorca nírõ, “ñama” nisĩ'rĩrõ weesa'a. Co añurõ weenu'cũcã'co niwõ. Pajasecʉorãrẽ añurõ weetamuco niwõ.
Pedro cʉ̃ Lidapʉ nirĩ cura co pe'e Jopepʉ nígõ, dutiti, wẽrĩa wa'aco niwõ. Co wẽ́rĩ́ca be'ro na weeseti'caronojõta ãpẽrã co upʉre coecãrã niwã. Core coetojanʉ'cõ, ni'cã tucũ ʉ'mʉarõca tucũpʉ peocãrã niwã.
Jope Lida pʉ'toacã tojacaro niwʉ̃. Tojo weerã Pedro Lidapʉ nicã tʉ'orã, ʉmʉa pʉarã Jopecjãrã Jesure ẽjõpeorãrẽ pijidutirã o'ocãrã niwã.—Quero a'tiato, ni weredutio'ocãrã niwã.
Be'ro Pedro masã to nirã́ nipe'tirãrẽ wijaaduticʉ niwĩ. Na wijáaca be'ro Pedro ejaque'a, Õ'acʉ̃rẽ ñubuecʉ niwĩ. Ñubuetoja, wẽrĩ'core ĩ'a, core nicʉ niwĩ:—Tabita, wã'cãnʉ'cãña. Cʉ̃ tojo nicãta, co caperire ĩ'apãaco niwõ. Pedrore ĩ'agõta, wã'cãnujãco niwõ.
Co ya omocãpʉ ñe'e, core wejewã'cõnʉ'cõcʉ niwĩ. Be'ro wapewia numiarẽ, ãpẽrã Jesure ẽjõpeorãrẽ narẽ pijimʉjã, core wiacʉ niwĩ.
Nipe'tirã Jopecjãrã tʉ'ose'sacãrã niwã tojo wee'quere. Tojo weerã pãjãrã Jesure ẽjõpeonemocãrã niwã tja.
Pedro peje nʉmʉrĩ tojacʉ niwĩ Jopepʉre. Ni'cʉ̃ Simó wãmetigʉ wa'icʉrã caseri apogʉ́ ya wi'ipʉ cãjĩcʉ niwĩ.
Cornelio Pedrore cʉ̃ pijidutio'o'que ni'iCesareapʉ ni'cʉ̃ Cornelio wãmetigʉ cien surara Italiano wãmetiri curuacjʉ̃ wiogʉ nicʉ niwĩ.
Cʉ̃ añugʉ̃ nicʉ niwĩ. Romano masʉ̃ nimigʉ̃, judío masã weronojõ Õ'acʉ̃rẽ ẽjõpeocʉ niwĩ. Cʉ̃ ya wi'icjãrã nipe'tirã Õ'acʉ̃rẽ ẽjõpeocãrã niwã. Judío masã pajasecʉorãrẽ niyeru o'omʉjãcʉ niwĩ. Õ'acʉ̃rẽ ñubuenu'cũcã'cʉ niwĩ.
Ni'cã nʉmʉ ñamica'a tres nicã cãrĩtimigʉ̃ quẽ'egʉ̃ weronojõ ni'cʉ̃ Õ'acʉ̃rẽ wereco'tegʉre ĩ'acʉ niwĩ. Cʉ̃ tiro sãjã, cʉ̃rẽ pisucʉ niwĩ:—Cornelio, nicʉ niwĩ.
Cʉ̃ ʉpʉtʉ uise me'rã ĩ'anu'cũbajaque'acʉ niwĩ cʉ̃rẽ.—¿De'ro niti? ni yʉ'ticʉ niwĩ.Cʉ̃ tojo nicã tʉ'ogʉ, Õ'acʉ̃rẽ wereco'tegʉ cʉ̃rẽ nicʉ niwĩ:—Õ'acʉ̃ mʉ'ʉ ñubuesere tʉ'oami. Mʉ'ʉ pajasecʉorãrẽ niyeru o'ose quẽ'rãrẽ ĩ'ami. Cʉ̃ mʉ'ʉ ñubuesere yʉ'tigʉsami.
Ni'cãrõacã Jopepʉ mʉ'ʉ ʉmʉarẽ o'óya. Narẽ ni'cʉ̃ Simó Pedro wãmetigʉre pijigʉ wa'adutiya.
Cʉ̃ apĩ Simó wãmetigʉ wa'icʉrã caseri apogʉ́ ya wi'ipʉ cãjĩsami. Ti wi'i pajiri maa sumutopʉ nisa'a, nicʉ niwĩ Õ'acʉ̃rẽ wereco'tegʉ Corneliore.
Be'ro Õ'acʉ̃rẽ wereco'tegʉ wa'a wa'acʉ niwĩ. Cʉ̃ wa'áca be'ro Cornelio cʉ̃rẽ da'raco'terã pʉarãrẽ, tojo nicã ni'cʉ̃ surara cʉ̃rẽ weetamugʉ̃rẽ pijiocʉ niwĩ. Surara quẽ'rã Õ'acʉ̃rẽ ẽjõpeogʉta nicʉ niwĩ.
Nipe'tise Õ'acʉ̃rẽ wereco'tegʉ ní'quere narẽ werecʉ niwĩ. To be'ro narẽ o'ócã'cʉ niwĩ Jopepʉ.
Pedrore Õ'acʉ̃ queose ĩ'o'que ni'iNa wa'áca be'ro ape nʉmʉ dajaritero nicã na Jopepʉ ejarãtirã weeri cura Pedro pe'e cʉ̃ nirĩ wi'i bu'i dʉposãrĩpʉ ñubuegʉ mʉjãcʉ niwĩ. Ti wi'i dʉposãrĩ opa sira nicaro niwʉ̃.
Cʉ̃ topʉ ʉjaboa, pũrõ ba'asĩ'rĩcʉ niwĩ. Ti wi'icjãrã na ba'ase weeri cura cãrĩtimigʉ̃ quẽ'ese weronojõ apeyenojõ dijaticã ĩ'acʉ niwĩ.
Ʉ'mʉse pãrĩcã ĩ'acʉ niwĩ. Topʉ ni'cãrõ su'tiro weronojõ bajuri caserojo nucũcãpʉ dijaticaro niwʉ̃. Ba'paritise sumutori dʉ'te'caro nicaro niwʉ̃.
Ti casero po'peapʉre nipe'tirã wa'icʉrã, pĩrõa, mirĩcʉ̃a sãñacãrã niwã.
Õ'acʉ̃ cʉ̃rẽ nicʉ niwĩ:—Pedro, ĩ'aña. Ã'rãrẽ wẽjẽ ba'aya, nicʉ niwĩ.
Pedro pe'e cʉ̃rẽ yʉ'ticʉ niwĩ:—Acoé. Ba'awe'e, yʉ'ʉ wiogʉ. Ãpẽrã wa'icʉrã ʉ̃sã judío masã ba'aya marĩrãnojõ nima. Yʉ'ʉ ne ã'rãnojõrẽ ba'atigʉ nicãti, nicʉ niwĩ.
Õ'acʉ̃ cʉ̃rẽ ninemocʉ niwĩ tja:—Yʉ'ʉ ba'aduti'cãrã añurã nima. “Ba'aya marĩrãnojõ nima”, niticã'ña, nicʉ niwĩ.
I'tiati tojo ĩ'ocʉ niwĩ cʉ̃rẽ ti casero me'rã. Cʉ̃ ĩ'osetirinʉcʉ̃ “Ba'aya”, nicʉ niwĩ. Be'ro ti caserore Õ'acʉ̃ ʉ'mʉsepʉ mimʉjã wa'acʉ niwĩ.
Pedro ti casero mʉjã́ca be'ro ʉpʉtʉ wãcũque'ticʉ niwĩ.—¿De'ro nisĩ'rĩrõ weesari te yʉ'ʉ ĩ'a'que? ni wãcũcʉ niwĩ. Tojo cʉ̃ wãcũrĩ cura Cornelio cʉ̃ o'ó'cãrã ʉmʉa Jopepʉre etacãrã niwã.
Eta, “Simó wa'icʉrã caseri apogʉ́ ya wi'i ¿no'opʉ niti?” ni sẽrĩtiña'cãrã niwã tocjãrãrẽ. Na pe'e na sẽrĩtiña'cã, “Sõ'opʉ nisa'a”, ni wereo'ocãrã niwã. Tojo nicã tʉ'o, wa'acãrã niwã Simó Pedro nirĩ wi'ipʉ. Topʉ eja, “¿Ne, a'tota niti Simó Pedro wãmetigʉ?” ni sẽrĩtiña'cãrã niwã. Na tojo nirĩ cura Pedro cʉ̃ ĩ'a'quere wãcũque'tigʉ weecʉ niwĩ.
Cʉ̃ tojo wãcũcã, Espíritu Santu cʉ̃rẽ nicʉ niwĩ:—Mʉ'ʉrẽ sope pʉ'topʉ ʉmʉa i'tiarã a'marã weeama.
Quero, na tiropʉ dijabaque'oya. Na me'rã wa'aya. “Yʉ'ʉ na me'rã wa'acã, ña'a nibosa'a, na judío masã mejeta nima”, ni wãcũtigʉta wa'aya. Yʉ'ʉ narẽ o'oápʉ, nicʉ niwĩ Espíritu Santu.
Cʉ̃ tojo níca be'ro Pedro dija, “¿Yʉ'ʉreta a'mati? ¿De'ro weerã a'tiati?” ni sẽrĩtiña'cʉ niwĩ.
Cʉ̃ tojo nicã, na yʉ'ticãrã niwã:—Cornelio wãmetigʉ surara wiogʉ ʉ̃sãrẽ o'oámi. Cʉ̃ añugʉ̃, Õ'acʉ̃rẽ ẽjõpeogʉ niami. Cʉ̃rẽ nipe'tirã judío masã añurõ wãcũrã́ niama. Ni'cʉ̃ Õ'acʉ̃rẽ wereco'tegʉ Corneliore a'tiro niapʉ: “Pedrore pijidutiya mʉ'ʉ ʉmʉarẽ”, niapʉ. Mʉ'ʉ weresere tʉ'odutigʉ weeapʉ. Tojo weerã ʉ̃sã mʉ'ʉrẽ pijirã a'tirã weeapʉ, nicãrã niwã.
Na tojo nicã tʉ'ogʉ, Pedro narẽ, “Sãjãtia. A'ti ñamirẽ a'to cãrĩña”, nicʉ niwĩ.Ape nʉmʉ cʉ̃ ye dure, wa'a wa'acãrã niwã. Ãpẽrã ti macãcjãrã quẽ'rã Jesure ẽjõpeorã Pedro me'rã wa'acãrã niwã.
Ape nʉmʉ pe'e ejacãrã niwã Cesareapʉre. Cornelio cʉ̃ neocũu'cãrã me'rã cʉ̃ ya wi'ipʉ narẽ co'tecʉ niwĩ. Na a'ticʉrã nicãrã niwã Pedrore co'terã́: Cornelio acawererã, ãpẽrã cʉ̃ me'rãcjãrã waro nicãrã niwã.
Pedro topʉ etacã, Cornelio cʉ̃rẽ põtẽrĩgʉ̃ wijatacʉ niwĩ sopepʉ. Topʉ cʉ̃rẽ ẽjõpeogʉ ejaque'acʉ niwĩ.
Wã'cãnʉ'cãca be'ro na utamurãta sãjãcãrã niwã cʉ̃ ya wi'ipʉre.Topʉ sãjãgʉ̃, Pedro pãjãrã masã nerẽyu'cãrãpʉre bocaejacʉ niwĩ.
Pedro Cornelio ya wi'ipʉ were'que ni'iBe'ro narẽ nicʉ niwĩ topʉ nerẽ'cãrãrẽ:—Ʉ̃sã judío masãrẽ dutise, ʉ̃sã ẽjõpeose a'tiro ni'i. Mʉsã judío masã nitirã ye wi'seripʉre sãjãdutiwe'e. Ne mʉsãrẽ ba'patidutiwe'e. Mʉsã tere añurõ masĩsa'a. Õ'acʉ̃ ni'cãrõacãrẽ yʉ'ʉre ĩ'oami. “Ne ãpẽrãrẽ ba'patiti weeticã'ña. ‘Na ña'arã nima’ ni yabiticã'ña”, niami.
Tojo weegʉ na yʉ'ʉre pijiticã, maata a'tiapʉ. “Wa'awe'e, judío masã mejeta nima”, nitiapʉ. Mʉ'ʉ ¿de'ro weegʉti pijioati? Yʉ'ʉ masĩsĩ'rĩsa'a, ni sẽrĩtiña'cʉ niwĩ Corneliore.
Cornelio cʉ̃rẽ yʉ'ticʉ niwĩ:—Ba'paritise nʉmʉrĩ yʉ'rʉ'ʉ a'ti horata tres nicã a'ti wi'ipʉ yʉ'ʉ be'ti ñubueca be'ro. Wãcũña marĩrõ ni'cʉ̃ ʉmʉ su'ti asistese sãñagʉ̃́ bajuawĩ yʉ'ʉ tiropʉ.
Yʉ'ʉre niwĩ: “Cornelio, Õ'acʉ̃ mʉ'ʉ ñubuesere tʉ'oami. Mʉ'ʉ pajasecʉorãrẽ niyeru o'ose quẽ'rãrẽ ĩ'ami.
Jopepʉ mʉ'ʉ ʉmʉarẽ o'óya. Ni'cʉ̃ Simó Pedro wãmetigʉre pijigʉ wa'adutiya narẽ. Cʉ̃ apĩ Simó wãmetigʉ wa'icʉrã caseri apori masʉ̃ ya wi'ipʉ pajiri maa sumutopʉ cãjĩsami. Cʉ̃ a'topʉ etagʉ, mʉ'ʉrẽ weregʉsami Õ'acʉ̃ ye cjasere”, ni werewĩ yʉ'ʉre.
Tojo weegʉ maata mʉ'ʉrẽ pijidutigʉ o'ówʉ. Mʉ'ʉ añurõ wéégʉ a'tiapã. Marĩ nipe'tirãpʉta Õ'acʉ̃ ĩ'orõpʉ ni'i. Nipe'tise mʉ'ʉrẽ Õ'acʉ̃ weredutisere mʉ'ʉ ʉ̃sãrẽ werecã tʉ'osĩ'rĩsa'a, nicʉ niwĩ Cornelio Pedrore.
Cʉ̃ tojo níca be'ro Pedro werecʉ niwĩ narẽ:—Yʉ'ʉ ni'cãrõacã masĩ'i, Õ'acʉ̃ nipe'tirãrẽ ni'cãrõnojõ ma'isami.
Cʉ̃ nipe'tise cururicjãrã cʉ̃rẽ ẽjõpeorãrẽ, cʉ̃ ʉaro weenu'cũrãrẽ añurõ ĩ'asami.
Õ'acʉ̃ añuse o'ócʉ niwĩ judío masãrẽ Jesucristo me'rã ejerisãjãse bocarãsama nisere. Jesucristo nipe'tirã masã wiogʉ nimi.
Mʉsã tʉ'opã nipe'tise judío masã na nirõpʉ wa'a'quere. Juã masãrẽ bu'e, wãmeyemʉ'tãca be'ropʉ Jesú bu'enʉ'cãwĩ Galilea di'tapʉre.
Jesú Nazarecjʉ̃rẽ wa'a'quere mʉsã masĩsa'a. Cʉ̃ pacʉ Espíritu Santu me'rã cʉ̃rẽ tutuasere o'ocʉ niwĩ. Cʉ̃ me'rã ninu'cũcã'cʉ niwĩ. Tojo weegʉ no'o cʉ̃ wa'aro masã me'rã añurõ weewĩ. Ãpẽrã wãtĩ dutiro weenu'cũrãrẽ wãtĩarẽ cõ'awĩrõmʉjãwĩ.
’Jerusalẽ́ nipe'tiropʉ judío masã nise macãrĩpʉre ʉ̃sã cʉ̃ wee'quere ĩ'ape'ocã'wʉ̃. Ãpẽrã cʉ̃rẽ curusapʉ paabi'pe wẽjẽwã.
Õ'acʉ̃ pe'e i'tia nʉmʉ be'ro cʉ̃rẽ masõcʉ niwĩ. Cʉ̃rẽ masṍca be'ro ʉ̃sã tiropʉre apaturi bajuacã weewĩ.
Masã nipe'tirãpʉre bajuatiwĩ. Õ'acʉ̃ todʉporopʉ cʉ̃ bese'cãrã dia'cʉ̃rẽ bajuawĩ. Cʉ̃ masã́ca be'ro cʉ̃ me'rã sĩ'rĩ, ba'awʉ.
’Ʉ̃sãrẽ cʉ̃ ye quetire weredutiwĩ ãpẽrãrẽ. Cʉ̃ pacʉ cʉ̃rẽ nipe'tirã masã añurã, ña'arãrẽ beseacjʉ sõrõwĩ nisere weredutiwĩ ʉ̃sãrẽ Jesú.
’Nipe'tirã dʉporocjãrãpʉ Õ'acʉ̃ ye queti weremʉ'tãrĩ masã Jesú yere a'tiro ni ojamʉ'tãcãrã niwã: “Cʉ̃rẽ ẽjõpeorãrẽ nipe'tirã na ña'arõ wee'quere acobojose sẽrĩcã, narẽ acobojogʉsami cʉ̃ tutuaro me'rã”, nicãrã niwã, nicʉ niwĩ Pedro Cornelio ya wi'ipʉ nerẽ'cãrãrẽ.
Judío masã nitirãrẽ Espíritu Santu dijata'que ni'iPedro ucũrĩ curata cʉ̃ weresere tʉ'orãpʉre Espíritu Santu dijatacʉ niwĩ.
<sup>(45-46)</sup> Tojo wa'áca be'ro ãpẽrã ye ucũsere ucũmasĩtimi'cãrã ucũnʉ'cãcãrã niwã. Tojo nicã “Õ'acʉ̃, mʉ'ʉ añuyʉ'rʉagʉ ni'i”, ni e'catise o'ocãrã niwã. Na tojo ucũcã tʉ'orã, Pedro me'rã wa'a'cãrã judío masã Jesure ẽjõpeorã tʉ'omarĩa wa'acãrã niwã.—Acoé. Õ'acʉ̃ Espíritu Santure o'oámi judío masã nitirã quẽ'rãrẽ, nicãrã niwã.
(-)
<sup>(47-48)</sup> Pedro cʉ̃ me'rã wa'a'cãrãrẽ nicʉ niwĩ:—Õ'acʉ̃ Espíritu Santure o'oámi ã'rã quẽ'rãrẽ marĩ judío masãrẽ weronojõta. Tojo weerã “Wãmeyeticã'ña, Espíritu Santure mooma”, ni cã'mota'ata basiowe'e. Na Jesucristore ẽjõpeoma. Tojo weerã narẽ wãmeyeroʉa'a, nicʉ niwĩ Pedro. Be'ro Cornelio quẽ'rã cʉ̃rẽ “A'topʉ tojaque'aniña yujupʉ pejeti nʉmʉrĩ ʉ̃sã me'rã”, nicãrã niwã. Tojo weegʉ na me'rã tojánícʉ niwĩ.
(-)
Jesure ẽjõpeorãrẽ Pedro Jerusalẽ́pʉ cʉ̃ were'que ni'iJudeapʉ nirã́ Jesú besecṹú'cãrã, tojo nicã Jesure ẽjõpeorã topʉ nirã́ Cornelio quẽ'rã judío masã nitimirã na Jesure ẽjõpeosere tʉ'ocãrã niwã.
Tere tʉ'o'cãrã niyurã, Pedro Jerusalẽ́pʉ tojatacã, tocjãrã judío masã Jesure ẽjõpeorã cʉ̃rẽ tu'ticãrã niwã:
—Mʉ'ʉ judío masʉ̃ nimigʉ̃, judío masã nitirã ya wi'ipʉ sãjãpã. Na me'rã ba'apã. Te mʉ'ʉ tojo wee'que ña'a ni'i, nicãrã niwã.
Na tojo nicã tʉ'ogʉ, narẽ nipe'tise tenʉcʉ̃ cʉ̃rẽ topʉ wa'a'quere werepe'ocã'cʉ niwĩ:
—Ni'cãti Jopepʉ nígʉ̃, yʉ'ʉ ñubueri cura quẽ'ese weronojõ ʉ'mʉsepʉ apeyenojõ dijaticã ĩ'awʉ̃. Ni'cãrõ su'tiro weronojõ bajuri caserojo dijatiwʉ yʉ'ʉ tiropʉ. To ba'paritise sumutori dʉ'teca casero niwʉ̃.
Yʉ'ʉ ti casero pʉ'toacã wa'a, ¿ñe'enojõ niti? nígʉ̃, ĩ'agʉ̃ wa'awʉ. Nirã́nʉcʉ̃ sãñawã. Wa'icʉrã, nʉcʉ̃cjãrã, ecarã́, pĩrõa, mirĩcʉ̃a sãñawã.
’Yʉ'ʉ tojo ĩ'arĩ cura Õ'acʉ̃ yʉ'ʉre ucũcã tʉ'owʉ: “Pedro, narẽ wẽjẽ ba'aya”, niwĩ.
Õ'acʉ̃ yʉ'ʉre apaturi ucũdijowĩ tja: “Yʉ'ʉ ba'aduti'cãrã añurã nima. ‘Ba'aya marĩrãnojõ nima’, niticã'ña”, niwĩ.
’I'tiati tojo wa'awʉ. Be'ro Õ'acʉ̃ ti caserore mimʉjã wa'awĩ ʉ'mʉsepʉ.
Tojo wa'ari curata i'tiarã ʉmʉa Cesareacjãrã yʉ'ʉre pijiri masã yʉ'ʉ nirĩ wi'ipʉre ejacãrã niwã.
’Espíritu Santu yʉ'ʉre na me'rã wa'adutiwĩ. “ ‘Na judío masã nitima, yʉ'ʉ na me'rã wa'acã, ña'a nibosa'a’, ni wãcũnʉrʉ̃tigʉta wa'aya”, niwĩ. Ã'rã seis Jesure ẽjõpeorã Jopecjãrã Cesareapʉ wa'arã, na quẽ'rã yʉ'ʉre ba'patiwã'cãwã. Topʉ eja, ʉ̃sã Cornelio wãmetigʉ ya wi'ipʉ sãjãwʉ̃.
Ʉ̃sã topʉ sãjãejacã, Cornelio ʉ̃sãrẽ werewĩ: “Ni'cʉ̃ Õ'acʉ̃rẽ wereco'tegʉ yá wi'ipʉ sãjãticã ĩ'awʉ̃. Cʉ̃ yʉ'ʉre ‘Ʉmʉa o'óya Jopepʉ. Ni'cʉ̃ Simó Pedro wãmetigʉre pijigʉ wa'adutiya.
Cʉ̃ mʉ'ʉ ya wi'ipʉ ejagʉ, Õ'acʉ̃ yere mʉ'ʉrẽ weregʉsami. Tere ẽjõpeocã, mʉ'ʉ, mʉ'ʉ ya wi'icjãrãrẽ Õ'acʉ̃ yʉ'rʉogʉsami’, ni werewĩ yʉ'ʉre Õ'acʉ̃rẽ wereco'tegʉ”, niwĩ Cornelio.
Yʉ'ʉ narẽ ucũnʉ'cãrĩ curata ne waro marĩrẽ dijata'caronojõta Espíritu Santu dijatawĩ napʉre.
Tojo wa'acã ĩ'agʉ̃, yʉ'ʉ Jesú marĩ wiogʉ cʉ̃ ní'quere wãcũwʉ̃: “Juã mʉsãrẽ aco me'rã wãmeyecʉ niwĩ. Be'ro yʉ'ʉ pacʉ pũrĩcã Espíritu Santure o'ógʉsami mʉsãrẽ. Mʉsã me'rã ninu'cũcã'gʉ̃sami” cʉ̃ ní'quere wãcũwʉ̃.
Tojo weegʉ yʉ'ʉ tojo wa'ari curapʉta wãcũcãti majã. Õ'acʉ̃ Espíritu Santure o'ócʉ niwĩ judío masã nitirãrẽ marĩrẽ o'ó'caronojõta na marĩ wiogʉ Jesucristore ẽjõpeocã. Tojo weegʉ yʉ'ʉ Õ'acʉ̃rẽ yʉ'rʉnʉ'cãmasĩticãti. Cʉ̃rẽ “Judío masã nitirã ya wi'ipʉ sãjãwe'e”, nímasĩticãti, nicʉ niwĩ Pedro.
Tere cʉ̃ tojo ni weretojaca be'ro judío masã di'tamarĩpe'tia wa'acãrã niwã.—Õ'acʉ̃ judío masã nitirã quẽ'rãrẽ na ña'arõ wee'quere bʉjaweticã ʉasami na ʉ'mʉsepʉ añurõ e'catise bocato nígʉ̃, ni e'catise o'ocãrã niwã Õ'acʉ̃rẽ.
Antioquíacjãrã na weeseti'que ni'iEstebare na wẽjẽcaterore Jesure ẽjõpeorãrẽ ña'arõ weecãrã niwã. Tojo weecã, na no'o ʉaro du'tistea wa'acãrã niwã. Ãpẽrã Feniciapʉ, ãpẽrã Chipre nʉcʉ̃rõpʉ, ãpẽrã Antioquíapʉ wa'acãrã niwã. Na tepʉ etarã, Judío masã dia'cʉ̃rẽ Jesú ye quetire werecãrã niwã.
Ni'cãrẽrã Antioquíapʉ du'tiwã'cã'cãrã Chipre, Cirenecjãrã nicãrã niwã. Na pũrĩcã judío masã nitirãrẽ Jesú ye quetire werecãrã niwã.—Jesú nipe'tirã wiogʉ nimi. Cʉ̃rẽ ẽjõpeocã, marĩ ña'arõ wee'quere acobojogʉsami, ni werecãrã niwã.
Õ'acʉ̃ na tojo wererãrẽ añurõ weetamucʉ niwĩ. Na werecã tʉ'orã, pãjãrã tocjãrã Jesure ẽjõpeocãrã niwã. Na todʉporopʉ ẽjõpeomi'quere ẽjõpeodu'ucã'cãrã niwã.
Jerusalẽ́cjãrã Jesure ẽjõpeorã Antioquíacjãrã cʉ̃rẽ ẽjõpeose quetire tʉ'ocãrã niwã. Tere tʉ'o, Bernabére Antioquíapʉ ĩ'agʉ̃ wa'aya ¿de'ro wa'amitito? nírã, o'ócãrã niwã.
Cʉ̃ ti macãpʉ eja, ĩ'acʉ niwĩ narẽ Õ'acʉ̃ weetamu'quere. Tere ĩ'agʉ̃, ʉpʉtʉ e'cati, narẽ werecʉ niwĩ. A'tiro nicʉ niwĩ:—Jesure mʉsã ne wãcũdu'uticã'ña. Cʉ̃ dutisere añurõ weenu'cũcã'ña, ni werecʉ niwĩ.
Bernabé Espíritu Santure cʉoyʉ'rʉtjĩagʉ̃, añurõ Õ'acʉ̃rẽ ẽjõpeonu'cũgʉ̃ nicʉ niwĩ. Cʉ̃ ti macãcjãrãrẽ werecã, pãjãrã masã Jesure ẽjõpeocãrã niwã.
Bernabé Antioquíapʉ ní'cʉ wa'a, Saulo Tarsopʉ nigʉ̃rẽ a'magʉ̃ wa'acʉ niwĩ.
Cʉ̃rẽ bocaeja, Antioquíapʉ mimajãmitojacʉ niwĩ. Na ti macãpʉre Jesure ẽjõpeorã me'rã ni'cã cʉ̃'ma nicãrã niwã. Topʉre pãjãrã masãrẽ bu'ecãrã niwã. Titareta tocjãrã Jesure ẽjõpeorãrẽ “Cristiano, Jesucristo yarã nima”, ni pisunʉ'cãcãrã niwã.
Bernabé, Saulo Antioquíapʉ nirĩ cura Jerusalẽ́cjãrã Õ'acʉ̃ ye queti weremʉ'tãrĩ masã na tiropʉ etacãrã niwã.
Na me'rã wa'a'cʉ ni'cʉ̃ Agabo wãmetigʉ nicʉ niwĩ. Topʉ eja, Espíritu Santu tutuaro me'rã tocjãrãrẽ werecʉ niwĩ.—Nipe'tiropʉ ba'ase pe'tia wa'arosa'a, ni wereyucʉ niwĩ narẽ. Cʉ̃ tojo ní'que queoro wa'acaro niwʉ̃ Claudio romano wiogʉ nise cʉ̃ sãjã́ca be'ropʉ.
Cʉ̃ tojo nicã tʉ'orã, Antioquíacjãrã Jesure ẽjõpeorã a'tiro ni wãcũcãrã niwã: “Marĩ Judea di'tapʉ nirã́ Jesure ẽjõpeorãrẽ niyeru o'orã marĩ cʉoro ejatuaro.”
Tojo weerã Saulo, Bernabé me'rã narẽ weetamurã niyeru neo, o'ócãrã niwã.—O'oya a'tere Jesure ẽjõpeorãrẽ sʉ'ori nirã́pʉre, nío'ocãrã niwã.
Pedrore bu'iri da'reri wi'ipʉ ní'cʉre Õ'acʉ̃rẽ wereco'tegʉ pãowĩrõ'que ni'iAntioquíapʉ Saulo, Bernabé na bu'ecusiari curare Herode Judea di'ta wiogʉ nicʉ niwĩ. Titareta Jerusalẽ́pʉre ña'arõ weenʉ'cãcʉ niwĩ ni'cãrẽrã Jesure ẽjõpeorãrẽ.
Tojo weegʉ Juã ma'mi Santiagore di'pjĩ pajiri pjĩ me'rã wẽjẽduticʉ niwĩ.
Cʉ̃ tojo wẽjẽcã ĩ'arã, ãpẽrã judío masã Jesure ẽjõpeotirã pũrõ e'caticãrã niwã. Cʉ̃ tere masĩgʉ̃, nemorõ e'catirãsama majã nígʉ̃, Pedrore ñe'edutigʉ o'ócʉ niwĩ tja. Tojo wa'acaro niwʉ̃ pã́ bʉcʉase me'rã morẽtica bosenʉmʉ nicã. Ti nʉmʉrẽ masã pã́ bʉcʉase me'rã na morẽti'quere ba'acãrã niwã.
Pedrore ñe'éca be'ro Herode bu'iri da'reri wi'ipʉ sõrõdutigʉ o'ócʉ niwĩ. Ti wi'ipʉre ba'paritise cururi surara cʉ̃rẽ dʉcayu, co'temʉjãcãrã niwã. Te cururinʉcʉ̃ ba'paritirã surara nicãrã niwã. Herode “Pascua bosenʉmʉ be'ro cʉ̃rẽ miwĩrõgʉ̃ti masã wa'teropʉ. Na ĩ'orõpʉ cʉ̃rẽ wẽjẽdutigʉti”, ni wãcũcʉ nimiwĩ.
Tojo weerã surara Pedrore añurõ co'temʉjãcãrã niwã. Cʉ̃ bu'iri da'reri wi'ipʉ nirĩ cura Jesure ẽjõpeorã pe'e Õ'acʉ̃rẽ sẽrĩbosanu'cũcã'cãrã niwã.
Pedrore Herode “Ñamiacã miwĩrõgʉ̃ti” níca ñamirẽ cõme dari me'rã dʉ'teno'cʉ pʉarã surara decopʉ cãrĩcʉ niwĩ. Ni'cʉ̃ surara diacjʉ̃camocã pe'e cõme dare cʉ̃ ya omocãpʉ dʉ'teõ'ocʉ niwĩ. Apĩ pe'e quẽ'rã cũpecamocã pe'ere mejãrõta weecʉ niwĩ. Pedro mejẽcã weecã tʉ'oña'rãti nírã, tojo weecãrã niwã. Ãpẽrã ti wi'i sope pʉ'topʉre co'tecãrã niwã.
Be'ro wãcũña marĩrõ ni'cʉ̃ Õ'acʉ̃rẽ wereco'tegʉ Pedro nirĩ tucũpʉ bajuacʉ niwĩ. Cʉ̃ tojo weecã, ti tucũ añurõ bo'reyuse'sa wa'acaro niwʉ̃. Cʉ̃rẽ wã'cõgʉ̃, tuucarécʉ niwĩ.—Quero. Wã'cãnʉ'cãña, nicʉ niwĩ. Tojo nicãta, cõme dari Pedrore dʉ'temi'que surumajã wa'acaro niwʉ̃.
Pedro cʉ̃ tojo nicã tʉ'o, cʉ̃ siro sirutuwijacʉ niwĩ. “¿Diacjʉ̃ta nisari a'te Õ'acʉ̃rẽ wereco'tegʉ yʉ'ʉre miwijase? Apetero weegʉ quẽ'egʉ̃ weesa'a”, ni wãcũcʉ niwĩ. Cʉ̃ tojo wijasere añurõ masĩticʉ niwĩ.
Surara na ne co'te dujirore yʉ'rʉacãrã niwã. Be'ro apero quẽ'rãrẽ tja yʉ'rʉaa, ti wi'i ne sãjãrõ cõmesope tiropʉre ejacãrã niwã. Na topʉ ejacã, ti sope se'saro pãrĩa wa'acaro niwʉ̃. Be'ro na ti sopere yʉ'rʉwija wa'acãrã niwã. Yoacurero wa'a, Õ'acʉ̃rẽ wereco'tegʉ bajudutia wa'acʉ niwĩ. Pedro ni'cʉ̃ta tojanʉ'cãcʉ niwĩ majã.
Be'ro cʉ̃ bajuduticãpʉta añurõ tʉ'omasĩcʉ niwĩ.—Diacjʉ̃ta niapã yʉ'ʉ ĩ'a'que. Nirõta Õ'acʉ̃ yʉ'ʉre yʉ'rʉdutigʉ ni'cʉ̃ cʉ̃rẽ wereco'tegʉre o'oapĩ Herode ña'arõ weeticã'to nígʉ̃. Tojo nicã judío masã Jesure ẽjõpeotirã nipe'tise yʉ'ʉre ña'arõ weesĩ'rĩsere cã'mota'agʉ o'oapĩ, nicʉ niwĩ Pedro.
Cʉ̃ tere wãcũgʉ̃ta, wa'acʉ niwĩ María Juã Marco wãmetigʉ paco ya wi'ipʉ. Ti wi'ipʉre Jesure ẽjõpeorã Pedrore pãjãrã Õ'acʉ̃rẽ sẽrĩbosarã weecãrã niwã.
Ti wi'i tiro ejagʉ, sope pʉ'to ʉ̃tã cujiri me'rã na weeca sã'rĩrõ tiropʉ ejanʉ'cã, pisucʉ niwĩ narẽ. Ti wi'icjãrãrẽ da'raco'tego Rode wãmetigo ti wi'i po'peapʉ nico niwõ. Pedro pisucã tʉ'ogo, sopepʉ wa'a, yu'uĩ'agõ wa'aco niwõ.
Pedro cʉ̃ ucũsere tʉ'omasĩgõ, co ʉpʉtʉ e'catigo, cʉ̃rẽ pãosõrõtimigõta omasãjã, to ñubue dujirãpʉre werego wa'aco niwõ. Na tiro ejago, “Pedro sope pʉ'to niami”, ni wereco niwõ.
Co tojo nicã tʉ'orã, “Mʉ'ʉ tojo nima'aco wee'e”, nicãrã niwã. Co pe'e “Diacjʉ̃ta ni'i”, nico nimiwõ. Be'ro na “To pũrĩcãrẽ Pedrowãtĩ niapĩ”, nicãrã niwã.
Na tojo nicũñarĩ cura Pedro sope pʉ'topʉre pisugʉ weecʉ̃ weecʉ niwĩ. Be'ropʉta na sopepʉ wa'a, ti sopere pão ĩ'acãrã niwã. Pedro topʉ nu'cũcã ĩ'arã, ʉpʉtʉ ʉcʉacãrã niwã.
Be'ro narẽ omocã me'rã weequeocʉ niwĩ tocã'rõta ucũña nígʉ̃. Be'ro bu'iri da'reri wi'ipʉ cʉ̃ ní'cʉre Õ'acʉ̃ cʉ̃rẽ miwija'quere werecʉ niwĩ. Apeye tja narẽ werenemocʉ niwĩ:—Wereya Santiagore, ãpẽrã Jesure ẽjõpeorãrẽ yʉ'ʉre tojo wa'a'quere, nicʉ niwĩ. Nitoja, cʉ̃ ti wi'ipʉ ní'cʉ wija, wa'a wa'acʉ niwĩ aperopʉ.
Bo'reque'aca be'ro bu'iri da'reri wi'i co'terã́ Pedro marĩcã ĩ'arã, ʉpʉtʉ wãcũque'ticãrã niwã.—¿De'ro wa'apariba Pedrore? ni, na basu a'merĩ sẽrĩtiña'cãrã niwã.
Be'ro Herode Pedro marĩcã tʉ'ogʉ, surarare “A'marã wa'aya”, nío'ocʉ niwĩ. Na a'macãrã nimiwã. Ne bocaticãrã niwã. Be'ro Herode Pedrore co'terã́ nimi'cãrãrẽ ʉpʉtʉ sẽrĩtiña'cũmí, narẽ wẽjẽcã'duticʉ niwĩ.To be'ro Herode Judea di'tapʉre wijawã'cã, Cesarea wãmetiri macãpʉ nigʉ̃ wa'acʉ niwĩ tja.
Herode cʉ̃ wẽrĩ'que ni'iHerode ʉpʉtʉ uacʉ niwĩ Tiro, Sidṍ wãmetise macãrĩcjãrã me'rã. Herode ya di'ta cjase nicaro niwʉ̃ te macãrĩcjãrã na ba'ase pe'e. Cʉ̃ na me'rã uagʉ, tocjãrãrẽ ne ba'ase duadutiticʉ niwĩ. Tojo weerã ba'ase apaturi duato tja nírã tere Herode tiropʉ aporã wa'acãrã niwã. Herode me'rã da'ragʉ́ Blasto wãmetigʉre ucũmʉ'tãcãrã niwã.—Ʉ̃sãrẽ ucũbosagʉ wa'aya Herode tiropʉ, nicãrã niwã. Cʉ̃ narẽ weetamusĩ'rĩgʉ̃, “Jaʉ”, nicʉ niwĩ.
Tojo weegʉ Herode me'rã ucũgʉ̃ wa'acʉ niwĩ. Be'ro Herode pe'e cʉ̃ werecã tʉ'ogʉ, ni'cã nʉmʉ na me'rã ucũatji nʉmʉrẽ besecʉ niwĩ. Ti nʉmʉ nicã Herode cʉ̃ ye wiogʉ su'tire sãña, wiorã dujiri cũmurõpʉ dujicʉ niwĩ. Topʉ Tiro, Sidṍcjãrãrẽ ucũpeocʉ niwĩ.
Cʉ̃ ucũcã tʉ'orã, “Ã'rĩ a'to ucũgʉ̃, ʉmʉ dia'cʉ̃ nitimi. Õ'acʉ̃ nimi”, ni caricũcãrã niwã.
Na tojo nicã tʉ'ogʉ, Herode “Yʉ'ʉ ʉmʉ ni'i, Õ'acʉ̃ ni'cʉ̃rẽta ẽjõpeoroʉa'a”, ne niticʉ niwĩ. Tojo weegʉ na caricũrĩ curata Õ'acʉ̃rẽ wereco'tegʉ Herodere dutida'recʉ niwĩ. Be'ro majã cʉ̃ becoa ba'aweeno'o, wẽrĩa wa'acʉ niwĩ.
Te quetire tʉ'orã, pãjãrã Jesure ẽjõpeonemocãrã niwã. Nipe'tiropʉ Jesú ye queti se'sa wa'acaro niwʉ̃.
Be'ro Bernabé, Saulo Jerusalẽ́pʉ niyeru o'otojáca be'ro majãmitojacãrã niwã tja Antioquíapʉre. Juã Marco wãmetigʉ quẽ'rã na me'rã wa'acʉ niwĩ.
Bernabé, Saulo na Jesú ye quetire apeye macãrĩpʉ weresijanʉ'cã'que ni'iAntioquíapʉre Jesure ẽjõpeorã wa'terore Õ'acʉ̃ ye quetire weremʉ'tãrĩ masã, tojo nicã Õ'acʉ̃ yere bu'erã a'ticʉrã nicãrã niwã: Bernabé, apĩ Simó, cʉ̃rẽta tja “Ñigʉ̃” pisucãrã niwã. Apĩ Lucio Cirene wãmetiri macãcjʉ̃, apĩ Manaé Herode Galilea wiogʉ tiro ni'cãrõ me'rã masã'cʉ, tojo nicã Saulo nicãrã niwã.
Ni'cãti na be'ti ñubueri cura Espíritu Santu narẽ nicʉ niwĩ:—Bernabé, Saulore du'uo'oya. Narẽ aperopʉ wa'adutigʉti wee'e. Na apeye di'tapʉ quẽ'rãrẽ bu'ecusiarã wa'arãsama. Narẽ yʉ'ʉ beseapʉ, nicʉ niwĩ.
Tojo nicã tʉ'o, be'ti ñubueca be'ro na me'rãcjãrã Saulo, Bernabére na dʉpopare ñapeo, narẽ we'eriti, o'ócã'cãrã niwã.
Chipre nʉcʉ̃rõpʉ Bernabé, Saulo na wa'a were'que ni'i<sup>(4-5)</sup> Be'ro Bernabé, Saulo Espíritu Santu ní'caronojõta Seleucia wãmetiri macãpʉ wa'arã, Antioquíapʉ ní'cãrã wijawã'cãcãrã niwã. Tocjãrã yucʉsʉ me'rã wa'a ejacãrã niwã Chipre nʉcʉ̃rõrẽ ni'cã macã Salamina wãmetiri macãpʉ. Ti macãpʉ nírã, judío masã na nerẽse wi'seripʉ Jesú ye quetire werecãrã niwã. Juã Marco Antioquíapʉ ní'cʉ narẽ weetamucusiagʉ na me'rã wa'acʉ niwĩ.
(-)
Ti macãpʉ wijaa, nʉcʉ̃rõpʉre Jesú ye quetire werecusiabi'acã'cãrã niwã. Tée apese pã'rẽ Pafo wãmetiri macãpʉ wereejacãrã niwã. Ti macãpʉre ni'cʉ̃ judío masʉ̃ yai weronojõ nigʉ̃rẽ bocaejacãrã niwã. Cʉ̃ wãmeticʉ niwĩ Barjesú. Griego ye me'rã pe'ema cʉ̃rẽ Elima pisucãrã niwã. “Yʉ'ʉ Õ'acʉ̃ ye queti weregʉ́ ni'i”, nisoocʉ niwĩ ti macãcjãrãrẽ.
Cʉ̃ yai ti nʉcʉ̃rõ wiogʉ Sergio Paulo wãmetigʉ añurõ tʉ'omasĩse cʉogʉ́ me'rãcjʉ̃ nicʉ niwĩ. Sergio Paulo Jesú ye quetire tʉ'osĩ'rĩgʉ̃ pijidutio'ocʉ niwĩ Bernabé, Saulore. Tojo weerã cʉ̃ pʉ'topʉ wererã wa'acãrã niwã.
Yai pe'e Sergio Paulo Jesure ẽjõpeoticã'to nígʉ̃ na weresere cã'mota'asĩ'rĩmicʉ niwĩ.
Cʉ̃ tojo weecã ĩ'agʉ̃, ne waropʉre Saulo wãmeti'cʉ, Pablo wãme dʉcayu'cʉ Espíritu Santure cʉoyʉ'rʉgʉ ĩ'acũuña ĩ'a,
cʉ̃rẽ nicʉ niwĩ:—Mʉ'ʉ wãtĩ dutiro weegʉ́ ni'i. Mʉ'ʉ masãrẽ añurõ weesĩ'rĩrãrẽ cã'mota'a. Diacjʉ̃ niwe'e. Weeta'sasebʉcʉ ni'i. Õ'acʉ̃ cʉ̃ diacjʉ̃ weresere “Tojo niwe'e”, ni ucũmaasoo'o.
Mʉ'ʉrẽ ni'cãrõacã Õ'acʉ̃ bu'iri da'regʉsami. Mʉ'ʉ caperi ĩ'atigʉ tojagʉ́sa'a tée Õ'acʉ̃ ʉaro põtẽorõ, nicʉ niwĩ Pablo.Cʉ̃ tojo nicãta, cʉ̃rẽ na'itĩ'a wa'acaro niwʉ̃. Ne caperi ĩ'atigʉ tojacʉ niwĩ. Cʉ̃rẽ tojo wa'acã tʉ'oña'gʉ̃, cʉ̃rẽ tʉ̃awã'cãcjʉre a'macʉ niwĩ.
Yaire tojo wa'acã ĩ'agʉ̃, Sergio Paulo Jesure ẽjõpeocʉ niwĩ. Pablo, Bernabé na Jesú ye quetire bu'eme'rĩcã ĩ'amarĩatjĩgʉ̃, tojo ẽjõpeocʉ niwĩ.
Be'ro ti macãpʉ ní'cãrã wa'acãrã niwã ape macã Antioquía wãmetiri macãpʉ tja. Ti macã Pisidia wãmetiri di'tapʉ tojacaro niwʉ̃. Sauru nicã judío masã na nerẽrĩ wi'ipʉ Pablo quẽ'rã tocjãrã me'rã sãjãnujã dujicãrã niwã.
To be'ro ti wi'i wiorã bu'ecãrã niwã Moisé cʉ̃ ojaca pũrĩ cjasere, be'ro tja Õ'acʉ̃ ye queti weremʉ'tãrĩ masã na oja'quere. Bu'etoja, ti wi'i wiorã ãpẽrã to dujirãrẽ “Sõjãrẽ weredutirã wa'aya”, nío'ocãrã niwã. Na pe'e wa'a, “Acawererã, mʉsã wãcũtutuasenojõ queti cʉorã, ni'cãrõacã wereya ʉ̃sãrẽ”, nicãrã niwã.
Na tojo nicã tʉ'ogʉ, Pablo wã'cãnʉ'cã, narẽ omocã me'rã di'tamarĩduticʉ niwĩ. Weetoja, narẽ werecʉ niwĩ:—Mʉsã judío masã, ãpẽrã na weronojõ Õ'acʉ̃rẽ ẽjõpeorã yʉ'ʉ ucũsere tʉ'oya.
Õ'acʉ̃ ʉ̃sã judío masã ẽjõpeogʉ ʉ̃sã ñecʉ̃sʉmʉarẽ besecṹúcʉ niwĩ. Na ãpẽrã ye di'ta Egiptopʉ nicã, narẽ pãjãrã masãputinemocã weecʉ niwĩ. Be'ro na ti di'tapʉ nirãrẽ cʉ̃ tutuaro me'rã miwijacʉ niwĩ.
Cuarenta cʉ̃'marĩ yucʉ marĩrõ, masã marĩrõpʉ nírã ña'arõ na cʉ̃rẽ yʉ'rʉnʉ'cãmicã, na tojo weesere cʉ̃ nʉ'cãcʉ niwĩ.
Be'ro na ya di'ta waro Canaá di'tapʉ ejacã, ti di'tacjãrãrẽ siete cururire cõ'aõ'ocʉ niwĩ. Ti di'tare ʉ̃sã ñecʉ̃sʉmʉarẽ o'ogʉtigʉ, na macãrĩ wa'awe'o'quere niato nígʉ̃ tojo weecʉ niwĩ.
Be'ro tja na Canaá di'tapʉ nicã, Õ'acʉ̃ narẽ sʉ'ori nisetiajãrẽ sõrõcʉ niwĩ. Na cʉ̃ sõrõ'cãrã masãrẽ beseri masã nicãrã niwã. Cuatrocientos cincuenta cʉ̃'marĩ na masãrẽ beseri masã duticãrã niwã. Samue Õ'acʉ̃ ye queti weremʉ'tãrĩ masʉ̃ cʉ̃ nise nʉmʉrĩpʉ dutitʉocãrã niwã.
Samuereta masã sẽrĩcãrã niwã: “Ʉ̃sã ni'cʉ̃ wiogʉ waro ʉasa'a.” Na tojo nicã tʉ'o, Samue Õ'acʉ̃rẽ sẽrĩcʉ niwĩ. Õ'acʉ̃ tojo weegʉ na wiogʉ waro niacjʉre Saúl wãmetigʉre sõrõcʉ niwĩ. Saúl Cis macʉ̃ Benjamí ya curuacjʉ̃ cuarenta cʉ̃'marĩ wiogʉ nicʉ niwĩ.
Saúl wiogʉ nisere Õ'acʉ̃ cʉ̃rẽ wĩrṍca be'ro apĩ Davi wãmetigʉre sõrõcʉ niwĩ tja. Õ'acʉ̃ cʉ̃rẽ a'tiro nicʉ niwĩ: “Davi Isaí macʉ̃ nipe'tise yʉ'ʉ tʉ'sasere weemi. Tojo weegʉ pũrõ e'cati'i cʉ̃ me'rã”, nicʉ niwĩ.
Õ'acʉ̃ ʉ̃sã ñecʉ̃sʉmʉarẽ “Ni'cʉ̃ Davi pãrãmi nituriagʉpʉ mʉsã judío masãrẽ yʉ'rʉogʉ a'tigʉsami”, ni werecʉ niwĩ. Jesú wãmetigʉ Õ'acʉ̃ tojo ní'cʉta nimi.
Ne waropʉre Jesú cʉ̃ masãrẽ bu'enʉ'cãse dʉporopʉre Juã masãre bu'eyucʉ niwĩ: “Mʉsã ña'arõ wee'quere bʉjawetiya. Mʉsã nisetisere dʉcayuya. Mʉsã tojo dʉcayucã, yʉ'ʉ mʉsãrẽ wãmeyegʉsa'a”, nicʉ niwĩ.
Juã cʉ̃ bu'edu'uati dʉporo narẽ nicʉ niwĩ: “Mʉsã yʉ'ʉre ‘Masãrẽ yʉ'rʉoacjʉ nimi’ ¿ni wãcũti? Yʉ'ʉ niwe'e. Yʉ'ʉ be'ro apĩ a'tigʉsami masãrẽ yʉ'rʉoacjʉ. Cʉ̃ añugʉ̃ waro nigʉ̃sami. Yʉ'ʉ pe'e mejõ nigʉ̃́ tʉ'oña'a. Cʉ̃ ye sapature tuweemasĩtigʉ weronojõ cʉ̃rẽ ne ni'cãrõwijimasĩtisa'a”, nicʉ niwĩ Juã.
’Yʉ'ʉ acawererã Abrahã pãrãmerã nituriarã, nipe'tirã Õ'acʉ̃rẽ ẽjõpeorãrẽ weregʉti. Õ'acʉ̃ todʉporopʉ “Masãrẽ yʉ'rʉogʉti”, nicʉ niwĩ. Tojo nígʉ̃, marĩrẽ a'te quetire o'ócʉ niwĩ.
Tojo weemicã, Jerusalẽ́cjãrã, na wiorã quẽ'rã “Jesú marĩrẽ yʉ'rʉoacjʉ nimi”, ni ĩ'amasĩticãrã niwã. Na saurunʉcʉ̃ Õ'acʉ̃ ye queti weremʉ'tãrĩ masã na oja'quere bu'emirã, ne tʉ'omasĩticãrã niwã. Jesucristore wiorã wẽjẽduticã, dʉporopʉ Õ'acʉ̃ ye queti weremʉ'tãrĩ masã na oja'que queorota wa'acaro niwʉ̃.
Jerusalẽ́cjãrã Jesucristore bu'iri bocatimirã, Pilatore “Wẽjẽdutiya”, nicãrã niwã.
Na Jesucristore wẽjẽrã, dʉporopʉ Õ'acʉ̃ ye queti weremʉ'tãrĩ masã na ojamʉ'tã'quenʉcʉ̃ta weecãrã niwã. Cʉ̃ wẽ́rĩ́ca be'ro ãpẽrã curusapʉ ní'cʉre midijoo, ʉ̃tã tutipʉ cʉ̃rẽ yaarã sĩosõrõcũucãrã niwã.
Õ'acʉ̃ na wẽjẽmicã, cʉ̃ macʉ̃rẽ wẽrĩ'cʉpʉre masõcʉ niwĩ.
Cʉ̃ masã́ca be'ro todʉporo Galilea, Jerusalẽ́pʉ cʉ̃ me'rã ba'paticusia'cãrãrẽ peje nʉmʉrĩ bajuacʉ niwĩ. Ã'rãta cʉ̃ masãcã ĩ'a'cãrã cʉ̃ ye quetire masãrẽ wererã weesama.
<sup>(32-33)</sup> ’Yʉ'ʉ Bernabé me'rã mʉsãrẽ añuse quetire weregʉ a'tiapʉ. Dʉporopʉ Õ'acʉ̃ ʉ̃sã ñecʉ̃sʉmʉarẽ wereyugʉ, “Yʉ'ʉ macʉ̃ wẽrĩ'cʉpʉre masõgʉ̃sa'a”, nicʉ niwĩ. Narẽ tojo nimigʉ̃, na nícateropʉre “Cʉ̃ weegʉti” ní'quere weeticʉ niwĩ. Ʉ̃sã na pãrãmerã nituriarãpʉre, ãpẽrã a'tocateropʉ nirãrẽ tere weeĩ'ocʉ niwĩ.’Nimʉ'tãrĩ pũrĩ be'roca Salmo Õ'acʉ̃ cʉ̃ macʉ̃ wẽrĩ'cʉpʉre masõ'quere “Mʉ'ʉ yʉ'ʉ macʉ̃ ni'i. Ni'cãcã me'rã yʉ'ʉ mʉ'ʉ pacʉ nisere ĩ'o'o”, nicaro niwʉ̃.
(-)
Ape pũrĩ Isaía cʉ̃ ojaca pũrĩpʉ quẽ'rãrẽ Õ'acʉ̃ wereyucʉ niwĩ cʉ̃ macʉ̃rẽ wẽrĩ'cʉpʉre masõatjere, cʉ̃ upʉ boadojatiatjere. “Nipe'tise yʉ'ʉ Davire dʉporopʉ ‘O'ogʉti’ ní'caronojõta mʉ'ʉrẽ o'ogʉsa'a”, nicʉ niwĩ.
’Apero Salmo Davi cʉ̃ oja'caropʉre tja a'tiro ojano'caro niwʉ̃: “Mʉ'ʉ, mʉ'ʉ macʉ̃rẽ wẽrĩdojacã weesome”, nicaro niwʉ̃.
<sup>(36-37)</sup> ’Davi Õ'acʉ̃ dutiro wéégʉ, cʉ̃ nícaterocjãrãrẽ queoro dia'cʉ̃ weecʉ niwĩ. Be'ro cʉ̃ wẽrĩcã ĩ'a, cʉ̃rẽ yaacãrã niwã ãpẽrã cʉ̃ ñecʉ̃sʉmʉa mejãrã yaa'caropʉta. Cʉ̃rẽ yááca be'ro cʉ̃ ya upʉ boa wa'apã. Õ'acʉ̃ masõ'cʉ Jesú pũrĩcãrẽ cʉ̃ upʉ boatipã. Tojo weerã marĩ masĩ'i. Jesú pe'ere cʉ̃ ya upʉ boadojatiatjere ojagʉ weepĩ Davi.
(-)
<sup>(38-39)</sup> Yʉ'ʉ mʉsãrẽ weresere wãcũña. Jesucristo me'rã mʉsã acobojose bocarãsa'a. No'o nipe'tirã cʉ̃rẽ ẽjõpeorãrẽ ña'arõ na wee'quere acobojope'ocʉ̃sami. Moisé cʉ̃ dutise me'rã pũrĩcãrẽ marĩ acobojose ne bocamasĩtisa'a.
(-)
<sup>(40-41)</sup> ’Dʉporocjãrãpʉ Õ'acʉ̃ ye queti weremʉ'tãrĩ masã a'tiro ojacãrã niwã:Mʉsã Õ'acʉ̃rẽ bujicã'rã, cʉ̃rẽ ẽjõpeotirã tʉ'oña'ña. Mʉsã catiri ʉmʉcore yʉ'ʉ Õ'acʉ̃ añuse weegʉsa'a. Mʉsãrẽ ãpẽrã añurõ weremicã, ne ẽjõpeosome. Tojo weerã mʉsã ẽjõpeoti'que wapa wẽrĩrãsa'a.A'te na oja'quere añurõ tʉ'oña'ña, mʉsãrẽ tojo wa'ari nírã, ni werecʉ niwĩ Pablo Antioquíacjãrãrẽ.
(-)
Tere weretoja, na wijari cura Pablo quẽ'rãrẽ to nerẽ'cãrã a'tiro nicãrã niwã:—Ʉ̃sãrẽ ape sauru nicã werenemoña tja te cjasere, nicãrã niwã.
Ape nʉmʉ sauru nicã pãjãrã ti macã Antioquíacjãrã Õ'acʉ̃ ye quetire tʉ'orãtirã nerẽcãrã niwã tja.
Na pãjãrã nerẽcã ĩ'arã, Pablo quẽ'rãrẽ ti macãcjãrã judío masã ʉpʉtʉ doecãrã niwã. Tojo weerã Pablo cʉ̃ weresere “Mejẽcã weremi. Diacjʉ̃ niwe'e”, ni bujicã'cãrã niwã.
Na tojo nicã tʉ'orã, Pablo quẽ'rã tutuaro me'rã narẽ nicãrã niwã:—Mʉsã judío masãrẽ Jesú ye quetire weremʉ'tãrõʉa'a. Mʉsã tere weremicã, ne ẽjõpeowe'e. Tojo weerã “Ʉ̃sã catise pe'titisere ʉatisa'a”, nirã wee'e. Ʉ̃sã ni'cãrõacãrẽ ãpẽrã judío masã nitirãrẽ Jesú ye quetire werenʉ'cãrã wa'arãsa'a.
A'tirota duticʉ niwĩ Õ'acʉ̃ cʉ̃ ye ojano'ca pũrĩpʉre. A'tiro nicʉ niwĩ:Yʉ'ʉ mʉsãrẽ judío masã nitirãrẽ yé cjase quetire werecusiari masã cũugʉ̃ti. Mʉsã me'rãta nipe'tiro a'ti turicjãrãpʉ na yʉ'rʉatjere masĩrãsama.A'te cʉ̃ ní'quereta Pablo quẽ'rã “Õ'acʉ̃ ʉ̃sãrẽ dutigʉ weemi”, nicãrã niwã.
Na tojo nicã tʉ'orã, “Õ'acʉ̃ ye queti añubutia'a” nírã, ti wi'i nirã́ judío masã nitirã ʉpʉtʉ e'caticãrã niwã. Topʉ ní'cãrã Õ'acʉ̃ “Yʉ'ʉre a'ticʉrã ẽjõpeorãsama”, nino'cãrãnʉcʉ̃ta ticʉrãta Jesure ẽjõpeocãrã niwã.
Tojo wee nipe'tiro Pisidia di'tapʉre Jesú ye queti se'sa wa'acaro niwʉ̃.
Tojo weecã ĩ'arã, judío masã Pablo quẽ'rãrẽ cõ'asĩ'rĩcãrã niwã. Tojo weerã ni'cãrẽrã niyeru pajiro cʉorã́ numiarẽ, judío masã weesetisere añurõ weenu'cũrãrẽ uarosãjãcã weecãrã niwã. Ʉmʉa ti macã wiorã nirã́nojõ quẽ'rãrẽ tojota weecãrã niwã. Tojo weerã Pablo quẽ'rãrẽ nʉrʉ̃rã, pi'etise o'onʉ'cãcãrã niwã. Ti macãpʉ na nirãrẽ cõ'aõ'otojarãpʉ, ña'arõ weedu'ucãrã niwã.
Pablo quẽ'rã Antioquíapʉre na cõ'awĩrõcã wijarã, ti macã cjase di'tare paastecõ'acãrã niwã. Tere tojo weerã mʉsã Jesú ye quetire teerã, a'ti macãcjãrã bu'iri cʉo'o nisĩ'rĩrã, tojo weecãrã niwã. Be'ro ape macã Iconio wãmetiri macãpʉ wa'a wa'acãrã niwã tja.
Na wa'áca be'ro nimicã, Jesure ẽjõpeorã Antioquíacjãrã Espíritu Santure cʉoyʉ'rʉatjĩarã, ʉpʉtʉ e'catise me'rã tojacãrã niwã.
Pablo, Bernabé Iconio wãmetiri macãpʉ na weeseti'que ni'iIconiopʉre ejarã, na Antioquíapʉre wee'caronojõta Pablo quẽ'rã judío masã nerẽrĩ wi'ipʉ sãjãnujã, dujicãrã niwã. Topʉ quẽ'rãrẽ Jesú ye quetire werecãrã niwã. Na añurõ weretʉ'sayucã, pãjãrã judío masã, ãpẽrã judío masã nitirã Jesure ẽjõpeocãrã niwã.
Judío masã Jesure ẽjõpeosĩ'rĩtirã judío masã nitirã pe'ere uarosãjãcã weecãrã niwã. Tojo weerã na uarosãjãcã wee'cãrã Jesure ẽjõpeorãrẽ ña'arõ wãcũcãrã niwã.
Tojo weecã ĩ'arã, Pablo quẽ'rã narẽ werenemorãtirã Iconiopʉre yoacã tojacãrã niwã. Na ti macãpʉ nírã, Jesú nipe'tirã masãrẽ ma'ígʉ̃ añurõ weemi nisere ʉpʉtʉ wãcũtutuaro me'rã werecãrã niwã. Na a'tere werecã ĩ'agʉ̃, Õ'acʉ̃ diacjʉ̃ta werema yé cjasere nígʉ̃, cʉ̃ tutuaro me'rã masãrẽ weeĩ'ocã weecʉ niwĩ.
Na weeĩ'omicã, ti macãcjãrã mejẽcãrĩ dia'cʉ̃ dʉcawaticãrã niwã. Ãpẽrã judío masã Jesure ẽjõpeotirã me'rã niseticãrã niwã. Ãpẽrã Pablo, Bernabé me'rã niseticãrã niwã.
Pablo, Bernabére ʉatirã, wiorã me'rã nerẽ ucũcãrã niwã. Na nerẽ, ni'cãrõnojõ wãcũtojaca be'ro narẽ pi'etise o'o, ʉ̃tãperi me'rã doquerãti nírã, tojo weecãrã niwã.
<sup>(6-7)</sup> Pablo quẽ'rã na tojo weesĩ'rĩsere tʉ'orã, Licaonia wãmetiri di'tapʉ du'tiwã'cã wa'acãrã niwã. Ti di'tapʉre Listra, Derbe wãmetise macãrĩ nicaro niwʉ̃. Tepʉ nirãrẽ, te macãrĩ nirãrẽ Jesú ye quetire bu'ecusiacãrã niwã tja.
(-)
Pablo, Bernabé Listra, Derbe macãrĩpʉ na bu'ecusia'que ni'iNa Listrapʉ nírã, ni'cʉ̃ masʉ̃ dojoriwi'i wĩ'magʉ̃pʉta sijamasĩtigʉ bajua'cʉre bocaejacãrã niwã.
<sup>(9-10)</sup> Ti macãpʉre Pablo masãrẽ bu'ecʉ niwĩ. Cʉ̃ bu'esere dojoriwi'i quẽ'rã tʉ'ocʉ niwĩ. Cʉ̃, Õ'acʉ̃ yʉ'ʉre añurõ yʉ'rʉomasĩsami ni wãcũsere Pablo tʉ'oña'gʉ̃, tutuaro me'rã cʉ̃rẽ ucũquejocʉ niwĩ:—Wã'cãnʉ'cãña, nicʉ niwĩ. Cʉ̃ tojo nicãta bu'pumajã, sijamasĩtimi'cʉ sijanʉ'cãcʉ niwĩ.
(-)
Pablo tojo weecã ĩ'arã, tocjãrã Licaonia ye me'rã ʉpʉtʉ caricũcãrã niwã:—Marĩ ẽjõpeorã ʉmʉa weronojõ bajurã dojotjĩarã, marĩ tiropʉ dijatama, nicãrã niwã.
Bernabére Zeus pisucãrã niwã. Ti wãme na ẽjõpeorãnojõ wiogʉ wãme nicaro niwʉ̃. Pablo pe'ere cʉ̃ ʉpʉtʉ ucũgʉ̃ niyucã, Hermes pisucãrã niwã. Hermes na ẽjõpeorãrẽ wereco'tegʉ nicʉ niwĩ.
Ti macã sumutopʉ Zeure ñubuepeori wi'i nicaro niwʉ̃. Ti wi'icjʉ̃ pa'i Pablo quẽ'rãrẽ ẽjõpeogʉ, wecʉa ʉmʉarẽ o'ori me'rã ma'masu'a'cãrãrẽ ti macã ne sãjãrõpʉ wejewã'cãcʉ niwĩ. Pa'i, ãpẽrã tocjãrã Pablo quẽ'rãrẽ ẽjõpeorã wecʉare wẽjẽ ñubuepeosĩ'rĩmicãrã niwã.
Na tojo weesĩ'rĩcã tʉ'orã, Pablo, Bernabé na basu na ye su'tire tʉ̃'rẽstecãrã niwã. Mʉsã tojo weesĩ'rĩse ña'a ni'i nírã, tojo weecãrã niwã. Be'ro caricũ, na pãjãrã decopʉ wa'acãrã niwã. Narẽ a'tiro nicãrã niwã:
—¿Mʉsã ʉ̃sãrẽ de'ro weerãtirã tojo weeti? Ʉ̃sã quẽ'rã mʉsã weronojõta ʉmʉa ni'i. Õ'acʉ̃a mejeta ni'i. Mʉsãrẽ añuse quetire wererã a'tiapʉ. Mʉsã a'tiro weesetisere tocã'rõta weedu'uya. Mʉsã ẽjõpeose ne wapamarĩ'i. Õ'acʉ̃ catigʉ́ pe'ere ẽjõpeoya. Cʉ̃ weecʉ niwĩ nipe'tise ʉ'mʉse, a'ti di'ta, maarĩ, nipe'tirã wa'icʉrã, mirĩcʉ̃a, wa'i, tepʉ nirãrẽ.
Õ'acʉ̃ todʉporopʉre judío masã nitirã na ãpẽrãnojõrẽ ẽjõpeocã, tojo tʉ'oña'cã'cʉ niwĩ. Ne cã'mota'aticʉ niwĩ.
Na cʉ̃rẽ ẽjõpeotimicã, cʉ̃ nisetisere nipe'tirã masãrẽ ĩ'ocʉ niwĩ. Nipe'tirãrẽ añurõ wéégʉ, acoro pejase, otese quẽ'rãrẽ dʉcaticã weecʉ niwĩ. Ba'ase, tojo nicã e'catise o'ocʉ niwĩ, ni werecãrã niwã.
Na weremicã, ʉpʉtʉ wecʉare wẽjẽ, Pablo quẽ'rãrẽ ñubuepeosĩ'rĩmicãrã niwã. Cã'rõacã waro dʉ'sacaro niwʉ̃ na wẽjẽ ñubuepeoatjo. Pablo quẽ'rã “Ʉpʉtʉ weeticã'ña” ni pũrĩcã, weeticãrã niwã.
Be'ro judío masã Antioquíacjãrã, ãpẽrã Iconiocjãrã Listrapʉre etacãrã niwã. Topʉ Pablo quẽ'rãrẽ ña'arõ weesĩ'rĩrã sirutu ejacãrã niwã. Tocjãrã masãrẽ na weronojõ wãcũsetiro ʉacãrã niwã. Na tojo weecã, tocjãrã pe'e quẽ'rã uarosãjã wa'acãrã niwã. Tojo weerã Pablore ʉ̃tãperi me'rã doque, ti macã sumutopʉ cʉ̃rẽ cõ'arã wa'arã wejewã'cãcãrã niwã. Cʉ̃rẽ “Wẽrĩa wa'ami”, ni wãcũcãrã nimiwã.
Pablore cõ'a'caropʉ Jesure ẽjõpeorã cʉ̃ cũñarõ tiropʉ ĩ'aejanʉ'cãcãrã niwã. Cʉ̃ na topʉ ejacãta, masã wa'acʉ niwĩ tja. Be'ro apaturi macãpʉ na me'rã pi'a wa'acʉ niwĩ. Ape nʉmʉ Bernabé me'rã Derbepʉ wa'a wa'acãrã niwã.
Te macãrĩpʉre tocjãrã Jesure ẽjõpeorãrẽ wãcũtutuase o'ocãrã niwã. Tojo nicã “Jesure ne wãcũdu'uticã'ña. Peje pi'etise wa'arosa'a Jesure ẽjõpeorãrẽ marĩ ʉ'mʉsepʉ wa'ati dʉporo”, ni wereyʉ'rʉwã'cã wa'acãrã niwã.
Jesure ẽjõpeorã na nerẽse wi'serinʉcʉ̃ ni'cãrẽrã narẽ sʉ'ori nisetiajãrẽ besebʉrocãrã niwã. Na be'ti ñubueca be'ro “Marĩ ẽjõpeogʉ Jesú weetamuato mʉsãrẽ”, ni sẽrĩbosa, cũuwã'cãcãrã niwã.
Pablo quẽ'rã Antioquíapʉ na majãmitoja'que ni'i<sup>(24-25)</sup> Be'ro Listra, Iconio, Antioquía wãmetise macãrĩpʉ ní'cãrã yʉ'rʉwã'cãcãrã niwã Pisidia di'tare. To yʉ'rʉaa, Panfilia di'ta Perge wãmetiri macãpʉ ejacãrã niwã. Ti macãpʉre Jesú ye quetire werecãrã niwã. Be'ro Atalia wãmetiri macã petapʉ bu'ajacãrã niwã tja.
(-)
Topʉ na ne waro wijawã'cãtica macã Antioquíapʉ dajarã, yucʉsʉ me'rã wijawã'cãcãrã niwã. Ti macãpʉta te macãrĩpʉ na wa'ase dʉporo Jesure ẽjõpeorã “Mʉsãrẽ Õ'acʉ̃ añurõ co'teato”, ni sẽrĩbosa, o'ócãrã niwã. Espíritu Santu narẽ bu'eduti'caronojõta tere bu'epe'otojanʉ'cõ, dajacãrã niwã.
Ti macãpʉ na dajarã, Jesure ẽjõpeorãrẽ neocũu, narẽ werepe'ocã'cãrã niwã Õ'acʉ̃ na me'rã weetamusija'quere. Tojo nicã “Judío masã nitirã quẽ'rã Jesure ẽjõpeorã weeama a'tiro nicãrẽ”, ni quetiwerecãrã niwã narẽ.
Na yoacã Jesure ẽjõpeorã me'rã Antioquíapʉre tojacãrã niwã.
Judea di'tacjãrã Antioquíapʉ wa'a'que ni'iPablo, Bernabé Antioquíapʉ nirĩ curare ãpẽrã judío masã Judea di'tacjãrã na tiropʉ wa'acãrã niwã. Na ti macãcjãrã Jesure ẽjõpeorãrẽ na judío masã weesetisere weeduticãrã niwã.—Mʉsã Moisé duti'caro weeticã, mʉsã õ'rẽcjʉ yapa caserore yejecõ'aticã, Õ'acʉ̃ mʉsãrẽ yʉ'rʉosome, ni werecãrã niwã.
<sup>(2-3)</sup> Na tojo nicã tʉ'orã, Pablo, Bernabé na me'rã ʉpʉtʉ a'metu'ticãrã niwã. Tojo weerã Antioquíacjãrã Jerusalẽ́pʉ o'órãtirã Pablo, Bernabére, ãpẽrã tocjãrãrẽ neo, besecãrã niwã. Narẽ a'tiro nío'ocãrã niwã:—Jerusalẽ́pʉ wa'aya. Jesú cʉ̃ ne waro besecṹú'cãrã, tojo nicã Jesure ẽjõpeorãrẽ sʉ'ori nirã́ tiro sẽrĩtiña'rã wa'aya. ¿Diacjʉ̃ta nimiapari to Judeacjãrã marĩrẽ were'que? nicãrã niwã.Topʉ wa'arã, Fenicia, Samaria wa'ase ma'arĩpʉ yʉ'rʉacãrã niwã. To yʉ'rʉarã, judío masã nitirã Jesure ẽjõpeosere wereyʉ'rʉamʉjãcãrã niwã. Te quetire tʉ'orã, Jesure ẽjõpeorã pũrõ e'caticãrã niwã.
(-)
Pablo, Bernabé Antioquíapʉ ní'cãrã Jerusalẽ́cjãrãrẽ na wererã wa'a'que ni'iPablo, Bernabé, ãpẽrã Antioquíacjãrã Jerusalẽ́pʉre etacãrã niwã. Topʉre na etáca be'ro Jesú cʉ̃ ne waro besecṹú'cãrã, Jesure ẽjõpeorãrẽ sʉ'ori nirã́, nipe'tirã cʉ̃rẽ ẽjõpeorã narẽ põtẽrĩ, añuduticãrã niwã. Be'ro Pablo quẽ'rã werecãrã niwã nipe'tiro na sija'caropʉ Õ'acʉ̃ narẽ weetamu'quere.
Na tojo nicã tʉ'orã, Jesure ẽjõpeorã fariseo masã wã'cãnʉ'cã, ucũcãrã niwã:—Marĩ judío masã weronojõta judío masã nitirã Jesure ẽjõpeorã quẽ'rãrẽ weedutiroʉa'a. Na õ'rẽcjʉ yapa caserore yejecõ'adutiroʉa'a. Nipe'tise Moisé cʉ̃ duti'quere weedutiroʉa'a, nicãrã niwã.
Tojo weerã Jesú cʉ̃ besecṹú'cãrã, cʉ̃rẽ ẽjõpeorãrẽ sʉ'ori nirã́ nerẽ, ucũcãrã niwã fariseo masã narẽ tojo ní'quere.
Topʉta na yoacã ucṹca be'ro Pedro wã'cãnʉ'cã, narẽ nicʉ niwĩ:—Acawererã, Õ'acʉ̃ sõ'onícateropʉ judío masã nitirã quẽ'rãrẽ cʉ̃ ye quetire weredutigʉ yʉ'ʉre besewĩ. Tere tʉ'o, na yʉ'ʉre ẽjõpeoato nígʉ̃ besewĩ. Mʉsã nipe'tirã añurõ masĩ'i a'tere.
Cʉ̃́ta nipe'tise masã wãcũsetisere ĩ'agʉ̃́ marĩrẽ o'o'caronojõta na quẽ'rãrẽ Espíritu Santure o'ówĩ. Tojo weerã marĩ na yʉ'rʉono'cãrãpʉta nima nisere masĩ'i.
Õ'acʉ̃ marĩrẽ ma'irõnojõta na quẽ'rãrẽ ma'imi. Ne dʉcawaatisami. Na Jesure ẽjõpeocã, na ña'arõ weeseti'quere acobojocʉ niwĩ.
Tojo weerã marĩ judío masã nitirãrẽ “Moisé cʉ̃ duti'caro weeya”, niticã'rõʉa'a. Marĩ tere weeya nírã, “Õ'acʉ̃ narẽ yʉ'rʉoticʉ niwĩ yujupʉ”, nirã weebosa'a. Marĩ, marĩ ñecʉ̃sʉmʉapʉmarĩcã Moisé cʉ̃ duti'quere weepõtẽoticãrã niwã. Tjãsama napʉa. Tojo weerã narẽ tere weedutiticã'rõʉa'a.
A'tiro pe'e ni'i. Marĩ wiogʉ Jesucristo ma'itjĩagʉ̃, marĩ wapayecã mejeta, marĩrẽ ña'arõ wee'quere acobojocʉ niwĩ. Marĩrẽ yʉ'rʉo'caronojõta Jesucristo na judío masã nitirã quẽ'rãrẽ yʉ'rʉocʉ niwĩ, nicʉ niwĩ Pedro.
Cʉ̃ tojo nicã tʉ'orã, nipe'tirã di'tamarĩpe'tia wa'acãrã niwã. Be'ro Pablo, Bernabé narẽ werecãrã niwã judío masã nitirã tiropʉ Õ'acʉ̃ tutuaro me'rã na weeĩ'ocusia'quere.
Nipe'tise narẽ weréca be'ro Santiago ucũcʉ niwĩ:—Acawererã, yʉ'ʉ mʉsãrẽ werecã tʉ'oya.
Ni'cãrõacã Simó Pedro wereami Õ'acʉ̃ judío masã nitirãrẽ ne waro añurõ weenʉ'cã'quere. Õ'acʉ̃ cʉ̃ yarã niato nígʉ̃, na quẽ'rãrẽ besecʉ niwĩ.
Dʉporopʉ Õ'acʉ̃ ye queti weremʉ'tãrĩ masã judío masã nitirã quẽ'rã Jesure ẽjõpeoatjere queorota ojamʉ'tãcãrã niwã. A'tiro ojacãrã niwã:
“Davi cʉ̃ wiogʉ nise pe'tia wa'acaro niwʉ̃. Be'ropʉ cʉ̃rẽ yʉ'ʉ wiogʉ sõrõ'caronojõta cʉ̃ pãrãmi nituriagʉpʉre sõrõgʉ̃ti.
<sup>(17-18)</sup> Cʉ̃rẽ tojo sṍrṍca be'ro ãpẽrã judío masã nitirã quẽ'rã, yʉ'ʉ bese'cãrã yʉ'ʉre ẽjõpeorãsama.” Dʉporopʉ marĩ wiogʉ Õ'acʉ̃ tojo ni wereyucʉ niwĩ. A'tiro ni ojacãrã niwã Õ'acʉ̃ ye quetire weremʉ'tã'cãrã.
(-)
’Tojo weegʉ yʉ'ʉ wãcũ'u. Judío masã nitirã Jesure ẽjõpeorãrẽ peje dutise o'oticã'rõʉa'a.
Mejõ dia'cʉ̃ ni'cã pũrĩ “A'ticʉse weeticã'ña”, ni ojarã narẽ. “Wa'icʉ di'i, ãpẽrãnojõrẽ Õ'acʉ̃ mejetare ẽjõpeorã na wẽjẽ ʉ̃jʉ̃amorõ ñubuepeo'quere ba'aticã'ña”, nirã. “Mʉsã nʉmosãnumia nitirãrẽ, mʉsã marãpʉsʉmʉa nitirãrẽ a'metãrãticã'ña”, nirã. “Nipe'tirã wa'icʉrã wãmʉta ãrʉ̃asure'cãrãrẽ ba'aticã'ña. Nipe'tirã dí miiña marĩrãrẽ ba'aticã'ña. Wa'icʉrã ye díre ba'aticã'ña.” Ticʉseta dutirã narẽ.
Dʉporopʉ saurunʉcʉ̃ judío masã na nerẽse wi'seripʉ Moisé cʉ̃ duti'quere bu'enu'cũcã'ma. A'tere nipe'tise macãrĩpʉ bu'erã weema. Tojo weerã judío masã nitirã quẽ'rã masĩsama Moisé cʉ̃ duti'quere, nicʉ niwĩ Santiago.
Be'ro Jesú cʉ̃ besecṹú'cãrã, Jesure ẽjõpeorãrẽ sʉ'ori nirã́, nipe'tirã cʉ̃rẽ ẽjõpeorã pʉarãrẽ besecãrã niwã. Ni'cʉ̃ Juda wãmeticʉ niwĩ. Cʉ̃rẽta tja Barsabá pisucãrã niwã. Apĩ pe'e Sila wãmeticʉ niwĩ. Ticʉrãrẽ besecãrã niwã Pablo quẽ'rã me'rã Antioquíapʉ ti pũrĩrẽ miajãrẽ. Na pʉarã Jesure ẽjõpeorã wa'teropʉre wiorãbocure nicãrã niwã.
Ãpẽrã ʉ̃sã me'rãcjãrã a'tocjãrã, mʉsã tiropʉ wa'a, na wãcũrõ me'rã mʉsãrẽ caribosijapãrã. ‘Mʉsã õ'rẽcjʉ yapa caserore yejecõ'aña, Moisé cʉ̃ dutisere weeya’ ni, mʉsãrẽ weresu'riacũapãrã. Ʉ̃sã dutiro marĩrõ tojo weeapã mʉsãrẽ.
Tojo weerã ʉ̃sã ni'cãrõnojõ wãcũse me'rã pʉarã ʉmʉarẽ mʉsã tiropʉ bese o'órã wee'e. Na ʉ̃sã ma'irã́ Bernabé, Pablo me'rã wa'arãsama.
Bernabé, Pabloreta Jesucristo marĩ wiogʉ yere na bu'ecusiacã, wẽjẽcãrã nimiwã.
Ʉ̃sã bese'cãrã Juda, Sila a'ti pũrĩpʉ nise nipe'tisere na basu mʉsãrẽ bu'e, wererãsama.
Ʉ̃sãrẽ Espíritu Santu wãcũse o'oyucã, peje mʉsãrẽ dutisĩ'rĩtisa'a. A'ticʉseta mʉsãrẽ dutirãti.
Wa'icʉ di'i, ãpẽrãnojõrẽ Õ'acʉ̃ mejetare ẽjõpeorã na wẽjẽ ʉ̃jʉ̃amorõ ñubuepeo'quere ba'aticã'ña. Nipe'tirã wa'icʉrã ye díre ba'aticã'ña. Wa'icʉrã wãmʉta ãrʉ̃asure'cãrãrẽ ba'aticã'ña. Wa'icʉrã dí miiña marĩrãrẽ ba'aticã'ña. Mʉsã nʉmosãnumia nitirãrẽ, mʉsã marãpʉsʉmʉa nitirãrẽ a'metãrãticã'ña. Mʉsã ʉ̃sã dutisere wéérã, añurõ weerãsa'a. Tocã'rõta mʉsãrẽ oja'a”, ni ojacãrã niwã.
Be'ro na o'óno'cãrã we'eriti, Antioquíapʉ wa'a wa'acãrã niwã. Topʉ ejarã, na dutise ojaca pũrĩrẽ tocjãrã Jesure ẽjõpeorãrẽ nerẽduti, wiacãrã niwã.
Tojo weecã, ti pũrĩrẽ bu'érã, wãcũque'timi'cãrã na diacjʉ̃nʉ'cõcã, ti macãcjãrã pũrõ e'caticãrã niwã.
Juda, Sila Õ'acʉ̃ wereduti'quere wereturiari masã nitjĩarã, Antioquíacjãrãrẽ añurõ werecãrã niwã. Tojo weerã narẽ nemorõ wãcũtutuase me'rã tojacã weecãrã niwã.
Na me'rã topʉre cã'rõ tojánícãrã niwã yujupʉ. Be'ro tocjãrãrẽ we'eriticã, tocjãrã pe'e “Õ'acʉ̃ me'rã wa'aya mʉsãrẽ o'ó'cãrã tiropʉ”, nío'ocãrã niwã.
Sila pe'e “Yʉ'ʉ pũrĩcã a'topʉ tojagʉti”, nicʉ niwĩ. Tojo weegʉ topʉ tojacã'cʉ niwĩ.
Pablo, Bernabé yoacã Antioquíapʉre Jesure ẽjõpeorã me'rã tojacãrã niwã. Tocjãrãrẽ pãjãrã ãpẽrã me'rã Jesú ye quetire werecãrã niwã.
Pablo, Bernabé na a'merĩ dʉcawati'que ni'iBe'ro Pablo Bernabére nicʉ niwĩ:—Te'a apaturi tja todʉporopʉ marĩ Jesú ye quetire bu'ecusia'que macãrĩpʉ. Tocjãrãrẽ ĩ'arã wa'arã ¿de'ro nisetimiti na? nicʉ niwĩ.Bernabé “Jaʉ”, nicʉ niwĩ.
Juã Marco wãmetigʉre ʉpʉtʉ miasĩ'rĩmicʉ niwĩ.
Juã Marco todʉporopʉ na me'rã añurõ bu'eyapada'reoticʉ niwĩ. Jerusalẽ́pʉ wa'agʉ, Panfilia di'tapʉ narẽ cõ'atoja wa'acʉ niwĩ. Tojo weegʉ Pablo cʉ̃rẽ ne miasĩ'rĩticʉ niwĩ.
Be'ro na basu ʉpʉtʉ a'metu'ti, a'merĩ dʉcawatia wa'acãrã niwã. Bernabé pe'e yucʉsʉ me'rã Chipre nʉcʉ̃rõpʉ Marcore miacʉ niwĩ.
Pablo pe'e cʉ̃ me'rã wa'acjʉre Silare besecʉ niwĩ. Tocjãrã Jesure ẽjõpeorã “Õ'acʉ̃ mʉsãrẽ co'teato”, ni sẽrĩbosacãrã niwã. Be'ro Pablo quẽ'rã narẽ we'eriti, wa'a wa'acãrã niwã.
To wa'arã, Siria, Cilicia wãmetise di'tapʉre yʉ'rʉacãrã niwã. Tepʉ Jesú ye quetire wererã, tocjãrã Jesure ẽjõpeorãrẽ wãcũtutuase o'onemowã'cãcãrã niwã.
Timoteore Pablo, Sila na mia'que ni'iPablo, Sila Derbe, Listra wãmetise macãrĩpʉre etacãrã niwã. Listrapʉ ni'cʉ̃ Jesure ẽjõpeogʉ Timoteo wãmetigʉre bocaejacãrã niwã. Cʉ̃ paco judío masõ Jesure ẽjõpeogo nico niwõ. Pacʉ pe'ea griego masʉ̃ nicʉ niwĩ.
Jesure ẽjõpeorã Listra, Iconiocjãrã Timoteore añurõ wãcũcãrã niwã. “Añugʉ̃ nimi”, ni ĩ'acãrã niwã.
Tojo weegʉ Pablo narẽ ba'patiato nígʉ̃, cʉ̃rẽ miasĩ'rĩcʉ niwĩ. Cʉ̃rẽ miasĩ'rĩgʉ̃, cʉ̃ õ'rẽcjʉ yapa caserore yejecõ'aduticʉ niwĩ. Cʉ̃ tojo weeno'tigʉ judío masã cʉ̃ bu'esere ẽjõpeotibosama nígʉ̃, tojo weecʉ niwĩ. To nirã́ nipe'tirã judío masã Timoteo pacʉ griego masʉ̃ nisere masĩcãrã niwã. Judío masã nitirã na põ'rãrẽ õ'rẽcjʉ yapa caserore yejecõ'aticãrã niwã.
Be'ro Timoteo Pablo quẽ'rã me'rã wa'acʉ niwĩ. Nipe'tise na yʉ'rʉase macãrĩpʉre Jesure ẽjõpeorãrẽ wereyʉ'rʉamʉjãcãrã niwã. Jerusalẽ́pʉ nirã́ Jesú cʉ̃ besecṹú'cãrã, cʉ̃rẽ ẽjõpeorãrẽ sʉ'ori nirã́ dutio'o'quere werecãrã niwã. Nipe'tirãrẽ “Na duti'quere weeya”, nibʉrocãrã niwã.
Na tojo werecã tʉ'orã, Jesure ẽjõpeorã siape me'rã wãcũtutuanemocãrã niwã. Ne Jesure ẽjõpeodu'uticãrã niwã. Ãpẽrã quẽ'rã Jesure ẽjõpeotimi'cãrã ʉmʉcorinʉcʉ̃ pãjãrã cʉ̃rẽ ẽjõpeonemocãrã niwã.
Pablore Macedoniacjʉ̃ weetamuse sẽrĩ'que ni'iPablo quẽ'rãrẽ na Asiapʉ Jesú ye quetire bu'erã wa'abo'cãrãrẽ Espíritu Santu cã'mota'acʉ niwĩ. Tojo weerã na apero Frigia, Galacia tiro pe'e yʉ'rʉacãrã niwã.
Topʉ yʉ'rʉaa, Misia na di'ta ta'a'caro sumutopʉ ejacãrã niwã. Topʉ eja, na Bitinia wãmetiri di'tapʉ wa'asĩ'rĩmicãrã niwã tja. Topʉ wa'asĩ'rĩrãrẽ apaturi Espíritu Santu narẽ cã'mota'acʉ niwĩ.
Na to Misia yʉ'rʉaa, wa'a, bu'acãrã niwã Troa wãmetiri macãpʉ.
Topʉ na etaca ñami Pablo quẽ'ese weronojõ ni'cʉ̃ Macedoniacjʉ̃ cʉ̃ tiro sẽrĩnu'cũcã ĩ'acʉ niwĩ. A'tiro nicʉ niwĩ:—A'tia a'to Macedoniapʉ. Ʉ̃sãrẽ weetamugʉ̃ a'tia, nicʉ niwĩ.
Be'ro cʉ̃ quẽ'ese weronojõ ĩ'a'quere werecã, maata ʉ̃sã ye dure wa'a wa'awʉ. Yʉ'ʉ Luca a'ti pũrĩrẽ oja'cʉ quẽ'rã na me'rã wa'awʉ. Ʉ̃sã cʉ̃ quẽ'ese weronojõ ĩ'a'quere a'tiro wãcũwʉ̃: “Õ'acʉ̃ marĩrẽ Macedoniacjãrãrẽ cʉ̃ ye quetire weredutigʉ weeapĩ”, ni wãcũwʉ̃.
Pablo, Sila Filipopʉ Lidia wãmetigore na bocaeja'que ni'iɄ̃sã Troapʉ ní'cãrã yucʉsʉ me'rã pẽ'awʉ̃ Samotracia wãmetiri nʉcʉ̃rõpʉre. Tocjãrãta ape nʉmʉ wa'anemowʉ̃ ape macã Neápoli wãmetiri macãpʉ.
Sauru nicã Õ'acʉ̃rẽ ñubuepeorãrẽ a'marã wa'awʉ. Tojo weerã macãpʉ ní'cãrã dia sumuto na ñubuewʉaropʉ wa'awʉ. Narẽ bocaeja, na tiro ejanujã, to numia nerẽ'cãrãrẽ Jesú ye quetire werewʉ.
Ni'cõ topʉ ʉ̃sã weresere tʉ'o'co Lidia wãmetigo niwõ. Co Tiatira wãmetiri macãcjõ, su'ti wapabʉjʉse sõ'a ñibocuresere duagó niwõ. Judío masõ nitimigõ, Õ'acʉ̃rẽ ẽjõpeogo niwõ. Pablo cʉ̃ weresere ẽjõpeoato nígʉ̃ Õ'acʉ̃ core tʉ'omasĩse o'ocʉ niwĩ.
Be'ro core, co ya wi'icjãrã nipe'tirãrẽ wãmeyewʉ. Co ʉ̃sãrẽ niwõ:—Yʉ'ʉre diacjʉ̃ta Jesure ẽjõpeogo nimo nírã, ya wi'ipʉ cãrĩrã wa'aya, niwõ. Co ʉpʉtʉ tojaduticã tʉ'orã, co ya wi'ipʉ tojawʉ.
Pablore, Silare bu'iri da'reri wi'ipʉ sõrõ'que ni'iNi'cã nʉmʉ ʉ̃sã Õ'acʉ̃rẽ ñubuepeowʉaropʉ wa'arã, ejapejacãti ni'cõ numio wãtĩ sãjãno'core. Co ãpẽrãrẽ da'raco'tego niwõ. Wãtĩ weetamuno'gõ “Be'ro tojo wa'arosa'a”, ni masĩsere cʉowõ. Co masĩsere ãpẽrãrẽ werese me'rã core cʉorã́ pajiro niyeru wapata'awã.
Ʉ̃sãrẽ ĩ'a sirutu, caricũwõ:—Ã'rã Õ'acʉ̃ ʉ'mʉsepʉ nigʉ̃́ dutisere weerã́ nima. Mʉsãrẽ wererã weema Jesure ẽjõpeorã yʉ'rʉrãsama nise quetire, ni caricũwõ.
Co peje nʉmʉrĩ tojo nicusiawõ. Be'ro Pablo caributi, majãmiĩ'a, wãtĩ copʉre nigʉ̃rẽ niwĩ:—Jesucristo tutuaro me'rã mʉ'ʉrẽ copʉre nigʉ̃rẽ wijaaduti'i. Cʉ̃ tojo nicãta, maata wijaa wa'acʉ niwĩ.
<sup>(19-20)</sup> Cʉ̃ wijáaca be'ro co masĩmi'que pe'tia wa'awʉ. Tojo weerã core cʉo'cãrã marĩ niyeru wapata'asome nírã, ua wa'awã Pablo, Sila me'rã. Tojo weerã macã deco wiorã tiropʉre narẽ ñe'e miawã.Be'ro wiorãpʉre co wiorã nimi'cãrã weresãwã. A'tiro niwã:—Ã'rã judío masã nima. A'ti macãcjãrãrẽ caribosijarã weema.
(-)
Na bu'ese marĩ romano masãrẽ dutise mejeta ni'i. Tojo weerã marĩ na weedutisere weeticã'rõʉa'a, niwã wiorãpʉre.
Na topʉ nerẽ'cãrã tojo nicã tʉ'orã, Pablo quẽ'rã me'rã ua wa'awã. Tojo weerã wiorã Pablo, Silare na ye su'tire tuweeduti, na yarã surarare tãrãdutiwã.
Narẽ ʉpʉtʉ tãrãtoja, bu'iri da'reri wi'ipʉ sõrõwã. Be'ro ti wi'i co'tegʉre du'tiwijari nírã, añurõ bi'acã'dutiwã.
Na tojo nicã tʉ'ogʉ, bu'iri da'reri wi'i co'tegʉ́ nitʉoroca tucũpʉ sõrõcʉ niwĩ narẽ. Pʉa yucʉ tĩa wa'teropʉ na dʉ'pocãrĩrẽ sĩocũuduti, narẽ dʉ'tecũocʉ niwĩ.
Õ'acʉ̃ di'ta narãsãcã wee'que ni'iBe'ro ñami deco Pablo, Sila Õ'acʉ̃rẽ ñubue, basapeocãrã niwã. Na tojo weecã, ti wi'ipʉ nirã́ bu'iri da'reno'cãrã narẽ tʉ'ocãrã niwã.
Wãcũña marĩrõ di'ta ʉpʉtʉ narãsãcaro niwʉ̃. Na nirĩ wi'i quẽ'rã a'meña'caro niwʉ̃. Tojo weero maata ti wi'i bi'ami'que soperi, nipe'tirã bu'iri da'reri wi'ipʉ nirãrẽ dʉ'tecũumi'que cõme dari pãrĩstea wa'acaro niwʉ̃.
Tojo wa'áca be'ro ti wi'i co'tegʉ́ wã'cãcʉ niwĩ. Wã'cã, te soperi susupe'ticã ĩ'acʉ niwĩ. “Nipe'tirã du'tiwijape'tia wa'apã”, ni wãcũcʉ nimiwĩ. Tojo weegʉ uigʉ, cʉ̃ basu di'pjĩ mii wẽjẽcã'cʉ nimiwĩ.
Tojo weesĩ'rĩcã, Pablo cʉ̃rẽ ʉpʉtʉ caricũquejocʉ niwĩ:—Mʉ'ʉ basu wẽjẽticã'ña. Ʉ̃sã nipe'tirã a'topʉ nipe'ticã'a, nicʉ niwĩ.
Pablo tojo nicã tʉ'ogʉ, ãpẽrã surarare “Sĩ'ase miitia”, nicʉ niwĩ. Na o'oca be'ro sĩ'ó omasãjãcʉ niwĩ Pablo, Sila na nirĩ tucũpʉ. Uigʉ, ʉpʉtʉ narãsãgʉ̃ta, na pʉ'to ejaque'acʉ niwĩ.
Be'ro wã'cãnʉ'cã, narẽ pijiwĩrõ, sẽrĩtiña'cʉ niwĩ:—¿De'ro weegʉsari yʉ'ʉ Õ'acʉ̃ yʉ'ʉre yʉ'rʉoato nígʉ̃?
Na pe'e a'tiro yʉ'ticãrã niwã:—Mʉ'ʉ marĩ wiogʉ Jesure ẽjõpeogʉ, yʉ'rʉgʉsa'a. Mʉ'ʉ ya wi'icjãrã quẽ'rã mʉ'ʉ weronojõ ẽjõpeorãta, yʉ'rʉrãsama, nicãrã niwã.
To be'ro cʉ̃rẽ, cʉ̃ ya wi'icjãrãrẽ Jesú ye quetire bu'ecãrã niwã.
Surara bu'iri da'reri wi'i co'tegʉ́ Pablo quẽ'rãrẽ ñami decota na tãrã'que cãmirẽ coecʉ niwĩ. Cʉ̃ coéca be'ro Pablo quẽ'rã cʉ̃rẽ, cʉ̃ ya wi'icjãrãrẽ wãmeyecãrã niwã.
Be'ro ti wi'i co'tegʉ́ cʉ̃ ya wi'ipʉ pijiwã'cã, narẽ sʉ'ori ba'acʉ niwĩ. Na Õ'acʉ̃rẽ ẽjõpeoca be'ro cʉ̃, cʉ̃ acawererã ʉpʉtʉ e'caticãrã niwã.
Ape nʉmʉ bo'reacã ti macãcjãrã romano masã wiorã surarare ti wi'i co'tegʉ́pʉre wereduticãrã niwã. A'tiro nío'ocãrã niwã:—“Na to pʉarã ʉmʉa nirãrẽ du'uwĩrõdutiama”, ni wererã wa'aya, nicãrã niwã.
Surara topʉ eja, wiorã na wereduti'quere ti wi'i co'tegʉ́pʉre werecãrã niwã. Tere tʉ'otoja, cʉ̃ pe'e quẽ'rã wereturiacʉ niwĩ Pablo, Silare tja.—Mʉsãrẽ a'ti macãcjãrã wiorã “Du'uwĩrõato”, nicãrã niama. Tojo weerã mʉsã wijáaya. Añurõ e'catise me'rã wa'aya, nicʉ nimiwĩ ti wi'i co'tegʉ́ pe'e.
Cʉ̃ te quetire werecã tʉ'ogʉ, Pablo surarare nicʉ niwĩ:—A'ti macãcjãrã wiorã ʉ̃sãrẽ bu'iri bocatiama. Bocatimirã, masã tiropʉ miaa, tãrã, a'ti wi'i bu'iri da'reri wi'ipʉ ʉ̃sãrẽ sõrõama. Ʉ̃sã romano masã nimicã, tojo weeama. Ni'cãrõacãrẽ ʉ̃sãrẽ masã ĩ'atiropʉ nʉowĩrõsĩ'rĩsama. Basiowe'e. Na basuta a'titjĩarã, ʉ̃sãrẽ wĩrõrã a'tiato, nicʉ niwĩ surarare.
Surara cʉ̃ tojo ní'quere tʉ'orã, wiorãpʉre wererã wa'acãrã niwã. Pablo quẽ'rã “Romano masã ni'i” niama nise quetire werecã tʉ'orã, wiorã ʉcʉa wa'acãrã niwã.
Na ti wi'ipʉ wa'a, Pablo quẽ'rãrẽ acobojose sẽrĩcãrã niwã. Sẽrĩtoja, narẽ bu'iri da'reri wi'ipʉ ní'cãrãrẽ miwija, “Ne a'ti macãrẽ niticã'ña, wijayá”, nicãrã niwã.
Na tojo nicã tʉ'orã, Pablo, Sila bu'iri da'reri wi'ipʉ ní'cãrã wijawã'cã, Lidia ya wi'ipʉ wa'acãrã niwã tja. Topʉ Jesure ẽjõpeorãrẽ wãcũtutuanemocã weecãrã niwã. Be'ro ti macãpʉ ní'cãrã wa'a wa'acãrã niwã.
Tesalónicapʉ Pablo quẽ'rãrẽ wa'a'que ni'iPablo, Sila Filipopʉ ní'cãrã yʉ'rʉacãrã niwã Anfípoli, Apolonia wãmetise macãrĩrẽ. To yʉ'rʉaa, etacãrã niwã Tesalónica wãmetiri macãpʉ. Ti macãpʉre judío masã nerẽrĩ wi'i nicaro niwʉ̃.
(-)
Tojo ni werecã tʉ'orã, ni'cãrẽrã judío masã ẽjõpeocãrã niwã. Judío masã weronojõ ẽjõpeosetirã quẽ'rã griego masã pãjãrã ẽjõpeocãrã niwã. Wiorã weronojõ nirã́ numia pãjãrã ẽjõpeocãrã niwã.
Ãpẽrã judío masã Pablo cʉ̃ weresere ẽjõpeotirãnojõ ʉpʉtʉ ʉocãrã niwã Pablore. Tojo weerã ʉmʉa nijĩsijarãrẽ, ña'arã nibajaque'atirãrẽ macã decopʉ neo, o'ócãrã niwã:—Nipe'tiropʉ caricũste sijaya, nicãrã niwã. Na tojo weecã, ti macãcjãrã nipe'tirã uarosãjãcãrã niwã. Be'ro Pablo quẽ'rãrẽ masã decopʉ miarãtirã a'marã wa'acãrã niwã. Na cãjĩca wi'i Jasṍ wãmetigʉ ya wi'ipʉ wa'acãrã niwã. Topʉ eja, narẽ a'marã, ti wi'i sopere weje pã'rẽcã'cãrã niwã.
Ne bocaticãrã niwã. Bocati, ti wi'i nigʉ̃́ Jasṍrẽ, ãpẽrã Jesure ẽjõpeorãrẽ ñe'e miacãrã niwã wiorã tiropʉ. Topʉ ejarã, a'tiro caricũcãrã niwã:—Aperocjãrã ʉmʉa marĩ ya macãpʉ a'ticãrã niama. Nipe'tiro na sijaropʉre dojorẽ sijarã weema.
Jasṍ narẽ cʉ̃ ya wi'ipʉ cãjĩo'ocʉ niami. Na nipe'tise marĩ wiogʉ Romacjʉ̃ cʉ̃ dutisere yʉ'rʉnʉ'cãrã weeama. Apĩ pe'ere “Wiogʉ waro nimi Jesú wãmetigʉ” nirã weeama, ni caricũcãrã niwã.
Na tojo nicã tʉ'orã, ti macãcjãrã, ti macã wiorã nipe'tirã caricũstea wa'acãrã niwã.
Be'ro wiorã Jasṍrẽ, cʉ̃ me'rãcjãrãrẽ a'tiro nicãrã niwã:—Mʉsã ʉ̃sãrẽ niyeru wapayecã, mʉsãrẽ du'uwĩrõrãti. Pablo, Sila na a'ti macãpʉre wijáca be'ro mʉsã ye niyerure wiarãti tja, nicãrã niwã. Tojo nicã tʉ'orã, na wapayecãrã niwã. Na tojo wééca be'ro narẽ du'ucã'cãrã niwã.
Pablo, Sila Bereapʉ na bu'e'que ni'iÑamica'a, na'ique'ari curapʉ ãpẽrã Jesure ẽjõpeorã Tesalónicacjãrã Pablo, Silare Berea wãmetiri macãpʉ wijaduticãrã niwã. Be'ro ti macãpʉ eja, judío masã na nerẽrĩ wi'ipʉ wa'acãrã niwã tja.
Bereacjãrã pe'e Tesalónicacjãrã nemorõ Pablo weresere tʉ'otʉ'sacãrã niwã. ¿Pablo marĩrẽ diacjʉ̃ta bu'egʉ weemiti? nírã, ʉmʉcorinʉcʉ̃ Õ'acʉ̃ ye queti ojarã́ na oja'quere bu'enu'cũcã'cãrã niwã.
Cʉ̃ diacjʉ̃ta werecã ĩ'arã, judío masã pãjãrã ẽjõpeocãrã niwã. Ãpẽrã pãjãrã griego masã ʉmʉa ẽjõpeocãrã niwã. Numia quẽ'rã griego numiata pajiro niyeru cʉorã́ numia ẽjõpeocãrã niwã.
Judío masã Tesalónicacjãrã Pablo Bereapʉ Õ'acʉ̃ ye quetire bu'ecã tʉ'ocãrã niwã. Tere tʉ'orã, na Bereapʉ wa'acãrã niwã masãrẽ uarosãjãcã weerã wa'arã tja.
Na uarosãjãcã ĩ'arã, maata Jesure ẽjõpeorã Pablore ãpẽrã me'rã dia pajiri maapʉ o'ócã'cãrã niwã. Cʉ̃ me'rãcjãrã pe'e Sila, Timoteo ti macãpʉta tojacã'cãrã niwã.
Pablo cʉ̃rẽ ba'patiwã'cã'cãrã me'rã bʉrʉaa, Atena wãmetiri macãpʉ ejacãrã niwã. Topʉ cʉ̃rẽ soocã, majãmitojati a'titicãrã niwã na ya macã Bereapʉ tja. Na me'rãta Pablo queti o'ocʉ niwĩ.—Quero Sila, Timoteo a'tiato a'topʉ, nicʉ niwĩ.
Pablo Atenapʉ Jesú ye quetire were'que ni'iSila, Timoteore yucuegʉnojõ Pablo Atenapʉ nígʉ̃, ti macãpʉ ĩ'acusiacʉ niwĩ. Topʉ peje na ẽjõpeose queose yee'quere ĩ'acʉ niwĩ. Tere ĩ'agʉ̃, pũrõ bʉjaweticʉ niwĩ.
Tojo weegʉ Jesú ye quetire judío masã na nerẽrĩ wi'ipʉ werecʉ niwĩ. Judío masãrẽ, ãpẽrã na weronojõ ẽjõpeosetirãrẽ werecʉ niwĩ. Tojo nicã ʉmʉcorinʉcʉ̃ macã decopʉ wa'amʉjãcʉ niwĩ. Topʉ cʉ̃ bocaejarãrẽ Jesú ye quetire weremʉjãcʉ niwĩ.
Ni'cãrẽrã epicúreo, estoico wãmetise cururicjãrãrẽ bu'erã Pablo me'rã ucũcãrã niwã. Cʉ̃ Jesú ye quetire, apeye quẽ'rãrẽ wẽrĩ'cãrãpʉ masãsere werecʉ niwĩ narẽ. Tojo weerã ni'cãrẽrã na basu a'merĩ sẽrĩtiña'cãrã niwã:—¿De'ro ni weresĩ'rĩgʉ̃ weeti tocã'rõ ucũsepijagʉ? Ãpẽrã pe'e a'tiro nicãrã niwã:—Ape di'tacjãrã na ẽjõpeorãnojõrẽ ucũgʉ̃ weesami, nicãrã niwã.
Be'ro cʉ̃rẽ pijiwã'cãcãrã niwã wiorã na ucũwʉaro Areópago wãmetiropʉ. Topʉ cʉ̃rẽ nicãrã niwã:—Ʉ̃sã ma'ma cjase mʉ'ʉ bu'esere tʉ'osĩ'rĩsa'a.
Ʉ̃sãrẽ mejẽcã warota nicã'sa'a. Tere ne tʉ'otirã nicãti. ¿De'ro nisĩ'rĩrõ weeti te mʉ'ʉ bu'ese? Wereya, nicãrã niwã.
Ti macã Atenacjãrã, ãpẽrã topʉ macãrĩ wa'a'cãrã na weesetise a'tiro nicaro niwʉ̃. Ma'ma queti dia'cʉ̃rẽ tʉ'o, ucũnu'cũcã'sĩ'rĩcãrã niwã.
Na wereduticã tʉ'ogʉ, Pablo Areópagopʉ wã'cãnʉ'cã werecʉ niwĩ Atenacjãrãrẽ:—Yʉ'ʉ ĩ'acã, mʉsã ẽjõpeorãnojõrẽ añurõ ẽjõpeoseti'i.
Yʉ'ʉ a'ti macãpʉ sijagʉ, mʉsã ẽjõpeosere ĩ'apʉ. Topʉ ni'cãrõ mʉsã ẽjõpeorãnojõrẽ wa'icʉrã wẽjẽ ʉ̃jʉ̃amorõpeoropʉ a'tiro ojaõ'ono'carore bocaejapejasʉ. “Õ'acʉ̃ masĩno'ña marĩgʉ̃rẽ ẽjõpeoro ni'i”, niapʉ. Mʉsã masĩtimirã ẽjõpeo'cʉre mʉsãrẽ ni'cãrõacã weregʉti.
’Õ'acʉ̃ a'ti turi nipe'tisere wee'cʉ ʉ'mʉse, a'ti di'ta wiogʉ nimi. Tojo wiogʉ nitjĩagʉ̃, ʉmʉa na wee'que wi'seripʉ dia'cʉ̃ nímasĩtisami.
Ne apeyenojõ dʉ'satisa'a Õ'acʉ̃rẽ. Nipe'tirãrẽ catise, ejerimise, nipe'tisere o'osami. Ne marĩ da'rase me'rã cʉ̃rẽ weetamuta basiotisa'a.
Õ'acʉ̃ ne waropʉta ni'cʉ̃ masʉ̃ weecʉ niwĩ. Cʉ̃ me'rãta nipe'tise cururicjãrãrẽ weecʉ niwĩ. Narẽ nipe'tiro a'ti turipʉre nibʉroato nígʉ̃ dʉcawaacʉ niwĩ. Õ'acʉ̃ cʉ̃ dutiro me'rã marĩ põtẽorõ catiatjore, marĩ niatjore cũucʉ niwĩ.
Cʉ̃ wee'quere ĩ'arã, yʉ'ʉre masĩsĩ'rĩrã a'mato nígʉ̃ tere weecʉ niwĩ Õ'acʉ̃. Cʉ̃rẽ a'mato nimigʉ̃, yoaropʉ nitisami. Marĩ tiroacã nisami.
’Õ'acʉ̃ weetamurõ me'rãta marĩ cati'i, da'ra'a. Ni'cãrẽrã mʉsã ya curuacjãrã papera ojari masã a'tiro ni ojacãrã niwã: “Marĩ quẽ'rã Õ'acʉ̃ wee'cãrã cʉ̃ põ'rã ni'i.”
’Marĩ Õ'acʉ̃ põ'rã ni'i nírã, cʉ̃rẽ “Uru, plata wãmetise me'rã yee'cʉ nimi”, ni wãcũticã'rõʉa'a. Tojo nicã “Ʉ̃tãgã me'rã queose wee'cʉ nimi”, niticã'rõʉa'a. “Masã na wãcũrõ me'rã yeeme'rĩ'cʉ nimi Õ'acʉ̃”, niticã'rõʉa'a.
Dʉporocjãrãpʉre na masĩtirã yee ẽjõpeo'quere Õ'acʉ̃ tojo ĩ'acã'cʉ niwĩ. A'tocaterore marĩ nipe'tirocjãrãrẽ a'tiro ʉasami. Marĩ ña'arõ weesetisere bʉjaweti, du'udutisami.
Õ'acʉ̃ a'ti turi nipe'tirocjãrãrẽ beseatji nʉmʉrẽ ĩ'acasanʉ'cõcʉ niwĩ. Ti nʉmʉ nicã, queoro nise me'rã besegʉsami. Cʉ̃ bese'cʉ Jesú me'rã tojo weegʉsami. Õ'acʉ̃ cʉ̃rẽ ã'rĩta mʉsãrẽ beseacjʉ nimi nígʉ̃, wẽrĩ'cʉpʉre masõcʉ niwĩ, nicʉ niwĩ Pablo.
Be'ro Pablo na nerẽrõpʉ ní'cʉ wija wa'acʉ niwĩ.
Ni'cãrẽrã cʉ̃rẽ sirutuwija, cʉ̃ weresere tʉ'orã, Jesure ẽjõpeocãrã niwã. Ni'cʉ̃ Dionisio wãmetigʉ Areópagopʉ ãpẽrã wiorã me'rã nerẽwʉagʉ nicʉ niwĩ. Apego Dámari wãmetigo, tojo nicã ãpẽrã Jesure ẽjõpeocãrã niwã.
Pablo Corintopʉ weeseti'que ni'iPablo Atenapʉ weréca be'ro Corinto wãmetiri macãpʉ wa'acʉ niwĩ.
Topʉ etagʉ, ni'cʉ̃ judío masʉ̃ Aquila wãmetigʉre, cʉ̃ nʉmo Priscilare bocaejacʉ niwĩ. Ne waropʉre Ponto wãmetiri di'tacjʉ̃pʉ nicʉ nimiwĩ. Be'ro Italia di'tapʉ macãrĩ wa'acʉ niwĩ. Cʉ̃ topʉ níca be'ro tocjʉ̃ romano masã wiogʉ Claudio nipe'tirã judío masãrẽ ti di'tapʉ nirãrẽ wijaduticʉ niwĩ. Cʉ̃ tojo nicã tʉ'ogʉ, cʉ̃ nʉmo me'rã Corintopʉ wa'acʉ niwĩ. Pablo cʉ̃ Corintopʉ etase dʉporoacã na quẽ'rã ne etarãta nicãrã niwã. Pablo topʉre etáca be'ro ni'cã nʉmʉ na tiropʉ sijagʉ wa'acʉ niwĩ.
Na quẽ'rã cʉ̃ weronojõta da'rasetirã nicãrã niwã. Ʉsebʉtise su'ti caseri paca me'rã ãpẽrã sijarã wa'arã na miase wi'serire da'rerã́ nicãrã niwã. Te na da'raseticã ĩ'agʉ̃, na tiro na me'rã da'ragʉ tojacã'cʉ niwĩ.
Saurunʉcʉ̃ judío masã na nerẽrĩ wi'ipʉ judío masãrẽ, judío masã nitirãrẽ Jesú ye cjasere cʉ̃rẽ ẽjõpeoato nígʉ̃ weregʉ wa'amʉjãcʉ niwĩ.
Be'ro Sila, Timoteo Macedonia di'tapʉ ní'cãrã Pablo cʉ̃ ʉono'cãrã Corintopʉre etacãrã niwã. Topʉ na etacã, Pablo su'ti caseri me'rã wi'seri weemi'quere da'radu'ucã'cʉ niwĩ. Cʉ̃ nipe'tise nʉmʉrĩ bu'ero bajuro Jesú ye cjasere bu'ecʉ niwĩ. Cʉ̃ judío masãrẽ “Õ'acʉ̃ bese'cʉ marĩ yoacã yucue'cʉ Jesú wãmetigʉ nimi”, ni bu'ecʉ niwĩ.
Na pe'e a'tere tʉ'osĩ'rĩticãrã niwã. Tojo weerã cʉ̃ weremicã, tocjãrã cʉ̃rẽ tu'ti, cʉ̃ weresere ye'sumʉjãcãrã niwã. Na tojo weecã ĩ'agʉ̃, cʉ̃ tʉ'satisere ĩ'ogʉ̃, cʉ̃ ye su'tire to cjase di'ta wã'a'quere paasteĩ'ocʉ niwĩ. Narẽ a'tiro nicʉ niwĩ:—Õ'acʉ̃ mʉsãrẽ bu'iri da'recã, mʉsã ye bu'iri wa'arosa'a. Yé bu'iri nisome. Mʉsãrẽ yʉ'ʉ cʉ̃ ye cjasere weretojapʉ. Tojo weegʉ yʉ'ʉ ni'cãcã me'rã judío masã nitirãrẽ Jesú ye cjasere bu'egʉ wa'agʉti, nicʉ niwĩ.
Tojo nitojanʉ'cõ, ti wi'ipʉ ní'cʉ wijaa, Ticio Justo ya wi'ipʉ wa'a, nicã'cʉ niwĩ. Ti wi'i pe'e na nerẽrĩ wi'i pʉ'toacã nicaro niwʉ̃. Justo judío masʉ̃ nitimigʉ̃, Õ'acʉ̃rẽ ẽjõpeogʉ nicʉ niwĩ.
Apĩ na nerẽrĩ wi'i wiogʉ Crispo wãmetigʉ cʉ̃ quẽ'rã Jesure ẽjõpeocʉ niwĩ. Nipe'tirã cʉ̃ ya wi'icjãrã Jesure ẽjõpeorã dia'cʉ̃ nicãrã niwã. Ãpẽrã quẽ'rã ti macãcjãrã Pablo cʉ̃ were'quere tʉ'orã, pãjãrã Jesure ẽjõpeocãrã niwã. Na ẽjõpeotojacã ĩ'agʉ̃, Pablo narẽ wãmeyecʉ niwĩ.
<sup>(9-10)</sup> Ni'cã ñami Pablo cãrĩtimigʉ̃ quẽ'ese weronojõ Jesú cʉ̃rẽ ucũcã tʉ'ocʉ niwĩ:—A'ti macãpʉre pãjãrã yʉ'ʉre ẽjõpeoajã nima. Tojo weerã mʉ'ʉrẽ ãpẽrã ne mejẽcã weeta basiosome. Yʉ'ʉ mʉ'ʉ me'rã nigʉ̃ti. Tojo weegʉ uiticã'ña. Yé cjasere ne weredu'uticã'ña. Tojo werenu'cũcã'ña, nicʉ niwĩ Jesú Pablore.
(-)
Tojo weegʉ Pablo ni'cã cʉ̃'ma ape cʉ̃'ma deco tocjãrãrẽ Õ'acʉ̃ ye quetire bu'égʉ, Corintopʉre tojacʉ niwĩ.
Titareta ti di'ta Acaya wiogʉ Galiṍ wãmetigʉ sãjãcʉ niwĩ. Tojo cʉ̃ wiogʉ nirĩ cura judío masã Pablore ñe'e, cʉ̃ tiropʉ miacãrã niwã.
Cʉ̃rẽ weresãrã, a'tiro nicãrã niwã:—Ã'rĩ mejẽcã ẽjõpeodutimi. Ʉ̃sãrẽ dutise mejetare weedutigʉ weemi, nicãrã niwã.
Pablo yʉ'tigʉti weeri curata Galiṍ ucũquejocʉ niwĩ judío masã cʉ̃rẽ weresã'cãrãrẽ:—Cʉ̃ ña'arõ wééca be'ro nicã pũrĩcãrẽ, yʉ'ʉ tʉ'oboapã.
Mʉsã judío masã ye dutise niyucã, mʉsã basu apoya. Yʉ'ʉ pũrĩcã tere ne besesome, nicʉ niwĩ.
Tojo nitojanʉ'cõ, topʉ nirãrẽ cʉ̃ yarã surarare cõ'awĩrõduticʉ niwĩ.
Na topʉ nírãta, maata Sóstenes wãmetigʉre wiogʉ ĩ'orõpʉ ñe'ea, paacãrã niwã. Na paagʉ́ judío masã nerẽrĩ wi'i wiogʉ nicʉ niwĩ. Galiṍ na tojo weecã, tojo ĩ'arõ bajuro ĩ'acã'cʉ niwĩ. Ne cã'mota'aticʉ niwĩ.
Pablo Corintopʉ ní'cʉ Antioquíapʉ dajatojaa'que, tojo nicã apaturi cʉ̃ bu'esijanemo'que ni'iPablo peje nʉmʉrĩ Corintopʉre tojacʉ niwĩ. Be'ro tocjãrã Jesure ẽjõpeorãrẽ we'eriti, Priscila, Aquila me'rã Siria di'tapʉ wa'a wa'acʉ niwĩ. Topʉ cʉ̃ wa'ase dʉporo Corintopʉ ní'cʉ Cencrea wãmetiri macãpʉ bu'acʉ niwĩ. Ti macãpʉta yucʉsʉ me'rã wa'ati dʉporo cʉ̃ poarire seecõ'aduticʉ niwĩ. Cʉ̃ todʉporopʉ Õ'acʉ̃rẽ “A'tiro weegʉti” ní'quere tu'aja'a nisĩ'rĩgʉ̃ tojo weecʉ niwĩ.
<sup>(19-21)</sup> Cʉ̃rẽ sééca be'ro na yucʉsʉpʉ mʉjãsãjã, dia pajiri maarẽ pẽ'a, ape pã'rẽ Efeso wãmetiri macãpʉ etacãrã niwã. Topʉ eta, cʉ̃ judío masã nerẽrĩ wi'ipʉ sãjã, Jesú ye cjasere judío masã me'rã ucũcʉ niwĩ. Ni'cãrẽrã ti wi'i nirã́ cʉ̃rẽ yoacã tojaduticãrã nimiwã. Cʉ̃ pe'e tojasĩ'rĩticʉ niwĩ.—Yʉ'ʉ Jerusalẽ́pʉ wa'agʉ wee'e bosenʉmʉ yʉ'rʉogʉ wa'agʉ. Õ'acʉ̃ cʉ̃ ʉacã, apetero weegʉ a'tigʉti tja, nicʉ niwĩ narẽ. Priscila, Aquila pũrĩcã ti macãpʉta tojacã'cãrã niwã. Pablo ni'cʉ̃ta to ní'cʉ yucʉsʉ me'rã yʉ'rʉacʉ niwĩ.
(-)
(-)
Yʉ'rʉaa, etacʉ niwĩ Cesareapʉre. Topʉ eta, yucʉsʉpʉ ní'cʉ dijaa, Jerusalẽ́pʉ wa'agʉ ma'apʉ majãcʉ niwĩ. Jerusalẽ́pʉre etagʉ, tocjãrã Jesure ẽjõpeorãrẽ añuduti, topʉ tojacã'cʉ niwĩ. Be'ro Antioquíapʉre yʉ'rʉacʉ niwĩ tja.
Topʉre cã'rõ niquejo, yʉ'rʉa wa'acʉ niwĩ tja Galacia, Frigia di'ta nise macãrĩpʉre. Nipe'tirã Jesure ẽjõpeorãrẽ nemorõ wãcũtutuase o'onemowã'cãcʉ niwĩ.
Apolo wãmetigʉ cʉ̃ masãrẽ bu'e'que ni'iPablo Galacia, Frigia di'tapʉ sijari curata apĩ judío masʉ̃ Jesure ẽjõpeogʉ Apolo wãmetigʉ Efesopʉre etacʉ niwĩ. Cʉ̃ Alejandríacjʉ̃ añurõ ucũme'rĩgʉ̃ nicʉ niwĩ. Õ'acʉ̃ ye queti wererã́ na ojaca pũrĩ cjasere masĩrĩ masʉ̃ nicʉ niwĩ.
Todʉporopʉre ãpẽrã Jesú ye quetire werecã tʉ'ocʉ niwĩ. Tojo weegʉ cʉ̃ weretʉ'saro me'rã, diacjʉ̃ nise me'rã ãpẽrãrẽ Jesú ye quetire wereturiacʉ niwĩ. Tojo weemigʉ̃, Juã cʉ̃ masãrẽ wãmeye'que dia'cʉ̃rẽ masĩcʉ niwĩ. Espíritu Santu cʉ̃ dijata'que pe'ere masĩticʉ niwĩ.
Cʉ̃ ne uiro marĩrõ wãcũtutuaro me'rã judío masã na nerẽrĩ wi'ipʉ Jesú ye quetire werecʉ niwĩ. Be'ro Priscila, Aquila tʉ'ocãrã niwã cʉ̃ weresere. Tere werecã tʉ'orã, cʉ̃rẽ na ya wi'ipʉ miacãrã niwã. Topʉ cʉ̃rẽ añurõ Jesú ye quetire cʉ̃ masĩtimi'quere diacjʉ̃nʉ'cõcãrã niwã.
Be'ro Apolo “Acayapʉ wa'asĩ'rĩsa'a” nicã tʉ'orã, Efesocjãrã Jesure ẽjõpeorã cʉ̃rẽ papera ojabosacãrã niwã. Ti pũrĩrẽ Acayacjãrã Jesure ẽjõpeorãpʉre ojao'ocãrã niwã. A'tiro ni ojacãrã niwã: “Añurõ ñe'eña Apolo cʉ̃ topʉ ejacã”, ni ojao'ocãrã niwã. Õ'acʉ̃ to Acayacjãrãrẽ narẽ ma'ígʉ̃, cʉ̃ macʉ̃ Jesure ẽjõpeocã weecʉ niwĩ. Narẽta Apolo cʉ̃ bu'ese me'rã Acayapʉ ejagʉ, wãcũtutuase o'onemocʉ niwĩ.
Pablo cʉ̃ Efesopʉ bu'e'que ni'iApolo Corintopʉ nirĩ cura Pablo pe'e ʉ'mʉase bu'upare yʉ'rʉaa, Efesopʉre ejacʉ niwĩ. Topʉ ãpẽrã Jesure ẽjõpeorãrẽ bocaejacʉ niwĩ.
Narẽ sẽrĩtiña'cʉ niwĩ:—¿Mʉsã Jesure ẽjõpeorã, Espíritu Santure ñe'erĩ? nicʉ niwĩ.Na yʉ'ticãrã niwã:—Ñe'etiwʉ. Ʉ̃sã “Espíritu Santu nipʉ” nicã tʉ'otirã nicãti, nicãrã niwã.
—¿To pũrĩcãrẽ mʉsã wãmeyeno'rã, ñe'enojõ me'rã wãmeyeno'rĩ? ni, narẽ sẽrĩtiña'nemocʉ niwĩ Pablo.—Juã cʉ̃ bu'e wãmeyeronojõta ʉ̃sãrẽ wãmeyewã, nicãrã niwã.
Pablo narẽ nicʉ niwĩ tja:—Juã wãmeyecʉ niwĩ masã na ña'arõ weeseti'quere bʉjaweti dʉcayúca be'ro. Juã a'tiro nicʉ niwĩ: “Yʉ'ʉ be'ro ni'cʉ̃ a'tigʉsami. Cʉ̃rẽ ẽjõpeoya”, nicʉ niwĩ. Cʉ̃ tojo ni were'cʉta nimi Jesú, nicʉ niwĩ Pablo.
Cʉ̃ narẽ weretojaca be'ro na Jesure ẽjõpeocã ĩ'agʉ̃, wãmeyecʉ niwĩ.
Be'ro na dʉpopapʉre cʉ̃ ye omocãrĩrẽ ñapeocʉ niwĩ. Tojo weeri curata Espíritu Santu napʉre dijatacʉ niwĩ. Cʉ̃ narẽ dijatacã, apemasã ye ucũsere ucũmasĩtimi'cãrã ucũnʉ'cãcãrã niwã. Apeye quẽ'rãrẽ Õ'acʉ̃ cʉ̃ weredutisere cʉ̃ wãcũse o'oro me'rã werecãrã niwã.
Na nipe'tirã nírã, doce wa'tero ʉmʉa nicãrã niwã.
Pablo ti macãpʉ nígʉ̃, i'tiarã mujĩpũ judío masã na nerẽrĩ wi'ipʉ wãcũtutuaro me'rã bu'esijagʉ wa'amʉjãcʉ niwĩ. Õ'acʉ̃ nipe'tirã wiogʉ nimi nisere na Jesure ẽjõpeoato nígʉ̃ pũrõ werecʉ niwĩ.
Ãpẽrã ni'cãrẽrã ti wi'ipʉ nirã́ cʉ̃ weresere tʉ'otʉ'saticãrã niwã. Ne ẽjõpeoticãrã niwã. Jesú ye cjasere masã na tʉ'oropʉ ña'arõ bujicã'cãrã niwã. Tojo weegʉ Pablo na me'rã nimi'cʉ cõ'awija wa'acʉ niwĩ. Nipe'tirã Jesure ẽjõpeorãrẽ cʉ̃ me'rã ti wi'ipʉ nirãrẽ pijiwijacʉ niwĩ. Be'ro cʉ̃ ʉmʉcorinʉcʉ̃ Tirano wãmetigʉ ya wi'i bu'eri wi'ipʉ masãrẽ bu'ecʉ niwĩ.
Pʉa cʉ̃'ma bu'enu'cũcã'cʉ niwĩ. Tojo weerã ti di'ta Asiacjãrã tʉ'ope'ticã'cãrã niwã Jesú ye quetire. Judío masã, ãpẽrã judío masã nitirã quẽ'rã mejãrõta tʉ'ocãrã niwã cʉ̃ weresere.
Pablo ti macãpʉ nicã, Õ'acʉ̃ cʉ̃ me'rãta peje añuse weeĩ'omʉjãcʉ niwĩ.
Tojo weegʉ Pablo cʉ̃ basu wa'atimicã, ãpẽrã cʉ̃ ye su'ti bu'icjase tuweecũu'que su'tire, cʉ̃ ye nesurire miamʉjãcãrã niwã dutitirã tiro, wãtĩa sãjãno'cãrã tiropʉ. Te me'rã dutitimi'cãrã yʉ'rʉamʉjãcãrã niwã. Wãtĩa sãjãno'cãrãrẽ cõ'awĩrõmʉjãno'cãrã niwã.
<sup>(13-14)</sup> Titareta ãpẽrã masã wãtĩa cõ'awĩrõ sijari masã Efesopʉre etacãrã niwã. Na siete nicãrã niwã. Esceva wãmetigʉ põ'rã ni'cʉ̃ põ'rãta nicãrã niwã. Cʉ̃ ni'cʉ̃ judío masã pa'ia wiogʉ nicʉ niwĩ. Na Jesure ẽjõpeotimirã, Pablo weronojõ na quẽ'rã Jesú wãmerẽ pisurã, wãtĩarẽ cõ'awĩrõsĩ'rĩmicãrã niwã. Tojo weerã wãtĩa sãjãno'cãrãrẽ cõ'awĩrõrãtirã a'tiro nicãrã niwã:—Wãtĩa mʉsã masãpʉre nirãrẽ wijaaduti'i Jesú, Pablo weresijagʉ wãme me'rã.
(-)
Na tojo nicã, wãtĩ narẽ yʉ'ticʉ niwĩ:—Yʉ'ʉ Jesure masĩ'i. Pablo quẽ'rãrẽ masĩ'i. Mʉsã pũrĩcãrẽ masĩtisa'a. ¿Noanojõ niti mʉsã? nicʉ niwĩ.
Narẽ tojo níca be'ro masʉ̃ wãtĩ sãjãno'cʉ na tiropʉ bu'puquepejacʉ niwĩ. Narẽ ʉpʉtʉ paacʉ niwĩ. Cãmida're, na ye su'tire paatʉ̃'rẽpe'ocã'cʉ niwĩ. Ni'cã pe narẽ paacã'cʉ niwĩ. Na pe'e ne a'meticãrã niwã. Na su'ti marĩ́rã tojarãpʉ ti wi'ipʉ ní'cãrã omawija wa'acãrã niwã.
Ti macã Efesopʉ nirã́ judío masã, ãpẽrã judío masã nitirã nipe'tirã tʉ'ose'sa wa'acãrã niwã tojo wa'asere. Tere tʉ'oʉcʉa, Jesure wiopesase me'rã wãcũseticãrã niwã.
Tojo weerã pãjãrã masã Jesure ẽjõpeorã, masã na tʉ'oropʉ wereyʉ'rʉcãrã niwã na todʉporopʉ masãrẽ dojorẽseti'quere, na yai weronojõ niseti'quere.
Pãjãrã tojo wee'cãrã paperare na tenojõ bu'e'que turirire masã na ĩ'orõpʉ ʉ̃jʉ̃acõ'ape'ocãrã niwã. Te turiri wapa na ba'paqueocã, cincuenta mil niyeru cujiri wapabʉjʉse cujiri wapatiro wijacaro niwʉ̃.
Tojo wee Jesure pãjãrã ẽjõpeonemocãrã niwã. Cʉ̃ ye queti nipe'tiropʉ se'sacaro niwʉ̃.
Be'ro Pablo wãcũcʉ niwĩ: “Yʉ'ʉ Jerusalẽ́pʉ tojaagʉti. Topʉ wa'agʉ, Macedonia, Acaya di'tapʉ yʉ'rʉagʉti. Jerusalẽ́rẽ cã'rõ niquejo, yʉ'rʉagʉti tja Romarẽ ĩ'asijagʉ wa'agʉ”, nicʉ niwĩ Pablo.
Tojo weegʉ pʉarã cʉ̃rẽ weetamurãrẽ Timoteo, Erastore Macedoniapʉ o'óyumʉ'tãcʉ niwĩ. Cʉ̃ pe'e Asia di'tapʉta tojacã'cʉ niwĩ.
Efesopʉ cumuca wa'a'que ni'iTitareta Pablo cʉ̃ Efesopʉ nicã, Jesure pãjãrã ẽjõpeose ye bu'iri pũrõ cumuca wa'acaro niwʉ̃.
Te cumucare wã'cõcʉ niwĩ ni'cʉ̃ Demetrio wãmetigʉ. Cʉ̃ asipa'ase plata wãmetisere da'rari masʉ̃ nicʉ niwĩ. Te asipa'ase me'rã Artemisa wãmetigore na ẽjõpeose wi'seriacã queosere yee, duamʉjãcʉ niwĩ. Artemisa na ẽjõpeogo na yee'co nico niwõ. Te wi'seriacãrẽ duarã́ Demetrio, ãpẽrã cʉ̃ me'rã da'raco'terã pajiro wapata'amʉjãcãrã niwã.
Be'ro pãjãrã Jesure ẽjõpeocã ĩ'agʉ̃, cʉ̃ me'rãcjãrã, ãpẽrã na weronojõ da'rasetirãrẽ neocũocʉ niwĩ. Na nerẽ́ca be'ro narẽ nicʉ niwĩ:—Mʉsã añurõ masĩ'i. Marĩ a'te da'rasetise me'rã añurõ wapata'a nicã'a.
Mʉsã quẽ'rã Pablo weresere tʉ'oña'ña. “Marĩ ẽjõpeorã masã queose yee'cãrã catise cʉorã́ mejeta nima. Õ'acʉ̃ weronojõ nitima”, ni weresijagʉ weeami. Cʉ̃ tojo were'quere a'tocjãrã pãjãrã ẽjõpeorã weema. A'tocjãrã dia'cʉ̃ ẽjõpeosetirã weetima. Pãjãrã ẽjõpeorã weema. A'ti di'ta Asiacjãrã quẽ'rã cʉ̃ weresere ẽjõpeoma.
Tojo weero marĩrẽ a'te wiopesabutia'a. Marĩ da'rasere masã ña'arõ wãcũrãsama. Tere duutirãsama. Apeye quẽ'rãrẽ marĩ ẽjõpeono'gõ añubutiago ya wi'i mejõ nirĩ wi'i tojacã'rõsa'a. A'tocaterore Asiacjãrã, nipe'tirocjãrã core ẽjõpeoma. Masã Pablo weresere ẽjõpeorã, siape me'rã core ẽjõpeodu'ucã'rãsama, nicʉ niwĩ Demetrio.
Na cʉ̃ tojo nicã tʉ'orã, ʉpʉtʉ ua, caricũcãrã niwã:—Artemisa Efesocjãrã wiogo añubutiago nimo.
Ãpẽrã quẽ'rã tere tʉ'o, to nirã́ waroa añurõ caricũse'sa wa'acãrã niwã. Tojo caricũrãta Gayo, Aristarco wãmetirãrẽ ñe'e, sojaro me'rã wejewã'cãcãrã niwã pajiri wi'i ti macãcjãrã na nerẽrĩ wi'ipʉ. Na Macedoniacjãrã Pablo me'rã sija'cãrã nicãrã niwã.
Ãpẽrã quẽ'rã Asiacjãrã wiorã Pablo me'rãcjãrã queti o'ócãrã niwã cʉ̃rẽ:—Masã pãjãrã wa'teropʉ ne wa'aticã'to, ni queti o'ócãrã niwã.
Na topʉ nerẽrã́ mejẽcã dia'cʉ̃ no'o na ʉaro caricũma'acã'cãrã niwã. Na ¿de'ro weerãtirã a'topʉ marĩ nerẽti? nisere ne masĩticãrã niwã.
Na pãjãrã ti wi'ipʉ nirĩ curata masã ĩ'orõpʉ judío masã na acaweregʉ Alejandro wãmetigʉre tuuquenʉ'cõcãrã niwã. To caricũrãrẽ wereato nírã tojo weecãrã niwã. Cʉ̃ tocã'rõta di'tamarĩato nígʉ̃ narẽ omocã me'rã weequeocʉ niwĩ. Ʉ̃sã judío masã bu'iri moo'o nisere weresĩ'rĩmicʉ niwĩ. “Pablo cʉ̃ weresijase ʉ̃sã ye cjase mejeta ni'i”, nisĩ'rĩmicʉ niwĩ.
Na cʉ̃rẽ judío masʉ̃ nimi ni ĩ'amasĩrã, ã'rĩ quẽ'rã Artemisare ẽjõpeotisami nírã, maata ni'cãrõ me'rã caricũmajãcãrã niwã:—Artemisa Efesocjãrã wiogo añubutiago nimo. Pʉa hora tere tojo caricũnu'cũcã'cãrã niwã.
Be'ro ni'cʉ̃ ti macãcjãrã wiogʉpʉ narẽ di'tamarĩcã weecʉ niwĩ. Narẽ nicʉ niwĩ:—Marĩ a'ti macã Efesocjãrã Artemisa añubutiago ẽjõpeori wi'ire co'terã́ ni'i. Co queose ʉ'mʉsepʉ dijati'quere co'terã́ ni'i. Nipe'tirocjãrã a'tere masĩsama.
“Mʉsã tere co'terã́ niwe'e”, ne ni'cʉ̃ marĩrẽ nímasĩtisami. Tojo weerã mʉsã uasere tocã'rõta du'uya. Diacjʉ̃ wãcũmʉ'tãtimirã, ña'arõ weeticã'ña.
Ã'rã mʉsã miiti'cãrã apeyenojõacã marĩ ẽjõpeose wi'seri cjasere ne yajaticãrã niama. Marĩ ẽjõpeogore yabiticãrã niama. Na weetimicã, mʉsã narẽ mejõ waro miiticãrã niapʉ.
Demetrio, cʉ̃ me'rã da'rarã́ ãpẽrã masãrẽ weresãsĩ'rĩrã, marĩrẽ besewʉaropʉ weresãrã wa'ato. Te niatjeta na'irõ beseri masã beserã niama.
No'o apeyenojõ mʉsã ʉasere sẽrĩsĩ'rĩrã, wiorã na a'ti macãcjãrãrẽ nerẽduticã, mʉsã ʉasere ucũña.
Ni'cãcã marĩ caricũ'quere romano masã wiorã “Marĩrẽ yʉ'rʉnʉ'cãrã weesama”, ni wãcũrãsama. Marĩ tojowarota caricũrõ bajuro caricũma'acãrã weeapʉ. Tojo weerã romano masã na weresãcã, marĩrẽ de'ro ni yʉ'tita basiotisa'a, nicʉ niwĩ Efesocjãrã wiogʉ.
A'te ucũyapati, “Tocã'rõta ni'i”, nicʉ niwĩ. Cʉ̃ “Mʉsã ye wi'seripʉ wa'aya” nicã tʉ'orã, wijastepe'tia wa'acãrã niwã.
Pablo Macedonia di'tapʉ, Grecia di'tapʉ cʉ̃ sija'que ni'iCumuca pe'tíca be'ro Pablo Jesure ẽjõpeorãrẽ werecasanʉ'cõgʉ̃ti pijiocʉ niwĩ. Cʉ̃ weréca be'ro narẽ we'eriti, wa'a wa'acʉ niwĩ Macedonia di'tapʉ.
To cjase macãrĩpʉ yʉ'rʉagʉ, tocjãrãrẽ cʉ̃ werese me'rã nemorõ wãcũtutuase o'onemowã'cãcʉ niwĩ. Tojo weewã'cã, ejacʉ niwĩ Grecia di'tapʉre.
Topʉ i'tia mujĩpũ tocjãrã me'rã tojacʉ niwĩ. Be'ro cʉ̃ Siriapʉ yucʉsʉ me'rã wa'agʉti weemigʉ̃, queti tʉ'ocʉ niwĩ judío masã mʉ'ʉrẽ wẽjẽrãtirã weeama nise quetire. Tojo weegʉ “Mejãrõ yʉ'ʉ a'tica ma'a Macedoniapʉta wa'agʉti tja”, ni wãcũcʉ niwĩ.
Cʉ̃ wa'acã, cʉ̃ me'rã wa'acãrã niwã Bereacjʉ̃ Sópater wãmetigʉ, Tesalónicacjãrã pʉarã Segundo, Aristarco wãmetirã. Tojo nicã Derbecjʉ̃ Gayo wãmetigʉ wa'acʉ niwĩ. Apĩ Timoteo, ãpẽrã Asiacjãrã pʉarã Tíquico, Trófimo wãmetirã wa'acãrã niwã. Be'ro Filipopʉre etawã. Yʉ'ʉ quẽ'rã Luca Filipopʉ ní'cʉ wa'awʉ tja na me'rã.
Na ʉ̃sã dʉporo Filipopʉ ní'cãrã wijawã'cãwã. Ʉ̃sãrẽ Troapʉ co'tecãrã niwã.
Pã́ bʉcʉase me'rã morẽtica ba'ari bosenʉmʉ be'ro ʉ̃sã quẽ'rã Pablo me'rã narẽ sirutuwʉ Filipopʉ ní'cãrã. Tojo sirutuwã'cãrã, yucʉsʉ me'rã na wa'a'caropʉta ʉ̃sã quẽ'rã wa'awʉ. Wa'a, ni'cãmocʉse nʉmʉrĩ be'ro Troapʉre ejawʉ. Topʉ ʉ̃sã me'rãcjãrã ʉ̃sãrẽ põtẽrĩwã. Topʉre ni'cã semana tojáníwʉ̃.
Pablo Troapʉ bʉrʉdija wẽrĩ'cʉpʉre masõ'que ni'iSoorinʉmʉ ñamipʉ põtẽrĩrãtirã nerẽwʉ̃. Pablo põtẽrĩse dʉporo masãrẽ bu'ewĩ. Cʉ̃ ape nʉmʉ wijagʉti weeyugʉ, narẽ yoacã bu'ewĩ. Tée ñami decopʉ bu'edu'uwĩ.
<sup>(8-9)</sup> Ʉ̃sã i'tia casatiri wi'i bu'ica tucũpʉ nerẽwʉ̃. Ti tucũpʉre peje sĩ'osepa niwʉ̃. Ni'cʉ̃ ma'mʉ Eutico wãmetigʉ ventana sopepʉ dujiwĩ. Pablo yoacã ucũyucã, cʉ̃rẽ wʉja ejayʉ'rʉacaro niwʉ̃. Cʉ̃ cãrĩyʉ'rʉmajã wa'a, bʉrʉdija wa'awĩ nucũcãpʉ. Ti tucũpʉ ní'cãrã cʉ̃ tiropʉ dija, cʉ̃ wẽrĩ'cʉpʉre wejewã'cõ dʉpowã.
(-)
Pablo quẽ'rã dijaa, mu'rĩque'a, cʉ̃rẽ paabʉ'a wejewã'cõwĩ. “Catimi yujupʉ. Wãcũque'titicã'ña”, niwĩ.
Pablo cʉ̃rẽ masṍca be'ro ʉ̃sã apaturi mʉjãwʉ̃ ti tucũpʉta tja. Cʉ̃ ʉ̃sãrẽ sʉ'ori põtẽrĩse o'o, ucũnemowĩ tja tée bo'reste dijaticãpʉ. Be'ro weretojanʉ'cõ, wija wa'awĩ.
Cʉ̃ wa'áca be'ro Eutico wẽrĩ'cʉpʉ masã'cʉre topʉ nerẽ'cãrã cʉ̃ ya wi'ipʉ miawã. Cʉ̃ masãcã, na pũrõ e'catise me'rã tojawã.
Pablo quẽ'rã Troapʉ ní'cãrã Mileto wãmetiri macãpʉ wa'a'que ni'iBe'ro Pablo ʉ̃sãrẽ Troapʉ nirãrẽ diapʉ wa'ayudutiwĩ Asṍ wãmetiri macãpʉ. Tojo weerã topʉ wa'awʉ. Pablo cʉ̃ wa'asĩ'rĩ'caronojõta ma'apʉ wa'acʉ niwĩ.
Ʉ̃sã cʉ̃rẽ Asṍpʉ bocaeja, cʉ̃ ʉ̃sã me'rã diapʉ wa'awĩ. Be'ro tja ʉ̃sã Mitilene wãmetiri macãpʉ wa'awʉ.
Topʉ eja, ape nʉmʉ yʉ'rʉawʉ Quío wãmetiri nʉcʉ̃rõ pʉ'topʉ. Topʉ cãrĩ, ape nʉmʉ yʉ'rʉawʉ tja. Yʉ'rʉaa, ejawʉ Samos wãmetiri nʉcʉ̃rõpʉre. To yʉ'rʉaa, ejawʉ Trogilio wãmetiri macãpʉ tja. Topʉ cãrĩwʉ̃. Ape nʉmʉ wa'a, ejawʉ Mileto wãmetiri macãpʉ.
Asiapʉre yoacã nisĩ'rĩtigʉ, “Efesore diacjʉ̃ yʉ'rʉrã”, niwĩ Pablo. Cʉ̃ sojayʉ'rʉawĩ. Apetero weegʉ cʉ̃rẽ basiocãma, Pentecosté bosenʉmʉ dʉporo maata Jerusalẽ́pʉre niyusĩ'rĩtojawĩ.
Pablo Efesocjãrã Jesure ẽjõpeorãrẽ sʉ'ori nirãrẽ weretʉo'que ni'iMiletopʉ nígʉ̃ta, Efesocjãrã Jesure ẽjõpeorãrẽ sʉ'ori nirãrẽ Pablo queti o'owĩ:—Topʉre wa'awe'e. A'topʉ yʉ'ʉre põtẽrĩ ucũrã a'tia, nío'owĩ.
Na etacã ĩ'a, narẽ niwĩ:—Mʉsã añurõ masĩ'i yʉ'ʉ mʉsã wa'teropʉre weeseti'quere. Yʉ'ʉ ne waro Asiapʉ etagʉ weesetinʉ'cã'quere, tée yʉ'ʉ nitʉogʉpʉ weeyapada'reo'quere mʉsã añurõ masĩsa'a.
Yʉ'ʉ mʉsã nerẽwʉaropʉ, no'o mʉsã ye wi'seripʉ mʉsãrẽ weetamusenojõrẽ ya'yiotiwʉ. Werepe'ocã'wʉ̃.
Judío masãrẽ, judío masã nitirã quẽ'rãrẽ a'tiro werewʉ: “Mʉsã ña'arõ weesetisere bʉjaweti dʉcayuya. Jesú marĩ wiogʉre ẽjõpeoya”, niwʉ̃.
Yʉ'ʉ ni'cãrõacã Jerusalẽ́pʉ wa'agʉ wee'e Espíritu Santu yʉ'ʉre duti'caronojõta. Topʉ yʉ'ʉre de'ro wa'aro wa'arosa'a. Masĩtisa'a.
A'te dia'cʉ̃rẽ masĩ'i. Nipe'tise macãrĩpʉ yʉ'ʉ wa'asetirinʉcʉ̃ Espíritu Santu yʉ'ʉre werewĩ: “Masã mʉ'ʉrẽ bu'iri da'reri wi'ipʉ sõrõ, mʉ'ʉrẽ pi'eticã weerãsama”, ni wereyuwĩ.
Na yʉ'ʉre tojo weerãsama nimigʉ̃, wãcũque'tiwe'e. Yʉ'ʉ catiri ʉmʉcore ma'iwe'e. Marĩ wiogʉ Jesú cʉ̃ da'rase cũu'que pũrĩcãrẽ pe'osĩ'rĩsa'a. Õ'acʉ̃ masã nipe'tirãrẽ ma'imi nise quetire weredutiwĩ yʉ'ʉre.
’Yʉ'ʉ mʉsã tiropʉ nígʉ̃, Õ'acʉ̃ nipe'tirã wiogʉ nimi nise quetire weresijawʉ. Ni'cãrõacãrẽ “Mʉsã ne ni'cʉ̃ yʉ'ʉre ĩ'anemosome majã”, ni tʉ'oña'sa'a.
<sup>(26-27)</sup> Yé bu'iri nisome mʉsã ʉ'mʉsepʉ wa'aticã. Yʉ'ʉ mʉsãrẽ te niatjereta werepe'ocã'wʉ̃. Nipe'tise Õ'acʉ̃ mʉsãrẽ wereduti'quere ne cã'rõacã ya'yiotiwʉ.
(-)
’Mʉsã basu pe'e co'teya. Efesopʉ tojaarã, ãpẽrã Espíritu Santu mʉsãrẽ co'tedutino'cãrã quẽ'rãrẽ co'teya. Õ'acʉ̃ macʉ̃ wẽrĩse me'rã na quẽ'rã marĩ weronojõta cʉ̃ põ'rã nima. Tojo weerã narẽ oveja co'terã na yarã ovejare añurõ co'terã weronojõta añurõ co'teya.
Yʉ'ʉ wa'áca be'ro ãpẽrã nisoori masã a'tirãsama. Yaiwa ovejare ba'a'caro weronojõ mʉsã Jesure ẽjõpeomi'quere pe'ticã weesĩ'rĩrãsama.
Mʉsã tiro nirã́ quẽ'rã Jesure ẽjõpeorãrẽ na bu'ese pe'ere sirutuato nírã nisoose wã'cãrãsama.
Tojo weerã mʉsã na nisoori nírã, añurõ co'teya. Wãcũña. I'tia cʉ̃'ma ʉmʉcori, ñamirĩ nipe'tirã mʉsã nirã́nʉcʉ̃rẽ utise me'rã bu'ewʉ.
’Ni'cãrõacãrẽ majã mʉsãrẽ co'teato nígʉ̃ yʉ'ʉ Õ'acʉ̃rẽ sẽrĩbosa cũugʉ̃ti. Cʉ̃ ye cjase quetire tʉ'orã, mʉsã masĩrãsa'a Õ'acʉ̃ masãrẽ ma'isere. Cʉ̃ mʉsãrẽ tutuacã weegʉsami. Õ'acʉ̃ “Nipe'tirã yʉ'ʉ bese'cãrãrẽ añuse o'ogʉti”, nicʉ niwĩ. Cʉ̃ ní'caronojõta mʉsãrẽ o'ogʉsami.
Yʉ'ʉ ne ʉotiwʉ ãpẽrã ye niyerure, na ye su'tire.
Mʉsã añurõ masĩ'i. Yʉ'ʉ basu da'rase wapa me'rã nipe'tise yʉ'ʉ, yʉ'ʉ me'rãcjãrã ʉasenojõrẽ bocawʉ.
Yʉ'ʉ tojo wéégʉ, ãpẽrãrẽ weetamusere mʉsãrẽ ĩ'owʉ̃. Marĩ tojo da'ratjĩarãta, pajasecʉorãrẽ weetamurõʉa'a. Wãcũña Jesú marĩ wiogʉ cʉ̃ ní'quere. “Apeyenojõ o'ogʉ́ pe'e ñe'egʉ̃ nemorõ e'catisami”, nicʉ niwĩ Jesú, ni weretʉowĩ Pablo Efesocjãrã Jesure ẽjõpeorãrẽ sʉ'ori nirãrẽ.
A'tere tojo nitojanʉ'cõ, Pablo na nipe'tirã me'rã ejaque'a, ñubuewĩ.
Ñubuetoja, na nipe'tirã utitjĩarã, pũrõ ma'ise me'rã cʉ̃rẽ paabʉ'a, we'erititʉowã.
Na “Mʉsã yʉ'ʉre ĩ'anemosome majã” nicã tʉ'o'cãrã nitjĩarã, pũrõ bʉjawetirã tojawã. Be'ro cʉ̃rẽ peta yucʉsʉpʉ ba'pati tuusoowã.
Pablo Jerusalẽ́pʉ wa'a'que ni'iEfesocjãrã Jesure ẽjõpeorãrẽ sʉ'ori nirãrẽ we'erititʉo, yucʉsʉ a'medo'cawʉjopʉ mʉjãsãjã, wa'a wa'awʉ. Wa'a, diacjʉ̃ pẽ'a ejawʉ Cos wãmetiri macãpʉ. Topʉ cãrĩ, ape nʉmʉ yʉ'rʉawʉ Roda wãmetiri macãpʉ. Ti macãrẽ yʉ'rʉaa, ejawʉ Pátara wãmetiri macãpʉ tja.
Topʉta ʉ̃sã apewʉ me'rã Fenicia tiro wa'apjʉpʉ mʉjãsãjã, wa'a wa'awʉ.
Wa'a, Chipre nʉcʉ̃rõrẽ ĩ'awã'cã, ti nʉcʉ̃rõ cũpe pe'e tojawʉ. To yʉ'rʉaa, Siria di'tapʉre etawʉ. Eta, Tiro wãmetiri macãpʉ majãwʉ̃. Topʉ tiwʉ da'rarã́ apeque na duredijocã, ʉ̃sã quẽ'rã tiwʉpʉ sãña'cãrã dijaawʉ.
Topʉ ʉ̃sã Jesure ẽjõpeorãrẽ bocaejawʉ. Na me'rã ni'cã semana tojáníwʉ̃. Na Espíritu Santu masĩse o'ono'cãrã Pablore “Mʉ'ʉ Jerusalẽ́pʉ wa'aticã'ña mʉ'ʉrẽ wẽjẽrĩ”, ni werewã.
Na tojo nimicã, ʉ̃sã “Ticʉse nʉmʉrĩ tojarãti” níca be'ro wa'a wa'awʉ tja. Ʉ̃sãrẽ nipe'tirã, na nʉmosãnumia, na põ'rã ba'patitʉowã petapʉ. Ʉ̃sã nipe'tirã nucũporopʉ ejaque'a, Õ'acʉ̃rẽ ñubuewʉ.
Ñubuetoja we'eriti, ʉ̃sã yucʉsʉpʉ mʉjãsãjãwʉ̃. Na pe'e quẽ'rã na ye wi'seripʉ tojaa wa'awã.
Ʉ̃sã Tiro wãmetiri macãpʉ ní'cãrã yʉ'rʉaa, etawʉ tja Tolemaida wãmetiri macãpʉ. Topʉ Jesure ẽjõpeorãrẽ añuduti, ni'cã nʉmʉ na me'rã tojawʉ.
Ape nʉmʉ yʉ'rʉaa, etawʉ tja Cesareapʉre. Topʉre eta, ʉ̃sã Felipe Õ'acʉ̃ ye queti werecusiagʉ ya wi'ipʉ cãrĩwʉ̃. Cʉ̃ me'rã topʉ tojacã'wʉ̃. Felipe todʉporo Jerusalẽ́pʉre ãpẽrã seis me'rã ba'ase etiacjʉ na besecṹú'cʉ niwĩ.
Cʉ̃ me'rã cʉ̃ põ'rã numia ba'paritirã numia marãpʉsʉmʉa moorã niwã. Na Õ'acʉ̃ cʉ̃ ucũ'quere wereturiari masã niwã.
Ʉ̃sã pejeti nʉmʉrĩ níca be'ro ni'cʉ̃ Judeacjʉ̃ Agabo wãmetigʉ etawĩ. Cʉ̃ Õ'acʉ̃ ucũ'quere wereturiari masʉ̃ niwĩ.
Cʉ̃ tojo nicã tʉ'orã, ʉ̃sã, ãpẽrã Cesareacjãrã Pablore “Ne Jerusalẽ́pʉ wa'aticã'ña”, nimiwʉ̃.
Cʉ̃ pe'e ʉ̃sãrẽ niwĩ:—Mʉsã ne utiticã'ña. Yʉ'ʉre tojo wéérã, ʉpʉtʉ bʉjawetise o'orã wee'e. Na yʉ'ʉre dʉ'tesĩ'rĩcã, yʉ'ʉ narẽ “Dʉ'teticã'ña”, nisome. Jerusalẽ́pʉ na yʉ'ʉre Jesú ye bu'iri wẽjẽsĩ'rĩcã, yʉ'ʉ e'catise me'rã wẽrĩgʉ̃ti, niwĩ Pablo.
Ʉ̃sã cʉ̃rẽ de'ro cã'mota'amasĩti, Õ'acʉ̃ cʉ̃ de'ro ʉaro weeato nírã tojo du'ucã'wʉ̃.
To be'ro ʉ̃sã, ʉ̃sã ye dure, Jerusalẽ́pʉ wa'a wa'awʉ.
Ãpẽrã pejetirã to Cesareacjãrã, Jesure ẽjõpeorã ʉ̃sãrẽ ba'patiwã'cãwã. Ni'cʉ̃ na me'rã Mnasṍ wãmetigʉ yoacã Jesure ẽjõpeosetigʉ Chipre nʉcʉ̃rõcjʉ̃ niwĩ. Ʉ̃sã cʉ̃ ya wi'ipʉ Jerusalẽ́pʉre cãrĩrã wa'awʉ.
Pablo Jerusalẽ́pʉ Santiago, ãpẽrã Jesure ẽjõpeorã sʉ'ori nirã́ me'rã ucũ'que ni'iɄ̃sã Jerusalẽ́pʉre etacã, ʉ̃sãrẽ Jesure ẽjõpeorã e'catise me'rã põtẽrĩwã.
Ʉ̃sã etaca nʉmʉ ape nʉmʉ pe'e Pablo Santiagore ĩ'agʉ̃ wa'agʉ ʉ̃sã me'rã wa'awĩ. Topʉre nipe'tirã Jesure ẽjõpeorãrẽ sʉ'ori nirã́ cʉ̃ me'rã niwã.
Pablo narẽ añudutitoja, judío masã nitirã tiropʉ nipe'tise Õ'acʉ̃ cʉ̃ me'rã wee'quere ni'cãrẽ tenʉcʉ̃ werebʉrowĩ.
Narẽ tojo ni weréca be'ro Õ'acʉ̃rẽ na e'catise o'owã. Be'ro Pablore niwã:—Mʉ'ʉ añurõ masĩsa'a. Pãjãrã waro judío masã Jesure ẽjõpeorã nima. Na Moisé cʉ̃ duti'quere nipe'tirãrẽ pũrõ weedutirã weema.
Ãpẽrã masã a'tiro ni ucjama mʉ'ʉrẽ. “Mʉ'ʉ judío masã nitirã ya di'tapʉ nígʉ̃, judío masã topʉ nirãrẽ Moisé duti'quere weedutitiaporo. Na põ'rã õ'rẽcjʉ yapa caserore yejecõ'adutitiaporo. Tojo nicã marĩ judío masã weesetisenojõ quẽ'rãrẽ weedutitiaporo”, tojo ni ucjama ãpẽrã mʉ'ʉrẽ.
Na mʉ'ʉ a'topʉ ejapʉ nise quetire tʉ'orã, nerẽrãsama. To pũrĩcãrẽ ¿de'ro weesĩ'rĩsari?
Mʉ'ʉ a'tiro weecã, añubosa'a. Ʉmʉa ba'paritirã nima a'tore. Na Õ'acʉ̃rẽ “Apeyenojõ tojo weerãti”, nicãrã niama.
Na me'rã mʉ'ʉ Õ'acʉ̃ wi'ipʉ wa'aya. Na Moisé duti'caronojõta weerã weeama. Na ña'arõ niseti'quere Õ'acʉ̃ na me'rã añurõ e'catidutirã dʉcayurã weeama. Mʉ'ʉ quẽ'rã na weronojõta weeya. Nipe'tise wa'icʉrã na Õ'acʉ̃rẽ ʉ̃jʉ̃amorõse wapare narẽ mʉ'ʉ wapayebosaya. Mʉ'ʉ tojo wééca be'ro na poarire seecõ'adutirãsama. Nipe'tirã judío masã mʉ'ʉ tojo weecã, mʉ'ʉrẽ queti “Tojo nima'acãrã weeapã”, nirãsama. “Cʉ̃ quẽ'rã Moisé duti'quere añurõ weegʉ́ nimi”, nirãsama.
’Ʉ̃sã sõ'onícateropʉ Jesure ẽjõpeorã judío masã nitirãrẽ papera dutiri pũrĩ ojatojawʉ na weeatjere. Wa'icʉ di'i ãpẽrãnojõrẽ Õ'acʉ̃ mejetare ẽjõpeorã na wẽjẽ ʉ̃jʉ̃amorõ ñubuepeo'quere ba'adutitiwʉ. Nipe'tirã wa'icʉrã ye díre, wa'icʉrã na wãmʉta ãrʉ̃asure'cãrãnojõrẽ ba'adutitiwʉ. Ãpẽrãrẽ a'metãrãdutitiwʉ na nʉmosãnumia, na marãpʉsʉmʉa nitirãrẽ, ni ojao'owʉ judío masã nitirãrẽ, niwã Jesure ẽjõpeorã sʉ'ori nirã́ Pablore.
Pablo pe'e “Jaʉ”, niwĩ.Tojo weegʉ sõ'onícãrã ba'paritirãrẽ miaa, ape nʉmʉ pe'e na ña'arõ niseti'quere du'u dʉcayurã wa'arã Õ'acʉ̃ wi'ipʉ wa'awã. Ti wi'i Õ'acʉ̃ wi'ipʉ sãjã, Pablo pa'ire werecʉ niwĩ:—Ni'cã semana dʉ'sa'a ã'rã ña'arõ niseti'quere du'u dʉcayuatjo. Nitʉori nʉmʉrẽ na masãnʉcʉ̃ ovejare wẽjẽ o'orãsama Õ'acʉ̃rẽ, nicʉ niwĩ Pablo.
Pablore Õ'acʉ̃ wi'i po'peapʉ nigʉ̃rẽ ñe'e wija'que ni'iNa ña'arõ niseti'quere dʉcayu, na añurõ tu'ajaboro ãpẽrã judío masã Asiacjãrã Pablore cʉ̃ Õ'acʉ̃ wi'ipʉ nicã ĩ'acãrã niwã. Cʉ̃rẽ ĩ'arã, ãpẽrã masã ti wi'ipʉ nirãrẽ uarosãjãcã weecãrã niwã. Na cʉ̃rẽ ñe'ea, caricũcãrã niwã:
—Ʉ̃sã acawererã, ʉ̃sãrẽ weetamurã a'tia. Ã'rĩta nimi nipe'tiro marĩrẽ ña'arõ ucũse me'rã dojorẽcusia'cʉ. Cʉ̃ “Judío masã ña'a nima”, nicusiami. “Moisé cʉ̃ duti'que wapamarĩ'i”, nimi. A'ti wi'i Õ'acʉ̃ wi'i quẽ'rãrẽ “Ña'a ni'i”, ni bu'ecusiagʉ weeami. Apeyema tja griego masãrẽ a'ti wi'ipʉre misãjãtiapĩ. Judío masã nitirã griego masã a'ti wi'ipʉre de'ro sãjãtita basiowe'e. Cʉ̃ a'tiro wéégʉ, a'ti wi'i ña'ase marĩrĩ wi'ire dojorẽgʉ̃ weeapĩ, ni weresãcãrã niwã.
Na todʉporo Efesocjʉ̃ judío masʉ̃ nitigʉ Trófimo wãmetigʉre Pablo me'rã nicã ĩ'acãrã niwã macãpʉ. Tojo ĩ'a'cãrã nitjĩarã, na “Cʉ̃rẽ Õ'acʉ̃ wi'ipʉ misãjãpĩ”, ni wãcũcãrã nimiwã.
Na tojo nicã tʉ'orã, ti macãcjãrã nipe'tirã uarosãjãwã. Tojo weerã sojaro me'rã na omasãjã, Pablo tiropʉ eja, cʉ̃rẽ ñe'e, Õ'acʉ̃ wi'ipʉ nigʉ̃rẽ wejewijawã te sope pʉ'topʉ. Be'ro maata ti wi'i soperire añurõ bi'acã'wã cʉ̃ ti wi'ipʉ du'ti sãjãrĩ nírã.
Na Pablore wẽjẽrãtirãpʉ weemiwã. Na wẽjẽsĩ'rĩrĩ cura ãpẽrã masã surara wiogʉpʉre wererã wa'acãrã niwã. A'tiro nicãrã niwã:—Nipe'tirã a'ti macã Jerusalẽ́cjãrãrẽ cumuca wa'aro weeapʉ, ni werecãrã niwã surara wiogʉpʉre.
Cʉ̃ te quetire tʉ'ogʉ, cʉ̃ yarã surarare nerẽduti, ãpẽrã cʉ̃ me'rãcjãrã wiorã quẽ'rãrẽ neo, omawã'cãticãrã niwã na tiropʉ. Be'ro na tojo a'ticã ĩ'arã, Pablore paami'cãrã paadu'ucã'wã.
Be'ro surara wiogʉ Pablo pʉ'topʉ wa'a, cʉ̃ yarã surarare ñe'eduti, pʉa da cõme dari me'rã dʉ'tedutiwĩ. Tojo weetojaca be'ro masãrẽ “¿Noa niti ã'rĩ? ¿De'ro weeati?” ni sẽrĩtiña'wĩ.
Cʉ̃ tojo nicã, masã pe'e apĩ mejẽcã, ãpẽrã quẽ'rã mejẽcã no'o ʉaro caricũma'acã'wã. Tojo weegʉ surara wiogʉ pe'e ne diacjʉ̃ tʉ'oejatiwĩ. Tojo tʉ'oti, cʉ̃ yarã surarare miadutiwĩ na surara nirĩ wi'ipʉ.
<sup>(35-36)</sup> Na topʉ cʉ̃rẽ miacã, pãjãrã masã narẽ sirutuwã. Sirutu, pũrõ caricũwã:—Cʉ̃rẽ wẽjẽña, niwã. Tojo weerã surara na ya wi'i sope pʉ'to mʉjãrõtiro ejarã, masã “Cʉ̃rẽ wẽjẽña” nicã tʉ'orã, surara Pablore miwʉamʉjãwã.
(-)
Pablo surara wiogʉ me'rã cʉ̃ ucũ'que ni'iTi wi'ipʉ eja, cʉ̃rẽ o'osõrõrãtirã weeri cura Pablo surara wiogʉre griego ye me'rã “Yʉ'ʉ mʉ'ʉ me'rã ucũsĩ'rĩsa'a”, nicʉ niwĩ. Cʉ̃ ucũcã tʉ'ogʉ, surara wiogʉ pe'e “¿Mʉ'ʉ griego yere masĩti?
¿To pũrĩcãrẽ cãrʉ̃ sõ'onícʉ Egiptocjʉ̃ masãrẽ neocũu weetjĩagʉ̃, romano masã wiorã me'rã a'mequẽ'cʉ mejeta niti? Pãjãrã wẽjẽrĩ masãrẽ ba'paritisetiri mil ní'cãrãrẽ cʉ̃ yucʉ marĩrõpʉ miacʉ niwĩ. ¿Mʉ'ʉ cʉ̃ mejeta niti? ni sẽrĩtiña'cʉ niwĩ Pablore.
Pablo cʉ̃rẽ yʉ'ticʉ niwĩ:—Niwe'e. Yʉ'ʉ judío masʉ̃, Tarso wãmetiri macãcjʉ̃ ni'i. Tarso mejõ nirĩ macã mejeta ni'i Cilicia di'tapʉre. Yʉ'ʉ ã'rã masã me'rã ucũsĩ'rĩsa'a, nicʉ niwĩ.
Cʉ̃ tojo nicã tʉ'ogʉ, surara wiogʉ “Jaʉ. Ucũña”, ni yʉ'ticʉ niwĩ. Tojo weegʉ Pablo mʉjãrõpʉ nu'cũgʉ̃ta, omocã me'rã masãrẽ di'tamarĩdutiwĩ. Na di'tamarĩcã ĩ'a, Pablo masãrẽ na ye hebreo ye me'rã ucũwĩ.
Be'ro Pablo na ye hebreo me'rã ucũcã tʉ'orã, nemorõ di'tamarĩawã. Pablo narẽ niwĩ:
—Yʉ'ʉ judío masʉ̃ ni'i. Cilicia di'tacjʉ̃, ni'cã macã Tarso wãmetiri macãpʉ bajuawʉ. A'ti macã Jerusalẽ́pʉ añurõ masãtu'ajanʉ'cõwʉ̃. Yʉ'ʉre bu'e'cʉ Gamalie niwĩ. Moisé marĩ ñecʉ̃sʉmʉarẽ duti'quere nipe'tisere bu'epe'ocã'wʉ̃. Mʉsã a'tocaterore Õ'acʉ̃ cʉ̃ duti'quere weesetironojõta yʉ'ʉ quẽ'rã añurõ tojota weewʉ.
Yʉ'ʉ todʉporopʉre Jesure ẽjõpeorãrẽ ña'arõ weecũcãti. Ejeripõ'rã añucãti tée no'o ãpẽrãrẽ wẽjẽtu'ajanʉ'cõgʉ̃pʉ. Ʉmʉa, numiarẽ ñe'e, narẽ bu'iri da'reri wi'ipʉ sõrõmʉjãduticãti.
Pa'ia wiogʉ, nipe'tirã judío masã wiorã “Tojota weewĩ cʉ̃”, ni masĩsama. Náta yʉ'ʉre papera apobosatjĩarã o'ówã Damascocjãrã judío masã marĩ acawererãrẽ. Yʉ'ʉ ti pũrĩ me'rã Damascocjãrã Jesure ẽjõpeorãrẽ ñe'egʉ̃ wa'amiwʉ̃. A'ti macã Jerusalẽ́pʉ narẽ miiti, bu'iri da'regʉti nígʉ̃, tojo weemiwʉ̃.
Pablo cʉ̃ dʉcayuse quetire masãrẽ were'que ni'i’Damascopʉ yʉ'ʉ ejagʉti weeri cura dajaritero nicã wãcũña marĩrõ ʉ'mʉsepʉ bʉpo ya'baro weronojõ yʉ'ʉ tiro asistedijati bo'reyua wa'awʉ.
Tojo wa'acã, yʉ'ʉ nucũcãpʉ bʉrʉque'a wa'acãti. To be'roacã ni'cʉ̃ yʉ'ʉre ucũcã tʉ'owʉ. “Saulo, ¿de'ro weegʉ yʉ'ʉre ña'arõ weegʉ weeti?” niwĩ.
’Tere tʉ'o, yʉ'ʉ cʉ̃rẽ yʉ'tiwʉ: “¿Noa niti mʉ'ʉ?” niwʉ̃.’Cʉ̃ pe'e “Yʉ'ʉ Jesú Nazarecjʉ̃ mʉ'ʉ ña'arõ weesĩ'rĩ wapagʉ́ ni'i”, niwĩ.
Yʉ'ʉ me'rã wa'a'cãrã quẽ'rã te asistesere ĩ'acãrã niwã. Tere ĩ'arã, ʉcʉa wa'acãrã niwã. Yʉ'ʉre cʉ̃ ucũ'que pe'ere tʉ'oticãrã niwã.
Jesú tojo nicã tʉ'o, “Yʉ'ʉ wiogʉ ¿de'ro weegʉsari?” ni sẽrĩtiña'wʉ̃ cʉ̃rẽ.’Cʉ̃ yʉ'ʉre yʉ'tiwĩ: “Wã'cãnʉ'cãña. Wa'aya Damascopʉ. Topʉ mʉ'ʉrẽ ni'cʉ̃ weregʉsami nipe'tise yʉ'ʉ mʉ'ʉrẽ weedutiatjere”, nío'owĩ.
Yʉ'ʉre cʉ̃ asiste'que ne caperi bajuticã weecãti. Tojo weerã yʉ'ʉ me'rãcjãrã Damascopʉ sʉ'ori wa'arã, yʉ'ʉre tʉ̃awã'cãwã.
’Ti macãpʉre ni'cʉ̃ Ananía wãmetigʉ, Moisé duti'quere weenu'cũrĩ masʉ̃ niwĩ. Nipe'tirã judío masã Damascopʉ nirã́ cʉ̃rẽ “Añugʉ̃ nimi”, ni ĩ'awã.
Yʉ'ʉ ti macãpʉ etáca be'roacã Ananía yʉ'ʉre ĩ'agʉ̃ ejawĩ. Cʉ̃ yʉ'ʉre niwĩ: “Saulo, mʉ'ʉ apaturi ĩ'agʉ̃sa'a tja.” Cʉ̃ tojo nirĩ curata yʉ'ʉ apaturi ĩ'acãti tja. Tojo wa'acã, cʉ̃rẽ ĩ'awʉ̃ yʉ'ʉ tiro nu'cũgʉ̃rẽ.
’Be'ro yʉ'ʉre niwĩ: “Õ'acʉ̃ marĩ ñecʉ̃sʉmʉa ẽjõpeo'cʉ dʉporopʉ mʉ'ʉrẽ besecʉ niwĩ. Õ'acʉ̃ cʉ̃ ʉaro mʉ'ʉrẽ masĩato ni, cũucʉ niwĩ. Tojo nicã cʉ̃ macʉ̃ Jesú ña'ase moogʉ̃rẽ ĩ'a, cʉ̃ ucũsere tʉ'oato nígʉ̃ cũucʉ niwĩ.
Nipe'tirãrẽ nipe'tiropʉ mʉ'ʉ ĩ'a'quere, mʉ'ʉ tʉ'o'quere Jesú ye quetire mʉ'ʉ werecusiagʉ wa'agʉsa'a.
¿Ñe'enojõ pe'e basioweti mʉ'ʉrẽ? Basio'o pũrĩcã. Wãmeyedutiya. ‘Yʉ'ʉ Jesure ẽjõpeo'o, yʉ'ʉ ña'arõ wee'quere acobojoya’, ni sẽrĩña Õ'acʉ̃rẽ”, niwĩ yʉ'ʉre Ananía.
Pablo judío masã nitirã tiropʉ Õ'acʉ̃ cʉ̃rẽ wa'aduti'quere were'que ni'i’Tojo wa'áca be'ro yʉ'ʉ Damascopʉ ní'cʉ tojátiwʉ a'ti macã Jerusalẽ́pʉ. Tojata, ñubuegʉ wa'awʉ Õ'acʉ̃ wi'ipʉ.
Yʉ'ʉ ñubueri cura cãrĩtimigʉ̃ quẽ'ese weronojõ Jesure ĩ'acãti. Jesú yʉ'ʉre niwĩ: “Quero a'ti macã Jerusalẽ́rẽ wijayá. A'ti macãcjãrã yé quetire mʉ'ʉ weresijacã, ne ẽjõpeosome”, niwĩ.
’Yʉ'ʉ tere tʉ'o, cʉ̃rẽ niwʉ̃: “Yʉ'ʉ wiogʉ, na añurõ masĩsama yé cjasere. Nipe'tise judío masã na nerẽse wi'serinʉcʉ̃ mʉ'ʉrẽ ẽjõpeorãrẽ a'masãjã, narẽ ñe'e, bu'iri da'reri wi'ipʉ cũu, paapecũuwʉ̃.
Esteba mʉ'ʉ ye queti were'cʉre na wẽjẽrĩ curare yʉ'ʉ quẽ'rã topʉta ĩ'anu'cũwʉ̃. Na ye su'ti bu'icjasere co'tebosawʉ. ‘Añurõ wéérã, tojo weebata'ma’, ni wãcũsetinu'cũwʉ̃”, ni werewʉ Jesure.
’Jesú yʉ'ʉre niwĩ: “Wa'aya. Yʉ'ʉ aperopʉ yoaropʉ o'ógʉti wee'e mʉ'ʉrẽ judío masã nitirã tiropʉ”, niwĩ.
A'tota Pablo ucũsere tʉ'otʉowã. Cʉ̃ “Yʉ'ʉre ‘Judío masã nitirã tiropʉ wa'aya’ niwĩ” nicã tʉ'orã, ʉpʉtʉ caricũwã:—Cʉ̃rẽ wẽjẽña, ni caricũwã.
Caricũnemo, na uasere ĩ'orã, na ye su'ti bu'icjasere doqueomʉjã, di'ta marãrĩrẽ õrẽ wẽestequemorõmʉjãwã.
Pablo surara tiropʉ weeseti'que ni'iNa tojo weecã ĩ'agʉ̃, surara wiogʉ Pablore o'osõrõcã'dutiwĩ na ya wi'i po'peapʉ. Sõrõtojanʉ'cõ, “¿De'ro weerã tocã'rõ caricũti?” ni masĩsĩ'rĩgʉ̃ Pablore tãrãgʉ̃tigʉ dʉ'teduticʉ niwĩ.
Na dʉ'téca be'ro Pablo surara wiogʉ to co'tegʉre nicʉ niwĩ:—¿Mʉsã romano masãrẽ bu'iri besemʉ'tãtimirã, tãrãta basioti? Basiotisa'a. Romano masãrẽ dutise tojo weedutitisa'a, nicʉ niwĩ.
Cʉ̃ tojo nicã tʉ'ogʉ, surara cʉ̃rẽ dutibutiagʉ pe'ere weregʉ wa'acʉ niwĩ:—Mʉ'ʉ añurõ weeapa sĩ'irẽ. Romano masʉ̃ta niami cʉ̃, nicʉ niwĩ cʉ̃ wiogʉpʉre.
Cʉ̃ tojo nicã, surara wiogʉ Pablo tiropʉ wa'a, cʉ̃rẽ “¿Nirõta romano masʉ̃ niti?” ni sẽrĩtiña'cʉ niwĩ.Pablo yʉ'ticʉ niwĩ:—Ʉ̃ʉ, romano masʉ̃ta ni'i, nicʉ niwĩ. Cʉ̃ tojo nicã tʉ'ogʉ,
surara wiogʉ pe'e nicʉ niwĩ:—Yʉ'ʉa niyeru pajiro wapayewʉ romano masʉ̃ nisere sãjãgʉ̃tigʉ, nicʉ niwĩ.Pablo pe'e “Yʉ'ʉ pũrĩcã maata wĩ'magʉ̃pʉta bajua'cʉ niwʉ̃ romano masʉ̃ nisere”, nicʉ niwĩ.
Cʉ̃ tojo nicã, cʉ̃rẽ tãrãbo'cãrã uiwija wa'acãrã niwã. Na surara wiogʉ quẽ'rã “Romano masʉ̃rẽ dʉ'tedutiasʉ” nitjĩagʉ̃, uia wa'acʉ niwĩ.
Pablo judío masã wiorã tiropʉ cʉ̃ ní'que ni'iSurara wiogʉ ape nʉmʉ pe'e ¿de'ro weerã cʉ̃rẽ weresãpari? ni masĩsĩ'rĩgʉ̃, pa'ia wiorã, ãpẽrã nipe'tirã judío masã wiorãrẽ nerẽduticʉ niwĩ. Tojo weegʉ Pablore na dʉ'te'que cõme darire pãa, na wiorã tiropʉ pijiwã'cãcʉ niwĩ.
Cʉ̃ tojo nicã tʉ'ogʉ, Ananía pa'ia wiogʉ Pablo tiro nu'cũrãrẽ cʉ̃ ucũsere tʉ'osĩ'rĩtigʉ, ʉseropʉ paaduticʉ niwĩ.
Tojo weecã ĩ'agʉ̃, Pablo Ananíarẽ nicʉ niwĩ:—Mʉ'ʉ weeta'sasepijagʉ ni'i. Õ'acʉ̃ mʉ'ʉrẽ bu'iri da'regʉsami. Mʉ'ʉ Moisé duti'que me'rã yʉ'ʉre queoro besegʉ wee'e ¿nimiti? Mʉ'ʉ tojo weemigʉ̃ta, ãpẽrãrẽ yʉ'ʉre paadutigʉ, queoro weewe'e. Moisé cʉ̃ duti'quere yʉ'rʉnʉ'cãgʉ̃ wee'e, nicʉ niwĩ Pablo cʉ̃rẽ.
Cʉ̃rẽ tojo nicã, cʉ̃ tiro nu'cũrã́ pe'e Pablore nicãrã niwã:—A'tiro ña'arõ ucũticã'rõʉa'a pa'ia wiogʉ Õ'acʉ̃ bese'cʉre, nicãrã niwã.
Tere tʉ'ogʉ, Pablo narẽ nicʉ niwĩ:—Acawererã, cʉ̃ pa'ia wiogʉ nisere yʉ'ʉ masĩtiasʉ. Masĩgʉ̃ pũrĩcã, tojo nitiboapã. Õ'acʉ̃ ojaca pũrĩpʉ a'tiro ni ojano'caro niwʉ̃: “Macã wiogʉre ña'arõ ucũco'teticã'ña”, niwʉ̃, nicʉ niwĩ Pablo.
Topʉ nirã́ pʉa curua nicãrã niwã. Saduceo masã, fariseo masã nicãrã niwã. Narẽ ĩ'agʉ̃, ʉpʉtʉ caricũbocure ucũcʉ niwĩ:—Acawererã, yʉ'ʉ quẽ'rã fariseo curuacjʉ̃ta ni'i. Yʉ'ʉ pacʉ quẽ'rã cʉ̃́ta nimi. Masã wẽrĩ'cãrã be'ropʉ masãsere yʉ'ʉ ẽjõpeo'o. Tereta yʉ'ʉre ni'cãrõacãrẽ beserã weema, nicʉ niwĩ.
Cʉ̃ tojo nicã, maata fariseo masã saduceo masã me'rã na basu wẽrĩ'cãrãpʉ masãse cjasere a'merĩ dʉ'sasocãrã niwã. Tojo weerã na nerẽrĩ wi'ipʉta ni'cãrõ me'rã nisetimi'cãrã a'merĩ dʉcawatia wa'acãrã niwã.
Saduceo masã “Masã wẽrĩ'cãrãpʉ masãsome. Õ'acʉ̃rẽ wereco'terã, wãtĩa quẽ'rã marĩma”, ni ẽjõpeocãrã niwã. Fariseo masã pe'e a'tiro ẽjõpeocãrã niwã: “Masã wẽrĩ'cãrãpʉ masãrãsama. Õ'acʉ̃rẽ wereco'terã, wãtĩa quẽ'rã nima”, ni ẽjõpeocãrã niwã. A'te ẽjõpeose me'rã dʉ'sasocãrã niwã.
Na ʉpʉtʉ caricũ, ni'cãrẽrã Moisé duti'quere bu'eri masã fariseo curuacjãrã wã'cãnʉ'cã, nicãrã niwã:—Ã'rĩrẽ ne bu'iri ña'ase bocawe'e. Apetero weegʉ Õ'acʉ̃rẽ wereco'tegʉ ucũgʉ̃ ucũapĩ Damasco wa'ari ma'apʉ. Tojo weerã marĩ Õ'acʉ̃rẽ yʉ'rʉnʉ'cãbosa'a nírã, cʉ̃rẽ mejẽcã niticã'rã.
Na ʉpʉtʉ caricũ dʉ'sasocã ĩ'agʉ̃, surara wiogʉ Pablore wẽjẽrĩ ni uigʉ, cʉ̃ yarã surarare nicʉ niwĩ:—Pablo tiropʉ wa'a, cʉ̃rẽ pijiwã'cãña marĩ nirĩ wi'ipʉ, nicʉ niwĩ.
Ape nʉmʉ ñamipʉ Jesú Pablo tiropʉ bajua, cʉ̃rẽ ucũcʉ niwĩ:—Mʉ'ʉ wãcũtutuaya. A'ti macãpʉ yé quetire ucũ'caronojõta Romapʉ wa'agʉ quẽ'rã, tojota ucũña, nicʉ niwĩ.
Judío masã Pablore wẽjẽsĩ'rĩmi'que ni'iCʉ̃ tojo níca ñami ape nʉmʉ ãpẽrã judío masã ya'yioropʉ Pablore wẽjẽrã nírã, nerẽ apoyucãrã niwã. A'tiro nicãrã niwã:—Ni'cãcã me'rã Pablore wẽjẽtimirã, ne cã'rõacã ba'ati, sĩ'rĩti weerã. Cʉ̃rẽ wẽjẽtojarãpʉ ba'a, sĩ'rĩrã. Wẽjẽtimirã, ba'a, sĩ'rĩcãma, Õ'acʉ̃ marĩrẽ bu'iri da'reato, ni apoyucãrã niwã.
Tojo ucũrã cuarenta yʉ'rʉoro nicãrã niwã.
Na tojo ni ucũ apóca be'ro pa'ia wiorã, ãpẽrã judío masã bʉcʉrã tiropʉ wa'a, narẽ nicãrã niwã:—“Ʉ̃sã Pablore wẽjẽtimirã, ne ba'ati, sĩ'rĩti weerãti”, ni apoyuapʉ. “Ʉ̃sã cʉ̃rẽ wẽjẽtimirã ba'a, sĩ'rĩcãma, Õ'acʉ̃ ʉ̃sãrẽ bu'iri da'regʉsami”, niapʉ.
Mʉsã, mʉsã me'rãcjãrã wiorã me'rã queti o'óya surara wiogʉpʉre. Ñamiacã Pablore mʉsã tiropʉ miitidutiya. “Ʉ̃sã cʉ̃ ye quetire dʉ'pocã́pʉta añurõ masĩsĩ'rĩsa'a”, ni queti o'óya, nisoodutio'ocãrã nimiwã.—Cʉ̃ a'topʉre etasome. Ʉ̃sã cʉ̃rẽ wẽjẽrãti nírã, ma'apʉ yucuerãti, ni werecãrã niwã wiorãrẽ. Wiorã na tojo nicã tʉ'orã, “Jaʉ”, nicãrã niwã.
Pablo páácjʉ̃ na tojo wẽjẽsĩ'rĩse quetire tʉ'ogʉ, surara na nirĩ wi'ipʉ wa'a, Pablo tiropʉ eja, werecʉ niwĩ.
Pablo pe'e cʉ̃ werecã tʉ'ogʉ, ni'cʉ̃ surara wiogʉre pijio, cʉ̃rẽ nicʉ niwĩ:—Ã'rĩ ma'mʉrẽ mʉ'ʉ wiogʉ tiropʉ pijiwã'cãña. Apeyenojõ werese cʉoapʉ, nicʉ niwĩ.
Cʉ̃ tojo nicã, cʉ̃rẽ surara wiogʉ tiropʉ miaa, cʉ̃rẽ nicʉ niwĩ:—Pablo marĩ bu'iri da'reri wi'ipʉ cʉogʉ́ yʉ'ʉre pijitjĩagʉ̃, ã'rĩrẽ mʉ'ʉ tiropʉ o'oámi. Apeyenojõ weregʉtigʉ weeapʉ mʉ'ʉrẽ, nicʉ niwĩ.
Tojo weegʉ surara wiogʉ cʉ̃rẽ tʉ̃awã'cã, masã na tʉ'otiropʉ sẽrĩtiña'cʉ niwĩ:—¿Ñe'enojõ werese cʉomiti mʉ'ʉ? nicʉ niwĩ.
Ma'mʉ pe'e cʉ̃rẽ yʉ'ticʉ niwĩ:—Judío masã wiorã Pablo yʉ'ʉ paco pánʉmʉrẽ ñamiacã na tiropʉ miadutirãsama mʉ'ʉrẽ. “Ʉ̃sã cʉ̃ ye cjasere dʉ'pocã́pʉta añurõ masĩsĩ'rĩsa'a” nita'sarãsama.
Na tojo nicã, ẽjõpeoticã'ña. Cuarenta yʉ'rʉoro masã Pablore yucuerã ma'apʉ du'tinu'cũrãsama. “Ni'cãrõacãrẽ ʉ̃sã Pablore wẽjẽtimirã, ne ba'ati, sĩ'rĩti weerãti. Cʉ̃rẽ wẽjẽtojarãpʉ ba'a, sĩ'rĩrãti”, niama. “Wẽjẽtimirã, ʉ̃sã ba'a, sĩ'rĩcãma, Õ'acʉ̃ ʉ̃sãrẽ bu'iri da'regʉsami”, niama. Añurõ apope'otojacãrã niama na weeatjere. Tojo weerã na ni'cãrõacãrẽ mʉ'ʉ “Jaʉ” nise dia'cʉ̃rẽ yucuerã weeama, nicʉ niwĩ.
Cʉ̃ tojo níca be'ro surara wiogʉ pe'e cʉ̃rẽ we'eritigʉ, a'tiro nicʉ niwĩ:—“Pablore wẽjẽsĩ'rĩse quetire weregʉ ejapʉ surara wiogʉpʉre” ne ãpẽrãrẽ wereticã'ña, nío'ocʉ niwĩ.
Surara wiogʉ Pablore Féli tiropʉ o'ó'que ni'iPablo páácjʉ̃ wa'áca be'ro surara wiogʉ cʉ̃ docacjãrã pʉarãrẽ pijiocʉ niwĩ.—Mʉsã yarã surarare were, apoyudutiya. Na ni'cãcã ñami nueve nicã Cesareapʉ Pablore miarãsama. A'tiro wa'arãsama. Doscientos surara dʉ'pocã me'rã wa'ato. Setenta cabayua me'rã pesawã'cãto. Doscientos ñosẽse pjĩrĩ me'rã wa'ato.
Pablo cʉ̃ pesajã cabayua quẽ'rãrẽ apoyudutiya. Ne apeyenojõ mejẽcã wa'aro marĩrõ Féli, Judea wiogʉ tiropʉ miaña, nicʉ niwĩ surara wiogʉ cʉ̃ docacjãrãrẽ.
Be'ro narẽ cʉ̃ tojo níca be'ro papera ni'cã pũrĩ ojao'ocʉ niwĩ Félire. A'tiro ni ojano'caro niwʉ̃ ti pũrĩpʉre:
“Yʉ'ʉ Claudio Lisia, mʉ'ʉ Féli Judea di'ta wiogʉre añuduti'i.
Judío masã ã'rĩ Pablore ñe'e, wẽjẽsĩ'rĩmicãrã niama. Be'ro ‘Cʉ̃ romano masʉ̃ nimi’ nicã tʉ'ogʉ, yʉ'ʉ, yarã surara me'rã wĩorẽgʉ̃ ejawʉ na wẽjẽbo'cʉre.
‘¿Ñe'enojõ bu'iri cʉ̃rẽ weresãpari?’ ni masĩsĩ'rĩgʉ̃, judío masã wiorã tiropʉ cʉ̃rẽ miawʉ̃.
Na cʉ̃rẽ na ẽjõpeosetise ye bu'iri weresãcãrã niwã. Ne cʉ̃rẽ te ye bu'iri wẽjẽrõʉa'a, bu'iri da'reri wi'ipʉ quẽ'rã sõrõrõʉa'a nisenojõrẽ bu'iri bocatisa'a.
Ãpẽrã judío masã cʉ̃rẽ wẽjẽrãti nise quetire tʉ'ogʉ, cʉ̃rẽ wẽjẽbosama ni wãcũgʉ̃, yʉ'ʉ mʉ'ʉ tiropʉre ã'rĩrẽ o'ó'o. ‘Cʉ̃rẽ a'topʉ weresã'cãrã mʉ'ʉ tiropʉta wa'a, mʉ'ʉrẽ weresãrã wa'ato’, niwʉ̃ narẽ. Tocã'rõta ni'i”, ni ojao'ocʉ niwĩ surara wiogʉ Félipʉre.
Topʉ cãrĩ, ape nʉmʉ pe'e surara dʉ'pocã me'rã wa'a'cãrã tóta majãmitojati a'titicãrã niwã Jerusalẽ́pʉ na ya wi'ipʉta tja. Cabayua me'rã wa'a'cãrã dia'cʉ̃ Pablo me'rã yʉ'rʉacãrã niwã Cesareapʉre.
Na Cesareapʉ eta, surara wiogʉ ojao'oca pũrĩrẽ wiacãrã niwã Félire. Cʉ̃ tiropʉta Pablo quẽ'rãrẽ cũucãrã niwã.
Féli ti pũrĩrẽ bu'etojanʉ'cõ, Pablore “¿No'ocjʉ̃pʉ niti mʉ'ʉ?” ni sẽrĩtiña'cʉ niwĩ. Cʉ̃ “Cilicia di'tacjʉ̃ ni'i” nicã tʉ'ogʉ,
Féli “Mʉ'ʉrẽ weresã'cãrã yʉ'ʉ tiropʉ etacã, mʉ'ʉ ye ucũsere tʉ'ogʉti”, nicʉ niwĩ.Be'ro Pablore surarare co'tedutigʉ cũucʉ niwĩ Herode cʉ̃ weedutica wi'ipʉ.
Pablore Féli tiropʉ weresã'que ni'iNi'cãmocʉse nʉmʉrĩ yʉ'rʉ́ca be'ro pa'ia wiogʉ Ananía, ãpẽrã judío masã bʉcʉrã, apĩ masãrẽ weresã'cãrãrẽ ucũbosagʉ Tértulo wãmetigʉ Cesareapʉre wa'acãrã niwã. Wa'a, Féli tiropʉ Pablore weresãcãrã niwã.
Tojo weecã, Féli Pablore pijiocʉ niwĩ. Pablo na tiropʉ ejacã, Tértulo cʉ̃rẽ weresãwã'cõcʉ niwĩ. A'tiro nicʉ niwĩ:—Ʉ̃sã wiogʉ, añu pũrĩcã mʉ'ʉ dutise. Mʉ'ʉ masĩse me'rã añurõ dutimasĩ'i. Tojo weerã ʉ̃sã a'mequẽse moo'o. Añupũrĩrõ nime'rĩcã'a. Te mʉ'ʉ da'rase me'rã a'ti di'tacjãrãrẽ añurõ weetamugʉ̃ wee'e.
Tojo mʉ'ʉ weeyucã, mʉ'ʉrẽ nipe'tirocjãrãpʉ e'catise o'oma.
Mʉ'ʉrẽ yʉ'ʉ yoacã ucũdojasĩ'rĩtisa'a. Tojo weegʉ yʉ'ʉ cã'rõ ucũquejosere tʉ'oya.
’Ã'rĩ caribosebʉcʉ nimi. Cʉ̃ nipe'tiro a'ti turipʉre judío masãrẽ uarosãjãcã weesijagʉ weemi. Apeyema tja Jesú Nazarecjʉ̃rẽ ẽjõpeosetirã curuacjʉ̃ wiogʉ nimi.
Cʉ̃ judío masã nitirãrẽ pijisãjãsĩ'rĩgʉ̃, Õ'acʉ̃ wi'ire dojorẽsĩ'rĩmicʉ niwĩ. Ʉ̃sã judío masãrẽ dutise tojo weedutiwe'e. Tojo weerã ʉ̃sã cʉ̃rẽ bu'iri ñe'ewʉ̃. Ʉ̃sã judío masãrẽ besewʉaronojõta cʉ̃rẽ besesĩ'rĩmiwʉ̃.
Ʉ̃sã tojo weesĩ'rĩcã, Claudio Lisia surara wiogʉ ʉ̃sã tiro a'ti, ʉ̃sãrẽ tutuaro me'rã ẽ'mawã'cã wa'awĩ.
Ʉ̃sãrẽ a'tiro niwĩ: “Mʉsã Pablore weresãsĩ'rĩrã, mʉsã a'ti di'ta wiogʉ Félipʉre weresãrã wa'aya. Féli, mʉ'ʉ basuta cʉ̃rẽ sẽrĩtiña'rẽ. Ʉ̃sã diacjʉ̃ nise me'rãta cʉ̃rẽ weresãrã wee'e, nicʉ niwĩ Tértulo Félire.
Judío masã topʉ nirã́ quẽ'rã “Tértulo diacjʉ̃ta ucũmi”, nicãrã niwã.
Pablo Féli tiropʉ ucũ'que ni'iBe'ro Féli Pablore ucũdutigʉ omocã me'rã weequeocʉ niwĩ. Tojo weegʉ Pablo ucũcʉ niwĩ:—Mʉ'ʉ yoacã a'ti di'tapʉre dutigʉ́ niyucã, yʉ'ʉ mʉ'ʉrẽ masĩ'i. Tojo weegʉ yʉ'ʉ mʉ'ʉpʉre e'catise me'rã weregʉti yé cjasere.
Doce nʉmʉrĩta yʉ'rʉ'ʉ Õ'acʉ̃rẽ ẽjõpeogʉ a'tigʉ yʉ'ʉ Jerusalẽ́pʉ etáca be'ro. Mʉ'ʉ basuta ãpẽrãrẽ yʉ'ʉ ¿diacjʉ̃ta ucũmiti? nígʉ̃, sẽrĩtiña'rẽgʉ.
Yʉ'ʉ ti macãpʉ nicã, ãpẽrã me'rã Õ'acʉ̃ wi'ipʉ, judío masã na nerẽse wi'seripʉ, no'o macã decopʉ yʉ'ʉ dʉ'sasocã, ãpẽrã masãrẽ yʉ'ʉ uarosãjãcã weecã, ne ni'cãti bocaejatiwã.
Ã'rã na weresã'que diacjʉ̃ta “Te ye bu'iri ni'i”, ni ĩ'ota basiowe'e.
’A'te pũrĩcãrẽ diacjʉ̃ta weregʉti. Yʉ'ʉ ñecʉ̃sʉmʉa na Õ'acʉ̃rẽ ẽjõpeoseti'caronojõta yʉ'ʉ quẽ'rã ẽjõpeo'o. Tojo weegʉ yʉ'ʉ Jesure ẽjõpeo'o. Ã'rã pe'e tereta “Jesure ẽjõpeose ña'a ni'i, diacjʉ̃ niwe'e”, nirã weema. Yʉ'ʉ quẽ'rã nipe'tise Moisé cʉ̃ oja'que, Õ'acʉ̃ ye queti weremʉ'tãrĩ masã na oja'quere ẽjõpeo'o.
Masã añurã, ña'arã wẽrĩ'cãrãpʉ masãrãsama nise quẽ'rãrẽ ã'rã weronojõta yucue'e.
Tojo weegʉ Õ'acʉ̃ ĩ'orõpʉ yʉ'ʉ tutuaro põtẽorõ añurõ weesĩ'rĩsa'a. Masã na ĩ'orõpʉ quẽ'rãrẽ tojota weesĩ'rĩsa'a.
’Yʉ'ʉ peje cʉ̃'marĩ be'ro apeye di'tapʉ bu'esija'cʉ Jerusalẽ́pʉre dajawʉ. Judío masã pajasecʉorã nirãrẽ niyeru o'ogʉ a'tiwʉ. Tojo nicã Õ'acʉ̃rẽ ñubuepeogʉ apeyenojõ o'ogʉ a'tiwʉ.
Yʉ'ʉ a'tere tojo weeri cura Asiacjãrã judío masã etapejawã yʉ'ʉ Õ'acʉ̃ wi'ipʉ nigʉ̃rẽ. Ʉ̃sã judío masã weesetironojõpʉma yʉ'ʉ ña'arõ niseti'quere dʉcayucã ĩ'awã. Titare yʉ'ʉ me'rã pejetirãcã masã niwã. Ne narẽ uarosãjãcã weetiwʉ.
Yʉ'ʉ Õ'acʉ̃ wi'ipʉ nicã ĩ'a'cãrã, na pũrĩcã bu'iri cʉomi nírã, mʉ'ʉ tiro weresãrã a'tiroʉa'a.
Na a'titicãma, ã'rã mʉ'ʉ tiro nirã́ cãrʉ̃ wiorã tiropʉ yʉ'ʉ nicã, na bu'iri boca'quere weresãto.
Yʉ'ʉ a'te pũrĩcãrẽ nicãti. Yʉ'ʉ ʉpʉtʉ ucũtutuaro me'rã narẽ niwʉ̃: “ ‘Masã wẽrĩ'cãrãpʉ masãrãsama’, ni yʉ'ʉ ẽjõpeose ye bu'iri mʉsã ni'cãcã yʉ'ʉre beserã wee'e”, niwʉ̃, nicʉ niwĩ Pablo Félire.
Cʉ̃ tojo níca be'ro Féli Jesure ẽjõpeorã na weesetisere añurõ masĩgʉ̃́ niyugʉ, “Tocã'rõta tʉ'ogʉti. Be'ro Lisia surara wiogʉ cʉ̃ etacãpʉ, yʉ'ʉ mʉ'ʉrẽ besegʉti”, nicʉ niwĩ.
Tojo weegʉ Féli surarare co'teduticʉ niwĩ Pablore tja.—Añurõ weeya cʉ̃rẽ. A'ti wi'ipʉ cʉ̃ sijasĩ'rĩcã, ãpẽrã cʉ̃ me'rãcjãrã cʉ̃rẽ weetamusĩ'rĩcã, cã'mota'aticã'ña, ni duticʉ niwĩ Féli cʉ̃ yagʉ surarare.
Pejeti nʉmʉrĩ yʉ'rʉ́ca be'ro Féli, cʉ̃ nʉmo judío masõ Drusila me'rã wa'acãrã niwã tja Pablo nirĩ wi'ipʉ. Topʉ etagʉ, surarare pijiduticʉ niwĩ Pablore. Pablo cʉ̃ tiropʉ etacã ĩ'agʉ̃, “Wereya Jesure ẽjõpeosenojõ cjasere”, nicʉ niwĩ.
Pablo a'tere werecʉ niwĩ cʉ̃rẽ:—Õ'acʉ̃ marĩrẽ cʉ̃ duti'quere añurõ weesetiduticʉ niwĩ. Õ'acʉ̃ “Marĩ basu ña'arõ weesĩ'rĩrã, weeticã'ña, wãcũtutuaya”, nicʉ niwĩ. Be'ropʉ besegʉsami Õ'acʉ̃ marĩ weeseti'quere, nicʉ niwĩ.Pablo cʉ̃ a'tere nicã tʉ'ogʉ, Féli tʉ'omarĩa wa'acʉ niwĩ. Tojo weegʉ Pablore “Wijágʉsa'a. Apetero no'o apeyenojõ weese móógʉ̃, mʉ'ʉrẽ pijiogʉti tja mʉ'ʉ ucũsere tʉ'oacjʉ”, nicʉ niwĩ.
Be'ro pʉa cʉ̃'ma be'ro Féli wiogʉ nisere wijacã'cʉ niwĩ. Cʉ̃ dʉcayuro sãjãcʉ niwĩ tja Porcio Festo wãmetigʉ. Féli cʉ̃ wiogʉ nisere wijagʉ, judío masã me'rã añurõ tojasĩ'rĩgʉ̃ Pablore bu'iri da'reri wi'ipʉta cũucã'cʉ niwĩ.
Festo tiropʉ Pablo ucũ'que ni'iI'tia nʉmʉ cʉ̃ wiogʉ nise sãjã́ca be'ro Festo Cesareapʉ ní'cʉ Jerusalẽ́pʉ wa'acʉ niwĩ.
Cʉ̃ topʉ ejacã, pa'ia wiorã, ãpẽrã judío masã wiorã apaturi Pablore weresãrã wa'acãrã niwã cʉ̃pʉre tja. Pablo pe'e Cesareapʉ nicʉ niwĩ.
Pablore wẽjẽatjere apoyutojacãrã niwã. Tojo weerã Festore ʉpʉtʉ tutuaro me'rã Pablore miaduticãrã niwã Jerusalẽ́pʉ. “Festo cʉ̃ Pablore ʉócãma, cʉ̃ ma'apʉ a'tigʉreta wẽjẽcõ'arãti”, nicãrã nimiwã.
Na tojo nicã, Festo pe'e “Cʉ̃ Cesarea bu'iri da'reri wi'ipʉta nitojami. Yʉ'ʉ basu maata tojaagʉsa'a tja topʉre.
No'o ãpẽrã mʉsã wiorã apeyenojõ bu'iri cʉomi nisere cʉorã, yʉ'ʉ me'rãta wa'a weetjĩarã, weresãrã wa'aya topʉta”, nicʉ niwĩ.
Be'ro Festo Jerusalẽ́pʉre ocho o diez nʉmʉrĩ ni, dajatojaa wa'acʉ niwĩ Cesareapʉre. Cʉ̃ dajaca nʉmʉ ape nʉmʉ pe'e masãrẽ na besewʉaropʉ wa'acʉ niwĩ. Topʉ eja, Pablore pijiduticʉ niwĩ.
Pablo topʉ sãjãejacã, Jerusalẽ́cjãrã judío masã Festo me'rã wa'a'cãrã Pablo pʉ'to wa'acãrã niwã. Wa'a, cʉ̃ weeti'quepʉreta ña'abutiase weresãcãrã niwã. ¿Na weresã'que diacjʉ̃ niti? ne basioticaro niwʉ̃.
Na tojo níca be'ro Pablo pe'e “Judío masãrẽ duti'quere ña'arõ ucũtiwʉ. Õ'acʉ̃ wi'i pajiri wi'ire dojorẽtiwʉ. Romano masã wiogʉre ne cã'rõacã yʉ'rʉnʉ'cãtiwʉ”, nicʉ niwĩ.
Festo cʉ̃ quẽ'rã tja judío masã me'rã añurõ tojasĩ'rĩgʉ̃, Pablore “¿Mʉ'ʉ Jerusalẽ́pʉ wa'asĩ'rĩsari, yʉ'ʉ topʉ mʉ'ʉ ye cjasere besecã?” ni sẽrĩtiña'cʉ niwĩ.
Pablo cʉ̃rẽ yʉ'ticʉ niwĩ:—Yʉ'ʉ a'to besewʉaropʉ romano masã wiogʉ tiropʉ ni'i. A'topʉta yʉ'ʉre beseroʉa'a. Yʉ'ʉ judío masãrẽ ne cã'rõacã ña'arõ weetiwʉ. Mʉ'ʉ a'tere añurõ masĩsa'a.
Yʉ'ʉ ña'ase wee'que ye bu'iri “Cʉ̃rẽ wẽjẽrõʉa'a” nicã pũrĩcãrẽ, ne “Yʉ'ʉre wẽjẽticã'ña”, nitibosa'a. Na yʉ'ʉre weresã'que diacjʉ̃ niticãma, ne ni'cʉ̃ yʉ'ʉre sõjã judío masãpʉre bu'iri da'redutita basiowe'e. Tojo weegʉ diacjʉ̃ta Romapʉ nigʉ̃́, romano masã wiogʉ waropʉ yʉ'ʉre besecã ʉasa'a, nicʉ niwĩ Pablo Festore.
Be'ro Festo cʉ̃ me'rãcjãrã werecasari masã me'rã ucũtoja, Pablore pijiocʉ niwĩ:—Mʉ'ʉ romano masã wiogʉ waropʉre beseroʉapʉ. To pũrĩcãrẽ mʉ'ʉ cʉ̃ tiropʉta besedutigʉ wa'agʉsa'a, nicʉ niwĩ Festo.
Festo Agripare Pablo ye quetire were'que ni'iPejeti nʉmʉrĩ Festo Pablore ucṹca be'ro Judea di'ta wiogʉ waro Agripa wãmetigʉ cʉ̃ ma'mio Berenice me'rã wa'acãrã niwã Cesareapʉre. Na Festore cʉ̃ wiogʉ nise sãjã́ca be'ro añudutirã wa'arã weecãrã niwã.
Na topʉ peje nʉmʉrĩ niyucã, Festo Agripare werecʉ niwĩ Pablo ye cjasere. A'tiro nicʉ niwĩ:—A'to ni'cʉ̃ masʉ̃ niami bu'iri da'reri wi'ipʉ Féli cʉ̃ wiogʉ nise wijagʉ du'uwĩrõti'cʉ.
Yʉ'ʉ Jerusalẽ́pʉ ejacã, pa'ia wiorã, ãpẽrã judío masã bʉcʉrã Pablore wẽjẽato nírã, yʉ'ʉpʉre weresãwã.
Yʉ'ʉ narẽ yʉ'tiwʉ: “Ʉ̃sã romano masã a'tiro weeseti'i. Ne ãpẽrãrẽ wẽjẽdutiro marĩ'i cʉ̃rẽ weresã'cãrã, weresãno'cʉ̃ quẽ'rã beseropʉ na basu a'merĩ diacjʉ̃nʉ'cõtica be'ro. Na weresãno'cʉ narẽ yʉ'tíca be'ropʉ beseno'o”, niwʉ̃ narẽ.
Tojo weegʉ na a'to etaca nʉmʉ ape nʉmʉ pe'e maata yoogoro marĩrõ yʉ'ʉ masãrẽ besewʉaropʉ wa'awʉ. Topʉ eja, Pablore pijiowʉ.
“Yʉ'ʉre weresãrã, ‘Ña'abutiase peje waro bu'iri cʉomi’, ni weresãrãsama”, ni wãcũmiwʉ̃. Ne marĩcaro niwʉ̃.
Na ẽjõpeosetise cjase dia'cʉ̃ nicaro niwʉ̃. Apeye, ni'cʉ̃ masʉ̃ Jesú wãmetigʉ judío masã na “Wẽrĩa wa'awĩ” ní'cʉre Pablo pe'e cʉ̃rẽta tja catimi nise queti dia'cʉ̃rẽ weresãwã.
Yʉ'ʉ a'tenojõrẽ ¿de'ro weegʉsari? nímasĩti, Pablore sẽrĩtiña'wʉ̃. “¿Mʉ'ʉ Jerusalẽ́pʉ wa'asĩ'rĩsari? ¿Topʉ beseroʉasari te cjasere?” niwʉ̃.
Cʉ̃ pe'e “Jerusalẽ́pʉre wa'asĩ'rĩtisa'a. Romano masã wiogʉ waro Augusto tiro pe'e beseno'sĩ'rĩsa'a”, niwĩ. Tojo nicã tʉ'ogʉ, “Mʉ'ʉ a'tota tojánígʉ̃sa'a yujupʉ bu'iri da'reri wi'ipʉ. Yʉ'ʉ mʉ'ʉrẽ o'ota basiocã, mʉ'ʉ wa'agʉsa'a”, niwʉ̃, ni quetiwerecʉ niwĩ Festo Agripare.
Cʉ̃ tojo nicã tʉ'ogʉ, Agripa “Yʉ'ʉ quẽ'rã cʉ̃ ucũcã tʉ'osĩ'rĩsa'a”, nicʉ niwĩ. Festo pe'e “To pũrĩcãrẽ mʉ'ʉ ñamiacãta tʉ'ogʉsa'a”, nicʉ niwĩ.
Ape nʉmʉ Agripa, cʉ̃ ma'mio Berenice na añuse wiorã su'ti sãñase me'rã na nerẽwʉari tucũjopʉ sãjãcãrã niwã. Ãpẽrã surara wiorã, ti macãcjãrã wiorã quẽ'rã na me'rã sãjãcãrã niwã. Na nerẽtojaca be'ro Festo Pablore pijidutio'ocʉ niwĩ.
Pablo na tiropʉ sãjãejacã, Festo to nirãrẽ nicʉ niwĩ:—Wiogʉ Agripa, ãpẽrã a'to dujirã́, ã'rĩ Pablore mʉsã ĩ'a'a. Pãjãrã judío masã Jerusalẽ́cjãrã, a'ti macãcjãrã cʉ̃rẽ weresãwã yʉ'ʉpʉre. Na'irõ cʉ̃rẽ “Wẽjẽrõʉa'a”, ni caricũmʉjãwã.
Na tojo nimicã, yʉ'ʉ pe'e “Cʉ̃rẽ wẽjẽrõʉa'a” na nise bu'irire bocaticãti. Cʉ̃ basu “Yʉ'ʉ Augusto tiropʉ beseno'sĩ'rĩsa'a” nicã, “Cʉ̃rẽ topʉta o'ógʉti”, niwʉ̃.
Yʉ'ʉ cʉ̃rẽ o'ógʉ, “Ã'rĩ a'te bu'iri cʉomi, tojo weecʉ niwĩ”, ne papera ni ojao'ota basiowe'e marĩ wiogʉpʉre. Tojo weegʉ yʉ'ʉ mʉsã tiropʉ ã'rĩrẽ pijioapʉ. Mʉ'ʉrẽ wéégʉ pijioasʉ ʉ̃sã wiogʉ ã'rĩ me'rã ucũato nígʉ̃. Mʉ'ʉ cʉ̃ me'rã ucṹca be'ro Augustopʉre “A'te bu'iri cʉomi” ni ojao'ota basiorosa'a nígʉ̃, cʉ̃rẽ pijioasʉ.
Ni'cʉ̃ bu'iriwi'ire o'ógʉ, “A'te bu'iri cʉomi” ni weretimigʉ̃, o'óta basiowe'e marĩ wiogʉpʉre. Mejõ warota o'óro weronojõ tʉ'oña'sa'a, nicʉ niwĩ Festo Agripare.
Pablo Agripare cʉ̃ were'que ni'iBe'ro Agripa Pablore ucũduticʉ niwĩ:—Ni'cãrõacã mʉ'ʉ yʉ'tiya mʉ'ʉrẽ na weresã'quere, nicʉ niwĩ. Tojo weegʉ Pablo wiogʉre añudutigʉ, na weesetironojõta omocã me'rã weequeo, cʉ̃rẽ ucũcʉ niwĩ:
(-)
’Yʉ'ʉ wĩ'magʉ̃ nicãpʉta judío masã nipe'tirã yʉ'ʉ niseti'quere masĩmʉjãtiwã. Ya macã Tarsopʉ nicã, Jerusalẽ́pʉ yʉ'ʉ nicã masĩwã. A'tocateropʉ quẽ'rãrẽ masĩsama yʉ'ʉ weesetisere.
Yʉ'ʉ ma'mʉpʉta fariseo curuacjʉ̃ ninʉ'cãwʉ̃. Na tere weresĩ'rĩrã, añurõ masĩsama. Nipe'tirã judío masã wa'teropʉre ti curuata ni'i nipe'tise Moisé cʉ̃ duti'quere añurõ weeri curua.
Ni'cãrõacãrẽ Õ'acʉ̃ masã wẽrĩ'cãrãpʉre masõgʉ̃sami nise yʉ'ʉ ẽjõpeose ye bu'iri a'topʉ besedutirã o'oáma. A'te masãse cjasere marĩ ñecʉ̃sʉmʉapʉreta Õ'acʉ̃ weretojacʉ niwĩ.
Tereta yucuerã wee'e marĩ doce cururicjãrã. Tojo weerã ʉmʉcori, ñamirĩ cʉ̃rẽ ẽjõpeorã ñubuenu'cũcã'a. Yʉ'ʉ quẽ'rã wẽrĩ'cãrãpʉ masãrãsama nisere yucuegʉ wee'e. A'te ye bu'irita ni'cãrõacãrẽ judío masã yʉ'ʉre weresãrã weema.
To pũrĩcãrẽ ¿de'ro weerã mʉsã pe'e Õ'acʉ̃ masã wẽrĩ'cãrãpʉre masõsere ẽjõpeoweti?
’Yʉ'ʉ quẽ'rã todʉporopʉ Jesú Nazarecjʉ̃rẽ ẽjõpeorãrẽ ña'arõ weesĩ'rĩrõ põtẽorõ weecũmiwʉ̃.
Jerusalẽ́pʉ pa'ia wiorã na dutio'omʉjãrõ me'rã Jesure ẽjõpeorãrẽ ñe'e, bu'iri da'reri wi'ipʉ miamʉjãwʉ̃. Narẽ wẽjẽcã, yʉ'ʉ quẽ'rã ne cã'mota'atiwʉ.
Pejetiri yʉ'ʉ judío masã na nerẽse wi'seripʉ wa'a, Jesure ẽjõpeodu'uato nígʉ̃ bu'iri da'recũwʉ̃. Ʉpʉtʉ waro na me'rã uagʉ, apeye di'tapʉ narẽ bu'iri da'resĩ'rĩgʉ̃ sirutuwã'cãcũwʉ̃.
’Bu'iri da'regʉti tja ni wãcũwã'cãgʉ̃, pa'ia wiorã dutio'ori pũrĩ me'rã Damascopʉ wa'amiwʉ̃.
Ti macã wa'ari ma'apʉ wa'agʉ, dajaritero nicã mujĩpũ asistero nemorõ ʉ'mʉsepʉ asistedijati, añurõ bo'reyua wa'awʉ. Yʉ'ʉ tiro, yʉ'ʉ me'rãcjãrã tiropʉ asiste se'sa wa'awʉ.
Tojo wa'acã, ʉ̃sã nucũcãpʉ nipe'tirã bʉrʉque'a wa'awʉ. Ni'cʉ̃ yʉ'ʉre hebreo ye me'rã ucũcã tʉ'owʉ: “Saulo, ¿de'ro weegʉ yʉ'ʉre ña'arõ weeti? Tojo wéégʉ, mʉ'ʉ basuta ña'arõ weegʉ wee'e”, niwĩ.
’Cʉ̃ tojo nicã, “¿Noa niti mʉ'ʉ?” niwʉ̃ cʉ̃rẽ.’Cʉ̃ yʉ'ʉre yʉ'tiwĩ: “Yʉ'ʉ Jesú ni'i, mʉ'ʉ ña'arõ weesĩ'rĩ wapagʉ́.
Wã'cãnʉ'cãña. Yʉ'ʉ mʉ'ʉrẽ yé cjasere weregʉ wa'ato nígʉ̃ mʉ'ʉrẽ bajuapʉ. Ni'cãcã mʉ'ʉ ĩ'a'quere, yʉ'ʉ mʉ'ʉrẽ be'ropʉ ĩ'oatjere weregʉ wa'agʉsa'a.
<sup>(17-18)</sup> Judío masã, ãpẽrã judío masã nitirã mʉ'ʉrẽ wẽjẽsĩ'rĩcã, añurõ co'tegʉti. Judío masã nitirã tiro na tʉ'omasĩato nígʉ̃ yé quetire mʉ'ʉrẽ weredutigʉ o'ógʉtigʉ wee'e. Mʉ'ʉ werecã, ña'arõ weeseti'quere du'u, añuse pe'ere siruturãsama. Tojo weecã, na'itĩ'arõpʉ ní'cãrã bo'reyuse pe'ere bocarãsama. Yʉ'ʉ na wiogʉ nigʉ̃ti. Wãtĩ pe'e na wiogʉ ninemoticã'to nígʉ̃ tojo weegʉti. Yʉ'ʉre ẽjõpeocã, na ña'arõ weeseti'quere acobojogʉti. Tojo weerã na quẽ'rã ãpẽrã yʉ'ʉre ẽjõpeo'cãrã, yʉ'ʉ bese'cãrã me'rã nirãsama”, niwĩ Jesú yʉ'ʉre.
(-)
’Tojo weegʉ Jesú cʉ̃ ʉ'mʉsepʉ ucũdijo'quere queoro weewʉ. Yʉ'rʉnʉ'cãtiwʉ.
Yʉ'ʉ ne waro Damascocjãrãrẽ Jesú ye quetire werenʉ'cãwʉ̃. Be'ro Jerusalẽ́cjãrãrẽ, nipe'tiro Judea di'tacjãrãrẽ, ãpẽrã judío masã nitirã quẽ'rãrẽ a'tiro werewʉ. “Ña'arõ mʉsã weeseti'quere du'uya. Õ'acʉ̃ cʉ̃ ʉaro weeya”, niwʉ̃. Na tojo wééca be'ro na dʉcayu'quere ãpẽrãrẽ ĩ'oato nígʉ̃ narẽ añurõ nisetidutiwʉ.
A'te yʉ'ʉ were'que ye bu'iri judío masã Õ'acʉ̃ wi'ipʉ yʉ'ʉ nigʉ̃rẽ ñe'e, wẽjẽsĩ'rĩmiwã.
Na tojo weesĩ'rĩmicã, Õ'acʉ̃ pe'e yʉ'ʉre weetamunu'cũcã'wĩ. Tojo weegʉ yʉ'ʉ a'tocaterore wiorãrẽ, ãpẽrã mejõ nirã́ quẽ'rãrẽ Õ'acʉ̃ ye quetire were'e. Dʉporopʉ Moisé, ãpẽrã Õ'acʉ̃ ye queti weremʉ'tãrĩ masã “Be'ropʉ tojo wa'arosa'a” na ní'caronojõ tereta yʉ'ʉ were'e.
Na a'tiro ni ojacãrã niwã: “Cristo Õ'acʉ̃ bese'cʉ pi'eti, wẽrĩgʉ̃sami. Wẽrĩtoja, cʉ̃́ta wẽrĩ'cʉpʉ masãmʉ'tãgʉ̃sami. Tojo weegʉ cʉ̃ yʉ'rʉosere weregʉsami judío masãrẽ, judío masã nitirãrẽ”, ni ojacãrã niwã, ni werecʉ niwĩ Pablo.
Cʉ̃ tojo nirĩ curata Festo caricũquejocʉ niwĩ Pablore:—Pablo, mʉ'ʉ maatigʉ wee'e. Ʉpʉtʉ mʉ'ʉ bu'ese ye bu'iri mʉ'ʉ tʉ'omasĩtigʉ dojo'o, nicʉ niwĩ Festo.
Cʉ̃ tojo nicã, Pablo yʉ'ticʉ niwĩ: “Yʉ'ʉ maatigʉ mejeta wee'e. Yʉ'ʉ werese diacjʉ̃ta ni'i. Wiopesase me'rã were'e”, nicʉ niwĩ.
Be'ro Agripare werecʉ niwĩ tja:—Mʉ'ʉ a'te cjasere añurõ masĩsa'a. Tojo weegʉ yʉ'ʉ mʉ'ʉrẽ uiro marĩrõ were'e. Nipe'tise yʉ'ʉ mʉ'ʉrẽ were'quere añurõ masĩsa'a. A'te Jesú ye queti ya'yioropʉ wa'atiwʉ.
’¿To pũrĩcãrẽ mʉ'ʉ quẽ'rã, Agripa, Õ'acʉ̃ ye queti weremʉ'tãrĩ masã na oja'quere ẽjõpeoweti? Yʉ'ʉ tʉ'oña'cã, mʉ'ʉ ẽjõpeosa'a, ni sẽrĩtiña'cʉ niwĩ Pablo.
Cʉ̃ tojo nicã, Agripa nicʉ niwĩ:—¿Pejetiacã ucũse me'rã mʉ'ʉ yʉ'ʉre Jesure ẽjõpeocã weecã'sĩ'rĩti? ni yʉ'ticʉ niwĩ.
Pablo ninemocʉ niwĩ tja:—Peje ucũse, pejetiacã ucũse ʉseri me'rã mʉ'ʉ, a'to nirã́ nipe'tirã yʉ'ʉ weronojõ Jesure ẽjõpeocã ʉasa'a, yʉ'ʉ weronojõ bu'iri da'reri wi'ipʉ nitimirã, nicʉ niwĩ.
<sup>(30-31)</sup> Cʉ̃ tojo níca be'ro Agripa, Festo, Berenice, ãpẽrã na me'rã dujirã́ wã'cãnʉ'cã, ape tucũpʉ Pablo ye cjasere ucũrã sãjãcãrã niwã. A'tiro nicãrã niwã:—Cʉ̃ pũrĩcã te ye bu'iri wẽjẽrõʉa'a nisere ne mooami. Ne bu'iri da'reri wi'ipʉ quẽ'rãrẽ cũuta basiotimiapã, nicãrã niwã.
(-)
Pablore Romapʉ o'ó'que ni'iBe'ro Festo Romapʉ o'óta basiocã ĩ'agʉ̃, Pablore, tojo nicã ãpẽrã bu'iri da'reri wi'ipʉ nirãrẽ Julio surara wiogʉre co'tedutiwĩ. Julio surara wiogʉ Augusto wãmetiri curuacjʉ̃ niwĩ. Yʉ'ʉ Luca quẽ'rã na me'rã wa'awʉ.
Ʉ̃sã ni'cãwʉ̃ yucʉsʉ Adramitio wãmetiri macã cjãwʉ̃ Asia cjase petaripʉ wa'apjʉ me'rã mʉjãsãjã wa'awʉ. Apĩ Aristarco wãmetigʉ Macedonia di'ta Tesalónica wãmetiri macãcjʉ̃ ʉ̃sã me'rã wa'awĩ.
Cesareapʉ wija'cãrã ape nʉmʉ ʉ̃sã Sidṍ wãmetiri macãpʉre etawʉ. Topʉ ʉ̃sã etacã, Julio Pablore pajaña'gʉ̃ a'tiro weewĩ. Tocjãrã cʉ̃ me'rãcjãrã cʉ̃ ʉasenojõrẽ o'oato nígʉ̃ na tiropʉ sijadutigʉ du'uo'owĩ.
Ʉ̃sã ti macãpʉ ní'cãrã wijawã'cã, Chipre nʉcʉ̃rõrẽ diacjʉ̃camocã pe'e yʉ'rʉawʉ. Tiape wĩ'rõ tutuatiwʉ.
Ʉ̃sã Cilicia, Panfilia wãmetise di'ta tiro ti maarẽta yʉ'rʉtẽrĩ pẽ'a, Mira wãmetiri macãpʉ Licia di'tapʉre ejawʉ.
Ti macãpʉ apewʉpʉ mʉjãsãjãrãtirã tiwʉpʉ sãña'cãrã dijawʉ. Be'ro surara wiogʉ apewʉ Alejandría cjãwʉ̃ Italiapʉ wa'apjʉre bocaejawĩ. Ʉ̃sã tiwʉpʉ mʉjãsãjã, wa'a wa'awʉ tja.
Wĩ'rõ ʉ̃sãrẽ ʉpʉtʉ wẽe cã'mota'ayucã, ʉ̃sã peje nʉmʉrĩ yoogowʉ. Ʉ̃sã ʉpʉtʉ pi'etíca be'ropʉ ejawʉ Gnido wãmetiri macã põtẽorõpʉre. Wĩ'rõ apero pe'e wẽose ye bu'iri diacjʉ̃ yʉ'rʉamasĩti, apero pe'e majãmiawʉ̃. Salmón peta tiro pe'e yʉ'rʉaa, Creta nʉcʉ̃rõrẽ cũpe pe'e bajaque'awʉ.
Ʉ̃sã sumutopʉ yʉ'rʉaa, ʉpʉtʉ da'rayʉ'rʉa'cãrã caributirãpʉ Añurĩ Peta wãmetiropʉre ejawʉ. Ti peta Lasea wãmetiri macã pʉ'to niwʉ̃.
Ʉ̃sã ʉpʉtʉ yoogo'que ye bu'iri judío masã be'tiri bosenʉmʉ yʉ'rʉatojacaro niwʉ̃. Tojo weero wĩ'rõ ʉpʉtʉ wa'a, pu'ecʉ nʉ'cãtjo cã'rõacã dʉ'sawʉ. Ʉ̃sã yʉ'rʉacã, ʉpʉtʉ waro wiopesa niwʉ̃.
Tere masĩgʉ̃, Pablo narẽ weremiwĩ:—Marĩ yʉ'rʉacã, wio nisa'a. A'tiwʉ, tiwʉ cjase apeque, marĩ quẽ'rãrẽ mirĩtawio nisa'a. Tojo weerã marĩ a'topʉta tojánírã yujupʉ, nimiwĩ.
Cʉ̃ tojo nimicã, surara wiogʉ Pablo ucũsere tʉ'otiwĩ. Tiwʉ wiogʉ, tiwʉ autugʉre na ucũse pe'ere ẽjõpeowĩ.
Ti peta pe'e pu'ecʉ nicã ña'a niporo. Tojo weerã tiwʉpʉ sãñarã́ pãjãrã ti nʉcʉ̃rõ Cretare yʉ'rʉa wa'asĩ'rĩwã Fenice wãmetiri macãpʉ. “Topʉ apetero weerã pu'ecʉ tõ'orãsa'a”, niwã. Ti peta pe'ere ʉpʉtʉ wĩ'rõ wẽetiporo.
Pablo quẽ'rã pu'etõ'o'que ni'iTojo weerã sajatiro wĩ'rõ wẽetuuwã'cãticã, tiwʉ da'rarã́ pe'e “Yʉ'rʉaroʉa'a Fenicepʉ”, ni wãcũwã. Tojo wee ʉ̃sã Creta wãmetiri nʉcʉ̃rõ sumutopʉ yʉ'rʉawʉ.
Ʉ̃sã wijáca be'ro maata wĩ'rõ ʉpʉtʉ wẽewã'cãtiwʉ ʉ̃sã pʉ'to nʉcʉ̃rõ tiro pe'e. Te wĩ'rõ Nordeste wãmetiwʉ.
Tiwʉre wĩ'rõ ʉpʉtʉ wẽecã'mota'awʉ. Tojo wẽecã, wĩ'rõ wẽepõtẽorõ pe'e wa'ata basiotiwʉ. Basioticã ĩ'a, to wẽewã'cãrõ pe'eta ʉ̃sãrẽ sʉ'ori miawʉ̃.
Ʉ̃sã ni'cã nʉcʉ̃rõ Cauda wãmetiri nʉcʉ̃rõacãpʉre eja, yʉ'rʉawʉ wĩ'rõ ʉpʉtʉ wẽopũrĩtiro pe'e. Tiwʉ siropʉ ni'cãwʉ̃ yucʉsʉ cã'wʉ̃acã pajipjʉ mirĩcã, na yʉ'rʉapjʉ dʉ'tepono'wʉ̃. Wĩ'rõ ʉpʉtʉ weecã, tiwʉacãrẽ ʉpʉtʉ da'ratjĩarãpʉ pajipjʉjopʉ misãawʉ̃.
Tiwʉre wejemorõpeotoja, pũnʉ'mo dari me'rã wĩ'rõ me'rã batari nírã pajipjʉta warʉa, dʉ'tewã. Be'ro na ui, Sirte wãmetiro nucũporojopʉ marĩrẽ wẽewã'cãrĩ nírã, na “Su'ti caseri wĩ'rõ miato” ni, dʉ'teõ'o'que caserire pãacã'wã. Na pã́áca be'ro wĩ'rõ wẽorõ pe'eta wa'awʉ.
Ape nʉmʉ mejãrõta wĩ'rõ wẽecã ĩ'arã, a'tiro weewã. Tiwʉpʉ apeque sãñasere pa'sa tutuapjʉ tojato nírã cõ'adʉowã.
Ape nʉmʉ ʉ̃sã basuta ni'cãrẽ tiwʉ cjase su'ti caserire, na dʉ'te'que darire, na tuatu'que sẽ'rẽrĩrẽ doqueñonemowʉ̃ tja.
Peje nʉmʉrĩ mujĩpũ ʉmʉcocjʉ̃, ñocõa ne bajutiwã. Tojo weerã ʉ̃sã no'o diácjʉ̃ wa'arãsari, nita basiotiwʉ. Wĩ'rõ quẽ'rã tojo wẽenu'cũcã'wʉ̃. Tojo wee “Ʉ̃sã ne yʉ'rʉsome”, ni wãcũmiwʉ̃.
Peje nʉmʉrĩ ʉ̃sã ba'atiwʉ. Tojo weecã ĩ'a, Pablo na wa'teropʉ ní'cʉ wã'cãnʉ'cã, narẽ niwĩ:—Mʉsãrẽ sõ'opʉ Cretapʉ yʉ'ʉ were'quere tʉ'ocã, añu niboapã. Marĩ topʉ wijatirã, a'tiwʉre dojorẽ, tiwʉ cjasere bajuriotiboapã.
Ni'cãrõacãrẽ mʉsã uiticã'ña. Ne ni'cʉ̃ wẽrĩsome. A'tiwʉ dia'cʉ̃ bajudutirosa'a.
Yʉ'ʉ Õ'acʉ̃rẽ ẽjõpeogʉ ni'i. Cʉ̃ yʉ'ʉ wiogʉ nimi. Ni'cãcã ñami ni'cʉ̃ cʉ̃rẽ wereco'tegʉ yʉ'ʉ tiropʉ bajuami.
A'tiro ni wereami: “Ne uiticã'ña. Mʉ'ʉ Augusto wiogʉ tiropʉ beseno'gʉ̃ wa'agʉsa'a. Õ'acʉ̃ mʉ'ʉ sẽrĩsere añurõ tʉ'oami. Tojo weerã a'tiwʉpʉ nirã́ yʉ'rʉpe'ticã'rãsama. Ne ni'cʉ̃ wẽrĩsome”, niami.
Tojo weerã mʉsã wãcũtutuaya. Yʉ'ʉ Õ'acʉ̃rẽ ẽjõpeo'o. Cʉ̃ ní'que diacjʉ̃ta wa'arosa'a.
Wĩ'rõ dia'cʉ̃ marĩrẽ nʉcʉ̃rõpʉ wẽequepeorosa'a, niwĩ Pablo.
Pʉa semana ʉ̃sã Cretare wijáca be'ro ejacãti pajiri maa Adriático wãmetiri maajopʉre. Wĩ'rõ ʉpʉtʉ wẽocã'mota'ayucã, yoogocãti. Ñami deco nicã tiwʉcjãrã da'rarã́, “Marĩ di'ta tiropʉ ejarã weetʉ'sa'a”, niwã.
Tojo weerã na ¿no'ocõ'rõ ʉ̃'cʉ̃amiti? nírã, ni'cã da yuta da me'rã dijoo, queoña'wã. Na tojo weecã, treinta y seis metros ʉ̃'cʉ̃awʉ̃. To be'roacã tja apaturi queoña'wã. Veintisiete metrota nicaro niwʉ̃ majã.
Ñami niyucã, na ʉ̃tãpápʉ doquewãrĩ nírã, a'tiro weewã. Ba'paritise cõme pjĩrĩ pacare te yapuripʉ yuta dari me'rã dʉ'teõ'o'quere doqueñowã. Auturo pe'e tiwʉre wejeñe'epo'ato nírã tojo weewã. Tojo weetojaca be'ro na “Maata bo'reacã ʉamisa'a”, ni wãcũque'tiwã.
Pablo na tojo weesĩ'rĩcã ĩ'agʉ̃, surara wiogʉre, ãpẽrã surarare werewĩ:—Ã'rã a'tiwʉpʉ tojaticã, mʉsã ne ni'cʉ̃ catisome, niwĩ.
Cʉ̃ tojo nicã tʉ'orã, surara pe'e tiwʉ yucʉsʉacãrẽ dʉ'te'que darire dʉtesurequeñocã'wã.
Bo'reque'ati dʉporo Pablo tiwʉpʉ nirãrẽ ba'adutiwĩ:—Pʉa semana wa'a'a mʉsã cãrĩti, ba'atimirã mʉsã nirṍ.
Tojo weegʉ yʉ'ʉ mʉsã baanʉjã tutuato nígʉ̃ mʉsãrẽ ba'adutigʉti. Ne cã'rõacã mʉsãrẽ mejẽcã wa'asome, niwĩ.
Tojo nitoja, Pablo pã́rẽ mii, nipe'tirã ĩ'orõpʉ Õ'acʉ̃rẽ e'catise o'owĩ. Be'ro cʉ̃ basu tigare deco me'rã pe'é, ba'awĩ.
Na cʉ̃ tojo ba'acã ĩ'arã, na bʉjawetimi'quere du'u, na quẽ'rã e'catise me'rã ba'awã.
Ʉ̃sã tiwʉpʉ sãñarã́ nipe'tirã doscientos setenta y seis niwʉ̃.
Na ba'asĩ'rĩrõ põtẽorõ na ba'áca be'ro tiwʉpʉ sãñase trigo ajurire ti maapʉ doqueñope'ocã'wã. Yucʉsʉ ca'rasãanemopjʉ tojato nírã tere cõ'awã.
Yucʉsʉ nucũporopʉ sʉ'apeja'que ni'iBo'reque'aca be'ro tiwʉ da'rari masã nʉcʉ̃rõrẽ ĩ'abocawã. No'opʉ niti, ni ĩ'amasĩtiwã. Na tojo ĩ'amasĩtimirã, opatucũ nucũporo nirõrẽ ĩ'a, “Sõ'o bʉanʉjãrã, apetero weero basiocãma, to majãarã”, niwã.
Tojo weerã todʉporo “Cõme pjĩrĩ wejeñe'epo'ato” ni, na dʉ'te doqueño'que pjĩrĩrẽ dʉtesure dijowã. Apeye wajapjĩrĩ pacare, autuse pjĩrĩ dʉ'te'que darire pãaca'ranʉ'cõwã. Na tojo weetojaca be'ro ʉ'mʉtãrõpʉ nirĩ su'ti caserore wĩ'rõ ti caseropʉ ñe'e miato nírã wejemorõ yoowã. Tojo weero tiwʉ nucũporo sumuto pe'e nʉjãwʉ̃.
Nʉjã, ʉ̃'cʉ̃atiro nucũporo opa bu'a nirõpʉ sʉ'apeja wa'awʉ. Wajamʉ'tãrõ pe'e nucũporopʉ opa sĩo doquebi'peque'awʉ. Ne sĩobʉrota basiotiwʉ. Tiwʉ auturo pe'e pã'cõrĩ pacase paaquẽocã, bata wa'awʉ.
Tojo wa'acã ĩ'a, surara tiwʉpʉ bu'iri cʉorã na ñe'e'cãrãrẽ ne ni'cʉ̃ doqueñojã baadu'titicã'to nírã wẽjẽcã'sĩ'rĩmiwã.
Surara wiogʉ pe'e Pablore yʉ'rʉosĩ'rĩgʉ̃, narẽ cã'mota'awĩ. Be'ro baamasĩrãrẽ sumutopʉ baanʉjãmʉ'tãdutiwĩ.
Ãpẽrãrẽ taboa pjĩrĩ me'rã pa'sanʉjãdutiwĩ. Te me'rã wa'atirã, tiwʉ cjase bata'que pjĩrĩ me'rã pa'sanʉjãdutiwĩ. Tojo weetjĩrã, ʉ̃sã nipe'tirã yʉ'rʉpe'ticã'wʉ̃.
Pablo Malta nʉcʉ̃rõpʉ ní'que ni'iɄ̃sã nipe'tirã sumutopʉ nʉjãta, majãnʉ'cãca be'ro ʉ̃sã masĩwʉ̃, ti nʉcʉ̃rõ Malta wãmeticaro niwʉ̃.
Tocjãrã masã acoro pejacã yʉsʉacã ĩ'arã, ʉ̃sãrẽ añurõ pajaña'wã. Tojo weerã pecame'e wĩjãbosa, ʉ̃sãrẽ sõ'madutirã pijiowã.
Pablo quẽ'rã peca boposãse seegʉ wa'a, mitĩawĩ. Cʉ̃ tojo mitĩarĩ cura aña pecapʉ ní'cʉ asise uiwijatigʉ, Pablo ya omocãpʉ cũ'rĩ doqueyojawĩ. Topʉta wã'ñacã'wĩ.
Ti nʉcʉ̃rõcjãrã aña Pablo ya omocãpʉ wã'ñacã ĩ'arã, na a'tiro niwã:—Ã'rĩ masã wẽjẽrĩ masʉ̃ nisami. Cʉ̃ dia pajiri maapʉ yʉ'rʉtoja'cʉ nimigʉ̃, cʉ̃ ña'arõ wee'que wapa wẽrĩgʉ̃sami, niwã.
Pablo pe'e añarẽ pecame'epʉ wejestequetĩawĩ. Cʉ̃rẽ ne mejẽcã wa'atiwʉ.
Na tocjãrã pe'e “Maata cʉ̃rẽ bipia wa'arosa'a”, nimiwã. “Bipiticãma, wãcũña marĩrõ bʉrʉque'a, wẽrĩa wa'agʉsami”, ni wãcũmiwã. Na yoacã yucuecũmí, cʉ̃rẽ mejẽcã wa'aticã ĩ'a, mejẽcã wãcũwã tja. “Ã'rĩ ʉmʉ mejeta nisami. Marĩ ẽjõpeogʉ nígʉ̃ nisasami. Tojo weero cʉ̃rẽ aña cũ'rĩcã, ne mejẽcã wa'awe'e”, niwã.
Ʉ̃sãrẽ tojo wa'a'caro ti nʉcʉ̃rõ wiogʉ Publio wãmetigʉ ya di'ta pʉ'toacã niwʉ̃. Cʉ̃ ʉ̃sãrẽ cʉ̃ ya wi'ipʉ cãrĩdutigʉ pijiawĩ. I'tia nʉmʉ ʉ̃sã cʉ̃ ya wi'ipʉ nise nʉmʉrĩrẽ ʉ̃sãrẽ añurõ weewĩ.
Titare Publio pacʉ ujaque, yoja dutitigʉ cãjĩwĩ. Pablo cʉ̃ cãjĩrõpʉ sãjã, Õ'acʉ̃rẽ sẽrĩbosa, cʉ̃ dʉpoapʉre ñapeowĩ. Tojo wee cʉ̃rẽ yʉ'rʉcã weewĩ.
Cʉ̃ tojo weecã ĩ'arã, ti nʉcʉ̃rõpʉ nirã́ dutitirã na ye dutire yʉ'rʉodutirã cʉ̃ tiropʉ a'tiwã. Nipe'tirã na ye dutire yʉ'rʉono'wã.
Ti nʉcʉ̃rõcjãrã ʉ̃sãrẽ peje apeyenojõ o'owã. Be'ropʉ ʉ̃sã yucʉsʉpʉ wa'arã, pu'etiatje quẽ'rãrẽ o'owã.
Ʉ̃sã ti nʉcʉ̃rõpʉre i'tia mujĩpũ niwʉ̃. Be'ro Alejandría wãmetiri macã cjãwʉ̃ me'rã wa'awʉ tja. Tiwʉ topʉ pu'ecʉ tõ'o nínicaro niwʉ̃ yujupʉ. Tiwʉ yucʉsʉẽ'quẽapʉ ãpẽrã masã ẽjõpeosetirã Cástor, Pólux wãmetirã queose na paateõ'o'que wã'ñawʉ̃.
Maltapʉ ní'cãrã wija, Siracusa wãmetiri macãcja petapʉ ejawʉ. Topʉ i'tia nʉmʉ tojáníwʉ̃.
Be'ro Regio wãmetiri macãpʉ wa'arã sumutopʉ nʉjãwʉ̃. Topʉ eta, ni'cã nʉmʉ be'ro ʉ̃sã wa'aro pe'eta wĩ'rõ wẽowʉ̃. Tojo weerã ape nʉmʉ pe'e ejabaque'owʉ Puteoli wãmetiri macãpʉre. Topʉ eta, ʉ̃sã tiwʉpʉ sãña'cãrã dijawʉ.
Topʉre ãpẽrã Jesure ẽjõpeorãrẽ bocaejawʉ. Na ʉ̃sãrẽ “Ni'cã semana ʉ̃sã me'rã tojáníña”, niwã. Tojo weerã ʉ̃sã ni'cã semana to ni, be'ro Romapʉ wa'arã ma'apʉ yʉ'rʉawʉ tja.
Ãpẽrã Romacjãrã Jesure ẽjõpeorã ʉ̃sã Romapʉ wa'ase quetire tʉ'otojacãrã niwã. Tere tʉ'o, ʉ̃sãrẽ põtẽrĩrã etawã ma'apʉ Foro de Apio wãmetiri macãpʉ. Ãpẽrã quẽ'rã aperopʉ sijari masã na cãrĩrõpʉ Tres Tabernas wãmetiropʉ ʉ̃sãrẽ põtẽrĩwã. Pablo narẽ ĩ'agʉ̃, Õ'acʉ̃rẽ e'catise o'o, cʉ̃ basu quẽ'rã nemorõ e'cati, wãcũtutuase bocanemowĩ.
Pablo Romapʉ ní'que ni'iI'tia nʉmʉ ʉ̃sã Romapʉ etáca be'ro Pablo ti macãcjãrã judío masã wiorãrẽ pijiowĩ. Be'ro cʉ̃ tiropʉ na ejacã ĩ'a, narẽ a'tiro niwĩ:—Yʉ'ʉ acawererã, ne cã'rõacã mejẽcã weetiwʉ marĩ acawererãrẽ. Ne marĩ ñecʉ̃sʉmʉapʉ weeseti'quere “Tojo niwe'e”, nitiwʉ. Tojo weetimicã, marĩ acawererã Jerusalẽ́pʉ yʉ'ʉre ñe'e, romano masã wiorãpʉre o'owã.
Na romano masã wiorã yʉ'ʉre sẽrĩtiña'a, cʉ̃rẽ wẽjẽrõʉa'a nise bu'irire bocatitjĩarã, du'usĩ'rĩmiwã.
Na judío masã pe'e pũrĩcã yʉ'ʉre ne du'uwĩrõrõ ʉatiwã. Tojo weegʉ yʉ'ʉ “Wiogʉ Augusto Romacjʉ̃pʉta beseato”, niwʉ̃. Ne yʉ'ʉ acawererãrẽ weresãgʉ̃ mejeta yʉ'ʉ ʉaro me'rã a'tiapʉ.
Yʉ'ʉ tojo weetjĩagʉ̃, mʉsã me'rã ucũgʉ̃ti nígʉ̃, diacjʉ̃ masĩato nígʉ̃ mʉsãrẽ pijioapʉ. Marĩ judío masã yoacã yucue'cʉ a'titojacʉ niwĩ. Cʉ̃ Jesucristo wãmetimi. Yʉ'ʉ cʉ̃rẽ ẽjõpeose ye bu'iri a'te dari cõme dari me'rã dʉ'teno'cʉ ni'i, niwĩ Pablo.
Na cʉ̃rẽ niwã:—Ʉ̃sã ne ni'cã papera pũrĩ judío masã Judeacjãrã na ojao'oca pũrĩrẽ ñe'ewe'e. Mʉ'ʉ ye cjasere tʉ'owe'e. To Judeacjãrã a'topʉ sijarã etarã, ne ña'arõ ucũ weresãtiwã mʉ'ʉrẽ.
Ʉ̃sã a'te dia'cʉ̃rẽ masĩ'i. Nipe'tirocjãrã “Jesure ẽjõpeose ña'a ni'i”, ni ucũma. Tojo weerã ʉ̃sã mʉ'ʉ ẽjõpeosere tʉ'osĩ'rĩsa'a, niwã.
Tojo níca be'ro na ni'cã nʉmʉ tere ucũatji nʉmʉrẽ besewã. “Ti nʉmʉ a'tirãti” ni, wa'a wa'awã. Ti nʉmʉ nicã pãjãrã masã Pablo cãjĩrĩ wi'ipʉ etawã. Na nerẽpe'tica be'ro bo'reacã bu'enʉ'cã'cʉ, tée ñamica'a bu'e na'itõ'oa wa'awĩ. Õ'acʉ̃ cʉ̃ nipe'tirã wiogʉ nise quetire bu'ewĩ. Jesucristore ẽjõpeoato nígʉ̃, Moisé cʉ̃ oja'quere, Õ'acʉ̃ ye queti weremʉ'tãrĩ masã na oja'quere narẽ pũrõ ẽjõpeocã ʉagʉ bu'eĩ'owĩ.
Ni'cãrẽrã cʉ̃ bu'esere ẽjõpeowã. Ãpẽrã ne ẽjõpeotiwã.
Na ni'cãrõnojõ wãcũti, ni'cãrẽrã topʉ duji'cãrã wã'cãnʉ'cãwijari cura Pablo narẽ niwĩ:—Espíritu Santu diacjʉ̃ta ucũpĩ Õ'acʉ̃ ye queti weremʉ'tãrĩ masʉ̃ Isaía me'rã ucũgʉ̃ marĩ ñecʉ̃sʉmʉapʉre. A'tiro ni wereduticʉ niwĩ:
<sup>(26-27)</sup> Ã'rã masãrẽ a'tiro ni weregʉ wa'aya: “Mʉsã Õ'acʉ̃ ye cjasere teerã, ĩ'asĩ'rĩtirãsa'a. Õ'acʉ̃rẽ ẽjõpeosĩ'rĩtirã, diacjʉ̃ cjasere tʉ'osĩ'rĩtirãsa'a. Tojo ẽjõpeotitjĩarã, yʉ'ʉre acobojose sẽrĩsome. Tojo weerã mʉsãrẽ werecã, tʉ'orãsa'a, tʉ'orã pe'e. Mejõ de'ro nirõ weesari, ni tʉ'omasĩsome. Mʉsã añurõ yʉ'ʉ weesere ĩ'amirã, ĩ'amasĩsome”, nicʉ niwĩ Õ'acʉ̃.
(-)
’Tojo weerã mʉsã tʉ'osĩ'rĩtise ye bu'iri Õ'acʉ̃ masãrẽ yʉ'rʉose quetire ni'cãcã me'rã judío masã nitirãrẽ wereno'rõsa'a. Na pe'e añurõ tʉ'otʉ'sarãsama, niwĩ.
Pablo tere níca be'ro judío masã topʉ nirã́ na basu a'metu'tiwijawã.
Pʉa cʉ̃'ma Pablo ti wi'i na waso, wapayedutica wi'ipʉre surara cʉ̃rẽ co'tegʉ́ me'rã niwĩ. Nipe'tirã cʉ̃rẽ ĩ'asijarãrẽ e'catise me'rã narẽ põtẽrĩwĩ.
Uiro marĩrõ, wãcũtutuaro me'rã masãrẽ Õ'acʉ̃ cʉ̃ wiogʉ nisere, tojo nicã Jesucristo ye cjasere bu'enu'cũcã'wĩ. Ãpẽrã ne cã'mota'aro marĩrõ tojo weewĩ.Teófilo, mʉ'ʉrẽ tocã'rõta oja'a.Luca
Pablo Romacjãrãrẽ oja'que ni'iPablo Romacjãrã Jesure ẽjõpeorãrẽ oja'que ni'iYʉ'ʉ Pablo mʉsã Roma wãmetiri macãcjãrã Jesucristore ẽjõpeorãrẽ oja'a. Jesucristo dutiro weewã'ñaco'tegʉ ni'i. Cʉ̃ yʉ'ʉre Õ'acʉ̃ masãrẽ yʉ'rʉose quetire weredutigʉ besecṹúwĩ.
Dʉporopʉ Õ'acʉ̃ cʉ̃ ye queti weremʉ'tãrĩ masã me'rã “Yʉ'ʉ masãrẽ yʉ'rʉogʉti”, ni wereyucʉ niwĩ. Tojo weerã te quetire tʉ'orã, Õ'acʉ̃ ye queti ojaca pũrĩpʉ ojacãrã niwã.
Na oja'que marĩ wiogʉ Jesucristo Õ'acʉ̃ macʉ̃ ye queti ni'i. Cʉ̃ a'ti nucũcãpʉre marĩ weronojõ upʉtigʉ bajuacʉ niwĩ. Masʉ̃ nígʉ̃, dʉporocjʉ̃pʉ wiogʉ Davi pãrãmi nituriagʉpʉ nicʉ niwĩ.
Cʉ̃ marĩ weronojõ upʉtimigʉ̃, Õ'acʉ̃ macʉ̃ niyugʉ, ña'ase moogʉ̃ waro nicʉ niwĩ. Cʉ̃ wẽ́rĩ́ca be'ro cʉ̃ pacʉ Espíritu Santu tutuaro me'rã cʉ̃rẽ wẽrĩ'cʉpʉre masõcʉ niwĩ. Tojo weese me'rã masãrẽ yʉ'ʉ macʉ̃ nimi nisere ĩ'ocʉ niwĩ.
Cʉ̃ yʉ'ʉ Pablore añurõ wéégʉ, cʉ̃ ye quetire weredutigʉ besewĩ. Nipe'tiropʉ masã Jesucristore ẽjõpeoato nígʉ̃ tojo weewĩ. Ẽjõpeotjĩarã, cʉ̃ ʉaro weerãsama.
<sup>(6-7)</sup> Mʉsã Romacjãrã quẽ'rã cʉ̃ tojo nino'cãrãta ni'i. Tojo weegʉ mʉsãrẽ Õ'acʉ̃ ma'irãrẽ a'ti pũrĩrẽ oja'a. Õ'acʉ̃ Jesucristo yarã sãjãdutigʉ mʉsãrẽ besecʉ niwĩ. Marĩ pacʉ Õ'acʉ̃, tojo nicã marĩ wiogʉ Jesucristo mʉsãrẽ añurõ weeato. Mʉsãrẽ ejerisãjãcã weeato.
(-)
Pablo Romapʉ wa'asĩ'rĩmi'que ni'iA'tere mʉsãrẽ weremʉ'tãgʉ̃ti. Nipe'tirocjãrãpʉ mʉsã Jesucristore ẽjõpeosere ucũse'sama. Tere tʉ'ogʉ, Jesucristo weetamuse me'rã Õ'acʉ̃rẽ e'catise o'o'o.
Yʉ'ʉ ñubuesetirinʉcʉ̃ mʉsã ye cjasere sẽrĩbosanu'cũcã'a. Yʉ'ʉ tojo weesere Õ'acʉ̃ “Diacjʉ̃ta tojo weemi”, nisami. Yʉ'ʉ añurõ ejeripõ'rãtise me'rã cʉ̃ ʉaro wee'e. Tere wéégʉ, añuse queti cʉ̃ macʉ̃ yere were'e.
Apeye quẽ'rãrẽ Õ'acʉ̃rẽ a'tiro sẽrĩnu'cũcã'a. “Mʉ'ʉ ʉaro nicã, yʉ'ʉre Romapʉ wa'adutigʉ du'uo'oya. Ti macãcjãrã mʉ'ʉrẽ ẽjõpeorãrẽ ĩ'asĩ'rĩsa'a”, ni sẽrĩ'i. Yoa wa'a'a yʉ'ʉ mʉsã tiropʉ wa'asĩ'rĩmi'caro.
Mʉsãrẽ nemorõ wãcũtutuacã ʉasãgʉ̃ Espíritu Santu yʉ'ʉre masĩse o'oro weronojõ mʉsãrẽ o'oturiasĩ'rĩsa'a. Tojo weegʉ topʉre wa'asĩ'rĩsa'a.
Mʉsãrẽ a'tiro nigʉ̃ti. Marĩ pʉ́aperi a'merĩ weetamurãsa'a. Mʉsã yʉ'ʉ ẽjõpeocã ĩ'arã, nemorõ wãcũtutuarãsa'a. Yʉ'ʉ quẽ'rã mʉsã ẽjõpeocã ĩ'agʉ̃, mejãrõta weegʉsa'a.
Acawererã, mʉsãrẽ a'tere masĩcã ʉasa'a. Pejetiri mʉsã tiropʉ wa'asĩ'rĩmi'i. Apesecjãrãmarĩcã judío masã nitirã yʉ'ʉ Jesucristo ye quetire werecã, ẽjõpeowã. Mʉsã ya macãcjãrã quẽ'rãrẽ Jesucristore ẽjõpeocã ʉasãgʉ̃ weregʉ wa'asĩ'rĩsa'a. Tojo weesĩ'rĩmicã, basiowe'e yujupʉ.
Õ'acʉ̃ cʉ̃ ye quetire nipe'tirãrẽ yʉ'ʉre weredutiwĩ. Yé uurãrẽ, uutirã quẽ'rãrẽ weredutiwĩ. Bu'e'cãrãrẽ, bu'eti'cãrãrẽ weredutiwĩ.
Jesucristo ye quetire tʉ'orã cʉ̃rẽ ẽjõpeose ni'iMasã Jesucristo ye quetire tʉ'orã, cʉ̃rẽ ẽjõpeonʉ'cãsama. Yʉ'ʉ masĩ'i, Õ'acʉ̃ cʉ̃ tutuaro me'rã nipe'tirã Jesucristore ẽjõpeorãrẽ pecame'epʉ wa'abo'cãrãrẽ yʉ'rʉosami. Tojo weegʉ masãrẽ te quetire ne bopoyasãwe'e. Ne waro cʉ̃rẽ ẽjõpeorã judío masã nirãrẽ yʉ'rʉosami. Judío masã nitirã cʉ̃rẽ ẽjõpeorã quẽ'rãrẽ mejãrõta yʉ'rʉosami.
Te queti a'tiro ni'i. Õ'acʉ̃ Jesucristore ẽjõpeorãrẽ “Bu'iri marĩrã, añurã nima”, ni ĩ'asami. Jesucristore ẽjõpeorã dia'cʉ̃rẽ tojo ĩ'asami. Te cjasere Õ'acʉ̃ ye queti ojaca pũrĩpʉ a'tiro ojano'wʉ̃:Õ'acʉ̃ cʉ̃rẽ ẽjõpeorãrẽ “Añurã nima”, ni ĩ'asami. Cʉ̃ me'rã ninu'cũrãsama, niwʉ̃.
Nipe'tirã masã bu'iritima nise ni'iÕ'acʉ̃ ʉ'mʉsepʉ nigʉ̃́ masã ña'arõ weesetisere ĩ'agʉ̃, bu'iri da'resami. Ña'arõ weenu'cũrã diacjʉ̃ cjasere cã'mota'asama. Tojo weegʉ narẽ ʉpʉtʉ bu'iri da'resami.
Õ'acʉ̃ cʉ̃ nisetise masĩta basiosere masã añurõ masĩsama. Õ'acʉ̃ cʉ̃ basu tere masĩcã weecʉ niwĩ.
Marĩ Õ'acʉ̃ bajusere ĩ'atimirã, cʉ̃ wee'que me'rã cʉ̃ tutuasere, cʉ̃ nisetisere masĩno'o. Cʉ̃ tutuase, cʉ̃ nisetise ninu'cũcã'rõsa'a. Ne waro cʉ̃ a'ti turire weenʉ'cãcateropʉta cʉ̃ Õ'acʉ̃ ni'i nisere masĩno'o. Tojo weerã masã “Mʉ'ʉrẽ masĩtisa'a. Tojo weerã bu'iri moo'o”, nímasĩtisama.
Cʉ̃ nisetisere masĩmirã, cʉ̃rẽ ẽjõpeotisama. Ne cʉ̃rẽ e'catise o'otisama. No'o ʉaro wãcũma'a, siape me'rã nemorõ ña'arõ wãcũsãjãsama.
Na masĩyʉ'rʉa'a nimirã, tʉ'omasĩtirã dojosama.
Tojo weerã Õ'acʉ̃ catinu'cũgʉ̃rẽ ẽjõpeotisama. Na apeyenojõ masã yee'que boadijatje pe'ere ẽjõpeosama. Masã queose, mirĩcʉ̃a queose, wa'icʉrã queose, pĩrõa queosere yee, ẽjõpeosama. Ne waropʉta tere weemʉjãti, ni'cãrõacã quẽ'rãrẽ mejãrõta weenu'cũma.
Na tojo wee'que bu'iri Õ'acʉ̃ na ña'arõ weesĩ'rĩsere weeato nígʉ̃ cõ'awã'cãcʉ niwĩ. Na bopoyose ña'asere a'merĩ weecãrã niwã. Tere wéérã, na basu na upʉre dojorẽrã weecãrã niwã.
Diacjʉ̃ cjasere ẽjõpeoboronojõ o'orã, mejõ nisoowioritima. Cʉ̃rẽ ẽjõpeoronojõ o'orã, cʉ̃ da're'que a'ti nucũcã cjase pe'ere ẽjõpeoma. Õ'acʉ̃ nipe'tise wee'cʉre e'catipeonu'cũcã'rõʉa'a. Tojota weeno'ato.
Õ'acʉ̃ bopoyose na ʉaripejasere weeato nígʉ̃ narẽ cõ'awã'cãcʉ niwĩ. Numiapʉta ʉmʉa me'rã na weewʉasenojõrẽ na basu numia se'saro ña'arõ weesama.
Ʉmʉa quẽ'rã na basu ña'arõ a'merĩ weesama. Ʉmʉa numia me'rã weewʉasenojõrẽ du'urã, ʉmʉa se'saro ʉaripeja, ña'arõ weesama. Tojo weegʉ Õ'acʉ̃ narẽ ña'arõ weese wapa, bu'iri da'resami. Narẽ bu'iri da'regʉ, na upʉpʉre pi'eticã weesami.
Cʉ̃ wee'quere ĩ'amirã, Õ'acʉ̃rẽ ẽjõpeosĩ'rĩtisama. Tojo weegʉ na wãcũma'asere weeato nígʉ̃ cõ'awã'cãcʉ niwĩ. Cʉ̃ narẽ cõ'acã, totá na ña'arõ wee'quere nemopeosama.
Nipe'tise ña'arõ weesere yʉ'rʉocã'sama. Pajaña'rõ marĩrõ ãpẽrãrẽ ña'arõ weesĩ'rĩsama. Apeyenojõ cʉomirã, cʉonemosãjãsĩ'rĩsama. A'te nipe'tise ña'asere weesama. Doesama. A'mewẽjẽsama. A'metu'tisama. Weesoosama. Ña'arõ weesĩ'rĩrõ bajuro ña'arõ weesama. Ucja, queti poosama.
Ãpẽrãrẽ ña'arõ weesĩ'rĩrã, diacjʉ̃ nitimicã, weresãsama. Õ'acʉ̃rẽ ʉatisama. Ãpẽrãrẽ ĩ'amuisama. “Yʉ'ʉ pe'e ãpẽrã yʉ'rʉoro niyʉ'rʉnʉ'cã'a”, nisama. Ña'asere weebocasama. Na pacʉsʉmʉarẽ yʉ'rʉnʉ'cãsama.
Tʉ'omasĩtisama. Na “Weerãti” ní'quere weetisama. A'metu'tica be'ro aposĩ'rĩtisama. Na acawererãpʉreta ma'itisama. Ãpẽrãrẽ pajaña'tisama.
Õ'acʉ̃ tojo weerãrẽ queoro wéégʉ, “Pecame'epʉ cõ'abajuriogʉti”, nicʉ niwĩ. Cʉ̃ tojo níca be'ro nimicã, ña'arõ weenu'cũsama. Tojo nicã ãpẽrãrẽ ña'arõ weecã ĩ'arã, “Añurõ wéérã, tojo weema”, nisãjãsama.
Õ'acʉ̃ ña'arõ weerãrẽ bu'iri da'regʉ, queoro weemi nise ni'iMʉsã ãpẽrãrẽ “Na ña'arã nima” ni, ĩ'abeseticã'ña. Mʉsã quẽ'rã na weronojõ ña'arõ weesetisa'a. Na bu'iritima nírã, ʉ̃sã quẽ'rã bu'iriti'i nírõnojõ wa'a'a mʉsãrẽ. Mʉsã ni'cãrõnojõ bu'iri cʉo'o.
Õ'acʉ̃ ña'arõ weerãrẽ bu'iri da'regʉ, queoro weegʉ weemi nisere masĩno'o.
Mʉsã ãpẽrãrẽ ña'arõ weema nimirã, na weronojõta wee'e. Tojo weerã “Õ'acʉ̃ ʉ̃sãrẽ bu'iri da'resome”, niticã'ña. Da'regʉsami.
Ña'arõ weemicã, Õ'acʉ̃ mʉsãrẽ pajaña'gʉ̃, maata bu'iri da'retisami. Tojo weerã mʉsã “Ʉ̃sãrẽ bu'iri da'resome”, nimisa'a. Tojo niwe'e. Mʉsã ña'arõ weesere bʉjaweti dʉcayuato nígʉ̃ añurõ wee, maata bu'iri da'retisami.
Cʉ̃ tojo weemicã, mʉsã ña'arõ weesere bʉjaweti dʉcayusĩ'rĩtisa'a. Mʉsã siape me'rã ña'asere weenemorã, bu'iri da'resere seeneocũunemorã wee'e. Be'ro masãrẽ bu'iri da'reatji nʉmʉ nicã, Õ'acʉ̃ uagʉ, mʉsãrẽ queoro bese, ʉpʉtʉ bu'iri da'regʉsami.
Masã na wee'quenʉcʉ̃rẽ queoro wapayegʉsami.
Õ'acʉ̃ a'tiro weerãrẽ cʉ̃ tiropʉ catinu'cũatjere o'ogʉsami. “Cʉ̃ me'rã dʉcayu ninu'cũrãsa'a” nirãrẽ, tojo nicã cʉ̃ “Añurõ weeapʉ” nisere a'marãnojõrẽ o'ogʉsami. Tojo nicã ape upʉ boatiri upʉ su'tiwetisĩ'rĩrãrẽ tojo o'ogʉsami. Na catinu'cũsere ʉarã, añurõ weenu'cũrãsama.
Ãpẽrã pe'e Õ'acʉ̃rẽ yʉ'rʉnʉ'cãrã, na ʉaro weesetisama. Diacjʉ̃ cjasere ʉatirã, ña'ase pe'ere weesirutusama. Õ'acʉ̃ ua, narẽ ʉpʉtʉ bu'iri da'regʉsami.
Nipe'tirã ña'arõ weesetirã pi'eti, ña'arõ tʉ'oña'rãsama. Judío masãrẽ ne waro tojo wa'amʉ'tãrõsa'a. Judío masã nitirã quẽ'rãrẽ mejãrõta wa'arosa'a.
Añurõ weesetirã pe'ere Õ'acʉ̃ añurõ weegʉsami. Narẽ “Mʉsã añurõ weewʉ”, nigʉ̃sami. Tojo nicã ejerisãjãcã weegʉsami. Ne waro judío masãrẽ tojo ejerisãjãcã weemʉ'tãgʉ̃sami. Judío masã nitirã quẽ'rãrẽ mejãrõta weegʉsami.
Õ'acʉ̃ judío masãrẽ, judío masã nitirãrẽ ĩ'a dʉcawaanʉ'cõtisami.
Judío masã nitirã Õ'acʉ̃ Moisére duti'quere masĩtisama. Na ña'arõ wee'quere te dutise me'rã mejeta Õ'acʉ̃ besegʉsami. Ña'arõ wee'que wapa me'rã pe'e narẽ pecame'epʉ cõ'abajurio besegʉsami. Judío masã pũrĩcã Õ'acʉ̃ Moisére duti'quere masĩsama. Tere masĩmirã, ña'arõ weesama. Tojo weegʉ Õ'acʉ̃ náma te dutise me'rã na yʉ'rʉnʉ'cã'que wapare bu'iri da'regʉsami.
Judío masã nitirã Moisé dutisere moomirã, na añurõ wéérã, Õ'acʉ̃ dutisereta weerã weema. Na basu Moisé dutisere masĩrã́ weronojõ weesama.
Añurõ weese me'rã na diacjʉ̃ wãcũsere ĩ'osama. Moisé dutisere masĩrã́ weronojõ nima. Tojo weerã queoro weetíca be'ro ña'arõ tʉ'oña'sama. Añurõ wééca be'ro bu'iri moorã tʉ'oña'sama.
Yʉ'ʉ Jesucristo ye quetire wereronojõta a'tiro wa'arosa'a. Õ'acʉ̃ masãrẽ bu'iri da'reatji nʉmʉ nicã, nipe'tirã wãcũsere, ãpẽrã ĩ'atiropʉ weesere besegʉsami. Jesucristo ña'arõ wãcũrãrẽ, ña'arõ weerãrẽ bu'iri da'regʉsami. Añuse wãcũrãrẽ, añurõ weerãrẽ añurõ weegʉsami.
Õ'acʉ̃ Moisére dutise cũu'que ni'iMʉsã a'tiro wãcũmisa'a: “Ʉ̃sã judío masã Õ'acʉ̃ Moisére dutise cũu'quere ẽjõpeorã ni'i. Õ'acʉ̃ yarã ni'i. Tojo weerã judío masã nitirã yʉ'rʉoro añuyʉ'rʉnʉ'cã'a”, nimisa'a.
Tojo nicã a'tiro ninemosa'a. “Ʉ̃sã Õ'acʉ̃ ʉasenojõrẽ masĩ'i. Moisé duti'quere masĩyurã, ʉ̃sã añuse dia'cʉ̃rẽ besemasĩ'i.
Caperi bajutirãrẽ tʉ̃awã'cãrã weronojõ Õ'acʉ̃ yere masĩtirãrẽ bu'emasi'i. Na'itĩ'arõpʉ nirãrẽ sĩ'orã weronojõ ña'arõ weerãrẽ añurõ weeduti'i”, nisa'a.
“Moisé cʉ̃ duti'quere cʉorã, diacjʉ̃ cjasere queoro masĩ'i. Tojo weerã tʉ'omasĩtirãrẽ, Õ'acʉ̃ yere ne waro bu'ewã'cõrãrẽ bu'emasĩ'i”, nimisa'a.
Mʉsã “Ãpẽrãrẽ bu'emasĩ'i” nirãtirã, mʉsã basu pe'e bu'emʉ'tãrõʉa'a. Ãpẽrãrẽ “Yajaticã'ña” nimirã, ãpẽrã yere yajasa'a.
Mʉsã, “Mʉsã nʉmosãnumia, marãpʉsʉmʉa nitirãrẽ a'metãrãticã'ña”, nisa'a. Tojo nimirã, a'metãrãsa'a. “Queose yee'quere ẽjõpeoticã'ña” nimirã, narẽ ẽjõpeose wi'seri cjasere yajasa'a.
“Ʉ̃sã Moisé duti'quere cʉotjĩarã, ãpẽrã yʉ'rʉoro ni'i”, ni wãcũmisa'a. Tojo nimirã, tere weetirã, cʉ̃ duti'quere yʉ'rʉnʉ'cãrã wee'e. Tojo weerã ãpẽrãrẽ Õ'acʉ̃rẽ bujicã'cã weerã wee'e.
Õ'acʉ̃ ye queti ojaca pũrĩpʉ mʉsã tojo weesere a'tiro ojano'wʉ̃: “Mʉsã Õ'acʉ̃ duti'quere yʉ'rʉnʉ'cãse bu'iri judío masã nitirã Õ'acʉ̃rẽ ña'arõ ucũsama”, niwʉ̃.
Mʉsã Õ'acʉ̃ Moisére dutise cũu'quere weecã, mʉsã judío masã weesetise, õ'rẽcjʉ yapa caserore yejecõ'ase wapati'i. Weeticãma, mʉsã judío masã nise wapamarĩ'i. Tojo weerã cʉ̃ cũu'quere weetirã, judío masã nitirã weronojõ tojacã'a. Õ'acʉ̃ yarã weronojõ nitisa'a.
Judío masã nitirã õ'rẽcjʉ yapa caserore yejecõ'ano'ña marĩma. Na Õ'acʉ̃ Moisére duti'quere wéérã, judío masã weronojõ nisama. Õ'acʉ̃ narẽ “Yarã nima”, nisami.
Mʉsã judío masã Õ'acʉ̃ Moisére duti'quere cʉomi'i. Õ'rẽcjʉ yapa caserore yejecõ'amirã, cʉ̃ duti'quere weewe'e. Ãpẽrã, judío masã nitirã õ'rẽcjʉ yapa caserore yejecõ'atimirã, tojo nicã Õ'acʉ̃ Moisére duti'quere masĩtimirã, cʉ̃ dutisere weesama. Na tojo weecã, mʉsã bu'iri cʉosere masĩno'o.
Judío masʉ̃ waro bu'ipʉ dia'cʉ̃ weesetitimi. Cʉ̃ upʉ dia'cʉ̃rẽ õ'rẽcjʉ yapa caserore yejecõ'ase mejeta ni'i.
Moisé dutisere yʉ'tigʉ́ mejeta Õ'acʉ̃ yagʉ nimi. Espíritu Santure wãcũse dʉcayuno'cʉ pe'e judío masʉ̃ waro nimi. Cʉ̃́ta Õ'acʉ̃ yagʉ nimi. Cʉ̃rẽ Õ'acʉ̃ “Añugʉ̃ nimi” ni ĩ'asami. Masã mejeta tojo ĩ'asama.
Yʉ'ʉ tojo nicã tʉ'orã, mʉsã “¿To pũrĩcãrẽ judío masã nise wapamarĩsari? ¿Õ'rẽcjʉ yapa caserore yejecõ'ase quẽ'rã wapamarĩsari?” nisa'a.
Wapatiyʉ'rʉa'a. Ne warore a'tiro ni'i. Õ'acʉ̃ judío masãrẽ cʉ̃ ye quetire weedutigʉ, ãpẽrãrẽ weredutigʉ cũucʉ niwĩ. Tojo weero judío masã nise wapati'i. Mʉsãrẽ a'tiro ninemogʉ̃ti.
Ãpẽrã judío masã Õ'acʉ̃ ucũsere ẽjõpeotisama. Na tojo ẽjõpeotimicã, Õ'acʉ̃ narẽ cʉ̃ “Tojo weegʉti” ní'quere “Weewe'e”, nitisami.
Õ'acʉ̃ nipe'tise cʉ̃ “Weegʉti” ní'quere queoro weegʉsami. Marĩ nipe'tirã nisoosepijarã nimicã, Õ'acʉ̃ cʉ̃ ní'caronojõta queoro weegʉsami. Õ'acʉ̃rẽ cʉ̃ ye queti ojaca pũrĩpʉ a'tiro ojano'wʉ̃:Õ'acʉ̃, mʉ'ʉ ucũsere “Diacjʉ̃ta ni'i”, nino'o. Mʉ'ʉrẽ nisoose marĩ'i. Tojo weero mʉ'ʉrẽ ãpẽrãpʉre ne weresãta basiowe'e. Na weresãcãma, yʉ'rʉwetimʉjãgʉ̃sa'a, ni ojacʉ niwĩ dʉporocjʉ̃pʉ.
Tere tʉ'orã, ãpẽrã a'tiro nima'asama. “Ʉ̃sã ña'arõ weecã, Õ'acʉ̃ añurõ weesere nemorõ ĩ'ono'rõsa'a.” ¿To pũrĩcãrẽ “Õ'acʉ̃ ʉ̃sã ña'arõ weesere bu'iri da'regʉ, queoro weetimi”, nirã weesari?
Tojo niwe'e. Na tojo nise queoro nicãma, Õ'acʉ̃ ne ni'cʉ̃rẽ bu'iri da'remasĩtibosami.
Apeyema ãpẽrã a'tiro ninemoma'asama. “Ʉ̃sã nisoocã, Õ'acʉ̃ queoro ucũsere ĩ'ono'rõsa'a. Tojo weerã masã cʉ̃rẽ ‘Añuyʉ'rʉami, diacjʉ̃ ucũnu'cũgʉ̃ nimi’, nirãsama. Tojo nicãma, ¿de'ro weegʉ Õ'acʉ̃ marĩrẽ ‘Mʉsã ña'arõ weesebʉcʉrã ni'i’, nisari? Cʉ̃ tojo nígʉ̃, queoro weetimi”, nisama. Na tojo nise nima'ase ni'i.
Na “Ʉ̃sã ña'arõ weecã, Õ'acʉ̃ añurõ weesere nemorõ masĩrãsama”, nisama. Tojo weerã “Añuse wa'ato nírã ña'asere weerã”, nisama. Ãpẽrã yʉ'ʉre, yʉ'ʉ me'rãcjãrãrẽ mejẽcã wãcũato nírã, “Pablo a'tere bu'emi”, nisoosama. Na tojo nisoose wapa Õ'acʉ̃ narẽ bu'iri da'regʉ, queoro weegʉsami.
Nipe'tirã bu'iritirã nima nise ni'i¿Marĩ judío masã ãpẽrã yʉ'rʉoro añurã niyʉ'rʉnʉ'cãti? Niwe'e. Marĩ masĩtoja'a. Nipe'tirã judío masã, judío masã nitirã ña'arõ weerã́ niyurã, ni'cãrõnojõ bu'iritirã dia'cʉ̃ ni'i.
Õ'acʉ̃ ye queti ojaca pũrĩpʉre marĩrẽ a'tiro niwʉ̃:Ne ni'cʉ̃nojõpʉta añugʉ̃ marĩmi.
Ne ni'cʉ̃ Õ'acʉ̃ ye cjasere tʉ'omasĩgʉ̃ marĩmi. Ne ni'cʉ̃pʉta Õ'acʉ̃rẽ masĩsĩ'rĩgʉ̃, wãcũnʉrʉ̃tisami.
Nipe'tirã Õ'acʉ̃ yere du'urã, dojope'tia wa'asama. Nipe'tirã ña'arõ weema. Ne ni'cʉ̃nojõpʉta ãpẽrãrẽ añurõ weegʉ́ marĩmi.
Na ucũse masãpe susuripe weronojõ ni'i. Tipe ʉ̃rĩwijasa'a. Te ʉ̃rĩwijase weronojõ masã ña'arõ ucũsama. Nisoonu'cũsama. Aña ʉseropʉ nímá cʉogʉ́ weronojõ pũrĩrõ ucũsama.
Na masãrẽ wẽjẽcõ'asema ĩ'adu'ayʉ'rʉasama.
No'o na wa'aro masãrẽ ña'arõ weewã'cãsama. Na yere dojorẽ, pajasecʉorã tojacã weesama.
Ãpẽrãrẽ ejerisãjãcã weesere moosama.
Õ'acʉ̃rẽ wiopesase me'rã ĩ'atisama. Cʉ̃rẽ uitisama, ni ojano'wʉ̃.
Marĩ masĩ'i, Moisé cʉ̃ dutisere ʉ̃sã judío masãrẽ cũucʉ niwĩ. Ʉ̃sã te dutisere masĩmirã, tere weetirã, bu'iritirã tojasa'a. Cʉ̃ dutise cũu'que a'tiro ni'i. Nipe'tirã judío masãrẽ, judío masã nitirãrẽ bu'iritirã nima, ni masĩdutiro tojo ni'i.
Ne ni'cʉ̃ Moisé duti'quere weepe'omasĩtisami. Tojo weegʉ “Moisé dutisere weepe'ocã, ‘Õ'acʉ̃ yʉ'ʉre bu'iri marĩgʉ̃ nimi’, nigʉ̃sami”, nímasĩtisami. Moisé duti'que marĩrẽ ña'arã ni'i, ni masĩdutiro cũuno'caro niwʉ̃.
Jesucristore ẽjõpeose me'rã yʉ'rʉrãsa'a nise ni'i<sup>(21-22)</sup> Ni'cãrõacãrẽ majã Õ'acʉ̃ marĩrẽ bu'iri marĩrã nicã weese quetire ĩ'omi. Te quetire Moisé cʉ̃ duti'quere weetimirã, masĩno'o. Marĩrẽ Jesucristore ẽjõpeose me'rã Õ'acʉ̃ ĩ'orõpʉre bu'iri marĩrã nita basio'o. Dʉporopʉ Moisé, tojo nicã Õ'acʉ̃ ye queti weremʉ'tãrĩ masã Õ'acʉ̃ tojo weeatjere cʉ̃ ye queti ojaca pũrĩpʉ ojacãrã niwã. Õ'acʉ̃ nipe'tirã Jesucristore ẽjõpeorãrẽ “Bu'iri marĩrã, añurã nima”, nisami. Ne dʉcawaanʉ'cõtisami.
(-)
Marĩ nipe'tirã ña'arõ weerã́ ni'i. Ne ni'cʉ̃ Õ'acʉ̃ ʉaronojõ weegʉ́ marĩmi.
Tojo nimicã, Õ'acʉ̃ marĩrẽ ma'ígʉ̃, cʉ̃ macʉ̃rẽ o'ócʉ niwĩ. Marĩ ña'arõ wee'quere wẽrĩ wapayedutigʉ tojo weecʉ niwĩ. Tojo weero marĩ wapayetimicã, a'tiro ni'i. Jesucristore ẽjõpeose me'rã Õ'acʉ̃ marĩrẽ “Bu'iri marĩrã, añurã nima”, ni ĩ'asami.
Cʉ̃ macʉ̃ Jesucristore marĩ ña'arõ wee'quere wẽrĩ wapayecã weecʉ niwĩ. Cʉ̃ wẽrĩgʉ̃ dí o'mabʉro'que me'rã marĩ cʉ̃rẽ ẽjõpeocã, acobojosami. Tere wéégʉ, Õ'acʉ̃ queoro cʉ̃ weesere ĩ'osami. Dʉporocjãrãpʉre na ña'arõ weecã, Õ'acʉ̃ pajaña'gʉ̃, bu'iri da'reticʉ niwĩ. Tojo tʉ'oña'cã'cʉ̃ niwĩ.
A'tiro nicãrẽ Jesucristo marĩ ña'arõ wee'quere wẽrĩ wapaye'que me'rã Õ'acʉ̃ cʉ̃ queoro weesere ĩ'osami. Mejãrõta tja cʉ̃ macʉ̃ Jesucristore ẽjõpeorãrẽ bu'iri marĩrã, añurã wa'acã weesami.
Tojo weerã Õ'acʉ̃ ĩ'orõpʉre marĩ basu “Añurã ni'i”, nímasĩtisa'a. Moisé duti'quere wéérã mejeta, añurã ni'i. Jesucristore ẽjõpeocã pe'e, Õ'acʉ̃ marĩrẽ “Añurã nima”, ni ĩ'asami.
Tojo weerã a'tiro nimasĩ'i. Marĩ Jesucristore ẽjõpeocã, Õ'acʉ̃ “Bu'iri marĩrã nima”, ni ĩ'asami. Moisé duti'quere weecã mejeta, tojo wa'a'a.
Õ'acʉ̃ judío masã wiogʉ se'saro nitimi. Judío masã nitirã quẽ'rãrẽ wiogʉ nimi.
Nipe'tirã ni'cʉ̃rẽta Õ'acʉ̃tima. Cʉ̃ judío masã Jesucristore ẽjõpeorãrẽ “Bu'iri marĩrã, añurã nima”, nisami. Cʉ̃rẽ ẽjõpeorã judío masã nitirã quẽ'rãrẽ mejãrõta nisami.
¿To pũrĩcãrẽ marĩ Jesucristore ẽjõpeose me'rã Moisé duti'que pe'ere wapamarĩ'i, nirã weeti? Niwe'e. A'tiro pe'e wee'e. Marĩ Jesucristore ẽjõpeose me'rã Õ'acʉ̃ Moisére duti'quere wapatirota wee'e, nino'o.
Abrahã Õ'acʉ̃rẽ ẽjõpeo'que ni'iNi'cãrõacã mʉsãrẽ Abrahã marĩ ñecʉ̃ ye quetire weregʉti. Mʉsã masĩrõnojõta cʉ̃ judío masʉ̃ nimʉ'tã'cʉ nicʉ niwĩ.
Õ'acʉ̃ Abrahã weesere ĩ'agʉ̃ mejeta, cʉ̃rẽ “Añugʉ̃ nimi”, nicʉ niwĩ. Tojo nicãma, Abrahã cʉ̃ añurõ wee'que wapa “Yʉ'ʉ añugʉ̃ ni'i”, nímasĩbopĩ. Õ'acʉ̃ ĩ'orõpʉ pe'ere tojo nita basiowe'e.
Cʉ̃ ẽjõpeocã pe'e, cʉ̃rẽ Õ'acʉ̃ “Bu'iri marĩmi”, nicʉ niwĩ. Õ'acʉ̃ ye queti ojaca pũrĩpʉ a'tiro ojano'wʉ̃:Abrahã Õ'acʉ̃rẽ ẽjõpeocʉ niwĩ. Tojo weegʉ Õ'acʉ̃ cʉ̃rẽ “Añugʉ̃, bu'iri marĩgʉ̃ nimi”, nicʉ niwĩ.
Queose me'rã mʉsãrẽ weregʉti. Ni'cʉ̃ apeyenojõ da'racã, cʉ̃rẽ wapayerã, tojo o'orã mejeta weema. Cʉ̃ da'ra'que wapa wapayerã weema.
Õ'acʉ̃ pe'e tojo weetimi. Marĩ añurõ weese wapa mejeta “Bu'iri marĩrã, añurã nima”, nisami. Cʉ̃rẽ ẽjõpeocã pe'ere, tojo nisami. Masã ña'arõ weerãrẽ yʉ'rʉweticã weegʉ́ nimi.
Dʉporocjʉ̃pʉ Davi quẽ'rã yʉ'ʉ ní'caronojõta nicʉ niwĩ. Õ'acʉ̃ masã weesere ĩ'atimigʉ̃, cʉ̃rẽ ẽjõpeocã, “Añurã, bu'iri marĩrã nima”, nisami. Tojo nino'rãnojõ e'catisama.
A'tiro ni ojacʉ niwĩ te cjasere:No'o Õ'acʉ̃rẽ yʉ'rʉnʉ'cã'quere acobojono'cãrã e'catima. Tojo nicã ña'arõ weesere cõ'ano'cãrã e'catima.
No'o Õ'acʉ̃ “Ã'rĩ bu'iri marĩgʉ̃ nimi”, nino'gʉ̃nojõ cʉ̃ quẽ'rã e'catimi, ni ojacʉ niwĩ Davi.
Judío masã õ'rẽcjʉ yapa caserore yejecõ'a'cãrã dia'cʉ̃ e'catitisama. Yejecõ'ano'ña marĩrã judío masã nitirã quẽ'rã e'catisama. Marĩ Abrahã ye cjasere wãcũnemorã tja. Õ'acʉ̃ Abrahãrẽ cʉ̃rẽ ẽjõpeocã ĩ'agʉ̃, “Añugʉ̃, bu'iri marĩgʉ̃ nimi”, nicʉ niwĩ.
¿De'ro nicã Õ'acʉ̃ Abrahãrẽ “Añugʉ̃ nimi”, nipari? Cʉ̃ õ'rẽcjʉ yapa caserore yejecõ'ano'se dʉporo Õ'acʉ̃ Abrahãrẽ “Añugʉ̃, bu'iri marĩgʉ̃ nimi”, nitojacʉ niwĩ.
Abrahã Õ'acʉ̃rẽ ẽjõpeoca be'ropʉ cʉ̃ õ'rẽcjʉ yapa caserore yejecõ'acãrã niwã. Cʉ̃ yejecõ'ano'se me'rã Õ'acʉ̃ cʉ̃rẽ todʉporopʉ “Mʉ'ʉ añugʉ̃, bu'iri marĩgʉ̃ ni'i” ní'quere masĩcʉ niwĩ. A'tiro wéégʉ, Abrahã nipe'tirã ẽjõpeorã ñecʉ̃ tojacʉ niwĩ. Na ẽjõpeose me'rã Õ'acʉ̃ nipe'tirã cʉ̃rẽ ẽjõpeorãrẽ “Añurã nima”, nicʉ niwĩ. Na õ'rẽcjʉ yapa caserore yejecõ'acã mejeta, tojo nicʉ niwĩ.
Mejãrõta judío masãrẽ Abrahã na ñecʉ̃ nimi. Na õ'rẽcjʉ yapa caserore yejecõ'acã mejeta, na Abrahã weronojõ ẽjõpeorãta cʉ̃ pãrãmerã nima. Abrahãmarĩcã cʉ̃ yejecõ'ano'se dʉporo Õ'acʉ̃rẽ ẽjõpeotojacʉ niwĩ.
Õ'acʉ̃ cʉ̃ dutise cũu'quere weerã́ dia'cʉ̃rẽ “Tojo weegʉti” ní'quere o'ocãma, marĩ ẽjõpeose wapamarĩbopã. Tojo nicã cʉ̃ Abrahãrẽ “Mʉ'ʉrẽ añuse o'ogʉti” ní'que wapamarĩyapaticã'bopã.
Marĩ Õ'acʉ̃ Moisére dutise cũu'quere weepe'omasĩtisa'a. Tojo weegʉ cʉ̃ dutisere masĩmirã yʉ'rʉnʉ'cãcã, marĩrẽ bu'iri da'regʉsami. Te dutise marĩcã́ pũrĩcãrẽ, te dutisere yʉ'rʉnʉ'cãse marĩbopã.
Õ'acʉ̃rẽ ẽjõpeorã dia'cʉ̃rẽ Abrahãrẽ “Tojo weegʉti” ní'quere o'ogʉsami. Cʉ̃ marĩrẽ ma'itjĩagʉ̃, marĩ basu weetutuacã mejeta, tere o'osami. Moisé dutise cũu'quere weerã́ dia'cʉ̃rẽ o'osome. Nipe'tirã Abrahã weronojõ ẽjõpeorãrẽ o'ogʉsami. Abrahã nipe'tirã ẽjõpeose cʉorã́ ñecʉ̃ nimi.
Õ'acʉ̃ ye queti ojaca pũrĩpʉ a'tiro niwʉ̃ Abrahãrẽ: “Mʉ'ʉrẽ peje cururicjãrã ñecʉ̃ sõrõwʉ̃”, nicʉ niwĩ Õ'acʉ̃. Cʉ̃ tojo nicã tʉ'ogʉ, Abrahã ẽjõpeocʉ niwĩ. Abrahã Õ'acʉ̃ ĩ'orõpʉre cʉ̃rẽ ẽjõpeoyugʉ, marĩ ñecʉ̃ nicʉ niwĩ. Õ'acʉ̃ta nipe'tisere weemasĩpe'ocã'mi. Wẽrĩ'cãrãpʉreta masõsami. Cʉ̃ dutiro me'rã no'o marĩsepʉreta weebajurẽsami.
Õ'acʉ̃ Abrahãrẽ “Mʉ'ʉ pãrãmerã nituriarã pãjãrã nirãsama” nirĩ curare ne põ'rãmarĩcʉ niwĩ. Põ'rãmarĩmigʉ̃, Õ'acʉ̃ cʉ̃rẽ ní'quere “Queoro weegʉsami”, ni ẽjõpeocʉ niwĩ. Tojo weegʉ Õ'acʉ̃ ní'caronojõta peje cururicjãrã ñecʉ̃ wa'acʉ niwĩ.
Abrahã cien cʉ̃'marĩ wa'tero cʉocʉ niwĩ. Cʉ̃ nʉmo Sara quẽ'rã bʉcʉo waro nico niwõ. Tojo nimicã, Abrahã “Ʉ̃sã põ'rãtimasĩtisa'a, bʉcʉrã waro ni'i”, niticʉ niwĩ. Õ'acʉ̃ cʉ̃ ní'caronojõ ʉ̃sãrẽ põ'rãticã weegʉsami nígʉ̃, cʉ̃rẽ ẽjõpeodu'uticʉ niwĩ.
“Apetero weegʉ cʉ̃ ‘Weegʉti’ ní'quere weetisami”, niticʉ niwĩ. Tojo weronojõ o'ogʉ, Õ'acʉ̃rẽ ẽjõpeonemocʉ niwĩ. Wãcũtutua, cʉ̃rẽ nicʉ niwĩ: “Añuyʉ'rʉami, tutuayʉ'rʉgʉ nimi”, nicʉ niwĩ.
“Õ'acʉ̃ yʉ'ʉre cʉ̃ ‘Weegʉti’ nisere weemasĩpe'ocã'sami”, ni ẽjõpeocʉ niwĩ.
Cʉ̃ tojo ẽjõpeocã ĩ'agʉ̃, Õ'acʉ̃ Abrahãrẽ, “Añugʉ̃, bu'iri marĩgʉ̃ nimi”, nicʉ niwĩ.
Õ'acʉ̃ tojo ní'quere Abrahã dia'cʉ̃rẽ Õ'acʉ̃ ye queti ojaca pũrĩpʉ ojano'ticaro niwʉ̃.
Marĩ quẽ'rãrẽ ojano'caro niwʉ̃. Marĩ Õ'acʉ̃rẽ ẽjõpeocã, Abrahãrẽ ní'caronojõta marĩrẽ “Añurã, bu'iri marĩrã nima”, nisami. Cʉ̃́ta marĩ wiogʉ Jesú wẽrĩ'cʉpʉre masõcʉ niwĩ.
Jesú marĩ ña'arõ wee'que wapare wẽrĩcʉ niwĩ. Cʉ̃ wẽ́rĩ́ca be'ro Õ'acʉ̃ marĩrẽ bu'iri marĩrã tojadutigʉ cʉ̃rẽ masõcʉ niwĩ.
Marĩ bu'iritirã niwe'e nise cjase ni'iMarĩ bu'iri cʉomi'cãrãrẽ marĩ wiogʉ Jesucristore ẽjõpeocã, Õ'acʉ̃ “Mʉsã añurã ni'i”, ni ĩ'asami. Tojo weerã marĩ ña'arõ wee'quere wẽrĩ wapayeyucã, Õ'acʉ̃ me'rã wãcũque'tiro marĩrõ añurõ nicã'a.
Jesucristore ẽjõpeocã, Õ'acʉ̃ marĩrẽ ma'ígʉ̃, cʉ̃ me'rã niato nígʉ̃ yʉ'rʉosami. Cʉ̃ tiropʉ cʉ̃ añuyʉ'rʉagʉ nisere bu'ipejatamurãsa'a. Marĩrẽ “Añurõ weewʉ”, nigʉ̃sami. Cʉ̃ tojo weegʉsami nírã, e'catise me'rã co'te'e.
Apeyema tja pi'etirã, e'catimasĩ'i. Marĩ pi'etirã, nemorõ wãcũtutuarãsa'a.
Marĩ wãcũtutuacã, Õ'acʉ̃ “Mʉsã añurõ weewʉ”, nigʉ̃sami. Tere masĩrã, cʉ̃ marĩrẽ añurõ weeatjere wãcũrã, e'catiyutoja'a.
Õ'acʉ̃ Espíritu Santure marĩ me'rã ninu'cũdutigʉ o'ócʉ niwĩ. Tojo weerã cʉ̃ me'rã nírã, Õ'acʉ̃ marĩrẽ ma'isere masĩno'o. Tere masĩrã, “Queorota marĩrẽ ‘Añurõ weegʉti’ ní'quere weegʉsami”, nino'o.
Õ'acʉ̃ marĩrẽ marĩ basu de'ro yʉ'rʉta basioticã ĩ'acʉ niwĩ. Tojo weegʉ cʉ̃ besecatero ejacã, Jesucristo marĩ ña'arãrẽ wẽrĩbosacʉ niwĩ.
Marĩ pũrĩcã ne ãpẽrãrẽ wẽrĩbosasĩ'rĩtisa'a. No'o ni'cʉ̃ queoro weegʉ́ nimicã, ne wẽrĩbosamasĩtisa'a. Apetero weegʉ ni'cʉ̃ añugʉ̃ warore wẽrĩbosagʉ, wẽrĩbosabosami.
Õ'acʉ̃ pũrĩcã marĩ ña'arã nimicã, cʉ̃ ma'isere ĩ'ocʉ niwĩ. Tere ĩ'ogʉ̃, Jesucristore marĩrẽ wẽrĩbosacã weecʉ niwĩ.
Jesucristo marĩrẽ wẽrĩbosase me'rã cʉ̃ ye dí o'mabʉrose me'rã Õ'acʉ̃ cʉ̃ ĩ'orõpʉre marĩrẽ bu'iri marĩrã tojacã weecʉ niwĩ. Tojo weegʉ cʉ̃ Jesucristo me'rãta tja nemorõ weetamugʉ̃sami. Õ'acʉ̃ masãrẽ bu'iri da'reri nʉmʉ nicã, marĩrẽ yʉ'rʉweticã weegʉsami. Marĩrẽ bu'iri da'resome.
Marĩ Õ'acʉ̃rẽ ʉatirã nimicã, cʉ̃ macʉ̃rẽ marĩrẽ wẽrĩbosacã weecʉ niwĩ. Jesucristo wẽrĩgʉ̃ dí o'mabʉrose me'rã Õ'acʉ̃ marĩrẽ cʉ̃ me'rãcjãrã sãjãcã weecʉ niwĩ. Tojo weerã marĩ ni'cãrõacãrẽ cʉ̃ me'rãcjãrã niyurã, a'tiro masĩ'i. Jesucristo wẽrĩ, cʉ̃ masã'que me'rãma majã marĩ bu'iri da'reno'bo'cãrãrẽ yʉ'rʉcã weegʉsami.
Apeyema tja marĩ wiogʉ Jesucristo me'rã Õ'acʉ̃ marĩrẽ ma'isere wãcũrã, e'catiyʉ'rʉa'a. Marĩ cʉ̃ wẽrĩ'que me'rã Õ'acʉ̃ yarã sãjã'a.
Adã́, tojo nicã Jesucristo queti ni'iNi'cʉ̃ ʉmʉ Adã́ wãmetigʉ me'rã ña'arõ weese nʉ'cãcaro niwʉ̃. Te me'rã wẽrĩse bajuanʉ'cãcaro niwʉ̃. Nipe'tirã masãnʉcʉ̃pʉre marĩ ña'arõ weerã́ niyucã, pẽ'rĩpejape'tia wa'acaro niwʉ̃. Tojo weero a'ti ʉmʉcopʉre wẽrĩse se'sape'tia wa'apã.
Masã Õ'acʉ̃ Moisére dutise cũuatji dʉporopʉ ña'asere weetojacãrã niwã. Na ña'arõ weemicã, Õ'acʉ̃ dutise marĩyucã, cʉ̃ narẽ “Yʉ'ʉ dutise cũu'quere yʉ'rʉnʉ'cã'a”, niticʉ niwĩ. Narẽ bu'iri da'reticʉ niwĩ.
Tojo nimicã, Adã́ be'rocjãrã tée Moisé nícaterocjãrãpʉ wẽrĩcãrã niwã. Na Adã́ Õ'acʉ̃ duti'quere yʉ'rʉnʉ'cã'caronojõ weetimirã, ña'arõ wee'que wapa wẽrĩcãrã niwã.Adã́ dʉ'pocã́ticʉ niwĩ ña'arõ weesere. Jesucristo pe'e a'ti turipʉ a'tigʉ, añurõ weesere cʉ̃ quẽ'rã dʉ'pocã́ticʉ niwĩ.
Marĩ Adã́ yʉ'rʉnʉ'cã'quere, Õ'acʉ̃ marĩrẽ ma'ígʉ̃ añurõ wee'quere a'tiro nímasĩ'i. Adã́ ni'cʉ̃ cʉ̃ yʉ'rʉnʉ'cã'que bu'iri nipe'tirã wẽrĩsirutuma. Õ'acʉ̃ pe'e marĩrẽ ma'ígʉ̃, añubutiaro weemi. Marĩ wapayetimicã, ni'cʉ̃ ʉmʉ Jesucristo me'rãta tja nipe'tirãrẽ añubutiaro weemi. Pecame'epʉ wa'abo'cãrãrẽ cʉ̃ me'rã catinu'cũcã weemi.
Õ'acʉ̃ marĩrẽ añurõ wee'quere, ni'cʉ̃ ʉmʉ Adã́ cʉ̃ ña'arõ wee'quere “A'tiro ni'i”, ninemomasĩ'i. Adã́ ni'cãtiacã cʉ̃ yʉ'rʉnʉ'cã'que me'rã marĩ nipe'tirãrẽ bu'iritirã tojacã weecʉ niwĩ. Õ'acʉ̃ marĩrẽ yʉ'rʉose pe'e a'tiro ni'i. Marĩ pejetiri yʉ'rʉnʉ'cãmicã, Õ'acʉ̃ marĩrẽ ma'ígʉ̃, bu'iri marĩrã, añurã tojacã weecʉ niwĩ. Marĩ wapayetimicã, tojo weecʉ niwĩ.
Ni'cʉ̃ yʉ'rʉnʉ'cã'que me'rã wẽrĩse se'sa wa'apã. Tojo weero Jesucristo wẽrĩ'que pe'e totá yʉ'rʉoquejo'o. Õ'acʉ̃ marĩrẽ pajaña'gʉ̃, wapayetimicã, marĩrẽ bu'iri marĩrã tojacã weecʉ niwĩ. Jesucristo ni'cʉ̃ me'rãta tja marĩrẽ ʉ'mʉsepʉ catinu'cũatjere o'ocʉ niwĩ.
A'tiro ni'i. Ni'cʉ̃ Õ'acʉ̃rẽ yʉ'rʉnʉ'cã'que me'rã nipe'tirã cʉ̃ be'rocjãrã marĩ quẽ'rã ña'arã ni, bu'ipejasirutu'u. Mejãrõta tja ni'cʉ̃ Õ'acʉ̃ dutisere yʉ'tigʉ́ Jesucristo me'rã nipe'tirã cʉ̃rẽ ẽjõpeorãrẽ Õ'acʉ̃ “Añurã, bu'iri marĩrã nima”, nisami.
Õ'acʉ̃ Moisére dutise cũugʉ̃, marĩ ña'arã ni'i nisere masĩdutigʉ cũucʉ niwĩ. Cʉ̃ tojo weemicã, ña'arõ weenemopeocãrã niwã. Õ'acʉ̃ pe'e ña'ase weenemocã, nemorõ pajaña'nemopeocʉ niwĩ.
Ña'arõ wee'que wapa wẽrĩse nipe'tirãpʉre se'sabi'acaro niwʉ̃. Te se'sa'caro weronojõ Õ'acʉ̃ marĩrẽ ma'ígʉ̃ añurõ weese quẽ'rã se'sabi'acaro niwʉ̃. Marĩ wiogʉ Jesucristo wẽrĩse me'rã marĩrẽ añurã, bu'iri marĩrã tojacã weecʉ niwĩ. Tojo nicã cʉ̃ me'rã catinu'cũatjere o'ocʉ niwĩ.
Wẽrĩ'cãrã weronojõ nimi'cãrã Jesucristo me'rã yʉ'rʉono'o nise ni'iYʉ'ʉ ní'caronojõta ña'ase weenemocã, Õ'acʉ̃ nemorõ pajaña'nemopeosami. ¿To pũrĩcãrẽ marĩrẽ ma'ígʉ̃ pajaña'nemoato nírã ña'arõ weenu'cũrãsari?
Tojo niwe'e. Jesucristo curusapʉ wẽrĩcã, marĩ quẽ'rã cʉ̃ me'rã wẽrĩ'cãrã weronojõ wa'acãrã niwʉ̃. Wẽrĩ'cãrã, catirã́ na wee'quere weetisama. ¿De'ro weerã marĩ todʉporo ña'arõ wee'caronojõ weenu'cũbosaʉ?
Mʉsã masĩsa'a, marĩ Jesucristore ẽjõpeorã nitjĩarã, wãmeyeno'o. Wãmeyeno'rã, cʉ̃ wẽrĩ'quere bu'ipejatamurã weronojõ ni'i nisere ĩ'o'o.
Jesucristo wẽ́rĩ́ca be'ro yaano'cʉ niwĩ. Marĩ wãmeyeno'rã, cʉ̃rẽ yaa'caro weronojõ marĩ ña'arõ weesere du'ucãrã niwʉ̃. Marĩ pacʉ cʉ̃ tutuase me'rã Jesucristore wẽrĩ'cʉpʉre masõcʉ niwĩ. Cʉ̃rẽ masõ'caro weronojõ marĩ quẽ'rãrẽ ape upʉ sãjãcã weecʉ niwĩ.
Marĩ Jesucristo me'rã niyurã, cʉ̃ wẽrĩ'quere bu'ipejatamu'cãrã weronojõ ni'i. Mejãrõta cʉ̃ wẽrĩ'cʉpʉ masã'caro weronojõ marĩ quẽ'rã masãrãsa'a.
A'tiro masĩ'i. Marĩ todʉporopʉ ña'arõ niseti'quere Jesucristo wẽrĩse me'rã curusapʉ paabi'pecõ'ano'rõ weronojõ wa'acaro niwʉ̃. Marĩ ña'arõ wee'quere du'udutiro tojo wa'acaro niwʉ̃. Tojo weerã ña'asere weeticã'rõʉa'a. Marĩrẽ te wejeñe'enʉ'cõrõ weronojõ weewe'e majã.
Wẽrĩ'cʉpʉ cʉ̃ catigʉ ña'arõ wee'quere weetimimiba majã. Tojo weerã marĩ quẽ'rã cʉ̃ weronojõ te ña'arõ weesere yʉ'rʉweti'cãrãpʉ nírã, weeticã'rõʉa'a.
Marĩ Jesucristo me'rã wẽrĩbu'ipejatamu'cãrã niyurã, a'tiro masĩ'i. Cʉ̃ wẽrĩ masã'caro weronojõ marĩ quẽ'rã mejãrõta cʉ̃ me'rã cʉ̃ weronojõ masãrãsa'a.
Apeyere a'tiro masĩ'i. Jesucristo wẽrĩ'cʉpʉ masãcʉ niwĩ. Cʉ̃ ne wẽrĩnemosome. Cʉ̃rẽ wẽrĩse ne põtẽosome majã.
Jesucristo masã ña'arõ wee'que wapare wẽrĩbosagʉ, ni'cãtita wẽrĩcʉ niwĩ. Ni'cãrõacãrẽ majã cʉ̃ masã́ca be'ro Õ'acʉ̃ me'rã añurõ ninu'cũmi.
Te weronojõ marĩ Jesucristo me'rã wẽrĩ'cãrã weronojõ tʉ'oña'rã. Cʉ̃ yarã niyucã, ña'arõ weese marĩrẽ dutimasĩtisa'a majã. Tereta marĩrẽ yʉ'rʉotojacʉ niwĩ. Tojo weerã Õ'acʉ̃ ʉaronojõ weesetirã. Ña'asere weeticã'rã.
Marĩ upʉ boatji upʉre ña'ase weesĩ'rĩcã, cã'mota'arã. Ti upʉ ña'arõ ʉaripejasere weeticã'rã.
Marĩ ĩ'ase, ucũse, wãcũse nipe'tise marĩ upʉpʉ nise me'rã ña'arõ weeticã'rã. Ña'asere weeronojõ o'orã, Õ'acʉ̃ ʉaro weesetirã, marĩ upʉpʉ nisere cʉ̃pʉre o'orã. Wẽrĩ masã'cãrã weronojõ añuse pe'ere weerã.
Moisé duti'que doca nírã, tere weetirã, bu'iri da'reno'rãsama. Marĩ cʉ̃ dutise doca niwe'e. Õ'acʉ̃ marĩrẽ bu'iri da'reronojõ o'ogʉ, marĩrẽ ma'ígʉ̃, acobojocʉ niwĩ. Tojo weero ña'arõ weese marĩrẽ de'ro põtẽomasĩtisa'a.
Marĩ da'raco'terã weronojõ nise ni'i“Marĩ Moisé dutise doca niwe'e. Õ'acʉ̃ marĩrẽ ma'ígʉ̃, acobojocʉ niwĩ”, ni'i. ¿To pũrĩcãrẽ marĩ ña'arõ weecã, añusari? Niwe'e.
Mʉsã masĩsa'a, marĩ apĩ dutiro wéérã, cʉ̃rẽ da'rawã'ñaco'terã sãjãrã wee'e. Cʉ̃ marĩ wiogʉ tojagʉ weesami. Te weronojõ marĩ ña'asere wéérã, ña'ase weewã'ñaco'terã weronojõ nisa'a. Ña'arõ weese wapa wẽrĩsere bocarãsa'a. Marĩ Õ'acʉ̃ dutiro wéérã pũrĩcã, cʉ̃rẽ da'rawã'ñaco'terã weronojõ ni'i. Marĩ cʉ̃ dutisere wéérã, ña'ase weero marĩrõ nirãsa'a.
<sup>(17-18)</sup> Todʉporopʉ mʉsã ña'asere wéérã, da'rawã'ñaco'terã weronojõ nicãrã niwʉ̃. Ni'cãrõacãrẽ ãpẽrã mʉsãrẽ Jesucristo ye quetire werecã tʉ'orã, añurõ ẽjõpeocãrã niwʉ̃. Tojo weerã ña'arõ weesere yʉ'rʉono'tjĩarã, añusere weewã'ña'a. Mʉsã tojo weecã wãcũgʉ̃, yʉ'ʉ Õ'acʉ̃rẽ e'catise o'o'o.
(-)
Mʉsãrẽ tʉ'omasĩcã ʉagʉ, masã na ucũwʉasenojõ me'rã were'e. Mʉsã todʉporopʉre ña'asere mʉsã upʉre wiapecãrã niwʉ̃. Siape me'rã ña'arõ weedojacãrã niwʉ̃. Ni'cãrõacã pe'ere añusere wiarã, Õ'acʉ̃rẽ mʉsã upʉre wiaya. Cʉ̃ me'rã nibutiarã, siape me'rã cʉ̃ ʉaro dia'cʉ̃rẽ weeya.
Mʉsã todʉporopʉre ña'arõ weewã'ñarã, ña'ase dutise doca níni'wʉ̃ yujupʉ. Tojo weerã añurõ weeroʉasato nirṍ marĩrõ nicã'wʉ̃.
Mʉsã ña'arõ wéérã, ¿ñe'enojõ añusere bocari? Todʉporopʉre mʉsã ña'arõ wee'quere wãcũrã, ni'cãrõacãrẽ bopoyasa'a. Te ña'arõ wee'que wapare pecame'epʉ bu'iri da'reno'bopã.
Ni'cãrõacãrẽ majã marĩ ña'arõ weesere yʉ'rʉweti'cãrãpʉ ni'i. Ña'arõ weese doca niwe'e. Õ'acʉ̃ dutisere da'rawã'ñaco'terã ni'i. Te pũrĩcã añurõ yapatisa'a. Marĩ, marĩ wiogʉ Õ'acʉ̃ me'rã ni'i. Siape me'rã cʉ̃ ʉaronojõ wéérã, añuse, cʉ̃ tiropʉ catinu'cũsere bocarãsa'a.
Ña'arõ wee'que wapare pecame'epʉ bu'iri da'reno'o, wẽrĩdojasere bocano'sa'a. Õ'acʉ̃ marĩrẽ wapamarĩrõ o'ose pe'e catinu'cũatjere bocatje ni'i. Marĩ wiogʉ Jesucristo me'rã tere o'ogʉsami.
Omocã dʉ'tese cjase queose ni'iAcawererã, mʉsã Õ'acʉ̃ Moisére dutise cũu'quere masĩsa'a. Marĩ catiri ʉmʉcopʉ dia'cʉ̃rẽ te duti'quere yʉ'tisa'a.
Queose me'rã mʉsãrẽ weregʉti. Marĩrẽ duti'que a'tiro ni'i. Ni'cõ omocã dʉ'te'co co marãpʉ catiro ejatuaro cʉ̃ nʉmo nimo. Cʉ̃ wẽ́rĩ́ca be'ro na dʉ'te'que pe'tia wa'asa'a. Co marãpʉ moogõ tojasamo tja.
Co marãpʉ catimicã, apĩrẽ nʉorẽgõ, ña'arõ weego weesamo. Õ'acʉ̃ dutisere yʉ'rʉnʉ'cãgõ weesamo. Co marãpʉ wẽ́rĩ́ca be'ro pũrĩcãrẽ apĩrẽ nʉorẽcã, ña'ase mejeta ni'i. Õ'acʉ̃rẽ yʉ'rʉnʉ'cãtisamo.
Todʉporopʉ marĩ tʉ'sasenojõ ña'asere ʉaripejawʉ. Moisé duti'quere marĩrẽ cã'mota'acã, weeya nírõnojõ wa'awʉ. Nipe'tise marĩ upʉpʉ nise me'rã marĩ ña'arõ ʉaripejasere weewʉ. Te ña'asere wéérã, pecame'epʉ bu'iri da'reno'o, yapatidijabopã.
Todʉporopʉ Moisé cʉ̃ dutise doca níni'wʉ̃ yujupʉ. Ni'cãrõacãrẽ majã marĩ Jesucristo me'rã nírã, Moisé dutise doca niwe'e. Tere yʉ'rʉweti'cãrãpʉ ni'i. Tojo weerã marĩ Espíritu Santu me'rã ape upʉ sãjã'a. Cʉ̃ weetamurõ me'rã Õ'acʉ̃ ʉaro weesetimasĩ'i.
Añurõ weesĩ'rĩmigʉ̃, ña'ase bu'iri põtẽotisa'a nise ni'i¿To pũrĩcãrẽ “Moisé duti'que ña'a ni'i”, nirãsari? Niwe'e. Te dutise marĩcãma, yʉ'ʉ ña'agʉ̃ ni'i nisere masĩtibopã. Cʉ̃ dutise a'tiro ni'i. “Ãpẽrã yere ʉoticã'ña”, ni'i. Te marĩcãma, yʉ'ʉ te ʉosere “Ña'ase ni'i”, ni masĩtibopã.
Te dutise “Weeticã'ña” nimicã, yʉ'ʉ pe'ere nipe'tise no'o ʉaro ʉaripejasere weeya nírõnojõ wa'awʉ. Dutise marĩcãma, “Ña'ase ni'i”, ni masĩno'ña marĩbopã.
Dʉporopʉ yʉ'ʉ Moisé duti'quere sõ'owaro masĩtigʉ, wãcũque'tiro marĩrõ nicã'miwʉ̃. “Añurõ weegʉ́ ni'i”, ni wãcũmiwʉ̃. Be'ro te dutise masĩ́ca be'ro na'irõ ãpẽrã yere ʉoya nírõnojõ wa'awʉ. Yʉ'ʉ ña'arõ wéégʉ, “Ña'agʉ̃ ni'i”, ni tʉ'oña'wʉ̃.
Marĩ Õ'acʉ̃ dutisere wéérã, añurõ nicã'bosa'a. Yʉ'ʉ pe'e te dutise de'ro weepe'omasĩtigʉ, bu'iritigʉ tojawʉ. Te dutise masãrẽ Õ'acʉ̃ me'rã añurõ tojacã weeboronojõ nírõ, yʉ'ʉ pe'ere bu'iritigʉ tojacã weewʉ.
Ña'ase yʉ'ʉpʉre nírõ, Õ'acʉ̃ dutisere yʉ'rʉnʉ'cãcã weewʉ. Te ña'ase yʉ'ʉre nisoowioritique'awʉ. Tojo weegʉ yʉ'ʉ te dutise niyucã, ña'arõ wéégʉ, bu'iritigʉ tojawʉ. Õ'acʉ̃ me'rã a'pepũrĩgʉ̃ tojawʉ.
Õ'acʉ̃ Moisére duti'que añuse warota ni'i. Diacjʉ̃ wereme'rĩcã'a. Te dutise marĩ ye niatjere weetamu'u.
To pũrĩcãrẽ Õ'acʉ̃ dutise añuse nimirõ, ¿de'ro weero marĩrẽ bu'iritirã tojacã weesari? Weetisa'a. Marĩ ña'ase wapa pe'e bu'iritirã tojasa'a. Tojo weero te dutise añuse me'rã ña'asere “Ña'aseta ni'i”, ni masĩno'o. Tojo weerã marĩ ña'arõ wéérã, Õ'acʉ̃rẽ yʉ'rʉnʉ'cãrã wee'e nírã, marĩrẽ cʉ̃ bu'iri da'reatje quẽ'rãrẽ masĩwʉ̃.
Marĩ masĩ'i, Moisé cʉ̃ duti'quere Espíritu Santu me'rã Õ'acʉ̃ta cũucʉ niwĩ. Tojo weero añuse dia'cʉ̃ ni'i. Marĩ pe'e ña'arã ẽjãnʉ'cãtjĩarã, ña'ase marĩpʉre nise doca ni'i.
Yʉ'ʉ, yʉ'ʉ weesĩ'rĩsere weewe'e. Yʉ'ʉ ne weesĩ'rĩtise pe'ere wee'e. Yʉ'ʉ a'tere masĩtisa'a. De'ro weegʉ tojo weesasa'a.
Yʉ'ʉ weesĩ'rĩtise pe'ere wéégʉ, a'tiro masĩ'i. “Õ'acʉ̃ dutise añuseta ni'i”, ni'i.
Yʉ'ʉ mejeta ña'arõ wee'e. Yʉ'ʉpʉre ña'ase niyuro, yʉ'ʉre ña'arõ weecã wee'e.
Yʉ'ʉ añurõ weesĩ'rĩmigʉ̃, weepõtẽotisa'a. Tojo weegʉ a'tiro masĩ'i. Yʉ'ʉpʉre ne añuse marĩ'i.
Añuse yʉ'ʉ weesĩ'rĩsere weeboronojõ o'ogʉ, ña'ase yʉ'ʉ weesĩ'rĩtise pe'ere wee'e.
Yʉ'ʉ weesĩ'rĩtisere wéégʉ, yʉ'ʉ basu mejeta tojo wee'e. Yʉ'ʉpʉre ña'ase nise pe'e yʉ'ʉre sʉ'ori wee'e.
Tojo weero a'tiro wa'a'a yʉ'ʉre. Yʉ'ʉ añurõ weesĩ'rĩcã, ña'ase dia'cʉ̃ wa'awioriti'i. Ña'ase pe'e ʉ'mʉtãque'a'a.
Yʉ'ʉ basu pe'e Õ'acʉ̃ dutisere tʉ'sayʉ'rʉami'i.
Tojo nimicã, ña'ase yʉ'ʉ upʉpʉ nise pe'e ña'arõ weeduti'i. Yʉ'ʉ wãcũse me'rã añurõ weesĩ'rĩ'i. Ña'arõ wéégʉ, añurõ weebo'quere weetisa'a. Tojo weero ña'arõ weese yʉ'ʉre wejeñe'ese weronojõ ni'i.
<sup>(24-25)</sup> Ña'arõ weesere du'umasĩtigʉ, ña'abutiaro tʉ'oña'sa'a. ¿Noa yʉ'ʉre te ña'asere, bu'iritigʉ tojacã weesere yʉ'rʉweticã weesari? Õ'acʉ̃ ni'cʉ̃ta marĩ wiogʉ Jesucristo me'rã yʉ'ʉre yʉ'rʉweticã weegʉsami. Tojo weegʉ Õ'acʉ̃rẽ e'catise o'o'o. Yʉ'ʉ ucũ'quere a'tiro neonʉ'cõ, weregʉti. Yʉ'ʉ basu Õ'acʉ̃ dutisere weesĩ'rĩmi'i. Tojo weesĩ'rĩmicã, ña'ase yʉ'ʉpʉre nise pe'e yʉ'ʉre ña'arõ sʉ'ori wee'e.
(-)
Espíritu Santu weetamurõ me'rã Õ'acʉ̃ me'rã añurõ nita basio'o nise ni'i<sup>(1-2)</sup> Jesucristo marĩrẽ ña'arõ niseti'quere yʉ'rʉweticã weecʉ niwĩ. Tojo weerã ni'cãrõacãrẽ marĩ Jesucristo yarã bu'iri da'reno'some majã. Espíritu Santu marĩrẽ Õ'acʉ̃ me'rã añurõ nicã weemi. Ni'cãrõacãrẽ Espíritu Santu dutisere wéérã, ña'arõ weewe'e. Tojo weerã pecame'epʉ wa'asome.
(-)
Marĩ ña'arõ weerã́ niyucã, Moisé duti'que de'ro weepe'ota basiotipã. Moisé duti'que me'rã yʉ'rʉmasĩwe'e. Õ'acʉ̃ pe'e yʉ'rʉomasĩmi. Cʉ̃ marĩ ña'arõ wee'quere wẽrĩ wapayedutigʉ cʉ̃ macʉ̃rẽ o'ócʉ niwĩ. Cʉ̃ macʉ̃ marĩ ña'arõ weerã́ upʉtiro weronojõ upʉticʉ niwĩ. Ti upʉ me'rã wẽrĩgʉ̃, ña'asere cõ'awapayepe'ocã'cʉ niwĩ.
Tere cõ'agʉ̃, marĩrẽ Õ'acʉ̃ dutiro weemasĩato nígʉ̃ tojo weecʉ niwĩ. Marĩ ʉaro weesĩ'rĩsere weewe'e majã. Ni'cãrõacãrẽ Espíritu Santu tutuaro me'rã cʉ̃ ʉaro weeseti'i.
Marĩ ʉaro weesĩ'rĩsere weesetirã, marĩ ʉasenojõ dia'cʉ̃rẽ wãcũsa'a. Espíritu Santu me'rã nisetirã, cʉ̃ ʉasenojõ pe'ere weesa'a.
Marĩ ʉaronojõ dia'cʉ̃rẽ weesetirã, pecame'epʉ wa'arãsa'a. Espíritu Santu ʉaronojõ wéérã, marĩ ejeripõ'rãpʉ añurõ tʉ'oña'a. Tojo nicã Õ'acʉ̃ me'rã añurõ catinu'cũcã'rãsa'a.
Marĩ ʉaronojõ dia'cʉ̃rẽ weesetirã, Õ'acʉ̃ me'rã a'pepũrĩrã weesa'a. Cʉ̃ dutiro ne weesĩ'rĩti, ne weemasĩtisa'a.
Marĩ ʉaro weesetirã, Õ'acʉ̃rẽ e'caticã weemasĩtisa'a.
Marĩ ña'arõ weese wapa marĩ upʉ boadijatji upʉ ni'i. Tojo boadijatji upʉ nimicã, Jesucristo marĩpʉre niyucã, Õ'acʉ̃ marĩrẽ “Añurã, bu'iri marĩrã nima”, ni ĩ'asami. Tojo weero marĩ upʉ boamicã, marĩ ejeripõ'rã ʉ'mʉsepʉ catinu'cũcã'rõsa'a.
Õ'acʉ̃ Jesucristo wẽrĩ'cʉpʉre masõcʉ niwĩ. Cʉ̃́ta tja Espíritu Santu marĩpʉre nicã, marĩ upʉ wẽrĩca upʉre masõgʉ̃sami. Espíritu Santu tutuaro me'rã tojo weegʉsami.
Tojo weerã acawererã, marĩ Espíritu Santure cʉorã, cʉ̃ dutisere weeroʉa'a. Marĩ ʉaro weesĩ'rĩsenojõ pe'ere weeroʉasato niwe'e.
Marĩ ʉaro weesetirã, pecame'epʉ bu'iri da'rebajuriono'rãsa'a. Te ña'asere Espíritu Santu weetamurõ me'rã weedu'urã pũrĩcã, catinu'cũrãsa'a.
Nipe'tirã Espíritu Santu wãcũse o'osere weesiruturãnojõ Õ'acʉ̃ põ'rã nima.
Õ'acʉ̃ Espíritu Santure marĩrẽ o'ócʉ niwĩ. Tojo weerã ni'cãrõacãrẽ da'raco'terã na wiogʉre uirã weronojõ niwe'e. Marĩrẽ Õ'acʉ̃ põ'rã sãjãcã weesami. Tojo weerã cʉ̃ weetamurõ me'rã marĩ Õ'acʉ̃rẽ “Pacʉ”, nímasĩ'i.
Espíritu Santu marĩ wãcũsepʉ “Õ'acʉ̃ põ'rã nitoja'a”, ni tʉ'oña'cã weemi.
Marĩ Õ'acʉ̃ põ'rã niyurã, cʉ̃ “Yʉ'ʉ põ'rãrẽ añuse o'ogʉti” ní'quere ñe'erãsa'a. Jesucristo cʉ̃ pacʉ o'oatjere ñe'egʉ̃sami. Marĩ quẽ'rã cʉ̃ me'rã tere ñe'erãsa'a. Marĩ ni'cãrõacãrẽ Jesucristo pi'etisere bu'ipejatamurã, be'ropʉ cʉ̃ wiogʉ nise quẽ'rãrẽ bu'ipejatamurãsa'a.
Õ'acʉ̃ marĩrẽ añurõ weeatje cjase ni'iMarĩ a'ti nucũcãpʉ pi'eti'i, pi'etirã. Be'ropʉ Õ'acʉ̃ marĩrẽ ʉ'mʉsepʉ añusere o'oatjere wãcũcãma, ni'cãrõacã marĩ pi'etise mejõ niseacã ni'i.
Be'ro ni'cã nʉmʉ Õ'acʉ̃ “Ã'rã yʉ'ʉ põ'rã nima. Narẽ añuse o'ogʉti”, nigʉ̃sami. Nipe'tise cʉ̃ wee'que ʉ'mʉarõ cjase, a'ti turi cjase cʉ̃ tojo weeatjere masã apeyenojõrẽ ʉpʉtʉ ĩ'asĩ'rĩrõ weronojõ co'tewapamo'o.
<sup>(20-21)</sup> Ne waropʉre Õ'acʉ̃ wee'que añuse dia'cʉ̃ nicaro nimiwʉ̃. Be'ro Adã́ Õ'acʉ̃rẽ yʉ'rʉnʉ'cã'que bu'iri a'ti turi cjase doja wa'acaro niwʉ̃. A'ti turi basu dojoticaro niwʉ̃. Õ'acʉ̃ nirṍnojõta dojocaro niwʉ̃. Tojo weerã wa'icʉrã, yucʉpagʉ, nipe'tise a'ti turi cjase boadijasa'a. Tojo boadijamicã, be'ropʉ añurõ apogʉsami tja. Õ'acʉ̃ ni'cã nʉmʉ besecʉ niwĩ. Queoro ti nʉmʉ nicã, cʉ̃ põ'rãrẽ añurã waro wa'ato nígʉ̃ dʉcayugʉsami. Apeye cʉ̃ wee'que quẽ'rãrẽ dʉcayugʉsami. Tojo weecã, cʉ̃ ne waropʉ wee'caro weronojõ añurõ nirõsa'a tja. Boadijasome majã.
(-)
Marĩ a'tiro masĩ'i. Ni'cãrõacãpʉta nipe'tise Õ'acʉ̃ cʉ̃ wee'que boadijasere pe'ticã ʉaro, pũrĩsere tʉ'oña'rõ weronojõ tʉ'oña'a. Ni'cõ numio wĩ'magʉ̃ wʉago pũrĩse tʉ'oña'rõ weronojõ tʉ'oña'a.
A'ti ʉmʉco se'saro tere tʉ'oña'we'e. Marĩ Espíritu Santure cʉorã́ wiori quẽ'rã pi'eti'i. Be'ropʉ marĩrẽ dʉcayuatjere ʉpʉtʉ waro ñe'esĩ'rĩrã, pũrĩrõ tʉ'oña'rõ weronojõ yucue'e. Marĩ Espíritu Santure cʉocã, nipe'tise Õ'acʉ̃ “O'ogʉti” ní'quere o'ogʉsami. Be'ro Õ'acʉ̃ marĩrẽ, “Yʉ'ʉ põ'rã nima”, nigʉ̃sami. Tócatero nicã, marĩrẽ ma'ma upʉ, ña'ase weetiri upʉre o'ogʉsami.
Marĩ Jesucristore ẽjõpeocã, marĩrẽ yʉ'rʉocʉ niwĩ. Cʉ̃ marĩrẽ be'ropʉ weeatjere co'te ẽjõpeo'o. Marĩ ĩ'a'quepʉre de'ro weeajã co'tenemobosaʉ. Ĩ'a'quepʉre co'teno'ña marĩ'i.
Marĩ ĩ'atise pũrĩcãrẽ co'te ẽjõpeorã, sojaro, caributiro marĩrõ co'teme'rĩcã'a.
Marĩ añusere weetutuatitjĩarã, Õ'acʉ̃rẽ “¿De'ro sẽrĩrõʉasari?” nímasĩtisa'a. Tere ĩ'agʉ̃, Espíritu Santu marĩrẽ weetamusami. Cʉ̃ basu marĩ ye niatjere Õ'acʉ̃rẽ sẽrĩbosasami. Cʉ̃ tere sẽrĩbosagʉ, masã ucũta basiotise ʉserinojõ me'rã sẽrĩsami.
Õ'acʉ̃ ʉaronojõta Espíritu Santu marĩrẽ, cʉ̃ yarãrẽ sẽrĩbosasami. Tojo weegʉ Õ'acʉ̃ nipe'tise marĩ wãcũsere ĩ'abesepe'ogʉ, Espíritu Santu marĩrẽ sẽrĩbosasere masĩsami.
Õ'acʉ̃ marĩrẽ cʉ̃ ʉaro weeato nígʉ̃ besecʉ niwĩ. Tojo weerã marĩ a'tiro masĩ'i. Marĩ cʉ̃rẽ ma'irãrẽ weetamunu'cũcã'sami. Nemorõ cʉ̃ weronojõ wa'acã ʉagʉ nipe'tise marĩrẽ wa'asere añurõ yapaticã weesami.
Õ'acʉ̃ ne waropʉre ĩ'abesenʉ'cõtojagʉpʉ “Ã'rã yʉ'ʉ põ'rã nirãsama”, nicʉ niwĩ. Cʉ̃ macʉ̃ weronojõ nisetiato nígʉ̃ tojo weecʉ niwĩ. Tojo nicã cʉ̃ macʉ̃rẽ “Nipe'tirã cʉ̃rẽ ẽjõpeorã masã ma'mi niato”, nicʉ niwĩ.
Dʉporopʉ Õ'acʉ̃ marĩrẽ cʉ̃ yarã niato nígʉ̃ beseyutojacʉ niwĩ. Besetoja, cʉ̃ põ'rã sãjãcã weecʉ niwĩ. Be'ro “Bu'iri marĩrã, añurã nima”, nicʉ niwĩ. Marĩ tojo nino'rãrẽ ʉ'mʉsepʉ cʉ̃ weronojõ niseticã weegʉsami.
Marĩ tere masĩrã, ¿ñe'enojõ ninemobosari? Õ'acʉ̃ marĩrẽ weetamuyucã, ãpẽrã marĩrẽ ña'arõ weemicã, wãcũque'tiwe'e. Marĩrẽ na ña'arõ weedojamasĩtisama.
Õ'acʉ̃ cʉ̃ macʉ̃ waromarĩcãrẽ o'ócʉ niwĩ. Ne “O'osome” nitigʉta, marĩ nipe'tirã ye niatjere wẽrĩbosadutigʉ tojo o'ócʉ niwĩ. Apeyepʉma tjãsami majã. De'ro weeacjʉ cʉ̃ macʉ̃ Jesucristore marĩrẽ o'o'cʉ nimigʉ̃, apeye nipe'tisere o'otibosabe. O'ogʉsami.
Õ'acʉ̃ cʉ̃ bese'cãrãrẽ ne ni'cʉ̃nojõpʉta masã besewʉaropʉ weresãrõ weronojõ “Ã'rã ña'arã nima”, nita basiowe'e. Õ'acʉ̃ cʉ̃ basuta “Ã'rã bu'iri marĩma” nigʉ̃samigʉ.
Ne ni'cʉ̃ “Ã'rãrẽ bu'iri da'reroʉa'a”, nímasĩtisami. A'tiro ni'i. Jesucristota marĩrẽ wẽrĩbosacʉ niwĩ. Wẽrĩtoja, masãcʉ niwĩ. Ni'cãrõacã cʉ̃ pacʉ diacjʉ̃ pe'e wiogʉ dujiri cũmurõpʉ marĩ ye niatjere sẽrĩbosagʉ weesami. Tojo weegʉ ne ni'cʉ̃ marĩ Õ'acʉ̃ bese'cãrãrẽ “Bu'iri da'reroʉa'a”, nímasĩtisami.
Jesucristo marĩrẽ ma'isere ne ni'cʉ̃nojõ cã'mota'amasĩtimi. Marĩ pi'eticã, marĩ diasaro tʉ'oña'cã, ãpẽrã ña'arõ weequenʉ'cõcã, Jesucristo ma'inu'cũcã'sami. Tojo nicã ba'ase moocã, su'ti moocã, wiose wa'tero nicã, ãpẽrã marĩrẽ wẽjẽcã, Jesucristo marĩrẽ ma'inu'cũsami.
Õ'acʉ̃ ye queti ojaca pũrĩpʉ nírõnojõta Õ'acʉ̃ yarãrẽ a'tiro ni'i:Mʉ'ʉrẽ ẽjõpeose bu'iri ʉmʉcorinʉcʉ̃ ãpẽrã ʉ̃sãrẽ wẽjẽtawioro ni'i. Ovejare wẽjẽrãtirã aperopʉ miarã weronojõ ʉ̃sãrẽ weema, tojo ni ojano'caro niwʉ̃.
Marĩ ña'arõ yʉ'rʉrã, Jesucristo marĩrẽ ma'igʉ̃́ weetamuse me'rã nipe'tise ña'asere docaque'acã weemasĩsa'a. Tojo nicã cʉ̃ weetamuse me'rã nemorõ wãcũtutuanemomasĩ'i.
Yʉ'ʉ a'tere “Diacjʉ̃ta nirõ wee'e”, ni'i. Õ'acʉ̃ marĩrẽ ma'isere ne apeyenojõ cã'mota'amasĩtisa'a. Wẽrĩse, catise cã'mota'amasĩtisa'a. Tojo nicã Õ'acʉ̃rẽ wereco'terã ʉ'mʉsecjãrã, wãtĩa, na wiorã Õ'acʉ̃ marĩrẽ ma'isere cã'mota'amasĩtisama. Apeye quẽ'rã ni'cãrõacã nise, be'ropʉ niatje ne cã'mota'amasĩwe'e.
Israe curuacjãrã ye queti ni'i<sup>(1-3)</sup> Yʉ'ʉ acawererã Israe curuacjãrã Jesure ẽjõpeoticã, ña'abutiaro ejeripõ'rãtigʉcoro. Ya curuacjãrã Jesucristore ẽjõpeocã ʉagʉ, na pecame'epʉ bu'iri da'reno'bo'quere dʉcayusĩ'rĩgʉ̃ yʉ'ʉ pe'e wapayebosasĩ'rĩmi'i. Yʉ'ʉ tojo weegʉ Jesucristore ne ĩ'anemotibosa'a majã. Yʉ'ʉ Jesucristore ẽjõpeotjĩagʉ̃, nisoowe'e. Diacjʉ̃ tere were'e. Espíritu Santu quẽ'rã yʉ'ʉ nisere “Diacjʉ̃ta ni'i”, nisami.
(-)
(-)
Israe curuacjãrã Israe wãmetigʉ pãrãmerã nituriarãpʉ nima. Õ'acʉ̃ yʉ'ʉ põ'rã niato nígʉ̃ narẽ besecʉ niwĩ. Cʉ̃ na me'rã nígʉ̃, cʉ̃ tutuasere, cʉ̃ asistesere narẽ ĩ'ocʉ niwĩ. “Yʉ'ʉ mʉsã wiogʉ ni'i. Mʉsã, yá curuacjãrã ni'i”, nicʉ niwĩ. Narẽ añurõ nisetimasĩato nígʉ̃ cʉ̃ dutisere Moisére cũucʉ niwĩ. Narẽ Õ'acʉ̃ wi'ipʉ cʉ̃rẽ ẽjõpeosere cũucʉ niwĩ. Õ'acʉ̃ narẽ “Mʉsã pãrãmerã nituriarãrẽ añurõ weegʉti”, nicʉ niwĩ.
Ʉ̃sã ñecʉ̃sʉmʉa Israe curuacjãrã nimʉ'tã'cãrã pãrãmerã nituriarãpʉ ni'i. Abrahã, Isaa, Jacob, cʉ̃ põ'rã doce pãrãmerã nituriarãpʉ ni'i. Jesucristo quẽ'rã masʉ̃ niyugʉ, ti curuapʉ bajuasirutugʉ, Israe curuacjʉ̃ na acaweregʉ nicʉ niwĩ. Cʉ̃ Õ'acʉ̃ nimi. Nipe'tise yʉ'rʉoro nimi. Cʉ̃rẽ “Mʉ'ʉ añuyʉ'rʉagʉ ni'i” ni, e'catise o'onu'cũcã'rõʉa'a. Tojota weeroʉa'a.
Õ'acʉ̃ Israe curuacjãrãrẽ añurõ weemicã, pãjãrã cʉ̃rẽ ẽjõpeotima. Na ẽjõpeoticã, “Õ'acʉ̃ Israe curuacjãrãrẽ ‘Añurõ weegʉti’ ní'quere weetimi”, nigʉ̃ mejeta wee'e. Õ'acʉ̃ cʉ̃ ní'quere queoro weemi. A'tiro ni'i. Nipe'tirã Israe pãrãmerã nituriarã Õ'acʉ̃ põ'rã nitima, nisĩ'rĩrõ wee'e.
Õ'acʉ̃ Abrahãrẽ “Mʉ'ʉ pãrãmerã nituriarãrẽ añuse o'ogʉti”, nicʉ niwĩ. Cʉ̃ tojo ní'quere nipe'tirã Abrahã pãrãmerã nituriarã ñe'etisama. Õ'acʉ̃ Abrahãrẽ a'tiro nicʉ niwĩ: “Isaa pãrãmerã nituriarã dia'cʉ̃ mʉ'ʉ pãrãmerã waro nirãsama.”
A'tiro nisĩ'rĩrõ wee'e. Nipe'tirã Abrahã ya curuapʉ bajuasiruturã, Õ'acʉ̃ põ'rã nitima. Õ'acʉ̃ cʉ̃ “Añuse weegʉti” ní'quere ẽjõpeorã, Õ'acʉ̃ põ'rã nima. Náta Abrahã pãrãmerã waro nima.
Õ'acʉ̃ Abrahãrẽ ní'que a'tiro nicaro niwʉ̃: “Ape cʉ̃'ma a'tocateronojõ a'tigʉti tja. Titare Sara macʉ̃titojagosamo”, nicʉ niwʉ̃.
A'te dia'cʉ̃ niwe'e. Apeye totá nemoquejo'o. Na macʉ̃ Isaa bʉcʉa, be'ro Rebecare nʉmoticʉ niwĩ. Be'ro co nijĩpaco nirĩ curare Õ'acʉ̃ co quẽ'rãrẽ ucũcʉ niwĩ. Co põ'rã sʉ'rʉa'cãrã, Isaa ni'cʉ̃ põ'rãta nicãrã niwã.
<sup>(11-12)</sup> Na bajua añuse, ña'asere weese dʉporo Õ'acʉ̃ ni'cʉ̃rẽ beseyutojacʉ niwĩ. Tojo weese me'rã Õ'acʉ̃ cʉ̃ ʉaro besesere ĩ'ocʉ niwĩ. Cʉ̃ no'o besesĩ'rĩrãrẽ besesami. Na weesere ĩ'agʉ̃ mejeta, besesami. Tojo weegʉ Rebecare nicʉ niwĩ: “Masã ma'mi cʉ̃ acabijire da'raco'tegʉ sãjãgʉ̃́sami.”
(-)
A'te Õ'acʉ̃ ye queti ojaca pũrĩpʉ nírõnojõta queoro ni'i. “Jacore besewʉ. Esaú pe'ere besetiwʉ”, nicʉ niwĩ Õ'acʉ̃.
To pũrĩcãrẽ marĩ ¿de'ro pe'e nirãsari? “Õ'acʉ̃ ni'cʉ̃rẽ apĩ yʉ'rʉoro besegʉ, queoro weetimi”, ¿nirãsari? Niwe'e.
A'tiro pe'e ni'i. Dʉporopʉ Õ'acʉ̃ Moisére a'tiro nicʉ niwĩ: “No'o yʉ'ʉ pajaña'sĩ'rĩgʉ̃rẽ pajaña'gʉ̃ti”, nicʉ niwĩ.
Tojo weerã marĩ masĩ'i. Õ'acʉ̃ basu cʉ̃ pajaña'sĩ'rĩrãrẽ pajaña'sami. Masã pajaña'duticã mejeta pajaña'sami. Tojo nicã añurõ weese wapa mejeta pajaña'sami.
Õ'acʉ̃ ye queti ojaca pũrĩpʉ Õ'acʉ̃ cʉ̃ ní'quere a'tiro ojano'wʉ̃. Dʉporocjʉ̃pʉ Egipto dutigʉ́ wiogʉ Faraṍrẽ a'tiro nicʉ niwĩ: “Yʉ'ʉ tutuasere mʉ'ʉ me'rã ĩ'ogʉ̃ti nígʉ̃, mʉ'ʉrẽ wiogʉ sõrõwʉ̃. Nipe'tirocjãrã yʉ'ʉ tutuagʉ nisere masĩdutigʉ tojo weewʉ”, nicʉ niwĩ Õ'acʉ̃.
Tojo weegʉ Õ'acʉ̃ no'o cʉ̃ pajaña'sĩ'rĩrãrẽ pajaña'sami. No'o ejeripõ'rã bʉtirãrẽ ejeripõ'rã bʉticã weesami. Na ʉaro nemorõ ña'arõ weeato nígʉ̃ tojo weesami.
Yʉ'ʉ tojo nisere tʉ'orã, mʉsã a'tiro nibosa'a: “Õ'acʉ̃ cʉ̃ basuta ejeripõ'rã bʉticã weemigʉ̃, ¿de'ro weegʉ masãrẽ ‘Bu'iritirã nima’, nisari? Õ'acʉ̃ weesĩ'rĩsere cã'mota'ata basiowe'e”, nibosa'a.
Niwe'e. Mʉsã tojo bʉsʉrã́nojõ masã ni'i. Õ'acʉ̃ mʉsãrẽ wee'cʉre ye'suticã'rõʉa'a. Sʉtʉwʉ yeecarʉ tirʉ yee'core “¿De'ro weeacjo yʉ'ʉre a'tiro bajutjʉ yeeri?” nímasĩtisa'a.
Di'i yeeri masõ co ʉaro yeemasĩsamo. No'o sʉtʉwʉ añutjʉ bosenʉmʉ nicã co miwĩrõatjʉre yeemasĩsamo. Aperʉ quẽ'rãrẽ mejõ nitjʉ no'o ʉaro co cʉoatjʉre yeemasĩsamo.
Masã ña'arõ weecã, Õ'acʉ̃ cʉ̃ bu'iri da'reatjere, cʉ̃ tutuasere narẽ masĩcã ʉacʉ niwĩ. Tojo weegʉ cʉ̃rẽ uarosãjãcã wee'cãrãrẽ, cʉ̃ bu'iri da'rebajurioajãrẽ tojo ĩ'acã'cʉ niwĩ yujupʉ.
Marĩrẽ, cʉ̃ pajaña'rã pe'ere cʉ̃ añubutiaro nisetisere, cʉ̃ tutuasere masĩcã ʉacʉ niwĩ. Dʉporopʉ marĩrẽ cʉ̃ weronojõ añurã niato nígʉ̃, tojo nicã cʉ̃ tutuasere cʉoato nígʉ̃ beseyucʉ niwĩ.
Tojo marĩrẽ besegʉ, ni'cãrẽrã judío masã wa'teropʉ nirãrẽ, ãpẽrã judío masã nitirãrẽ besedʉcawaanʉ'cõcʉ niwĩ.
Õ'acʉ̃ ye queti ojaca pũrĩpʉ dʉporocjʉ̃pʉ Osea Õ'acʉ̃ ye quetire weremʉ'tãrĩ masʉ̃ judío masã nitirã ye cjase Õ'acʉ̃ ucũ'quere a'tiro ojacʉ niwĩ:Yarã masã nitimi'cãrãrẽ “Yara masã nima”, nigʉ̃sa'a. Yʉ'ʉ ma'itimi'cãrãrẽ “Yʉ'ʉ ma'irã́ nima”, nigʉ̃sa'a.
“Mʉsã, yarã mejeta ni'i” nino'ca di'tapʉta tja narẽ “Õ'acʉ̃ catinu'cũgʉ̃ põ'rã nima”, nino'rõsa'a, ni ojacʉ niwĩ Osea.
Israe curuacjãrã ye pe'ema Isaía a'tiro ojacʉ niwĩ:Israe põ'rã nucũporo dia pajiri maa sumutopʉ nise weronojõ pãjãrã nimirã, pejetirãcã yʉ'rʉono'rãsama.
Õ'acʉ̃ cʉ̃ ní'caronojõta cʉ̃ ucũ'quere queoro weegʉsami. Tere wéégʉ, sojaro me'rã a'ti nucũcãcjãrãrẽ bu'iri da'regʉsami, nicʉ niwĩ.
Cʉ̃ Isaíata apeye ojamʉ'tãcʉ niwĩ tja:Õ'acʉ̃ nipe'tise bu'ipʉ nigʉ̃́ marĩ pãrãmerãrẽ pejetirãcã dʉ'aticãma, dʉporocjãrãpʉ Sodoma, Gomorracjãrãrẽ weronojõ pe'odijobopĩ. Tojo weecã, marĩ ya curua marĩbosa'a majã, ni ojacʉ niwĩ.
Judío masã pe'e Moisé dutise me'rã Õ'acʉ̃ me'rã añurõ nisĩ'rĩcãrã nimiwã. Tojo wãcũmirã, Moisé duti'quere weeticãrã niwã. Tojo weerã Õ'acʉ̃ me'rã añurõ niticãrã niwã.
¿De'ro weerã Õ'acʉ̃ me'rã añurõ nitipari? A'tiro ni'i. Jesucristore ẽjõpeose me'rã mejeta Õ'acʉ̃ me'rã añurõ nisĩ'rĩcãrã nimiwã. Na basu weetutuase me'rã pe'e tojo nisĩ'rĩcãrã niwã. Tojo weerã Õ'acʉ̃ cũu'cʉ Jesucristore ẽjõpeotirã Õ'acʉ̃ tiropʉ wa'asome.
Tojo weero Õ'acʉ̃ ye queti ojaca pũrĩpʉ oja'que queoro wa'acaro niwʉ̃. A'tiro ojano'caro niwʉ̃ Õ'acʉ̃ macʉ̃rẽ:Ni'cãgã ʉ̃tãgã dʉpogʉ weronojõ ni'cʉ̃rẽ Jerusalẽ́pʉre dʉpogʉti. Tigapʉ ʉ'tayuria bʉrʉque'arã weronojõ yʉ'ʉ dʉpo'cʉre ẽjõpeotirã, bu'iri da'rebajuriono'rãsama. Cʉ̃rẽ ẽjõpeorã pe'e “Mejõ waro ẽjõpeocãti”, nisome, ni ojano'caro niwʉ̃.
Acawererã, Israe curuacjãrãrẽ na yʉ'rʉono'cã pũrõ ʉasã'a. Tojo weegʉ ʉpʉtʉ Õ'acʉ̃rẽ sẽrĩbosa'a.
Na Õ'acʉ̃ ʉaro añurõ weesĩ'rĩmima. Tojo weesĩ'rĩmirã, añurõ tʉ'omasĩnʉ'cõpe'otima.
Õ'acʉ̃ marĩrẽ Jesucristore ẽjõpeose me'rã “Añurã nima”, nisami. Cʉ̃ tojo nisere ẽjõpeosĩ'rĩtirã, judío masã pe'e na basu weetutuase me'rã añurã nisĩ'rĩmisama. Tojo weerã Õ'acʉ̃ cʉ̃ “Weeya” ní'quere weetisama.
Dʉporopʉ Moisé oja'quepʉ “Õ'acʉ̃ cʉ̃ bese'cʉ masã ña'arõ wee'quere yʉ'rʉogʉsami”, ni ojano'caro niwʉ̃. Jesucristota nipe'tise Moisé cʉ̃ duti'quere weetu'ajanʉ'cõpe'ocʉ niwĩ. Tojo weerã Jesucristore ẽjõpeose me'rã dia'cʉ̃ Õ'acʉ̃ me'rã añurõ nita basio'o. Cʉ̃rẽ ẽjõpeocã, Õ'acʉ̃ “Añurã, bu'iri marĩrã nima”, ni ĩ'asami.
Moisé dutise me'rãma Õ'acʉ̃ ĩ'orõpʉ bu'iri marĩrã nidutisere Moisé a'tiro ojacʉ niwĩ: “Nipe'tise te duti'quere weepe'ogʉ Õ'acʉ̃ me'rã ninu'cũcʉ̃sami”, nicʉ niwĩ.
Ẽjõpeose me'rã pe'ere Õ'acʉ̃ ĩ'orõpʉ bu'iri marĩrã nidutise a'tiro ni'i. Marĩ Jesucristore ẽjõpeocã, Õ'acʉ̃ marĩrẽ “Añurã, bu'iri marĩrã nima”, ni ĩ'asami. Moisé tere a'tiro ojacʉ niwĩ: “ ‘Õ'acʉ̃ bese'cʉre marĩrẽ yʉ'rʉodutirã ʉ'mʉsepʉ mʉjãa, cʉ̃rẽ pijidijatiroʉa'a’, ni wãcũticã'ña.
Tojo nicã ‘Wẽrĩ'cãrã nirõpʉ ni'cʉ̃ dija, Õ'acʉ̃ bese'cʉre pijimʉjãtiroʉa'a’, ni wãcũticã'ña”, nicʉ niwĩ Moisé. Marĩ basu weetutuase me'rã tere weeta basiowe'e. Jesucristo ʉ'mʉsepʉ ní'cʉ dijatitojacʉ niwĩ. Tojo nicã, wẽrĩ'cãrã nirõpʉ ní'cʉ masãmʉjãtitojacʉ niwĩ.
Õ'acʉ̃ ye queti ojaca pũrĩpʉ te cjasere a'tiro ni'i: “Õ'acʉ̃ ye queti tʉ'ota basio'o. Tereta ucũ'u. Marĩ tere ẽjõpeotoja'a”, nicʉ niwĩ Moisé. Ʉ̃sã te queti Jesucristore ẽjõpeoroʉa'a nise quetireta were'e.
Marĩ a'tiro wéérã, yʉ'rʉrãsa'a. “Jesucristo marĩ wiogʉ nimi” nírã, “Õ'acʉ̃ Jesucristo wẽrĩ'cʉpʉre masõcʉ niwĩ” ni ẽjõpeorã, yʉ'rʉrãsa'a.
Marĩ Jesucristore ẽjõpeocã, Õ'acʉ̃ marĩrẽ “Añurã, bu'iri marĩrã nima”, nimi. Marĩ cʉ̃rẽ ẽjõpeosere ãpẽrãrẽ were'e. Te me'rã yʉ'rʉrãsa'a.
Õ'acʉ̃ ye queti ojaca pũrĩpʉ a'tiro ojano'caro niwʉ̃: “Ne ni'cʉ̃ cʉ̃rẽ ẽjõpeogʉ ‘Mejõ warota cʉ̃rẽ ẽjõpeocãti’, nisome”, nino'caro niwʉ̃.
Õ'acʉ̃ nipe'tirãrẽ ni'cãrõnojõ ĩ'asami. Judío masãrẽ, judío masã nitirãrẽ ne dʉcawaanʉ'cõse marĩ'i. Õ'acʉ̃ nipe'tirã wiogʉ ni'cʉ̃ta nimi. Nipe'tirã cʉ̃rẽ ẽjõpeose me'rã sẽrĩrãrẽ peje o'oyʉ'rʉo o'ogʉsami.
Õ'acʉ̃ ye queti ojaca pũrĩpʉ a'tiro ojano'wʉ̃: “Nipe'tirã no'o Õ'acʉ̃rẽ na ña'arõ wee'quere acobojose sẽrĩrã́nojõ yʉ'rʉono'rãsama. Narẽ bu'iri da'resome”, niwʉ̃.
Tojo nimicã, Jesucristore ẽjõpeotirã ¿de'ro wee acobojose sẽrĩbosabaʉ? Cʉ̃ ye quetire tʉ'otimirã, ¿de'ro wee na ẽjõpeobosabaʉ? ¿Narẽ wererã́ marĩcã, de'ro na te quetire tʉ'obosabaʉ?
Õ'acʉ̃ weredutigʉ o'óticã, ãpẽrãrẽ wererã wa'atibosama. Õ'acʉ̃ ye queti ojaca pũrĩpʉ nírõnojõta a'tiro ni'i: “Ãpẽrã marĩrẽ ejerisãjãse queti, añuse quetire miejacã, pũrõ e'cati'i”, ni ojano'o.
A'te añuse quetire pãjãrã tʉ'omirã, nipe'tirã Israe curuacjãrã ẽjõpeotima. Isaía cʉ̃ oja'caronojõta a'tiro ni'i: “Õ'acʉ̃, ʉ̃sã wiogʉ, ʉ̃sã weresere pejetirãcã ẽjõpeoma”, ni ojacʉ niwĩ.
Jesucristo ye quetire werecã, masã tere tʉ'oma. Te quetire tʉ'óca be'ro ẽjõpeoma.
Yʉ'ʉ mʉsãrẽ sẽrĩtiña'gʉ̃ti: ¿Israe curuacjãrã tʉ'omirĩba te quetire? Tʉ'opã. Õ'acʉ̃ ye queti ojaca pũrĩpʉ a'tiro ojano'wʉ̃:Na werese quetire nipe'tirocjãrã tʉ'obi'acã'sama. Na werese a'ti ʉmʉco nipe'tiropʉ bʉsʉse'sasa'a.
Mʉsãrẽ sẽrĩtiña'nemogʉ̃ti tja. ¿Israe curuacjãrã añuse quetire tʉ'omirã, tʉ'omasĩwetine? Tʉ'omasĩcãrã nimiwã. Yʉ'ʉ tere ninemogʉ̃, Moisé cʉ̃ ní'quere weremʉ'tãgʉ̃ti. Õ'acʉ̃ ucũ'quere a'tiro nicʉ niwĩ:Yarã masã mejetare yʉ'rʉogʉti. Tojo narẽ weecã, mʉsã doerãsa'a. No'o mʉsã “Tʉ'omasĩtima” nirãrẽ yʉ'ʉ yʉ'rʉocã, mʉsã uarãsa'a, ni ojacʉ niwĩ Moisé.
Be'ro Isaía quẽ'rã Õ'acʉ̃ cʉ̃ ucũ'quere “To nibosaʉ” nirṍ marĩrõ ninemopeocʉ niwĩ:Ne a'mati'cãrã pe'e yʉ'ʉre bocaco'tecã'ma. Yʉ'ʉ nisetisere yʉ'ʉre sẽrĩtiña'ti'cãrã pe'ere ĩ'owʉ̃, tojo ni ojacʉ niwĩ Isaía.
Israe curuacjãrã pe'ere Isaía Õ'acʉ̃ ucũ'quere a'tiro nicʉ niwĩ: “Ʉmʉcorita yóacã, narẽ põtẽrĩ ñe'egʉ̃ti nígʉ̃, omocãrĩ sẽemiwʉ̃. Na tʉ'oti, yʉ'rʉnʉ'cãsepijarãrẽ tojo weemiwʉ̃”, ni ojaturiacʉ niwĩ Isaía.
Ni'cãrẽrã Israe curuacjãrãrẽ Õ'acʉ̃ bese'que ni'iMʉsãrẽ sẽrĩtiña'nemogʉ̃ti tja. ¿Õ'acʉ̃ Israe curuacjãrã yʉ'rʉnʉ'cã'cãrãrẽ, yarã masã nisome majã nígʉ̃, cõ'awã'cãpari? Cõ'awã'cãticʉ niwĩ. Yʉ'ʉ quẽ'rã Israe curuacjʉ̃ ni'i. Abrahã pãrãmi nituriagʉ Benjamí ya curuacjʉ̃ ni'i.
Dʉporopʉ cʉ̃ yarã masã niato nígʉ̃ Õ'acʉ̃ Israe curuacjãrãrẽ besecʉ niwĩ. Tojo weegʉ narẽ cõ'aticʉ niwĩ. Mʉsã masĩsa'a Õ'acʉ̃ ye queti weremʉ'tãrĩ masʉ̃ Elía cʉ̃ ní'quere. Cʉ̃ Õ'acʉ̃pʉre “Israe curuacjãrã bu'iri cʉoma”, nicʉ niwĩ. A'tiro nicʉ niwĩ:
“Wiogʉ, Israe curuacjãrã mʉ'ʉ ye queti weremʉ'tãrĩ masãrẽ wẽjẽcãrã niwã. Mʉ'ʉrẽ ñubuepeorã, wa'icʉrã ʉ̃jʉ̃amorõpeosere weestedijocãrã niwã. Yʉ'ʉ ni'cʉ̃ta dʉ'sa'a mʉ'ʉrẽ ẽjõpeogʉ. Yʉ'ʉ quẽ'rãrẽ wẽjẽsĩ'rĩrã a'marã weema”, nicʉ niwĩ Elía.
Cʉ̃ tojo nicã tʉ'ogʉ, Õ'acʉ̃ cʉ̃rẽ yʉ'ticʉ niwĩ: “Na tojo weemicã, siete mil masã yarãrẽ dʉ'apʉ. Na Baal wãmetigʉ queose yee'quere ne ẽjõpeotima”, nicʉ niwĩ Õ'acʉ̃. Tojo weerã marĩ masĩ'i. Õ'acʉ̃ cʉ̃ yarã masãrẽ cõ'awã'cãtisami.
<sup>(5-6)</sup> Õ'acʉ̃ Elía nícatero masãrẽ bese'caro weronojõ ni'cãrõacã quẽ'rãrẽ pejetirãcã Israe curuacjãrãrẽ besesami. Na weesere ĩ'agʉ̃ mejeta, besecʉ niwĩ. Narẽ pajaña'gʉ̃ besecʉ niwĩ. Na añurõ wééca be'ro narẽ besegʉ, pajaña'gʉ̃ mejeta weebopĩ. Na weetutua'que wapa nibopã.
A'tiro ni'i. Nipe'tirã Israe curuacjãrã Õ'acʉ̃ me'rã añurõ nisĩ'rĩmicãrã niwã. Tojo nisĩ'rĩmirã, nipe'tirã cʉ̃ me'rã añurõ niticãrã niwã. Cʉ̃ bese'cãrã pũrĩcã cʉ̃ me'rã añurõ nicãrã niwã. Ãpẽrã cʉ̃rẽ ẽjõpeotitjĩarã o'meperi marĩrã, tʉ'otirã weronojõ tojacãrã niwã.
Tere ucũrõ, Õ'acʉ̃ ye queti ojaca pũrĩpʉ a'tiro ojano'wʉ̃: “Õ'acʉ̃ cʉ̃rẽ ẽjõpeotirãrẽ cʉ̃ yere tʉ'omasĩticã weecʉ niwĩ. Narẽ caperi ĩ'atirã, tojo nicã o'meperi tʉ'otirã weronojõ wa'acã weecʉ niwĩ. Tée a'tiro nicãpʉ quẽ'rãrẽ nidecoti'i yujupʉ”, ni ojano'wʉ̃.
Davi quẽ'rã Õ'acʉ̃rẽ a'tiro ucũcʉ niwĩ:Israe curuacjãrã na bosenʉmʉrĩ weewʉase me'rã ña'arõ weema. Na tojo weecã ĩ'agʉ̃, narẽ bu'iri da'reya.
Narẽ tʉ'omasĩtirã weronojõ, ĩ'atirã weronojõ wa'acã weeya. Peje nʉcʉ̃se wʉarã, sũcũa wejenu'arõ weronojõ pi'eticã weeya, nicʉ niwĩ Davi.
Judío masã nitirãrẽ yʉ'rʉo'que ni'iApeye mʉsãrẽ ninemogʉ̃ti tja. Judío masã Jesucristore ẽjõpeoticã, Õ'acʉ̃ narẽ cõ'abutiaticʉ niwĩ. Na Õ'acʉ̃rẽ yʉ'rʉnʉ'cãcã, judío masã nitirã pe'ere yʉ'rʉogʉti nígʉ̃, tojo weecʉ niwĩ. Õ'acʉ̃ narẽ añurõ weesere ĩ'arã, judío masã ʉ̃sã quẽ'rã tojota ʉasa'a, ni ĩ'acũudutigʉ tojo weecʉ niwĩ.
Judío masã na Jesucristore ẽjõpeoticã, ãpẽrã a'ti nucũcãcjãrãrẽ añurõ wa'acaro niwʉ̃. Judío masã Õ'acʉ̃ “Yʉ'ʉ põ'rãrẽ añuse o'ogʉti” ní'quere ñe'eticãrã niwã. Judío masã nitirã pe'e ñe'ecãrã niwã. Judío masã quẽ'rã Jesucristore ẽjõpeocã, nipe'tirã a'ti nucũcãcjãrãrẽ añurõ wa'arosa'a.
Ni'cãrõacãma judío masã nitirã se'sarore weregʉti. Jesucristo yʉ'ʉre mʉsã judío masã nitirãrẽ cʉ̃ ye quetire weredutigʉ cũuwĩ. Tojo weero yʉ'ʉ ĩ'acã, yʉ'ʉ da'rase mejõ nise mejeta ni'i.
Apetero weegʉ yʉ'ʉ acawererã judío masãrẽ doecã weebosa'a. Õ'acʉ̃ mʉsãrẽ añurõ weesere ĩ'arã, na quẽ'rã Jesucristore ẽjõpeobosama. Ẽjõpeorã, yʉ'rʉono'rãsama.
Õ'acʉ̃ judío masã cʉ̃rẽ ẽjõpeotirãrẽ cõ'acã, ãpẽrã pe'e cʉ̃ yarã sãjãcãrã niwã. Judío masã pe'e cʉ̃rẽ ẽjõpeocã, añuyʉ'rʉarosa'a. Masã wẽrĩ'cãrãpʉ masõno'cãrã weronojõ nirõsa'a.
Queose me'rã mʉsãrẽ weregʉti. Pã́ wééca be'ro ni'cãgã Õ'acʉ̃rẽ o'ocã, nipe'ticjapʉ Õ'acʉ̃ ye tojasa'a. Yucʉgʉ quẽ'rã tojota ni'i. Tigʉ nʉ'cõrĩ Õ'acʉ̃ ye nicã, te dʉpʉri quẽ'rã Õ'acʉ̃ ye ni'i. Marĩ ñecʉ̃sʉmʉa Abrahã, Isaa, Jacob tigʉ nʉ'cõrĩ weronojõ Õ'acʉ̃ yarã nima. Tojo weerã marĩ cʉ̃ pãrãmerã nituriarã mejãrõta “Õ'acʉ̃ yarã nima”, ni ĩ'ano'sama.
Ni'cãrẽrã judío masã olivogʉ dʉpʉcjãrã waro weronojõ nima. Ãpẽrã ni'cãrẽrãrẽ te dʉpʉrire dʉtecõ'a'caro weronojõ Õ'acʉ̃ judío masãrẽ cõ'acʉ niwĩ. Be'ro te dʉpʉri ní'caropʉ apegʉ olivo nʉcʉ̃cjʉ̃ dʉpʉrire pĩ'rĩwã'dutigʉ topʉ yeje dʉ'reõ'osami. Tojo weero tigʉ casero wĩ'tãse me'rã nʉcʉ̃cjʉ̃ añurõ pĩ'rĩwã'rõsa'a. Tojo wee'caro weronojõ wa'acaro niwʉ̃ mʉsã judío masã nitirãrẽ. Õ'acʉ̃ mʉsãrẽ cʉ̃ yarã sãjãcã weecʉ niwĩ. Mʉsã judío masã niwe'e. Tojo nitimirã, nipe'tise Õ'acʉ̃ Abrahã pãrãmerã nituriarãrẽ “Añuse o'ogʉti” ní'quere ñe'erãsa'a.
Tojo wa'a'a nírã, “Ʉ̃sã judío masã nemorõ añuyʉ'rʉnʉ'cã'a”, niticã'ña. Õ'acʉ̃ masãrẽ yʉ'rʉose na me'rãta dʉ'pocãticaro niwʉ̃. Mʉsã ñecʉ̃ me'rã mejeta dʉ'pocãticaro niwʉ̃.
Mʉsã a'tiro nibosa'a: “Ni'cãrẽ ña'ase dʉpʉri dʉtecõ'ano'caro niwʉ̃. Apeye dʉpʉri yejedʉcayuno'rõtiro tojo weeno'caro niwʉ̃”, nibosa'a. “Te weronojõ ʉ̃sã judío masã nitirãrẽ Õ'acʉ̃ yarã wa'ato nígʉ̃ judío masã pe'ere cõ'acʉ niwĩ”, nibosa'a.
Tojota ni'i, nirõ. Na ẽjõpeotise ye bu'iri cõ'ano'cãrã niwã. Mʉsã quẽ'rã Õ'acʉ̃rẽ ẽjõpeoticã, yʉ'rʉono'ña marĩbopã. Mʉsã ẽjõpeose me'rã dia'cʉ̃ cʉ̃ yarã sãjãcãrã niwʉ̃. Tojo weerã “Ʉ̃sã judío masã yʉ'rʉoro ni'i”, ni wãcũticã'ña. Ʉ̃sã quẽ'rãrẽ cõ'arĩ nírã, Õ'acʉ̃rẽ wiopesase me'rã tʉ'oña'ña.
Judío masã Õ'acʉ̃ yarã nimʉ'tã'cãrã nimiwã. Na ẽjõpeoticã, Õ'acʉ̃ narẽ cõ'acʉ niwĩ. Cʉ̃ judío masãrẽ olivo nimʉ'tã'que dʉpʉrire dʉtecõ'a'caro weronojõ weecʉ niwĩ. Mʉsã judío masã nitirã quẽ'rãrẽ cʉ̃rẽ ẽjõpeoticã, tojota weegʉsami.
Õ'acʉ̃ pajaña'sere, tojo nicã tutuaro me'rã cʉ̃ bu'iri da'resere wãcũña. Cʉ̃rẽ ẽjõpeotirãrẽ bu'iri da'resami. Mʉsã pũrĩcãrẽ pajaña'gʉ̃, añurõ weesami. Mʉsã cʉ̃rẽ ẽjõpeonu'cũcã, tojo weegʉsami. Mʉsã weeticã, cʉ̃ ña'ase dʉpʉri cõ'a'caro weronojõ mʉsã quẽ'rãrẽ cõ'agʉ̃sami.
Cõ'ano'cãrã judío masã Jesucristore ẽjõpeocã, na quẽ'rãrẽ añurõ weegʉsami. Narẽ apaturi tigʉpʉta tja mejã dʉpʉri yeje dʉ'reõ'o'caro weronojõ weegʉsami. Cʉ̃ yarã sãjãcã wéégʉ, tojo weegʉsami. Õ'acʉ̃ tere weemasĩmi.
Mʉsã judío masã nitirã nʉcʉ̃pʉ nicjʉ olivo weronojõ ni'i. Tojo nimicã, Õ'acʉ̃ cʉ̃ yarã sãjãcã weecʉ niwĩ. Judío masã pũrĩcã Õ'acʉ̃ besemʉ'tã'cãrã waro nima. Olivogʉ warore ote'cʉ weronojõ nima. Tojo weerã mʉsã Õ'acʉ̃ yarã sãjãcã, judío masãpʉa tjãsama.
Judío masãrẽ yʉ'rʉoatje ni'iAcawererã, todʉporopʉ masĩno'ña marĩ'quere masĩcã ʉa'a. Ʉ̃sã judío masã yʉ'rʉoro masĩyʉ'rʉnʉ'cã'a nirĩ nígʉ̃, tojo nigʉ̃ti. Pãjãrã judío masã Jesucristore ẽjõpeotini'ma yujupʉ. Na o'meperi tʉ'otirã weronojõ nima. Õ'acʉ̃ “Judío masã nitirã ticʉrã ẽjõpeorãsama” ní'caronojõta na ẽjõpeoca be'ropʉ judío masã ẽjõpeorãsama.
Tojo wa'acã, nipe'tirã judío masã yʉ'rʉono'rãsama. Õ'acʉ̃ ye queti ojaca pũrĩpʉ judío masã na yʉ'rʉatjere a'tiro ojano'wʉ̃:Masãrẽ yʉ'rʉoacjʉ judío masʉ̃ Jerusalẽ́ wãmetiri macãpʉre etagʉsami. Jacob pãrãmerã na ña'asere cõ'agʉ̃sami.
“Narẽ ña'asere acobojocã, queoro wa'arosa'a yʉ'ʉ todʉporopʉ ní'que”, nicʉ niwĩ Õ'acʉ̃, ni ojano'caro niwʉ̃.
Jesucristore ẽjõpeotitjĩarã, pãjãrã judío masã Õ'acʉ̃rẽ ĩ'atu'tirã weronojõ nima. Mʉsã judío masã nitirã pe'ere ẽjõpeodutigʉ tojo weemi. Tojo weemigʉ̃, a'tocatero nirã́ judío masãrẽ Õ'acʉ̃ ma'isami. Ne waropʉ na ñecʉ̃sʉmʉarẽ ma'i'cʉ niyugʉ, na quẽ'rãrẽ ma'isami.
Õ'acʉ̃ cʉ̃ “Añuse o'ogʉti” ní'quere dʉcayutisami. O'otojanʉ'cõ, ẽ'matisami. Tojo nicã cʉ̃ bese'cãrãrẽ cõ'abutiatisami.
Todʉporopʉ mʉsã quẽ'rã Õ'acʉ̃rẽ yʉ'rʉnʉ'cãcãrã niwʉ̃. A'tocaterore Õ'acʉ̃ judío masã yʉ'rʉnʉ'cãcã ĩ'agʉ̃, mʉsã pe'ere pajaña'mi.
Be'ro tojota wa'arosa'a judío masã quẽ'rãrẽ. A'tiro nicã na Õ'acʉ̃rẽ yʉ'rʉnʉ'cãma. Be'ro Õ'acʉ̃ na quẽ'rãrẽ pajaña'gʉ̃sami. Cʉ̃ mʉsãrẽ pajaña'caronojõ na quẽ'rãrẽ pajaña'gʉ̃sami.
A'tiro ni'i. Nipe'tirã Õ'acʉ̃rẽ yʉ'rʉnʉ'cãcã ĩ'agʉ̃, “Ni'cãrõnojõ bu'iritirã nima”, nicʉ niwĩ. Nipe'tirãpʉre pajaña'gʉ̃ti nígʉ̃, tojo nicʉ niwĩ.
Õ'acʉ̃ marĩ ña'arã ní'cãrãrẽ pajaña'yʉ'rʉami. Tutuayʉ'rʉami. Nipe'tise masĩpe'ocã'mi. Tojo weerã marĩ cʉ̃ wãcũse, cʉ̃ weesere masĩpõtẽotisa'a. Cʉ̃ de'ro weesere tʉ'omasĩpõtẽotisa'a.
Õ'acʉ̃ ye queti ojaca pũrĩpʉ a'tiro ojano'wʉ̃ Õ'acʉ̃ masĩsere: “Õ'acʉ̃ marĩ wiogʉ wãcũsere ne ni'cʉ̃ masĩtisami. Ne ni'cʉ̃ cʉ̃rẽ ‘A'tiro pe'e ʉa'a’, nímasĩtisami.
Ne ni'cʉ̃ Õ'acʉ̃rẽ apeyenojõ o'o wapamoocã weeta basiowe'e”, tojo ni ojano'caro niwʉ̃.
Jesucristore ẽjõpeorãrẽ weeduti'que ni'iAcawererã, Õ'acʉ̃ marĩrẽ añurõ pajaña'nu'cũmi. Tojo weerã Õ'acʉ̃rẽ marĩ basu marĩ upʉ, wãcũse, nipe'tise me'rã o'orã. Mʉ'ʉ yarã dia'cʉ̃ ni'i nírã, Õ'acʉ̃rẽ wiarã. Cʉ̃ me'rã nibutiarã weronojõ weerã. Õ'acʉ̃ marĩ me'rã e'caticã ʉarã, tojo weerã. Marĩ a'tiro weese me'rã cʉ̃rẽ ẽjõpeosere diacjʉ̃ ĩ'orãsa'a.
Marĩ a'ti ʉmʉcocjãrã na weewʉasere ĩ'arã, na weronojõ weeticã'rã. A'tiro pe'e weerã. Marĩ catiri ʉmʉcore siape me'rã Õ'acʉ̃ marĩ wãcũsere dʉcayunu'cũcã'to. Cʉ̃ marĩrẽ dʉcayunu'cũcã, marĩ Õ'acʉ̃ ʉasere “A'tiro ni'i”, nímasĩrãsa'a. Cʉ̃ ʉase añuse dia'cʉ̃ ni'i. Te ña'ase marĩse ni'i. Marĩ cʉ̃ ʉaro weecã, e'catisami.
Õ'acʉ̃ añurõ wéégʉ, yʉ'ʉre mʉsãrẽ cʉ̃ ye quetire weredutigʉ cũuwĩ. Tojo weegʉ mʉsã nipe'tirãrẽ nigʉ̃ti. Ne ni'cʉ̃ marĩ weemasĩtisere “Weecã'amasĩ'i” niticã'rõʉa'a. Marĩ weemasĩsere queoro wãcũme'rĩcã'rõʉa'a. Marĩnʉcʉ̃ a'tiro wãcũrã. “Jesucristore ẽjõpeoca be'ro cʉ̃ weemasĩse o'o'que põtẽorõ weemasĩ'i”, nirã.
Queose me'rã weregʉti. Marĩ upʉ ni'cã upʉ nimirõ, peje dʉcawatise cʉo'o. Te nipe'tise ni'cãrõnojõ niwe'e. Mejẽcã dia'cʉ̃ ni'i. Marĩ caperi me'rã ĩ'a'a. Marĩ o'meperi me'rã tʉ'o'o. Dʉ'pocãrĩ me'rã sija'a.
Marĩ Jesucristore ẽjõpeorã tojota ni'i. Pãjãrã nimirã, cʉ̃ me'rã ni'cã upʉ weronojõ ni'i. Marĩ nipe'tirã ni'cã upʉpʉ a'mesʉ'a'a.
Marĩnʉcʉ̃rẽ mejẽcãrĩ dia'cʉ̃ weemasĩsere cũucʉ niwĩ. Cʉ̃ no'o o'osĩ'rĩsere o'osami. Tojo weerã tere añurõ weerã. Ãpẽrãrẽ Õ'acʉ̃ were'quere wereturiamasĩsere o'osami. Cʉ̃ tere cũucã, marĩ ẽjõpeoro ejatuaro ãpẽrãrẽ wererã.
Ãpẽrãrẽ weetamumasĩsere cũusami. Tojo cʉ̃ weecã, ãpẽrãrẽ añurõ weetamurã. Ãpẽrãrẽ cʉ̃ ye cjasere bu'edutigʉ cũucã, narẽ añurõ bu'erã.
Ãpẽrãrẽ wãcũtutuacã weemasĩgʉ̃nojõ añurõ weeya. Ãpẽrãrẽ niyeru o apeyenojõ o'odutise cʉogʉ́nojõ e'catise me'rã o'oya. “Ãpẽrãrẽ niyeru o'oapʉ” nirṍ marĩrõ o'oya. No'o sʉ'ori dutime'rĩgʉ̃nojõ añurõ weeya. No'o pajaña'sere cʉogʉ́nojõ e'catise me'rã weetamuña.
Jesucristore ẽjõpeorã a'tiro weeroʉa'a nise ni'iÃpẽrãrẽ ma'ita'saticã'ña. Diacjʉ̃ ma'iña. Ña'asere yabiya. Ãpẽrãrẽ weetamuse añusenojõ pe'ere sirutuya.
Jesucristore ẽjõpeorã ni'cʉ̃ põ'rã weronojõ a'merĩ ma'iña. Mʉsã weese me'rã ãpẽrã, ãpẽrã pe'ere añurõ wãcũdutirã tojo weeya. A'merĩ wiopesase me'rã ĩ'aña.
Õ'acʉ̃ ʉaro wéérã, nijĩsijaticã'ña. Marĩ wiogʉ dutisere tʉ'sase me'rã weeya.
Õ'acʉ̃ añurõ weegʉsami nírã, e'catiyuya. Mejẽcã wa'acã pi'etirã, wãcũtutuaya. Du'ucũurõ marĩrõ Õ'acʉ̃rẽ ñubuenu'cũcã'ña.
Jesure ẽjõpeorãrẽ apeyenojõ dʉ'sacã, mʉsã cʉosere dʉcawaaya. Mʉsã tiropʉ etarãrẽ añurõ ñe'eña.
Mʉsãrẽ ña'arõ weerãrẽ “Õ'acʉ̃ añurõ weeato”, ni sẽrĩbosaya. “Ña'arõ weeato”, niticã'ña.
Ãpẽrã e'catirãrẽ e'catitamuña. Ãpẽrã utirãrẽ utitamuña.
Ni'cãrõnojõ, ni'cãrõ me'rã añurõ nisetibʉroya. “Yʉ'ʉ ãpẽrã yʉ'rʉoro ni'i”, ni wãcũticã'ña. Tojo weronojõ o'orã, mejõ nirã́ me'rã ni'cãrõnojõ nisetiya. “Masĩgʉ̃́ waro ni'i”, niticã'ña.
Mʉsãrẽ ña'arõ weecã, narẽ a'meticã'ña. Nipe'tirã ĩ'orõpʉre “Añuse dia'cʉ̃ weeroʉasato”, ni wãcũtutuaya.
No'o mʉsã weepõtẽorõ, nipe'tirã me'rã añurõ nisetiya. Ejerisãjãse me'rã nisetiya.
Acawererã yʉ'ʉ ma'irã́, mʉsãrẽ weregʉti. Mʉsã basu a'merĩ wapaticã'ña. Õ'acʉ̃ mʉsãrẽ ña'arõ weerãrẽ bu'iri da'regʉsami. Cʉ̃ ye queti ojaca pũrĩpʉ a'tiro ojano'caro niwʉ̃: “Yʉ'ʉ ni'i masãrẽ bu'iri da'reacjʉ. Na ña'arõ wee'que wapare queoro bu'iri da'regʉsa'a”, nicʉ niwĩ marĩ wiogʉ.
Apeye ojanemono'wʉ̃: “Mʉ'ʉrẽ ĩ'atu'tigʉ ʉjaboacã, cʉ̃rẽ ecaya. Cʉ̃ acowʉocã, tĩaña. Mʉ'ʉ cʉ̃rẽ tojo añurõ weecã, cʉ̃ ña'arõ wee'quere bopoyagʉsami”, ni ojano'wʉ̃.
Ña'asere mʉsã di'ócũno'ticã'ña. A'tiro pe'e weeya. Mʉsã añurõ weese me'rã pe'e ña'asere docaque'acã weeya.
Õ'acʉ̃ dia'cʉ̃ a'ti nucũcãcjãrã wiorã dutirãrẽ sõrõmi. Cʉ̃ cũu'cãrã nima. Tojo weerã nipe'tirã añurõ yʉ'tiya narẽ.
No'o cʉ̃ wiorãrẽ yʉ'rʉnʉ'cãgʉ̃, Õ'acʉ̃ duti'quere yʉ'rʉnʉ'cãgʉ̃ta weemi. Mʉsã wa'tero nirã́ wiorã mʉsãrẽ duticã ʉami. Tojo weegʉ narẽ yʉ'rʉnʉ'cãrãrẽ Õ'acʉ̃ bu'iri da'regʉsami.
Wiorã añurõ weerãrẽ uise o'otima. Ña'arõ weerã́ pe'ere uise o'osama. Uitirãta nisetisĩ'rĩrã, añurõ weeya. Mʉsã tojo weecã, wiorã “Mʉsã añurõ wee'e”, nirãsama.
Õ'acʉ̃ mʉsã ye niatjere narẽ sõrõcʉ niwĩ. Tojo weerã ña'arõ wéérã pũrĩcã, uiya. Wiorã ña'arõ weerãrẽ bu'iri da'rerã, Õ'acʉ̃ dutiro weerã weema. Õ'acʉ̃ ña'arõ weerãrẽ bu'iri da'redutigʉ wiorãrẽ cũucʉ niwĩ.
Tojo weerã marĩ wiorã dutisere yʉ'tiroʉa'a. Bu'iri da'reri nírã dia'cʉ̃, yʉ'titicã'rõʉa'a. Õ'acʉ̃ marĩrẽ wiorã duticã ʉami nírã pe'e, na dutisere queoro yʉ'time'rĩcã'rõʉa'a.
Wiorã na da'rasere queoro wéérã, Õ'acʉ̃rẽ da'raco'terã weronojõ nima. Tojo weerã na wapayedutisenojõrẽ wapayeya.
Na wiorã dutisereta queoro weeya. Na wapayeduticã, wapayeya. Na wiorã nise bu'iri wiopesase me'rã narẽ ĩ'aña. Narẽ añurõ wãcũña.
Ãpẽrãrẽ wapamooticã'ña. Maata wapayepe'ocã'ña. A'merĩ ma'ise pe'e pe'timasĩtisa'a. Tojo weerã a'merĩ ma'inu'cũcã'ña. No'o ãpẽrãrẽ ma'igʉ̃́nojõ Õ'acʉ̃ dutise cũu'quere queoro weegʉ weemi.
Marĩ ma'ise cʉorã, marĩ tiropʉ nirãrẽ ña'arõ weesome. Tojo weerã narẽ ma'írã, Õ'acʉ̃ dutise cũu'quere weepe'ocã'a.
A'tere ni'cãrõacã marĩ catiriterore wãcũrõʉa'a. Cãrĩrã weronojõ niticã'rã. Jesú cʉ̃ apaturi a'tiatjere añurõ tʉ'oña, wãcũnʉrʉ̃rã. Marĩ Õ'acʉ̃ tiropʉ wa'atjo cã'rõacã dʉ'sasa'a. Marĩ ne waro Jesucristore ẽjõpeowã'cõrã, “Ʉ'mʉsepʉ marĩ wa'atje dʉ'sayʉ'rʉa'a”, nimiwʉ̃. Ni'cãrõacãrẽ marĩ masĩ'i. “Cã'rõacã dʉ'sa'a Jesucristo apaturi a'tiatje”, ni'i.
A'tiro nicãrẽ ña'arõ weese yʉ'rʉmajã wa'a'a. Ni'cãrõacãrẽ bo'remʉjãtiro weronojõ Jesucristo a'tiatjo cã'rõ dʉ'sa'a. Tojo weerã marĩ ña'asere masã ñamipʉ weewʉasenojõrẽ weedu'uroʉa'a. A'tiro pe'e weeroʉa'a. Añuse, ʉmʉco masã ĩ'orõpʉ weesenojõ dia'cʉ̃rẽ weeroʉa'a. Marĩ Õ'acʉ̃ yere wéérã, ña'arõ weesere du'upe'ocã'rãsa'a.
Ʉmʉco, bajuyoropʉ weesetironojõ weeroʉa'a. Bosenʉmʉ nicã que'a, caricũticã'rã. Numia me'rã ña'arõ weeticã'rã. Numia quẽ'rã, ʉmʉa me'rã ña'arõ weeticã'ña. A'pepũrĩse me'rã tʉ'oña'ticã'rã. Ãpẽrã yere ʉoticã'rã.
A'tiro pe'e weerã. Marĩ wiogʉ Jesucristo weetamuse me'rã cʉ̃ weronojõ añurõ nisetirã. Cʉ̃rẽ nemorõ masĩnemorã. Marĩ ña'arõ ʉaripejasere weesĩ'rĩrã, “A'tiro weerãti”, ni wãcũticã'rã. Tere weedu'urã.
Ẽjõpeotutuarã, ẽjõpeotutuatirã cjase ni'i<TS3>(1 Co 8.1–13)Ni'cʉ̃ Jesucristore ẽjõpeomigʉ̃, cʉ̃ ẽjõpeotutuatigʉ mʉsã me'rã nisĩ'rĩcã, ũrũsãtirãta, cʉ̃rẽ ñe'eña. Cʉ̃rẽ “A'tiro weecã ʉa'a” nitirãta, ñe'eña. Cʉ̃rẽ “To ñe'ebosaʉ” nitirãta, ñe'eña.
Ãpẽrã Jesucristore ẽjõpeorã “Marĩ nipe'tise ba'acã, añu ni'i”, nima. Ãpẽrã pe'e Jesucristore ẽjõpeotutuatirã “Marĩ di'iro ba'arã, Õ'acʉ̃rẽ yʉ'rʉnʉ'cãbosa'a”, ni wãcũsama. Tojo weerã otese dia'cʉ̃rẽ ba'asama.
Nipe'tise ba'agʉ́ pe'e di'iro ba'atigʉre ĩ'acõ'aticã'to. Di'iro ba'atigʉ pe'e quẽ'rã nipe'tise ba'agʉre “Mʉ'ʉ di'iro ba'acã, ña'a ni'i”, niticã'to. Nipe'tise ba'agʉre Õ'acʉ̃ yagʉ sãjãcã weetojacʉ niwĩ.
Marĩ apĩrẽ da'raco'tegʉre “Mʉ'ʉ ña'arõ wee'e”, nímasĩwe'e. Cʉ̃ wiogʉ dia'cʉ̃ tojo nímasĩsami. Marĩ Jesucristore ẽjõpeorã quẽ'rãrẽ tojota ni'i. Ãpẽrã Jesucristore ẽjõpeorãrẽ “Ña'arõ weema”, nímasĩwe'e. Õ'acʉ̃ na wiogʉ nimi. Cʉ̃ ni'cʉ̃ta narẽ “Añurõ wee'e”, o “Ña'arõ wee'e”, nímasĩsami. Marĩ wiogʉ cʉ̃ yarãrẽ ẽjõpeotutuacã weemasĩmi.
Apeye ninemogʉ̃ti. Ni'cãrẽrã “Ni'cãrẽ nʉmʉrĩ yʉ'rʉoro ape nʉmʉ Õ'acʉ̃rẽ ñubuepeoroʉa'a”, nisama. Ãpẽrã pe'e “Nipe'tise nʉmʉrĩ ni'cãrõnojõ Õ'acʉ̃ ye ni'i”, nisama. Masãnʉcʉ̃ “Õ'acʉ̃ yʉ'ʉ a'tiro weecã ʉasami”, nirõʉa'a.
Ni'cʉ̃, ni'cã nʉmʉrẽ “Õ'acʉ̃ ya nʉmʉ waro ni'i” nigʉ̃́nojõ Õ'acʉ̃rẽ ẽjõpeoacjʉ tojo nisami. Apĩ nipe'tise nʉmʉrĩrẽ ni'cãrõnojõ wãcũgʉ̃́ quẽ'rã Õ'acʉ̃rẽ ẽjõpeoacjʉ tojo nisami. Nipe'tisere ba'agʉ́ quẽ'rã Õ'acʉ̃rẽ ẽjõpeoacjʉ tojo weesami. Cʉ̃ ba'asere e'catise o'osami. Apĩ di'irore ba'atigʉ quẽ'rã Õ'acʉ̃rẽ ẽjõpeogʉ ba'atisami. Cʉ̃, cʉ̃ ba'asenojõrẽ Õ'acʉ̃rẽ e'catise o'osami.
Marĩ catiri ʉmʉcore marĩ se'saro niwe'e. Wẽrĩrã quẽ'rã marĩ se'saro nisome. Marĩ catirã́, wẽrĩ'cãrã Jesucristo yarã ni'i.
Marĩ catiro põtẽorõ Jesucristo ʉaronojõ weesĩ'rĩ'i. Wẽrĩrã quẽ'rã cʉ̃ me'rã catirãti nírã, wẽrĩrãsa'a. Tojo weerã catirã́, wẽrĩ'cãrã Jesucristo yarã ni'i. Cʉ̃ marĩ wiogʉ marĩrẽ sʉ'ori nigʉ̃́ nimi.
A'tiro ni'i. Cristo wẽrĩcʉ niwĩ. Wẽrĩtoja, masãcʉ niwĩ. Nipe'tirã catirã́, wẽrĩ'cãrã wiogʉ nigʉ̃ti nígʉ̃, tojo weecʉ niwĩ.
Tojo weerã ¿de'ro weerã mʉsã ãpẽrã Jesucristore ẽjõpeorãrẽ “Ña'arõ weerã weema” niti? ¿De'ro weerã narẽ tojo ĩ'acõ'ati? Marĩ nipe'tirã Õ'acʉ̃ masãrẽ beseri nʉmʉ nicã, marĩ wee'quenʉcʉ̃rẽ beseno'rãsa'a. Tojo weerã Jesucristore ẽjõpeorã marĩ acawererãrẽ “Tojo weema”, niticã'rõʉa'a.
Õ'acʉ̃ ye queti ojaca pũrĩpʉ Õ'acʉ̃ cʉ̃ ní'quere a'tiro ojano'wʉ̃:Yʉ'ʉ catigʉ́ ni'i. Yʉ'ʉ ucũse diacjʉ̃ warota ni'i. Nipe'tirã yʉ'ʉre ejaque'arãsama. Nipe'tirãpʉta yʉ'ʉre “Mʉ'ʉ Õ'acʉ̃ añugʉ̃, tutuagʉ ni'i”, nirãsama, ni ojano'wʉ̃.
Te oja'quere tʉ'orã, marĩ masĩ'i, marĩnʉcʉ̃ a'ti turipʉ marĩ wee'quere Õ'acʉ̃rẽ wererãsa'a.
Mʉsã acawererã Jesucristore ẽjõpeorãrẽ na ẽjõpeosere dojorẽticã'ña nise ni'iMarĩ, marĩ wee'quere Õ'acʉ̃rẽ wererãsa'a nírã, a'merĩ ucjaticã'rã. A'tiro pe'e ʉa'a. Ne apeyenojõ na ẽjõpeosere dojorẽcã weeticã'rã. Tojo nicã narẽ ña'arõ weecã weeticã'rã.
Yʉ'ʉ marĩ wiogʉ Jesure ẽjõpeotjĩagʉ̃, a'tiro masĩ'i. Nipe'tise yʉ'ʉ ba'ase añuse ni'i. Apĩ pe'ema “Apeyenojõ yʉ'ʉ ba'ase ña'a ni'i” nicã, cʉ̃rẽ diacjʉ̃ta ña'a nisa'a.
Mʉ'ʉ ãpẽrã na ba'aya marĩsere ba'acã, apĩ ña'arõ tʉ'oña'bosami. Mʉ'ʉ tojo wéégʉ, cʉ̃rẽ ma'igʉ̃ mejeta wee'e. Cristo cʉ̃ quẽ'rãrẽ wẽrĩbosacʉ niwĩ. Tojo weegʉ mʉ'ʉ ba'ase me'rã apĩrẽ ẽjõpeodu'ucã weeticã'ña.
Mʉ'ʉma mʉ'ʉ weese añu nibosa'a. Apĩ pe'ere ña'a nibosa'a. Tojo weese me'rã ãpẽrãrẽ ña'arõ wãcũcã weeticã'ña.
Õ'acʉ̃ marĩ wiogʉ ye cjase ba'a, sĩ'rĩ weese mejeta ni'i. A'te pe'e nibutia'a. Õ'acʉ̃ ʉaro weenu'cũse, tojo nicã ãpẽrã me'rã añurõ nicã'se, a'merĩ e'caticã weese pe'e nibutia'a. Te Espíritu Santu weetamuse me'rã weeno'o.
A'tiro weegʉ́ Jesucristo ʉaronojõ weegʉ weemi. Õ'acʉ̃ ĩ'orõpʉre “Añurõ weegʉ weemi”, nino'sami. Tojo nicã masã quẽ'rã cʉ̃rẽ “Añurõta weegʉ weemi”, nisama.
Tojo weerã ni'cãrõ me'rã añurõ wejepeo ejerisãjãsenojõrẽ a'marã. Marĩrẽ te ni'cãrõ me'rã nisetise Jesucristore nemorõ ẽjõpeorã, a'merĩ weetamurãsa'a.
Mʉsã ba'ase me'rã apĩ Jesucristore ẽjõpeosere dojorẽticã'ña. Nirõta nipe'tise ba'ase añu ni'i, añurõ pe'e. Mʉsã ãpẽrã na ba'aya marĩsenojõrẽ ba'acã ĩ'arã, na quẽ'rã ba'abosama. Tere ba'arã, ña'arõ wee'e ni wãcũmirã, mʉsãrẽ ĩ'acũurã, tojo weebosama. Tojo wãcũrã, tere ba'arã, ña'arõ weema. Tojo weerã mʉsã tere ba'arã, narẽ ña'arõ weecã weebosa'a. Mʉsã tojo weese ña'a ni'i.
Marĩ apĩ ẽjõpeotutuatigʉre Jesucristore ẽjõpeodu'ucã weebosa'a nírã, a'tiro weeroʉa'a. Cʉ̃ di'iro ba'atisere ba'aticã'rõʉa'a. Vino cʉ̃ sĩ'rĩtisere sĩ'rĩticã'rõʉa'a. No'o apeyenojõ cʉ̃rẽ Jesucristore ẽjõpeodu'ucã weesenojõrẽ weeticã'rõʉa'a.
Nipe'tise yʉ'ʉ weese añu ni'i ni tʉ'oña'gʉ̃nojõ Õ'acʉ̃ se'sarore wereya. Ãpẽrã ẽjõpeose dojorẽtigʉ, bu'iri marĩgʉ̃ tʉ'oña'gʉ̃ e'catigʉ nimi.
Apĩ apeyenojõrẽ ba'agʉ, to ba'abosaʉ ni tʉ'oña'ba'agʉ, bu'iri cʉomi. A'tiro ni'i. Yʉ'ʉ ba'ase Õ'acʉ̃ ĩ'orõpʉre añurõsa'a nitimigʉ̃ ba'acã, ña'a ni'i. Nipe'tise marĩ weese Õ'acʉ̃ ĩ'orõpʉre queoro ni'i ni tʉ'oña'timirã weese ña'a ni'i.
Marĩ ye dia'cʉ̃rẽ wãcũticã'rõʉa'a nise ni'iMarĩ ẽjõpeotutuarã ãpẽrã ẽjõpeotutuatirãrẽ weetamurõʉa'a. Marĩ tʉ'sase dia'cʉ̃rẽ weeticã'rõʉa'a.
Cristomarĩcã cʉ̃ tʉ'sase dia'cʉ̃rẽ weeticʉ niwĩ. Õ'acʉ̃ ye queti ojaca pũrĩpʉ Cristo cʉ̃ pacʉre ní'quere a'tiro ojano'wʉ̃:Nipe'tise mʉ'ʉrẽ ĩ'atu'tirã mʉ'ʉrẽ ña'arõ ucũrã, yʉ'ʉ pe'ere weequeõ'orã weema, ni ojano'caro niwʉ̃.
Nipe'tise todʉporopʉ Õ'acʉ̃ ye queti oja'que marĩrẽ masĩdutiro ojano'caro niwʉ̃. Marĩ ña'arõ yʉ'rʉrã, te oja'quere bu'erã, nʉ'cãpo'o. Wãcũtutuanemo'o. Tojo weerã Õ'acʉ̃ cʉ̃ weeatjere e'catise me'rã yucue'e.
Õ'acʉ̃ marĩrẽ mejẽcã wa'acã, wãcũtutuacã weesami. Marĩrẽ e'caticã weesami. Cʉ̃ Jesucristo ʉaronojõ mʉsãrẽ ni'cãrõ me'rã niseticã weeato.
Tojo weerã mʉsã ni'cãrõpʉta wãcũsetirã, a'tiro weerãsa'a. Õ'acʉ̃, marĩ wiogʉ Jesucristo pacʉre ni'cãrõ me'rã “Mʉ'ʉ añuyʉ'rʉa'a”, nirãsa'a.
Judío masã nitirãrẽ Jesucristo ye quetire were'que ni'iMarĩ Õ'acʉ̃rẽ ni'cãrõ me'rã ẽjõpeorã nitjĩarã, ãpẽrãrẽ ñe'erõʉa'a. Jesucristomarĩcã marĩrẽ ñe'ecʉ niwĩ. Tojo weerã Õ'acʉ̃rẽ “Añubutiami” nidutirã marĩ quẽ'rã ãpẽrãrẽ ñe'erõʉa'a.
Yʉ'ʉ ucũgʉ̃, “Õ'acʉ̃ marĩ ñecʉ̃sʉmʉarẽ cʉ̃ ‘Weegʉti’ ní'quere queoro weegʉ weemi”, nigʉ̃ wee'e. Jesucristota judío masãrẽ weetamugʉ̃ a'ticʉ niwĩ nígʉ̃, tojo ni'i. Cʉ̃ tojo weese me'rã Õ'acʉ̃ cʉ̃ diacjʉ̃ nisere ĩ'ocʉ niwĩ.
Tojo nicã judío masã nitirã “Õ'acʉ̃ ʉ̃sãrẽ pajaña'gʉ̃, añuyʉ'rʉami” nidutigʉ Jesucristo a'ticʉ niwĩ. Õ'acʉ̃ ye queti ojaca pũrĩpʉ Õ'acʉ̃ bese'cʉ Cristo cʉ̃ pacʉre ucũ'quere a'tiro ojano'wʉ̃:Judío masã nitirã wa'teropʉ mʉ'ʉrẽ e'catipeogʉti. Õ'acʉ̃ masĩyʉ'rʉagʉ nimi nígʉ̃, basapeogʉti.
Aperopʉ quẽ'rãrẽ a'tiro ojano'wʉ̃:Judío masã nitirã, Õ'acʉ̃ yarã judío masã me'rã e'catiya.
Aperopʉ quẽ'rãrẽ ninemowʉ̃:Nipe'tirã judío masã nitirã Õ'acʉ̃rẽ e'catipeorã, “Mʉ'ʉ añuyʉ'rʉagʉ ni'i”, niña. Nipe'tirocjãrãpʉta Õ'acʉ̃ añubutiasere e'catipeoya, ni ojano'wʉ̃.
Isaía quẽ'rã a'tiro ojacʉ niwĩ:Isaí pãrãmi nituriagʉ bajuagʉsami. Cʉ̃ judío masã nitirã wiogʉ niacjʉ nigʉ̃sami. Na cʉ̃rẽ “Ʉ̃sãrẽ yʉ'rʉogʉ nimi”, ni ẽjõpeorãsama, ni ojano'wʉ̃.
Õ'acʉ̃ marĩrẽ cʉ̃ añurõ weeatjere e'catiyusere o'ogʉ́ nimi. Mʉsãrẽ cʉ̃rẽ ẽjõpeorãrẽ e'catise, ejerisãjãse o'oato. Tojo weerã mʉsã Espíritu Santu weetamurõ me'rã ʉpʉtʉ e'catiyurãsa'a.
Yʉ'ʉ acawererã, mʉsãrẽ a'tiro tʉ'oña'a. Mʉsã ãpẽrãrẽ añurõ weesa'a. Jesucristo yere añurõ masĩsa'a. A'merĩ werecasamasĩsa'a.
Mʉsã tojo weemicã, a'ti pũrĩpʉre mʉsãrẽ tutuaro me'rã oja'a. Mʉsã tʉ'o'quere acobojoticã'to nígʉ̃ tojo wee'e. Õ'acʉ̃ yʉ'ʉre añurõ wéégʉ, Jesucristo yere mʉsãrẽ bu'edutigʉ cũuwĩ.
Tere weregʉ, judío masã nitirã na Jesucristore ẽjõpeocã ʉasã'a. Pa'ia wa'icʉrãrẽ Õ'acʉ̃rẽ o'oro weronojõta yʉ'ʉ judío masã nitirãrẽ cʉ̃rẽ wiasĩ'rĩsa'a. Espíritu Santu narẽ Õ'acʉ̃ yarã sãjãcã weegʉsami. Tojo weecã Õ'acʉ̃ narẽ, “Yarã nima”, ni ñe'egʉ̃sami.
Jesucristo weetamurõ me'rã Õ'acʉ̃ cũu'quere añurõ wee'e. Tojo weegʉ yʉ'ʉ da'rasere añurõ tʉ'oña'a.
Jesucristo yʉ'ʉ me'rã wee'que dia'cʉ̃rẽ mʉsãrẽ weregʉti. Mʉsã judío masã nitirãrẽ ẽjõpeocã ʉasãgʉ̃ yʉ'ʉre weetamuwĩ. Yʉ'ʉ bu'ese me'rã, tojo nicã yʉ'ʉ wee'quere ĩ'arã, mʉsã judío masã nitirãrẽ ẽjõpeocã weewĩ.
Apeye quẽ'rãrẽ Õ'acʉ̃ tutuaro me'rã weesere weeĩ'owʉ̃. Tojo nicã Espíritu Santu tutuase me'rã bu'ewʉ. A'tere wéégʉ, Jerusalẽ́ me'rã werenʉ'cãwʉ̃. Tée Ilírico wãmetiropʉ Jesucristo masãrẽ yʉ'rʉose quetire weretʉogʉ ejawʉ.
Ãpẽrã bu'eno'ña marĩrõpʉre Jesucristo ye quetire weremu'sĩ werewʉ. Ãpẽrã na were'quepʉre werebu'ipeotiwʉ.
Yʉ'ʉ tojo weese Õ'acʉ̃ ye queti ojaca pũrĩpʉ oja'caronojõta wa'awʉ. A'tiro ojano'caro niwʉ̃:Cʉ̃ ye quetire ne ni'cãti masĩti'cãrã wereno'rãsama. Cʉ̃ yere na tʉ'oti'quere tʉ'omasĩrãsama, ni ojano'wʉ̃.
Pablo Romapʉ wa'atje ni'iYʉ'ʉ peje macãrĩpʉ bu'esijayugʉ, mʉsã tiropʉ wa'amasĩtisa'a yujupʉ.
Ni'cãrõacãrẽ te macãrĩpʉ bu'etoja'a. Peje cʉ̃'marĩ mʉsã tiropʉ wa'asĩ'rĩ'cʉ nitjĩagʉ̃, be'rocure topʉre wa'agʉti.
Españapʉ wa'agʉti. Topʉ wa'agʉ, mʉsã tiro Romapʉ yʉ'rʉagʉti. Mʉsãrẽ ĩ'a, e'cati, cã'rõ niquejogʉti. Be'ro yʉ'ʉre Españapʉ wa'atjere weetamuapa.
Ni'cãrõacã Jerusalẽ́pʉ wa'anígʉ̃ti yujupʉ. Jesucristore ẽjõpeorãrẽ weetamugʉ̃ niyeru miagʉ̃ weegʉti.
Jesucristore ẽjõpeose cururicjãrã Macedonia, tojo nicã Acaya di'tacjãrã niyeru sẽrĩneocãrã niwã. Jerusalẽ́pʉ nirã́ pajasecʉorã Jesucristore ẽjõpeorãrẽ o'orãtirã tojo weecãrã niwã. Tojo weegʉ te niyerure Jerusalẽ́pʉ o'ogʉ wa'agʉti.
Judío masã nitirã Macedonia, Acayapʉ nirã́ a'tiro wãcũcãrã niwã. Judío masã Jerusalẽ́pʉ nirãrẽ weetamurõʉa'a. Na tojo wãcũse añu nicaro niwʉ̃. A'tiro ni'i. Judío masã, judío masã nitirã pe'ere Jesucristo ye quetire werewã'cõcãrã niwã. Tojo nicã judío masã nitirã Jesucristore ẽjõpeocã, a'tiro wa'acaro niwʉ̃. Õ'acʉ̃ judío masãrẽ “O'ogʉti” ní'que pe'ere ñe'ecãrã niwã. Tojo weerã judío masã nitirã, judío masã pajasecʉorãrẽ niyerure, na cʉosere o'oroʉa'a.
Yʉ'ʉ te niyeru Jerusalẽ́cjãrãrẽ o'otojagʉ, Españapʉ wa'agʉ, mʉsãrẽ ĩ'ayʉ'rʉwã'cãgʉ̃ti.
Yʉ'ʉ mʉsã tiropʉ wa'agʉ, Jesucristo ye añusere mʉsãrẽ miejagʉsa'a.
Yʉ'ʉ acawererã, mʉsã Jesucristore ẽjõpeo'o. Espíritu Santu marĩrẽ a'merĩ ma'icã weemi. Tojo weegʉ mʉsãrẽ a'tiro weecã ʉasa'a. Yʉ'ʉre weetamurã, yé niatjere Õ'acʉ̃rẽ sẽrĩbosaya.
A'tiro sẽrĩbosaya yʉ'ʉre. Judeapʉ nirã́ Jesucristore ẽjõpeotirã yʉ'ʉre ña'arõ weeticã'to. Tojo nicã Jesucristore ẽjõpeorã Jerusalẽ́cjãrã yʉ'ʉ miasere e'catise me'rã põtẽrĩ ñe'eato.
Õ'acʉ̃ ejerisãjãsere, añurõ nicã'sere o'ogʉ́ mʉsã nipe'tirã me'rã niato. Tojota weeato.
Romacjãrãpʉre añudutise o'o'que ni'iNi'cõ Jesucristore ẽjõpeogo Febe wãmetigo mʉsã tiropʉ wa'ago weemo. Co Jesucristore ẽjõpeorã Cencrea wãmetiri macãcjãrãrẽ weetamugõ nimo.
Mʉsã Jesucristore ẽjõpeorã e'catise me'rã core ñe'eña. Marĩ Jesucristore ẽjõpeorãrẽ añurõ ñe'erõʉa'a. Co pãjãrãrẽ weetamuco niwõ. Yʉ'ʉ quẽ'rãrẽ weetamuwõ. Tojo weerã core apeyenojõ dʉ'sacã, o'oya.
Aquila, cʉ̃ nʉmo Priscila añuato. Yʉ'ʉ Jesucristo yere bu'ecã, na quẽ'rã yʉ'ʉre bu'etamuwã.
Ãpẽrã yʉ'ʉre wẽjẽsĩ'rĩcã, yʉ'ʉre weetamuwã. Na quẽ'rãrẽ wẽjẽtawiomicã, tojo weewã. Na tojo wee'quere yʉ'ʉ dia'cʉ̃ e'catise o'owe'e. Nipe'tirã ãpẽrã judío masã nitirã Jesucristore ẽjõpeorã e'catise o'oma.
Jesucristore ẽjõpeorã Aquila ya wi'ipʉ nerẽwʉarã quẽ'rã añuato. Apĩ yʉ'ʉ ma'igʉ̃́ Epeneto añuato. Cʉ̃́ta Asiapʉre ãpẽrã dʉporo Jesucristore ẽjõpeomʉ'tã'cʉ nimi.
María quẽ'rã añuato. Mʉsã me'rã Õ'acʉ̃ cjasere ʉpʉtʉ da'ramo.
Yʉ'ʉ acawererã judío masã Andrónico, Junias añuato. Na quẽ'rã yʉ'ʉ me'rã bu'iri da'reri wi'ipʉ niwã. Na yʉ'ʉ dʉporo Jesucristore ẽjõpeocãrã niwã. Jesucristo besecṹú'cãrã narẽ “Añurã nima”, nisama.
Jesucristore ẽjõpeogʉ yʉ'ʉ ma'igʉ̃́ Ampliato añuato.
Urbano, ʉ̃sãrẽ Jesucristo ye quetire weretamugʉ̃ añuato. Tojo nicã yʉ'ʉ ma'igʉ̃́ Estaquis añuato.
Apeles quẽ'rã añuato. Cʉ̃ Jesucristore añurõ ẽjõpeomi. Nipe'tise cʉ̃ weesere ĩ'arã, “Jesucristore añurõ ẽjõpeogʉ nimi”, ni ĩ'a'a. Aristóbulo ya wi'icjãrã quẽ'rã añuato.
Apĩ yʉ'ʉ acaweregʉ, judío masʉ̃ Herodión añuato. Tojo nicã Narciso ya wi'icjãrã Jesucristore ẽjõpeorã añuato.
Trifena, Trifosa na quẽ'rã añuato. Na numia marĩ wiogʉ Jesucristo yere pũrõ da'rama. Ʉ̃sã ma'igṍ Pérsida quẽ'rã marĩ wiogʉ Jesucristo ye cjasere ʉpʉtʉ da'ramo. Co quẽ'rã añuato.
Rufo añuato. Nipe'tirã cʉ̃rẽ “Jesucristore añurõ ẽjõpeomi”, nima. Cʉ̃ paco quẽ'rã añuato. Core yʉ'ʉ pacore weronojõ ĩ'a'a.
Asíncrito, Flegonte, Hermes, Patrobas, Hermas, ãpẽrã Jesucristore ẽjõpeorã na me'rã nirã́ añuato.
Filólogo, Julia, Nereo, tojo nicã cʉ̃ acabijo Olimpas, nipe'tirã Õ'acʉ̃ cʉ̃ yarãrẽ cũu'cãrã na tiropʉ nirã́ añuato.
A'merĩ ma'ise me'rã añudutiya. Nipe'tirã Jesucristore ẽjõpeose cururicjãrã mʉsãrẽ añudutima.
Yʉ'ʉ acawererã, ni'cãrẽrã mʉsã tiropʉ nirã́ dʉcawaticã weesĩ'rĩsama. Na tojo weeri nírã, tʉ'omasĩña. Mʉsãrẽ ẽjõpeosere dojorẽsama. Mʉsãrẽ bu'e'que mejetare weesama. Tojo weerã narẽ ba'patiticã'ña. Na bu'esere ne tʉ'oticã'ña.
Na marĩ wiogʉ Jesucristo ʉaro weerã mejeta weesama. Na no'o ʉaro weesĩ'rĩrõ weesama. Na añurõ ʉ'sʉaro ucũme'rĩse me'rã, diacjʉ̃ ucũrã weronojõ ucũsama. Ʉpʉtʉ waro masĩtutuatirãrẽ weeta'sa ẽjõpeocã weesama.
Mʉsã pũrĩcã añurõ Jesucristo ʉaro weesa'a. Nipe'tirã tojo nima mʉsãrẽ. Tojo weegʉ mʉsã me'rã pũrõ e'cati'i. Mʉsãrẽ añusere masĩcã ʉasã'a. Ne ña'ase pe'ema masĩdutigʉ ʉasãwe'e.
Õ'acʉ̃ ãpẽrã me'rã añurõ nicã'sere o'ogʉ́ nimi. Cã'rõacã be'ro cʉ̃́ta mʉsãrẽ wãtĩrẽ docaque'acã weegʉsami. Jesú marĩ wiogʉ mʉsãrẽ añurõ weeato.
Timoteo yʉ'ʉ me'rã Jesucristo ye quetire werecusiatamugʉ̃ mʉsãrẽ añudutimi. Yʉ'ʉ acawererã judío masã Lucio, Jasṍ, Sosípater na quẽ'rã añudutima.
Yʉ'ʉ a'ti pũrĩrẽ Pablore ojabosagʉ, Tercio wãmeti'i. Yʉ'ʉ Jesucristore ẽjõpeogʉ mʉsãrẽ añuduti'i.
Gayo mʉsãrẽ añudutimi. Jesucristore ẽjõpeorã cʉ̃ ya wi'ipʉ nerẽwʉama. Yʉ'ʉ Pablo ti wi'ipʉ cãjĩ'i. Erasto a'ti macã cjase da'rasere dutigʉ́, narẽ niyeru co'tegʉ́ añudutimi. Tojo nicã apĩ Jesucristore ẽjõpeogʉ Cuarto añudutimi.
Marĩ wiogʉ Jesucristo mʉsã nipe'tirãrẽ añurõ weeato.
<sup>(25-26)</sup> Marĩ Õ'acʉ̃rẽ e'catipeorã, “Añuyʉ'rʉami”, nirã. Marĩ wiogʉ Jesucristo ye queti me'rã Õ'acʉ̃ marĩrẽ nemorõ ẽjõpeocã weemasĩmi. Dʉporopʉre nipe'tirã masãrẽ yʉ'rʉose quetire masĩno'ña marĩcaro niwʉ̃. A'tocaterore majã Õ'acʉ̃ ye queti weremʉ'tãrĩ masã na oja'que me'rã masĩno'o. Õ'acʉ̃ catinu'cũgʉ̃ tojo wereduticʉ niwĩ. Yʉ'ʉ quẽ'rã Jesucristo ye quetire were'e. Õ'acʉ̃ nipe'tise cururicjãrãrẽ cʉ̃rẽ ẽjõpeo, cʉ̃ ʉaro weecã ʉasami.
(-)
Õ'acʉ̃ ni'cʉ̃ta nimi. Cʉ̃ ni'cʉ̃ta nipe'tisere masĩpe'ocã'mi. Tojo weerã Jesucristo weetamurõ me'rã Õ'acʉ̃rẽ “Tutuayʉ'rʉami”, ni ẽjõpeonu'cũcã'rã. Tojota weerã.Tocã'rõta oja'a.Pablo
Pablo Corintocjãrãrẽ ojamʉ'tãca pũrĩ ni'iPablo Corintocjãrãrẽ oja'que ni'iYʉ'ʉ Pablo, Sóstenes me'rã mʉsãrẽ añuduti'i. Cʉ̃ quẽ'rã Jesucristore ẽjõpeogʉ marĩ acaweregʉ nimi. Õ'acʉ̃ cʉ̃ ʉa'caronojõta yʉ'ʉre Jesucristo ye quetire weredutigʉ besecṹúcʉ niwĩ.
Õ'acʉ̃ marĩ pacʉ, tojo nicã Jesucristo marĩ wiogʉ mʉsãrẽ añurõ weeato. Mʉsãrẽ ejerisãjãcã weeato.
Õ'acʉ̃ Jesucristore ẽjõpeorãrẽ weetamuse ni'iMʉsã Jesucristore ẽjõpeorã niyucã, Õ'acʉ̃ mʉsãrẽ añurõ weecʉ niwĩ. Cʉ̃ tojo weesere ĩ'agʉ̃, cʉ̃rẽ e'catise o'onu'cũ'u.
Mʉsã Jesucristo yarã niyucã, Õ'acʉ̃ mʉsãrẽ cʉ̃ ye cjase nipe'tise añusere o'ocʉ niwĩ. Tere o'ogʉ, mʉsãrẽ cʉ̃ yere añurõ masĩcã weecʉ niwĩ. Ãpẽrãrẽ mʉsã cʉ̃ ye quetire añurõ wereturiacã weecʉ niwĩ.
Yʉ'ʉ “Cristo mʉsãrẽ añurõ weegʉsami”, niwʉ̃. Cʉ̃ yarã sãjãcã, yʉ'ʉ ní'caronojõta wa'awʉ mʉsãrẽ.
Tojo weerã mʉsã Õ'acʉ̃ o'osere cʉope'ocã'a. Marĩ wiogʉ Jesucristo a'tiatjere yucueri curare Õ'acʉ̃ mʉsãrẽ o'ose dʉ'sawe'e.
Cʉ̃ tutuasere mʉsãrẽ o'onu'cũgʉ̃sami. Cʉ̃rẽ ẽjõpeocã weenu'cũgʉ̃sami. Tée a'ti ʉmʉco pe'ticãpʉ tojo weedu'ugʉsami. Tojo weerã marĩ wiogʉ Jesucristo a'ticã, bu'iri marĩrã nirãsa'a.
Õ'acʉ̃ cʉ̃ ní'quere queoro weemi. Cʉ̃́ta mʉsãrẽ besecʉ niwĩ. Cʉ̃ macʉ̃ Jesucristo marĩ wiogʉ me'rã añurõ nidutigʉ besecʉ niwĩ.
Pablo Corintocjãrãrẽ “A'merĩ dʉcawatiticã'ña” ní'que ni'iAcawererã, Jesucristo dutiro me'rã mʉsãrẽ a'tiro nigʉ̃ti. Mʉsã ni'cãrõnojõ wãcũña. Mʉsã ucũse me'rã dʉcawatiticã'ña. E'catise me'rã a'merĩ ucũña. Ni'cãrõnojõ wãcũ nisetiya.
Yʉ'ʉre Cloé wãmetigo ya wi'icjãrã mʉsã a'merĩ ĩ'asĩ'rĩtise quetire werewã.
A'tiro werewã: “Masãnʉcʉ̃ mejẽcã dia'cʉ̃ wãcũsetiama”, niwã. Mʉsã a'tiro ucũaporo: “Ʉ̃sã Pablo ya curuacjãrã ni'i.” Ãpẽrã “Apolo ya curuacjãrã”, “Pedro ya curuacjãrã”, tojo nicã “Cristo ya curuacjãrã ni'i”, niaporo. Tojo weerã no'o ʉaro wãcũma'acã'poro.
Tojo wãcũticã'rõʉa'a. Marĩ Cristore ẽjõpeorã ni'i. Tojo weerã ni'cã curuata ni'i. Marĩrẽ dʉcawaase marĩ'i. Yʉ'ʉ Cristo niwe'e. Mʉsã ye niatjere curusapʉ wẽrĩbosatiwʉ. “Pablore ẽjõpeorãrẽ wãmeyeno'rõsa'a”, nino'ña marĩwʉ̃.
Õ'acʉ̃rẽ e'catise o'o'o. Crispo, tojo nicã Gayo dia'cʉ̃rẽ wãmeyegʉ, queorota weepã.
Pãjãrã mʉsãrẽ wãmeyecã, a'tiro nibopã: “Pablo cʉ̃ wãme me'rã ʉ̃sãrẽ wãmeyewĩ”, nibopã. Tere nírã, yʉ'ʉre ẽjõpeorã weebopã. No'opʉacã tere weetiwʉ.
Estéfanas ya wi'icjãrã quẽ'rãrẽ wãmeyewʉ. Ãpẽrãma wãcũnemotisa'a.
Yʉ'ʉre Cristo wãmeyedutigʉ cũutiwĩ. Cʉ̃ mʉsãrẽ yʉ'rʉose queti pe'ere yʉ'ʉre weredutigʉ o'ówĩ. Tere weredutigʉ, masã añurõ na wãcũme'rĩse paca me'rã weredutitiwĩ. Yʉ'ʉ tojo werecãma, Cristo curusapʉ wẽrĩsere wãcũtibopã. Masã yʉ'rʉono'tibopã.
Õ'acʉ̃ tutuasere, cʉ̃ masĩsere Cristo me'rã masĩno'o nise ni'iJesucristo ye queti a'tiro ni'i. Cʉ̃ marĩrẽ yʉ'rʉosĩ'rĩgʉ̃, curusapʉ wẽrĩcʉ niwĩ. Tereta Jesucristore ẽjõpeotirã pecame'epʉ wa'ajã a'tiro nisama cʉ̃ wẽrĩ'quere: “Tojo nima'acãrõ wee'e”, nisama. Marĩ cʉ̃ yʉ'rʉono'cãrã pe'ema Cristo curusapʉ wẽrĩ'que queti añuse ni'i. Te queti me'rã Õ'acʉ̃ tutuasere ĩ'ano'o.
Õ'acʉ̃ ye queti ojaca pũrĩpʉre a'tiro ojano'wʉ̃:Ãpẽrã “Ʉ̃sã masĩrã́ ni'i”, nirãsama. Na tojo ucũsere pe'ticã weegʉti. Na tʉ'omasĩsere tuumajãminʉ'cõcʉ̃ti, nicʉ niwĩ Õ'acʉ̃.
Tojo weerã “Masĩpe'ocã'a” nirã́ mejõ nirã́ tojama. Tojo nicã ãpẽrãrẽ na wãcũsere bu'eri masã quẽ'rã mejãrõta tojama. A'ti ʉmʉco cjasere ucũme'rĩrã quẽ'rã mejãrõta tojama. A'te, a'ti ʉmʉco cjase na “Tʉ'omasĩ'i” nisere Õ'acʉ̃ a'tiro weesami. Tere mejõ nise waro wa'acã weesami.
Õ'acʉ̃ nipe'tisere masĩmi. Tojo weegʉ cʉ̃ a'ti turicjãrãrẽ na tʉ'omasĩse me'rã cʉ̃rẽ masĩcã weeticʉ niwĩ. A'tiro pe'e ʉacʉ niwĩ. Na Jesucristo ye quetire tʉ'orã, na ẽjõpeocã, “Narẽ yʉ'rʉogʉti”, nicʉ niwĩ. Cʉ̃rẽ ẽjõpeotirã pe'e te quetire tʉ'orã, “Tojo nima'acãrõ wee'e”, ni wãcũcãrã niwã.
Judío masã Õ'acʉ̃rẽ ẽjõpeose dʉporo a'tiro nisama: “Õ'acʉ̃ tutuaro me'rã weeĩ'ocã ĩ'atojarãpʉ dia'cʉ̃ ẽjõpeorãti”, nisama. Judío masã nitirã griego masã pe'e quẽ'rã a'ti turicjãrã na wãcũme'rĩsere ẽjõpeoma.
Ʉ̃sã pũrĩcã Cristo curusapʉ wẽrĩ'cʉ ye quetire were'e. Judío masã tere tʉ'orã, tʉ'satisama. Judío masã nitirã quẽ'rã te quetire tʉ'orã, “Tojo nima'acãrã weema”, nisama.
Marĩ Õ'acʉ̃ bese'cãrãrẽ no'o judío masãrẽ, judío masã nitirãrẽ Jesucristo ye queti ni'cãrõnojõ ni'i. Marĩ Cristo curusapʉ wẽrĩse me'rã a'tiro masĩ'i: “Õ'acʉ̃ tutuagʉ, masĩyʉ'rʉagʉ nimi”, ni'i.
A'ti ʉmʉcocjãrã Õ'acʉ̃ weesere tojo weema'asere weronojõ wãcũma. Niwe'e. Õ'acʉ̃ weese pe'eta masã masĩse nemorõ niyʉ'rʉnʉ'cã'a. Apeye Õ'acʉ̃ wee'quere tutuatisere weronojõ ĩ'ama. Niwe'e. Cʉ̃ wee'que pe'eta masã weese yʉ'rʉoro tutuanemo'o.
Acawererã, mʉsãrẽ Õ'acʉ̃ beseatji dʉporopʉ niseti'quere wãcũña. Mʉsã pejetirãcã a'ti turi cjasere masĩrã́ waro niwʉ̃. Pejetirãcã wiorã niwʉ̃. Pejetirãcã wiorã acawererã niwʉ̃.
Cʉ̃ a'ti turi cjase masĩrãrẽ bopoyadutigʉ na “Tʉ'omasĩtirã nima” nirã́nojõrẽ besecʉ niwĩ. Tojo nicã tutuarãrẽ bopoyadutigʉ tutuatirã pe'ere besecʉ niwĩ.
Cʉ̃ mejõ nirã́ masã yabino'rãrẽ besecʉ niwĩ. Cʉ̃ tojo weecã, wiorã mejõ nirã́ tʉ'oña'to nígʉ̃ tojo weecʉ niwĩ.
Tojo weegʉ Õ'acʉ̃ ĩ'orõpʉ ne ni'cʉ̃ “Yʉ'ʉ ãpẽrã yʉ'rʉoro masĩyʉ'rʉnʉ'cã'a”, nímasĩtisami.
Mʉsãrẽ Õ'acʉ̃ basuta Jesucristo yarã sãjãcã weecʉ niwĩ. Tojo nicã Cristo me'rãta marĩ masĩse cʉo'o. Cʉ̃ me'rãta tja Õ'acʉ̃ marĩrẽ “Na añurã, yʉ'rʉono'cãrãpʉ nima”, ni ĩ'asami. Marĩ cʉ̃ yarã ni'i. Tojo weegʉ marĩ pecame'epʉ wa'abo'cãrãrẽ yʉ'rʉweticã weecʉ niwĩ.
Tojo weero Õ'acʉ̃ ye queti ojaca pũrĩpʉ oja'caronojõta ni'i: “Ni'cʉ̃ ‘Ãpẽrã yʉ'rʉoro niyʉ'rʉnʉ'cã'a’ nisĩ'rĩgʉ̃, niticã'to. Tojo wãcũrõnojõ o'ogʉ, marĩ wiogʉ pe'ere ‘Tutuayʉ'rʉgʉ nimi, marĩrẽ añubutiaro weecʉ niwĩ’, niato”, ni ojano'wʉ̃.
Yʉ'ʉ mʉsã tiropʉ nígʉ̃, a'te dia'cʉ̃rẽ wãcũnʉrʉ̃wʉ̃: “Jesucristo ye queti, tojo nicã cʉ̃ curusapʉ wẽrĩ'que dia'cʉ̃rẽ weregʉti”, ni wãcũwʉ̃.
Yʉ'ʉ mʉsã tiropʉ nígʉ̃, mejõ nigʉ̃́ tʉ'oña'wʉ̃. Apetero yʉ'ʉ te quetire queoro weretibosa'a nígʉ̃, narãsãcũcãti.
<sup>(4-5)</sup> Yʉ'ʉ mʉsãrẽ ẽjõpeocã ʉagʉ, masĩrã́ ucũwʉase me'rã ucũtiwʉ. Õ'acʉ̃ tutuase, cʉ̃ masĩse o'ose me'rã ẽjõpeoato nígʉ̃ ucũwʉ̃. Tere ucũgʉ̃, Õ'acʉ̃ tutuaro me'rã, Espíritu Santu me'rã pe'e ẽjõpeocã weewʉ. Mʉsãrẽ masã wãcũwʉaronojõ tʉ'o ẽjõpeocã ʉatiwʉ. Tojo weegʉ tojo werewʉ.
(-)
Õ'acʉ̃ cʉ̃rẽ masĩato nígʉ̃ Espíritu Santure o'o'que ni'iTojo nimirã, apeterore ʉ̃sã a'tiro wee'e. Jesucristore añurõ ẽjõpeorãma pacase masĩse paca me'rã were'e. Te masĩse paca a'ti turi cjase mejeta ni'i. Tojo nicã wiorã a'ti turicjãrã ye mejeta ni'i. Na masĩse maata pe'tirosa'a.
Ʉ̃sã a'tere ucũrã, Õ'acʉ̃ ye pe'ere ucũrã wee'e. Cʉ̃ masĩsere, masĩno'ña marĩmi'quere, masã ne waro tʉ'oti'quere ucũ'u. A'ti turi weese dʉporo Õ'acʉ̃ te ya'yio'quere “A'tiro weegʉti”, ni wãcũyutojacʉ niwĩ. Marĩrẽ yʉ'rʉoatjere, marĩ ʉ'mʉsepʉ ninu'cũatjere wãcũyucʉ niwĩ. Tereta ucũ'u.
Ne ni'cʉ̃pʉta a'ti turicjʉ̃ wiogʉ a'tere tʉ'omasĩticʉ niwĩ. Tʉ'omasĩrã pũrĩcã, Jesucristo marĩ wiogʉ añuyʉ'rʉagʉre curusapʉ wẽjẽtibopã.
Õ'acʉ̃ ye queti ojaca pũrĩpʉre a'tiro pe'e ojano'o:Õ'acʉ̃ cʉ̃rẽ ma'irãrẽ añuse apoyucʉ niwĩ. Na ĩ'ati'que, na tʉ'oti'que ni'i. Na ne cã'rõ wãcũma'ati'que ni'i, ni ojano'o.
Te añuse marĩ masĩti'quere Õ'acʉ̃ Espíritu Santu me'rã marĩrẽ masĩcã weemi. Espíritu Santu nipe'tise diasayʉ'rʉnʉ'cãsere Õ'acʉ̃ cʉ̃ weesere masĩpe'ocã'mi.
Marĩ apĩ cʉ̃ wãcũsere masĩwe'e. Cʉ̃ se'saro cʉ̃ wãcũsere tʉ'oña'sami. A'te weronojõ Espíritu Santu se'saro Õ'acʉ̃ cʉ̃ wãcũsere masĩmi.
Marĩ a'ti ʉmʉcocjãrã Jesucristore ẽjõpeotirã weronojõ wãcũwe'e. Õ'acʉ̃ marĩrẽ Espíritu Santure o'ocʉ niwĩ. Tojo weerã cʉ̃ weronojõ wãcũse cʉo'o. Cʉ̃ me'rã nipe'tise Õ'acʉ̃ marĩrẽ o'o'quere masĩ'i.
Ʉ̃sã a'tere ucũrã, Espíritu Santu bu'e'que ʉseri me'rã ucũ'u. Ʉ̃sã basu masĩmʉjãti'que me'rã mejeta ucũ'u. Tojo weerã ʉ̃sã Espíritu Santure cʉorã́ cʉ̃rẽ cʉorãrẽta bu'e'e.
Espíritu Santure moogʉ̃ a'tiro weesami. Õ'acʉ̃ ye cjasere, Espíritu Santu bu'esere ʉatisami. “Tojo nima'acãrõ wee'e”, nisami. Espíritu Santu me'rã marĩ Õ'acʉ̃ yere masĩ'i. Tojo weegʉ cʉ̃rẽ moogʉ̃ Õ'acʉ̃ yere “Tojo nirõ wee'e”, ni tʉ'omasĩtisami.
Espíritu Santure cʉogʉ́ pe'e nipe'tise bu'esere “¿Queoro niti?” ni besemasĩpe'ocã'sami. A'tiro weegʉre Espíritu Santure moogʉ̃ pe'e cʉ̃ weesere besemasĩtisami.
Õ'acʉ̃ ye queti ojaca pũrĩpʉ a'tiro ojano'caro niwʉ̃: “Ni'inojõta ne ni'cʉ̃ marĩ wiogʉ wãcũsere masĩtisami. Ne Õ'acʉ̃rẽ ‘Tojo ʉa'a’, ni dutimasĩtisami”, ni ojano'wʉ̃. Tojo nimicã, marĩ pe'e Cristo me'rã nírã, cʉ̃ wãcũsere masĩ'i.
Pablo “Ʉ̃sã Õ'acʉ̃rẽ da'raco'terã ni'i” nise ni'iAcawererã, mʉsã Espíritu Santure añurõ yʉ'tirã́ weronojõ nitiwʉ. Tojo weegʉ mʉsãrẽ diasasere wereta basiotiwʉ. A'tiro pe'e weewʉ. Mʉsãrẽ diasatise dia'cʉ̃rẽ werewʉ. A'ti turicjãrã Espíritu Santure moorã weronojõ niyucã, tojo weewʉ. Mʉsã Cristo ye cjasere añurõ ẽjõpeotiwʉ. Tojo weegʉ mʉsãrẽ wĩ'marãrẽ ucũgʉ̃ weronojõ werewʉ.
Wĩ'marã a'tiro weesama. Õpẽrĩ du'utirã, õpẽcõ dia'cʉ̃ mi'rĩsama. Narẽ ba'asere ecatisama. Bu'ese ba'ase ecase weronojõ ni'i, nisĩ'rĩrõ wee'e. Wĩ'marãrẽ õpẽcõ mi'orõ weronojõ mʉsãrẽ a'tiro weewʉ. Mʉsãrẽ diasatise bu'icjasere bu'ewã'cõwʉ̃. Yʉ'ʉ diasasere mʉsãrẽ bu'ecãma, põtẽoti wãcũejatibopã. Mejãrõta ni'cãrõacãrẽ yʉ'ʉ pacase pacare bu'ecã, tʉ'otibosa'a.
Mʉsã Jesucristore ẽjõpeotirã weronojõ ni'i yujupʉ. Mʉsã a'merĩ ʉo'o. A'merĩ ĩ'asĩ'rĩwe'e. Tojo weerã Jesucristore ẽjõpeotirã a'ti turicjãrã weronojõ wee'e.
Mʉsã a'tiro ucũ'u: “Yʉ'ʉ Pablo ya curuacjʉ̃ ni'i.” Apĩ “Yʉ'ʉ Apolo ya curuacjʉ̃ ni'i”, nisa'a. Tojo nírã, a'ti turicjãrã weronojõ ucũrã wee'e.
Yʉ'ʉ, Apolo me'rã ʉ̃sã mejõ nirã́ ni'i. Õ'acʉ̃rẽ da'rawã'ñaco'teri masã ni'i. Tojo weerã ʉ̃sãrẽ “Na ya curuacjãrã ni'i”, niticã'ña. Ʉ̃sã werese me'rã mʉsã marĩ wiogʉ Jesucristore ẽjõpeowʉ. Ʉ̃sãnʉcʉ̃ Õ'acʉ̃ wereduti'quere werewʉ.
Yʉ'ʉ ne waro mʉsãrẽ werewã'cõwʉ̃. Ni'cʉ̃ otese dʉcare otegʉ weronojõ weewʉ. Be'ro Apolo mʉsãrẽ bu'enemopeocʉ niwĩ. Otesere aco pio'cʉ weronojõ weecʉ niwĩ. Õ'acʉ̃ pe'e tere pĩ'rĩ bʉcʉamʉjãcã weecʉ niwĩ. Tere wéégʉ, mʉsãrẽ nemorõ ẽjõpeocã weecʉ niwĩ. Nemorõ cʉ̃ ʉaro weecã weecʉ niwĩ.
Otese dʉcare otegʉ́, tojo nicã aco piogʉ́ mejõ nirã́ nima. Õ'acʉ̃ pũrĩcã tere pĩ'rĩcã weegʉ́ cʉ̃ waro nimi.
Weremʉ'tã'cʉ, be'ro cʉ̃rẽ bu'esirutugʉ quẽ'rã ni'cãrõnojõ nima. Õ'acʉ̃ nánʉcʉ̃rẽ queoro na wee'quere wapayegʉsami.
Ʉ̃sã Õ'acʉ̃ yarã ni'i. Cʉ̃rẽ ni'cãrõnojõ da'raco'te'e. Mʉsã cʉ̃ da'rari di'ta weronojõ ni'i.Tojo nicã wi'i cʉ̃ yeewã'cãrĩ wi'i weronojõ ni'i.
Yʉ'ʉ Õ'acʉ̃ weetamuse me'rã mʉsãrẽ bu'égʉ, a'tiro weewʉ. Wi'i nʉ'cõme'rĩrĩ masʉ̃ weronojõ mʉsãrẽ añurõ bu'enʉ'cãwʉ̃. Ãpẽrã mʉsãrẽ bu'enemorã, ti wi'ire weeturiamʉjãrã weronojõ weerã weema. Ti wi'ire yapada'reosĩ'rĩrã, añurõ weeroʉa'a.
Õ'acʉ̃ masãrẽ yʉ'rʉodutigʉ Jesucristore cũucʉ niwĩ. Cʉ̃ ni'cʉ̃ta masãrẽ yʉ'rʉogʉ nimi. Yʉ'ʉ mʉsãrẽ te quetire bu'enʉ'cãwʉ̃. Ne apĩ, Õ'acʉ̃ tojo cũunʉ'cã'que Jesucristo ye quetire dʉcayumasĩtisami.
Wi'ire wéérã, a'tiro weeno'o. Uru, platanojõ me'rã, ʉ̃tãperi wapabʉjʉse me'rã yeebu'ipeono'o. Ãpẽrã yucʉ me'rã, pũrĩ me'rã, ãrʉ̃ pagʉ me'rã weemasĩno'o. A'te weronojõ ni'cʉ̃ añuse warore mʉsãrẽ bu'ebosami. Apĩ mejõ nise maata pe'tisere bu'ebosami.
A'ti ʉmʉco pe'ticã, Õ'acʉ̃ nánʉcʉ̃rẽ na bu'e'quere bajuyoropʉ besegʉsami. Ni'cʉ̃ urure pecame'epʉ besegʉ weronojõ weegʉsami. ¿Na añurõ o ña'arõ pe'e bu'epari? nígʉ̃, tojo weegʉsami.
Ni'cʉ̃ ãpẽrãrẽ añurõ bu'eturiamʉjã'que ninu'cũcã'rõsa'a. Ni'cã wi'i ʉ̃tã wapabʉjʉse me'rã weeca wi'i ʉ̃jʉ̃tiro weronojõ ninu'cũrõsa'a. Õ'acʉ̃ cʉ̃ da'ra'quere wapayegʉsami.
¿Mʉsã masĩweti? Mʉsã Õ'acʉ̃ wi'i weronojõ ni'i. Espíritu Santu mʉsãpʉre nimi.
Mʉsãrẽ “Õ'acʉ̃ wi'i weronojõ ni'i” nírõ, cʉ̃ yarã waro ni'i, nisĩ'rĩrõ wee'e. Tojo weegʉ Õ'acʉ̃ cʉ̃ yarãrẽ dojorẽcã weegʉre pecame'epʉ bu'iri da'regʉsami.
Mʉsã basu a'tiro wãcũma'aticã'ña: “Yʉ'ʉ a'ti ʉmʉcocjãrã wãcũwʉaro weronojõ masĩyʉ'rʉa'a”, niticã'ña. A'tiro pe'e niña. “Ne masĩtisa'a”, niña. Tojo ucũgʉ̃ pũrĩcãrẽ Õ'acʉ̃ masĩgʉ̃́ waro wa'acã weegʉsami.
A'ti ʉmʉcocjãrã na “Tʉ'omasĩ'i” nise Õ'acʉ̃ ĩ'orõpʉre tojo weema'ase ni'i. Õ'acʉ̃ ye queti ojaca pũrĩpʉ a'tiro ni ojano'wʉ̃: “A'ti turicjãrã na masĩse me'rã ‘Weerãti’ nirãrẽ Õ'acʉ̃ na wãcũsere tuumajãminʉ'cõcã'sami”, ni ojano'wʉ̃.
Aperopʉ quẽ'rãrẽ Õ'acʉ̃ ye queti ojaca pũrĩpʉre a'tiro ojanemono'wʉ̃: “Marĩ wiogʉ a'ti ʉmʉcocjãrã wãcũsere masĩmi. Na masĩsere ĩ'agʉ̃, ‘Mejõ nise ni'i’, nisami”, ni ojano'wʉ̃.
Tojo weerã mʉsãrẽ bu'egʉre “Ãpẽrã yʉ'rʉoro nimi”, niticã'ña. “Yʉ'ʉ Pablo ya curuacjʉ̃ ni'i”, niticã'ña. Õ'acʉ̃ mʉsãrẽ añurõ wa'acã ʉagʉ, a'tiro weecʉ niwĩ. Nipe'tisere o'ocʉ niwĩ.
Yʉ'ʉre, Apolore, Pedrore mʉsãrẽ weetamudutigʉ o'ócʉ niwĩ. Tojo nicã a'ti turi cjasere, marĩ catisere o'ocʉ niwĩ. Apeye, wẽ́rĩ́ca be'ro catinu'cũatjere o'ocʉ niwĩ. Nipe'tise mʉsã ye ni'i.
Apeye quẽ'rãrẽ mʉsã Cristo yarã ni'i. Tojo nicã Cristo quẽ'rã Õ'acʉ̃ yagʉ nimi.
Jesucristo ye quetire wererã́ na weeseti'que ni'iɄ̃sãrẽ mʉsã a'tiro wãcũrõʉa'a. “Cristore da'rawã'ñaco'teri masã nima”, nirõʉa'a. Ʉ̃sã Õ'acʉ̃ ye queti todʉporocjãrã masĩti'quere wereco'terã ni'i.
Marĩ da'rase cʉorã, marĩ wiogʉ duti'caronojõta queoro weeroʉa'a. Tojo weecã, marĩrẽ ẽjõpeosami.
Mʉsã yʉ'ʉre “Pablo Õ'acʉ̃ cjasere añurõ da'rami” nicã o niticã, sõ'owaro wãcũque'tiwe'e. Mejãrõta wiorã na besewʉaropʉ miacã quẽ'rãrẽ, wãcũque'tiwe'e. Yʉ'ʉ basu waro quẽ'rã besewe'e.
Yʉ'ʉ da'rasere ña'arõ tʉ'oña'tisa'a. Tojo nimigʉ̃, “Te añu ni'i”, nímasĩtisa'a. Marĩ wiogʉ dia'cʉ̃ yʉ'ʉ weesere besesami.
Tojo weerã ãpẽrã wee'quere beseyuticã'ña. Marĩ wiogʉre yucueya. Cʉ̃ a'tigʉ, nipe'tise masã masĩti'que ya'yioropʉ ní'quere bajurẽgʉ̃sami. Masã na wãcũrõpʉ “A'tiro weegʉti” ní'que quẽ'rãrẽ ĩ'ogʉ̃sami. Ti nʉmʉ nicã Õ'acʉ̃ nánʉcʉ̃ añurõ weeseti'quere “Queoro añurõ weewʉ”, nigʉ̃sami.
Acawererã, añusere mʉsãrẽ ʉasã'a. Tojo weegʉ Apolo, yʉ'ʉ, ʉ̃sã ye cjase me'rã mʉsãrẽ queose o'oapʉ. Ʉ̃sã weronojõ ni'cãrõ me'rã niato nírã tojo weeapʉ. Ʉ̃sã weesere ĩ'acũuña. Tojo wéérã, mʉsã Õ'acʉ̃ ye queti ojaca pũrĩpʉ nirṍnojõta weerãsa'a. Ti pũrĩpʉ dutítisenojõrẽ yʉ'rʉoquejosome. Tojo nicã “Ʉ̃sãrẽ bu'egʉ pe'e masĩyʉ'rʉnʉ'cãmi mʉsãrẽ bu'egʉ yʉ'rʉoro”, nisome.
Mʉsã ãpẽrã nemorõ añurã niwe'e. Masĩyʉ'rʉnʉ'cãrã niwe'e. Nipe'tise mʉsã cʉose Õ'acʉ̃ o'o'que dia'cʉ̃ ni'i. Cʉ̃ o'oca be'ro nimicã, to pũrĩcãrẽ ¿de'ro weerã mʉsã basu boca'caro weronojõ tʉ'oña'ti?
Mʉsã a'tiro wãcũ'u: “Nipe'tisere cʉope'ocã'a, ñe'enojõ dʉ'sawe'e”, nisa'a. Ʉ̃sã topʉ nitiri cura mʉsã wiorã masĩyʉ'rʉnʉ'cãrã weronojõ tʉ'oña'sa'a. “Nipe'tisere masĩpe'ocã'a”, nisa'a. Tojo nírã, ʉ̃sã pe'ere tojowaro ĩ'acõ'asa'a. Mʉsã diacjʉ̃ta wiorã nicã pũrĩcãrẽ, añuyʉ'rʉabosa'a. Ʉ̃sã quẽ'rã mʉsã me'rã wiorã nitamubosa'a.
Yʉ'ʉ a'tiro pe'e tʉ'oña'a. Õ'acʉ̃ ʉ̃sãrẽ Jesucristo besecṹú'cãrãrẽ nipe'tirã docapʉ mejõ nirã́ mejãrã cũu'caro weronojõ tʉ'oña'a. Ʉ̃sã wẽjẽcõ'ano'ajã weronojõ ni'i. Nipe'tirã, a'ti di'tacjãrã, ʉ'mʉsecjãrã ʉ̃sã pi'eticã ĩ'asama.
Cristo ye quetire werecã, a'ti nucũcãcjãrã ʉ̃sãrẽ “Tʉ'omasĩtirã nima”, nisama. Mʉsã pe'e “Cristo ye quetire masĩpe'ocã'a”, nisa'a. Ʉ̃sã mʉsã ĩ'acãta, tutuawe'e. Mʉsã pũrĩcã “Ʉ̃sã tutuarã ni'i”, nisa'a. Masã ʉ̃sãrẽ tojo ĩ'acõ'acã'ma. Mʉsã pe'ere wiopesase me'rã ĩ'asama.
Ne waropʉta ʉ̃sã pi'etinʉ'cãwʉ̃. Ni'cãrõacã quẽ'rãrẽ tojota yapaticã'a. Ʉjaboa'a, acowʉo'o, su'ti moo'o. Masã ʉ̃sãrẽ tãrãpéma. Wi'i ʉ̃sã ya wi'i waro moo'o.
Ʉ̃sã ba'asĩ'rĩsenojõrẽ, ʉ̃sã su'ti sãñasĩ'rĩsenojõrẽ duusĩ'rĩrã, a'tiro wee'e. Ʉ̃sã basu ʉpʉtʉ da'ra pi'eti'i. Masã ʉ̃sãrẽ ña'arõ ucũcã, narẽ ʉ̃sã pe'e “Añurõ wa'ato”, ni sẽrĩbosa'a. Ʉ̃sãrẽ ña'arõ weecã, tojo tʉ'oña'cã'a.
Masã ʉ̃sãrẽ ña'arõ ucũcã, narẽ añurõ me'rã apome'rĩcã'a. A'ti ʉmʉco cjase na cõ'a'que, na ʉatisere weronojõ ʉ̃sãrẽ ĩ'ama. Ne waropʉ tojo yabinʉ'cã'cãrã mejãrõta yabinu'cũma tja.
Mʉsãrẽ bopoyadutigʉ mejeta oja'a. Mʉsãrẽ yʉ'ʉ ma'ígʉ̃, yʉ'ʉ põ'rãrẽ weronojõ queoro wãcũcã ʉagʉ wereme'rĩcã'a.
Mʉsã pãjãrã pʉamocʉsetiri mil Cristo ye quetire bu'erã cʉorã, cʉomasĩ'i. Tojo pãjãrã cʉota basiomicã, ni'cʉ̃ta nisami mʉsãrẽ weremʉ'tã'cʉ. Te Jesucristo masãrẽ yʉ'rʉogʉ a'ticʉ niwĩ nise quetire yʉ'ʉta weremʉ'tãwʉ̃. Mʉsã te quetire tʉ'orã, cʉ̃rẽ ẽjõpeonʉ'cãwʉ̃. Tojo weegʉ yʉ'ʉ mʉsã pacʉ weronojõ ni'i. Mʉsã quẽ'rã yʉ'ʉ põ'rã weronojõ ni'i.
Tojo weegʉ mʉsãrẽ a'tiro weecã ʉa'a. Yʉ'ʉ weesetisere ĩ'acũu weesirutuya.
Yʉ'ʉ tere ʉasãgʉ̃, Timoteore mʉsã tiropʉ o'ógʉ wee'e. Cʉ̃rẽ ma'i'i. Cʉ̃ yʉ'ʉ macʉ̃ weronojõ nimi. Marĩ wiogʉ yere queoro weenu'cũmi. Yʉ'ʉ Cristore ẽjõpeogʉ weesetisere cʉ̃ mʉsãrẽ weregʉsami. Yʉ'ʉ nipe'tirã Cristore ẽjõpeorãrẽ, nipe'tiropʉ nirãrẽ were'quenojõrẽta weregʉsami.
Ni'cãrẽrã mʉsã a'tiro wãcũsa'a: “Ʉ̃sã ãpẽrã nemorõ añurõ weeyʉ'rʉnʉ'cã'a”, nisa'a. Tere nírã, “Pablo a'tisome”, ni wãcũsa'a.
Yʉ'ʉ pe'e “Õ'acʉ̃ ʉacã, maata mʉsã tiropʉ wa'agʉti”, ni wãcũ'u. “Topʉ wa'agʉ, na tojo ni ucũrãrẽ ĩ'agʉ̃ti”, ni'i. Te se'sarore ĩ'asome. “ ‘¿Na Õ'acʉ̃ tutuase me'rã weetina?’ ni ĩ'agʉ̃ti”, ni'i.
Õ'acʉ̃ wiogʉ nise a'tiro ni'i. Cʉ̃ ʉaro, cʉ̃ tutuaro me'rã weecã ʉami. Ucũse ʉseri me'rã dia'cʉ̃ yʉ'ticã ʉatimi.
¿Ñe'erẽ ʉasari mʉsã? ¿Yʉ'ʉ mʉsã tiropʉ wa'agʉ, ña'arõ weese wapa mʉsãrẽ tu'ticã ʉasari? ¿O añurõ weese wapa pe'e ma'ise me'rã wereme'rĩcã ʉasarine?
Mʉsã “Ãpẽrã nemorõ añurõ weeyʉ'rʉnʉ'cã'a”, ¿niti yujupʉ? Bʉjawetironojõ o'orã, mʉsã bʉjawetitiwʉ. Bʉjawetirã pũrĩcã, cʉ̃rẽ cõ'abopã. Mʉsã me'rã nerẽnemodutitibopã.
Yʉ'ʉ a'topʉ nimigʉ̃, yʉ'ʉ wãcũse me'rã mʉsã tiropʉ nígʉ̃ weronojõ tʉ'oña'a. Tojo weegʉ cʉ̃ ña'arõ weegʉre mʉsã me'rã nigʉ̃rẽ “Cõ'arõʉa'a”, nitoja'a.
Marĩ wiogʉ Jesucristo dutiro me'rã mʉsãrẽ nerẽduti'i. Yʉ'ʉ quẽ'rã yʉ'ʉ wãcũsepʉ mʉsã tiropʉ nitamugʉ̃ti. Marĩ wiogʉ Jesú quẽ'rã cʉ̃ tutuase me'rã mʉsã tiropʉ nigʉ̃sami.
Mʉsã tojo nerẽrã, pacʉ nʉorẽ'core nʉmotigʉre cõ'acã'ña. Wãtĩ cʉ̃ upʉre de'ro weesĩ'rĩgʉ̃ weeato nírã tojo du'ucã'ña. Tojo weecã, cʉ̃ upʉ pi'etirosa'a. Tojo pi'etigʉ, cʉ̃ ña'arõ weesere du'ubosami. Cʉ̃ tojo wééca be'ro marĩ wiogʉ Jesú a'ti turipʉ a'tigʉ, cʉ̃rẽ yʉ'rʉogʉsami.
Ña'arõ weegʉ́ mʉsã wa'teropʉ nisami. Tojo weerã “Ʉ̃sã pe'e ãpẽrã yʉ'rʉoro añurõ weeyʉ'rʉnʉ'cã'a”, niticã'ña. Ña'arõ weesere nipe'tirã pẽ'rĩpejatawio ni'i. ¿Mʉsã a'tiro niwʉasere masĩweti? “Pã́ wéérã bʉcʉato nírã levadura wãmetisere morẽsama. Na cã'rõacã morẽ́ca be'ro te nipe'tiropʉ se'sa wa'asa'a”, nino'o. A'te weronojõ masã na ña'arõ weesere pẽ'rĩpeja wa'asama.
Tojo weerã pẽ'rĩpejari nírã, te ña'ase dojorẽsere cõ'acã'ña. Tere cõ'arã, mʉsã añurã tojarã́sa'a. Judío masã Pascua bosenʉmʉ dʉporo pã́ bʉcʉase me'rã morẽ'quere cõ'asama. Ti bosenʉmʉrẽ morẽña marĩse dia'cʉ̃rẽ ba'asama. Te weronojõ mʉsã a'tiro weerãsa'a. Ña'ase dojorẽsere cõ'arã, pã́ morẽña marĩse weronojõ tojarã́sa'a. Añurã tojarã́sa'a nitiroma, añurã nitoja'a. Cristo cʉ̃ basuta marĩ ña'arõ weesere cõ'agʉ̃ wẽjẽno'tojacʉ niwĩ. Cʉ̃ Pascua nicã oveja na wẽjẽ'cʉ weronojõ nimi.
Tojo weerã todʉporo ña'arõ weeseti'quere du'uroʉa'a. Diacjʉ̃ weesooro marĩrõ weesetiroʉa'a. Ña'arõ weesetiro marĩrõ nirõʉa'a.
Yʉ'ʉ todʉporo ojamʉ'tãca pũrĩpʉ a'tiro ojawʉ. “Numiarẽ a'metãrãbajaque'atirã me'rã ba'patiticã'ña”, ni ojawʉ.
Yʉ'ʉ tojo ojagʉ, “A'ti turicjãrãrẽ ba'patitibutiacã'ña”, nigʉ̃ mejeta weewʉ. A'ti turipʉre no'o ʉaro weeri masã nima. A'metãrãrĩ masã, ʉaripejasebʉcʉrã, yajari masã, Õ'acʉ̃ mejetare ẽjõpeoma'arĩ masã nima. Yʉ'ʉ tojo nibutiaca be'ro nicãma, mʉsã no'o wa'arã wa'abopã.
Yʉ'ʉ a'tiro pe'e niwʉ̃: “No'o ‘Jesucristore ẽjõpeo'o’ nimigʉ̃, ña'arõ weegʉ́ me'rã ba'patiticã'ña. A'metãrãgʉ̃nojõrẽ, ʉaripejagʉnojõrẽ, no'o queose yee'quere ẽjõpeoma'agʉ̃nojõrẽ ba'patiticã'ña. Tojo nicã ña'arõ tu'tisepijagʉre, que'asebʉcʉre, yajari masʉ̃rẽ ne ba'patiticã'ña. Ne cã'rõ na ‘Jesucristore ẽjõpeo'o’ nimirã, ña'arõ weerã́ me'rã ba'aticã'ña”, niwʉ̃.
<sup>(12-13)</sup> Yʉ'ʉ Jesucristore ẽjõpeotirãrẽ bu'iri da'rewe'e. Õ'acʉ̃ cʉ̃ basu narẽ bu'iri da'regʉsami. Mʉsã pũrĩcã mʉsã me'rã nirãrẽ na ña'arõ weecã, bu'iri da'reya. Õ'acʉ̃ ye queti ojaca pũrĩ oja'caronojõta weeya. A'tiro ojano'wʉ̃: “Ni'cʉ̃ mʉsã wa'tero nigʉ̃́ ña'arõ weegʉre cõ'awĩrõña”, niwʉ̃. Tojo weerã cʉ̃rẽ cõ'acã'ña.
(-)
Jesucristore ẽjõpeorãrẽ mejẽcã wa'acã, weresãtirãta a'merĩ apoya nise ni'iJesucristore ẽjõpeorã na me'rãcjãrã me'rã uarã́nojõ a'tiro weesama. Beseri masã Jesucristore ẽjõpeotirã tiropʉ besedutirã wa'asama. Tojo weeticã'rõʉa'a. Mʉsã me'rãcjãrã Jesucristore ẽjõpeorãrẽ besedutiroʉa'a.
Mʉsã masĩsa'a. A'ti turi pe'tíca be'ro Jesucristo yarã a'ti turicjãrãrẽ beserãsama. Mʉsã a'ti turicjãrãrẽ beserãsama nírã, to pũrĩcãrẽ ¿de'ro weerã a'teacãrẽ besemasĩweti?
¿Mʉsã masĩweti? A'ti ʉmʉco pe'ticã, marĩ Õ'acʉ̃rẽ wereco'terã ʉ'mʉsepʉ nimi'cãrã quẽ'rãrẽ beserãsa'a. Tojo beserãsa'a nírã, a'ti ʉmʉco cjase mʉsã dʉ'saso'quema tjãsa'a.
A'ti ʉmʉco cjase mejõ nise me'rã mʉsã a'merĩ ua'a. Teacã me'rã uarã, a'tiro wee'e. Mʉsã beseri masãrẽ “Mejõ nirã́nojõ nima” nimirã, na tiropʉ besedutirã wa'a'a.
A'tema mʉsãrẽ bopoyato nígʉ̃ tojo ni'i. ¿Mʉsã wa'teropʉre ne ni'cʉ̃ masĩgʉ̃́nojõ a'tere beseacjʉ marĩbutiati?
Nicãma, cʉ̃rẽ besedutironojõ o'orã, Jesucristore ẽjõpeotirã tiro pe'e mʉsã me'rãcjãrãrẽ weresãrã wa'a'a. Tojo weecã ¿añu niti mʉsãrẽ?
Mʉsã basu a'merĩ uarã, tojo weema'acãrã wee'e. Mʉsãrẽ ña'arõ weesere tojo tʉ'oña'cã, nemorõ añubosa'a. Narẽ weresãrõnojõ o'orã, na yajasere ya'yiosãrã, tojo tʉ'oña'cã'ña.
Mʉsã basuta Jesucristore ẽjõpeorã mʉsã acawererãrẽ ña'arõ wee'e. Na yere yajasa'a.
¿Mʉsã masĩweti? Ña'arõ weerã́ Õ'acʉ̃ tiropʉ wa'asome. Mʉsã wãcũma'aticã'ña. A'tiro wéérã, ʉ'mʉsepʉre wa'asome. Ma'mapjia no'o ʉaro a'metãrãbajaque'atirãnojõ wa'asome. No'o queose yee'quere ẽjõpeoma'arãnojõ wa'asome. Nʉmotirã, marãpʉtirã ãpẽrãrẽ a'metãrãbajaque'atirãnojõ wa'asome. No'o ʉmʉa basu ña'arõ weerã́nojõ, numia basu ña'arõ weerã́nojõ ʉ'mʉsepʉ wa'asome.
Tojo nicã yajari masã, ʉaripejasebʉcʉrãnojõ, que'asebʉcʉrã, tu'tisepijarã, weesoose me'rã yajari masã Õ'acʉ̃ tiropʉ wa'asome.
Todʉporopʉre mʉsã ni'cãrẽrã a'tere tojota weeseticãrã niwʉ̃. Ni'cãrõacãrẽ acobojo, dʉcayuno'cãrãpʉ ni'i. Õ'acʉ̃ yarã ni'i. Marĩ wiogʉ Jesú me'rã, tojo nicã Espíritu Santu me'rã Õ'acʉ̃ mʉsãrẽ “Añurã nima”, ni ĩ'asami.
Marĩ upʉ Cristo ya upʉ ni'i nise ni'iMasã a'tiro ucũwʉasama: “Marĩ weesĩ'rĩsere no'o ʉaro weemasĩ'i.” Tojota ni'i, nírõ pe'e. Apeye marĩ weesĩ'rĩse marĩrẽ weetamutisa'a. Marĩ ʉaro weegʉ wee'e nígʉ̃, tere tojo weewã'ñaticã'rõʉa'a.
Apeye na ucũwʉase diacjʉ̃ ni'i. A'tiro ni'i: “Ba'ase añu ni'i paagare. Paaga pe'e ba'asãacja ni'i.” Õ'acʉ̃ pe'e a'te pʉaropʉre pe'ticã weegʉsami. Apeye pe'e diacjʉ̃ niwe'e. Õ'acʉ̃ upʉ wéégʉ, a'metãrãbajaque'atiati upʉre weeticʉ niwĩ. Marĩ ya upʉ Jesucristo ʉaro weeati upʉ ni'i. Cʉ̃ ti upʉ wiogʉ nimi.
Õ'acʉ̃ cʉ̃ tutuaro me'rã marĩ wiogʉ ya upʉre masõcʉ niwĩ. Cʉ̃rẽ masõ'caronojõta marĩ upʉre masõgʉ̃sami.
¿Mʉsã masĩweti? Mʉsã ya upʉ, Cristo ya upʉ me'rã a'mesʉ'a'a. Marĩ tojo ni'i nírã, Cristo ya upʉre a'tiro weeta basiowe'e. A'metãrãwapata'ari masõ ya upʉ me'rã ti upʉre a'mesʉ'ota basiowe'e.
¿Masĩweti? Õ'acʉ̃ ye queti ojaca pũrĩpʉ a'tiro ojano'wʉ̃: “Ʉmʉ, numio me'rã nígʉ̃, na pʉarã nimirã, ni'cã upʉ weronojõ tojasama”, ni ojano'wʉ̃. Tojo weerã mʉsã ña'agõ me'rã nírã, ña'arã tojasa'a. Co me'rã ni'cã upʉ dojorã weesa'a.
Ni'cʉ̃ Jesucristo marĩ wiogʉ me'rã a'mesʉ'agʉ pe'ema, na pʉarãpʉta ni'cã upʉ dojo, ni'cã wãcũse cʉosama.
<sup>(19-20)</sup> ¿Mʉsã masĩweti? Marĩrẽ Õ'acʉ̃ Espíritu Santure o'ócʉ niwĩ. Marĩ ya upʉ Espíritu Santu ya wi'i ni'i. Tojo weerã marĩ upʉ me'rã no'o ʉaro weemasĩwe'e. Jesucristo marĩrẽ ma'ígʉ̃, cʉ̃ yarã niato nígʉ̃ wẽrĩ wapayecʉ niwĩ. Tojo weerã marĩ upʉ me'rã Õ'acʉ̃ cʉ̃ ʉaro pe'e weemasĩ'i. A'tiro weecã, ãpẽrã cʉ̃rẽ añurõ wãcũrãsama.
(-)
Nʉmotise cjase ni'iNi'cãrõacãrẽ mʉsã sẽrĩtiña'o'oca pũrĩrẽ yʉ'tigʉti. Nʉmotiticã, marãpʉtiticã añucã'a, añurõ pe'e.
Tojo nimicã, topʉre pãjãrã ãpẽrã no'o ʉaro a'metãrãbajaque'atisama. Tojo weerã ʉmʉa nánʉcʉ̃ nʉmotiroʉa'a. Numia quẽ'rã nánʉcʉ̃ marãpʉtiroʉa'a.
Ʉmʉ cʉ̃ nʉmo me'rã añurõ nisetiato. Co quẽ'rã cʉ̃ me'rã mejãrõta nisetiato.
Marãpʉtigo a'tiro niticã'to: “Yʉ'ʉ ʉaro weegoti”, niticã'to. Co marãpʉ niyucã, “Cʉ̃ ʉaro weegoti”, niato. Nʉmotigʉ quẽ'rã “Yʉ'ʉ ʉaro weegʉti”, niticã'to. Cʉ̃ nʉmo niyucã, “Co ʉaro weegʉti”, niato.
Co a'tiro weeato. Co marãpʉ co me'rã nisĩ'rĩcã, yʉ'tiato. Cʉ̃ quẽ'rã core yʉ'tiato. Õ'acʉ̃rẽ ñubuerãtirã, ticʉse nʉmʉrĩ “Marĩ weewʉaronojõ weeticã'rã” ni apóca be'ro pũrĩcã tojo weeticã'to. Ñubuetu'ajaca be'ropʉ todʉporo niseti'caronojõta marãpʉ me'rã, nʉmo me'rã niato tja. Tojo weeticã, wãcũtutuaticã, wãtĩ mʉsãrẽ ña'arõ weedutibosami. Ãpẽrã me'rã no'o ʉaro a'metãrãma'acã weebosami.
Yʉ'ʉ mʉsãrẽ a'tere dutibutiase weronojõ ucũgʉ̃ mejeta wee'e. Mʉsã tojo weesĩ'rĩcã, añurõsa'a nígʉ̃, tojo ni'i.
Yʉ'ʉ a'tiro wãcũ'u. Yʉ'ʉ mʉsã nipe'tirãrẽ yʉ'ʉ weronojõ nʉmo marĩrã nicã ʉamisa'a. Õ'acʉ̃ pe'e masãnʉcʉ̃rẽ na weepõtẽoatjere cũucʉ niwĩ. Ãpẽrãrẽ nʉmo marĩdutigʉ o marãpʉ marĩdutigʉ cũucʉ niwĩ. Ãpẽrã pe'ere nʉmotidutigʉ, marãpʉtidutigʉ cũucʉ niwĩ.
Ni'cãrõacã mʉsã nʉmo marĩrãrẽ, marãpʉ marĩrãrẽ, wapewia numiarẽ nigʉ̃ti. Mʉsã yʉ'ʉ weronojõ nʉmotiticã, marãpʉtiticã, añu ni'i.
Ʉmʉa numia me'rã nisĩ'rĩrã nʉ'cãtirãnojõ nʉmotiato. Numia quẽ'rã mejãrõta marãpʉtiato. Na nʉmoticã, marãpʉticã, nemorõ añu'u. Na numia me'rã, ʉmʉa me'rã nisĩ'rĩrã, pi'etiticã'to.
Yʉ'ʉ marãpʉtirãrẽ, nʉmotirãrẽ a'tiro duti'i. A'te marĩ wiogʉ dutise ni'i. Yʉ'ʉ tere wereturia'a. Numio co marãpʉre cõ'aticã'to.
Cõ'agõ pũrĩcã, apĩ me'rã nʉorẽticã'to. Marãpʉ nimi'cʉ me'rã apotigo, ni'cõta tojato. Ʉmʉ quẽ'rã mejãrõta cʉ̃ nʉmorẽ ne cõ'aticã'to. Cʉ̃ quẽ'rã cʉ̃ nʉmo ní'co me'rã apotigʉ, mejãrõta tojato.
Ãpẽrãma, yʉ'ʉ Jesucristo besecṹú'cʉ nígʉ̃, yʉ'ʉ wãcũsere a'tiro nigʉ̃ti. Te wãcũse marĩ wiogʉ yʉ'ʉre bu'e'que mejeta ni'i. A'tiro nigʉ̃ti. Ni'cãrẽrã mʉsã Jesucristore ẽjõpeotigore nʉmotibosa'a. Co mʉ'ʉ me'rã ninu'cũsĩ'rĩcã, cõ'aticã'ña.
Mejãrõta ẽjõpeotigʉre marãpʉtigo quẽ'rã mʉ'ʉ me'rã cʉ̃ ninu'cũsĩ'rĩcã, cõ'aticã'ña.
Na mʉsã me'rã nise ye bu'iri Õ'acʉ̃ narẽ añurõ weesami. Tojo weerã mʉsã põ'rã Jesucristore ẽjõpeotirã põ'rã weronojõ nitisama. Õ'acʉ̃ mʉsã põ'rãrẽ añurõ weesami.
No'o Jesucristore ẽjõpeotigʉ cʉ̃ nʉmorẽ cõ'asĩ'rĩgʉ̃nojõ pe'e cõ'ato. Jesucristore ẽjõpeotigo quẽ'rã co marãpʉre cõ'asĩ'rĩgõnojõ cõ'ato. Õ'acʉ̃ marĩ ãpẽrã me'rã a'mequẽse marĩrõ niseticã ʉami. Na cõ'asĩ'rĩcã, añurõsa'a.
Cõ'ano'gõ “Yʉ'ʉre cõ'aticã, yʉ'ʉ marãpʉre Jesucristore ẽjõpeocã weemasĩbopã”, nita basiowe'e. Cõ'ano'gʉ̃ quẽ'rã “Yʉ'ʉre cõ'aticã, yʉ'ʉ nʉmorẽ Jesucristore ẽjõpeocã weemasĩbopã”, nita basiowe'e.
Tojo nimicã, a'tere yʉ'ʉ nipe'tirocjãrã, Jesucristore ẽjõpeori curuacjãrãrẽ duti'i. Mʉsãnʉcʉ̃ Õ'acʉ̃ mʉsãrẽ ne waro beseri curare niseti'caronojõta a'tiro nicã quẽ'rãrẽ nisetiroʉa'a.
Õ'acʉ̃ ni'cʉ̃rẽ õ'rẽcjʉ yapa casero yejecõ'ano'cʉre besebosami. Cʉ̃rẽ besecã, mejãrõta yejecõ'ano'cʉ niato. No'o yejecõ'ano'ti'cʉre besecã quẽ'rãrẽ, mejãrõta yejecõ'ano'ti'cʉ niato.
Yejecõ'ano'cʉ, yejecõ'ano'ti'cʉ nise wapamarĩ'i. Õ'acʉ̃ dutisere weese pe'e wapatiyʉ'rʉnʉ'cã'a.
Nipe'tirã Õ'acʉ̃ besenʉ'cãcatero ní'caronojõta ninu'cũcã'rõʉa'a.
Õ'acʉ̃ da'raco'terãrẽ besebosami. Tojo besecã, mʉsã da'raco'tesere wãcũque'titicã'ña. Apetero mʉsãrẽ mʉsã wiorã wijadutirãsama. Añu ni'i. Na tojo nicãta, wijabaque'oya.
Õ'acʉ̃ marĩ wiogʉ Jesucristore ẽjõpeodutigʉ mʉsãrẽ besecʉ niwĩ. Mʉsãrẽ besenʉ'cãcaterore da'raco'terã ní'cãrã niwʉ̃. Ni'cãrõacãma a'tiro ni'i. Tojo da'raco'terã nimirã, Jesucristo yarã nitjĩarã, da'raco'tesere wija'cãrã weronojõ ni'i. Cʉ̃ ye cjasere da'ra'a. Ãpẽrã quẽ'rã cʉ̃ besenʉ'cãrĩ curare da'raco'tetirã nicãrã niwã. Ni'cãrõacãma Jesucristore da'raco'terã weronojõ nima.
Õ'acʉ̃ mʉsãrẽ ma'ígʉ̃, cʉ̃ yarã niato nígʉ̃ Jesucristo wẽrĩse me'rã wapayecʉ niwĩ. Tojo weerã masãrẽ da'raco'terã weronojõ niticã'ña.
Õ'acʉ̃ ne waro besenʉ'cãcatero mʉsã niseti'caronojõta niña tja. Cʉ̃ yarã niña.
Nʉmo marĩrã, marãpʉ marĩrã pe'ema Jesucristo dutise marĩ'i. Tojo nimigʉ̃, no'o yʉ'ʉ basu wãcũse cã'rõ mʉsãrẽ weregʉti. Mʉsã yʉ'ʉre ẽjõpeomasĩ'i. Marĩ wiogʉ yʉ'ʉre pajaña'se bu'iri tojo weemasĩ'i.
Yʉ'ʉ a'tiro wãcũ'u. A'tiro nicã peje pi'etise ni'i. Tojo weerã nʉmo marĩrã ní'cãrã nʉmotiticã'ña.
No'o nʉmotigʉpʉ ní'cʉ core cõ'aticã'ña. No'o nʉmo marĩgʉ̃ nʉmotisĩ'rĩgʉ̃ a'maticã'ña.
Acawererã, yʉ'ʉ mʉsãrẽ a'tiro nisĩ'rĩsa'a. A'tiro nicã peje pi'etise ni'i. Nemorõ ña'arõ wa'atjo cã'rõ dʉ'sa'a. Ni'cãcã me'rã nʉmotirã, nʉmo marĩrã weronojõ tʉ'oña'ña. Mʉsã nʉmosãnumiarẽ wãcũnʉrʉ̃rõnojõ o'orã, Õ'acʉ̃ pe'ere wãcũnʉrʉ̃dutiro, tojo wa'a'a.
Dʉjasewã'a utiri masã bʉjawetidojaticã'ña. No'o e'catirãnojõ e'catidojaticã'ña. Mʉsã apeque duusere mʉsã ye warore weronojõ tʉ'oña'ticã'ña.
A'ti ʉmʉco pe'tiwã'cãrõ wee'e. Tojo weerã a'ti turi cjasere ʉpʉtʉ waro wãcũticã'ña.
Mʉsãrẽ wãcũque'tiro marĩrõ nicã ʉa'a. Nʉmo marĩgʉ̃ marĩ wiogʉ cjasere pũrõ wãcũnʉrʉ̃sami. Jesucristo ʉasere weesĩ'rĩsami.
Nʉmotigʉ pe'e cʉ̃ nʉmo añurõ nicã ʉagʉ, a'ti ʉmʉco cjasere wãcũnʉrʉ̃sami. Cʉ̃ nʉmo e'caticã ʉasami.
Cʉ̃ marĩ wiogʉ ʉase quẽ'rãrẽ weesĩ'rĩsami. Tojo weegʉ cʉ̃ weesĩ'rĩse pʉaro dʉcawaanʉ'cõsami. Numia quẽ'rãrẽ tojota ni'i. Marãpʉ marĩgõ marĩ wiogʉ ye cjasere pũrõ wãcũnʉrʉ̃samo. Õ'acʉ̃ ʉaro dia'cʉ̃ weesĩ'rĩsamo. Co wãcũsepʉ quẽ'rãrẽ cʉ̃ ʉaro wãcũsamo. Marãpʉtigo pe'e co marãpʉ añurõ nicã ʉasamo. A'ti ʉmʉco cjasere pũrõ wãcũnʉrʉ̃samo. Co marãpʉ e'caticã weesĩ'rĩsamo.
Yʉ'ʉ mʉsãrẽ añurõ wa'ato nígʉ̃ oja'a. Añurõ nidutigʉ, marĩ wiogʉ ʉaro dia'cʉ̃ weedutigʉ oja'a. Mʉsãrẽ nʉmotisere, marãpʉtisere cã'mota'agʉ mejeta, tojo ni'i.
Ni'cʉ̃ cʉ̃ macõ mu'ñucã ĩ'agʉ̃, a'tiro nibosami: “Yʉ'ʉ macõrẽ añurõ weetisa'a. Co marãpʉticã, añubosa'a”, nibosami. Tojo nigʉ̃́nojõ numisoato. Te tojo weese ne ña'arõ weese niwe'e.
Apĩ pe'e “Numisoroʉasato”, nitibosami. Cʉ̃ tojo weesĩ'rĩse cʉ̃rẽ añu nibosa'a. “Yʉ'ʉ macõ marãpʉtisome”, nibosami. Cʉ̃ tojo nicã, core añurõ wa'arosa'a.
A'tiro ni'i. Macõrẽ marãpʉtiduti'cʉ añurõ weegʉ weesami. Marãpʉtidutitigʉ pe'e quẽ'rã totá añurõ weeyʉ'rʉnʉ'cãsami. A'tiro ni'i. A'tocatero pi'etise peje ni'i. Tojo weero marãpʉtiticã, nemorõ añu ni'i.
Marĩrẽ dutise a'tiro ni'i. Marãpʉtigo co marãpʉ catiri cura cʉ̃ me'rã ninu'cũcã'to. Cʉ̃ wẽ́rĩ́ca be'ro co no'o tʉ'sagʉ́nojõ me'rã marãpʉtiato, ni'i. Co marãpʉ Jesucristore ẽjõpeogʉ niato.
Yʉ'ʉ pe'e a'tiro wãcũ'u. Co apaturi marãpʉtitigo, nemorõ e'catibosamo. Yʉ'ʉ quẽ'rã ãpẽrã mʉsãrẽ bu'erã weronojõ Espíritu Santure cʉo'o. Tojo weegʉ tojo ucũ'u.
Wa'icʉ di'i na queose yee'quere ẽjõpeorã ñubuepeo'quere ba'asama nise ni'iMʉsã sẽrĩtiña'quere yʉ'tigʉti. “¿Wa'icʉ di'i na queose yee'quere ẽjõpeorã ñubuepeo'quere ba'aroʉati?” nisere yʉ'tigʉti. Mʉsã “Na ẽjõpeose yee'quere wapamarĩ'i, tere masĩtoja'a”, nisa'a. Tojota ni'i, nírõ. Tojo nírã, a'tiro nirã weesa'a: “Ãpẽrã yʉ'rʉoro masĩyʉ'rʉnʉ'cã'a”, nima'acãrã weesa'a. Marĩ ãpẽrãrẽ ma'írã, a'tiro pe'e weesa'a. Nemorõ narẽ Õ'acʉ̃rẽ ẽjõpeocã weesa'a.
No'o “Masĩyʉ'rʉagʉ ni'i” nigʉ̃́nojõ ne cã'rõ masĩtibutiacã'sami. “A'tiro wee masĩrõʉasato”, nitisami.
Õ'acʉ̃ cʉ̃rẽ ma'igʉ̃́ pe'ema a'tiro nisami: “Yagʉ nimi. Cʉ̃rẽ masĩ'i”, nisami.
Mʉsã wa'icʉ di'i ñubuepeo'quere ba'ase pe'e a'tiro ni'i. Mʉsã nirṍnojõta na ẽjõpeose yee'que wapamarĩ'i. Ãpẽrã Õ'acʉ̃ weronojõ nirã́pʉa ne marĩma. Cʉ̃ ni'cʉ̃ta nimi.
Ãpẽrã cʉ̃rẽ ẽjõpeotirã pãjãrã ãpẽrãnojõrẽ ẽjõpeosama. Ʉ'mʉarõpʉ nirãrẽ, a'ti nucũcãpʉ nirãrẽ ẽjõpeosama. Narẽ marĩ Õ'acʉ̃rẽ ẽjõpeoro weronojõ tʉ'oña'sama. “Marĩ wiorã nima”, nisama.
Marĩ pe'e masĩno'o, Õ'acʉ̃ marĩ pacʉ ni'cʉ̃ta nimi. Cʉ̃ nipe'tise a'ti turi cjasere bajurẽcʉ niwĩ. Marĩ cʉ̃ yarã cʉ̃ dutiro weeajã ni'i. Tojo nicã Jesucristo quẽ'rã ni'cʉ̃ta wiogʉ nimi. Cʉ̃ me'rã nipe'tise weeno'caro niwʉ̃. Marĩ quẽ'rãrẽ cʉ̃ yarã sãjãcã weecʉ niwĩ. Tojo weerã marĩ cʉ̃ me'rã ninu'cũcã'rãsa'a.
Ãpẽrã Jesucristore ẽjõpeorã, Õ'acʉ̃ ni'cʉ̃ta nisere añurõ waro masĩyʉ'rʉtẽrĩtisama. Na todʉporopʉre queose yee'quere ẽjõpeose bu'iri tojo nisama. Tojo weerã ni'cãrõacãrẽ ñubuepeo'que di'ire ba'arã, a'tiro nisama: “Tere ba'arã, queose yee'quere ẽjõpeorã wee'e”, nisama. Tojo weerã ẽjõpeotutuatirã ba'arã, bu'iritirã tʉ'oña'sama. Tojo tʉ'oña'mirã, tojo ba'acã'sama. Te me'rã na wãcũsere dojorẽsama.
Marĩ ba'ase, marĩ ba'atise quẽ'rã marĩrẽ Õ'acʉ̃rẽ nemorõ ẽjõpeocã weewe'e. Marĩ ba'arã, nemorõ añurã wa'asome. Ba'atirã quẽ'rã, ña'abutiarã wa'asome.
Tojo nimicã, añurõ weeya mʉsã. Apetero mʉsã no'o ʉaro ba'ama'arã, apĩ añurõ ẽjõpeotutuatigʉre dojorẽbosa'a.
A'tiro ni'i. Mʉ'ʉ “Na ẽjõpeose yee'que wapamarĩ'i” ni masĩmigʉ̃, na ñubuepeo ba'awʉaropʉ ba'agʉ wa'abosa'a. Apĩ ẽjõpeotutuatigʉ pe'e mʉ'ʉ tojo weesere ĩ'abosami. Mʉ'ʉ ba'acã ĩ'agʉ̃, “Queose yee'quere ẽjõpeogʉ weemi. Tojo weese ña'a ni'i”, ni wãcũbosami. Tojo wãcũmigʉ̃, mʉ'ʉrẽ ĩ'acũugʉ̃, cʉ̃ quẽ'rã ba'acã'bosami. Tere ba'agʉ, “Ña'arõ weegʉ wee'e”, nibosami. Cʉ̃ tojo wãcũse bu'iri mʉ'ʉ cʉ̃rẽ ña'arõ weegʉ wee'e. Tojo weerã añurõ weeya.
Mʉ'ʉ masĩmigʉ̃ ba'agʉ, ẽjõpeotutuatigʉ pe'ere dojorẽgʉ̃ wee'e. Cristo cʉ̃ quẽ'rãrẽ wẽrĩbosacʉ niwĩ. Mʉ'ʉ ba'ase me'rã mʉ'ʉ acaweregʉre dojorẽ'e.
Mʉ'ʉ ba'agʉ, Cristoreta ña'arõ weegʉ wee'e.
Marĩ ba'ase me'rã marĩ acaweregʉ ẽjõpeotutuatigʉre dojorẽbosa'a. Tojo weeri nírã, diacjʉ̃ta ba'atiyʉ'rʉocã'rõʉa'a.
Jesucristo ye queti wereri masãrẽ na bu'ese wapa wapata'aba'amasĩsama nise ni'iYʉ'ʉ Jesucristo besecṹú'cʉ ni'i. Ãpẽrã cʉ̃ besecṹú'cãrã weronojõ weemasĩ'i. Yʉ'ʉ quẽ'rã marĩ wiogʉ Jesure ĩ'awʉ̃. Tojo nicã mʉsãrẽ marĩ wiogʉ quetire werewʉ. Mʉsã tere tʉ'o ẽjõpeowʉ. Tojo weerã yʉ'ʉ Jesucristo besecṹú'cʉ nisere masĩ'i.
Ãpẽrã yʉ'ʉre “Cʉ̃ Jesucristo besecṹú'cʉ mejeta nimi”, nírã nisama. Mʉsã pũrĩcã tojo niticã'ña. Yʉ'ʉ mʉsãrẽ Jesucristore ẽjõpeocã weewʉ. Tojo nicã mʉsã cʉ̃rẽ ẽjõpeorãrẽ ni'cã curuata nerẽque'acã weewʉ. Tojo weese me'rã yʉ'ʉ cʉ̃ besecṹú'cʉ nisere masĩ'i.
Ãpẽrã yʉ'ʉre “Cʉ̃ Jesucristo besecṹú'cʉ nitimi” nicã, narẽ a'tiro yʉ'tinu'cũ'u.
Yʉ'ʉ Jesucristo besecṹú'cʉ ni'i. Tojo weegʉ yʉ'ʉ bu'ese wapa na ba'ase ecacã, sĩ'rĩse tĩacã, ñe'emasĩ'i.
¿De'ro wãcũti mʉsã? Ãpẽrã Jesucristo besecṹú'cãrã cʉ̃ ye quetire wererã, da'ratima. ¿Ʉ̃sã dia'cʉ̃ Bernabé, yʉ'ʉ, Jesucristo ye quetire wererã ba'acatisĩ'rĩrã da'radu'umasĩtisari?
Surara cʉ̃ ba'asere cʉ̃ basu wapayetisami. Cʉ̃ wiorã cʉ̃rẽ ecasama. Ʉ'sere otegʉ́ te dʉcare ba'asami. Oveja co'tegʉ quẽ'rã oveja õpẽcõ me'rã wee'quere ba'asami.
<sup>(8-9)</sup> Yʉ'ʉre “Masã wãcũse dia'cʉ̃rẽ weremi”, niticã'ña. Õ'acʉ̃ ye queti ojaca pũrĩpʉ Moisé Õ'acʉ̃ duti'quere a'tiro nicʉ niwĩ: “Wecʉ trigo ãrʉ̃agʉ̃, tuumajãmisʉtʉasami. Cʉ̃ ba'asĩ'rĩgʉ̃, ba'ato. A'tiro weeticã'to. Trigore ba'ari nírã, ʉseropʉ tuusãarĩ be'tore tuusãaticã'ña”, nicʉ niwĩ. Õ'acʉ̃ tere nígʉ̃, wecʉa se'sarore wãcũticʉ niwĩ.
(-)
Cʉ̃ tere nígʉ̃, ʉ̃sã cʉ̃ ye quetire wererãrẽ queose o'osĩ'rĩgʉ̃ tojo nicʉ niwĩ. A'tiro ni'i. Di'tare se'ecũumʉ'tã'cʉ, apĩ trigore ãrʉ̃agʉ̃ na ote'que dʉcare na pʉarã dʉcawaatjere wãcũyurã, da'rasama.
Ʉ̃sã mʉsãrẽ Jesucristo ye queti wererã́ oteri masã weronojõ niwʉ̃. Oteri masʉ̃ te otese dʉcare miisami. Tojo weerã mʉsã ʉ̃sãrẽ apeyenojõ o'ocã, añu ni'i.
Mʉsã ãpẽrãmarĩcãrẽ tojo o'osa'a. Ʉ̃sã pũrĩcãrẽ tjãsa'a.“Ʉ̃sãrẽ o'oya”, nímasĩ'i. Tojo nimirã, “O'oya”, ne niwe'e. Tojo nirṍnojõ o'orã, su'tinojõ, ba'asenojõ moorã, tojo nʉ'cãcã'wʉ̃. A'tiro wãcũwʉ̃: “Marĩ sẽrĩcã pe'ere, Cristo ye quetire ʉatibosama”, ni wãcũwʉ̃. Tojo weerã apeyenojõ marĩcã ĩ'arã, tojo nʉ'cãcã'wʉ̃.
¿Mʉsã masĩweti? Õ'acʉ̃ wi'ipʉ da'rarã́ masã Õ'acʉ̃rẽ ẽjõpeorã ba'ase miiti cũu'quere ba'asama. Na wa'icʉrãrẽ wẽjẽ ʉ̃jʉ̃amorõpeowʉaropʉ da'rarã, te di'ire ba'asama.
A'te weronojõ Jesucristo ye queti wererã́ quẽ'rãrẽ “Na te da'rase me'rã wapata'aba'ato”, nicʉ niwĩ marĩ wiogʉ.
Tojo nimicã, yʉ'ʉ ne ni'cãti a'tere niticãti. Tojo nicã ni'cãrõacã quẽ'rãrẽ mʉsãrẽ apeyenojõ o'odutigʉ mejeta tojo oja'a. Ʉjaboa wẽrĩmigʉ̃, mʉsãrẽ were'que wapa wapaseesome.
Yʉ'ʉ Jesucristo ye quetire weregʉ, tere werese bu'iri “Ãpẽrã yʉ'rʉoro añuyʉ'rʉnʉ'cã'a”, niwe'e. Te yʉ'ʉ da'rase ni'i. Yʉ'ʉ tere wereticã, ña'arõ wa'abosa'a.
Tojo weegʉ yʉ'ʉ ʉaro me'rã weregʉ, wapata'abopã. Yʉ'ʉre weredutisere weegʉa, Õ'acʉ̃ cũu'quere weegʉ wee'e. Cʉ̃ yʉ'ʉre wapayegʉsami.
Yʉ'ʉ Jesucristo ye quetire weregʉ, wapata'aba'amasĩ'i. Tojo weeta basiomicã, “Wapayeya”, niwe'e. Yʉ'ʉ wapata'ase a'tiro ni'i. Jesucristo masãrẽ yʉ'rʉomi nise quetire weregʉ, e'cati'i. Tere weregʉ, wapaseewe'e. Tereta yʉ'ʉ wapata'a.
Masãrẽ yʉ'ʉ bu'esere tʉ'oato nígʉ̃ a'tiro wee'e. Ne ni'cʉ̃rẽ da'rawã'ñaco'tegʉ nitimigʉ̃, nipe'tirãrẽ da'rawã'ñaco'tegʉ weronojõ tʉ'oña'a. Pãjãrã Cristo yarã sãjãcã ʉasãgʉ̃, tojo wee'e.
Judío masã tiropʉ nígʉ̃, na Jesure ẽjõpeocã ʉasãgʉ̃ na weronojõta niseti'i. A'tiro ni'i. Judío masã Moisé dutise doca nima. Õ'acʉ̃ yʉ'ʉre te dutise doca nidutitimi, nígʉ̃pʉa. Mejõ na Jesucristore ẽjõpeocã ʉasãgʉ̃ yʉ'ʉ quẽ'rã na weronojõ Moisé dutise doca weronojõ ni'i.
Judío masã nitirã quẽ'rãrẽ Moisé dutisere masĩtirã, na Jesucristore ẽjõpeocã ʉasãgʉ̃ na weronojõ niseti'i. Tojo nisetimigʉ̃, “Õ'acʉ̃ dutisere weetigʉ ni'i”, niwe'e. Cristore ẽjõpeotjĩagʉ̃, Õ'acʉ̃ dutisereta wee'e.
Yʉ'ʉ ẽjõpeotutuatirã me'rã nígʉ̃, na Jesucristore ẽjõpeocã ʉasãgʉ̃ na weronojõta wee'e. “Masĩpe'ocã'a”, niwe'e. Tojo weegʉ nipe'tirãrẽ “¿Yʉ'ʉ de'ro weecã na yʉ'rʉsĩ'rĩmitina?” nígʉ̃, na weewʉasenojõrẽta weeseti'i.
Jesucristo ye quetire weregʉ, na tʉ'oato nígʉ̃ tojo wee'e. Cʉ̃ ye queti añuse ni'i. Yʉ'ʉ nipe'tirã tere masĩcã ʉa'a. Jesucristo narẽ yʉ'rʉose yʉ'ʉ wapata'ase ni'i.
A'tere queose me'rã were'e. Omawapata'ari masã nipe'tirã omasama. Nipe'tirã omamirã, ni'cʉ̃ta wapata'asami. Mʉsã tere masĩ'i. Mʉsã quẽ'rã nipe'tirã wapata'asĩ'rĩrã, wapata'ari masʉ̃ weronojõ omaña. Mʉsãrẽ Õ'acʉ̃ o'oatjere wapata'asĩ'rĩrã, cʉ̃ ʉaro weeya.
Nipe'tirã na omati dʉporo añurõ omabu'esama. Tojo weerã na queoro ba'asama. Na upʉre dojorẽsere weetisama. Na pũrĩ me'rã weeca be'tore wapata'asĩ'rĩrã, tojo weeyusama. Ti be'to maata boadija wa'asa'a. Marĩ quẽ'rã Õ'acʉ̃ ʉatisere, ña'asere du'urã, Õ'acʉ̃ yere wee'e. Cʉ̃ o'oatje wapata'asĩ'rĩrã, tojo wee'e. Cʉ̃ o'ose ne pe'tisome.
Tojo weegʉ yʉ'ʉ omarĩ masʉ̃ weronojõ queoro wee'e. Wãcũtimigʉ̃, tojo weema'awe'e. Yʉ'ʉ weeatjere wãcũyu'u.
Yʉ'ʉ ʉaro dia'cʉ̃ weewe'e. Ña'arõ ʉaripejasere weewe'e. Wãcũtutua'a. Tojo weeticãma, Jesucristo ye quetire ãpẽrãrẽ werecã, Õ'acʉ̃ yʉ'ʉre “Añurõ weewʉ”, nitibosami. Añuse yʉ'ʉre o'obo'quere o'otibosami.
Dʉporocjãrã weronojõ weeticã'ña nise ni'iJesucristore ẽjõpeorã, mʉsãrẽ a'tere mʉsã masĩcã ʉasa'a. Õ'acʉ̃ ʉ̃sã Israe curuacjãrã ñecʉ̃sʉmʉa me'rã nicʉ niwĩ. Cʉ̃ o'oca curua o'mecurua me'rã na dʉporo ʉ'mʉtãcʉ niwĩ. Nipe'tirã cʉ̃rẽ siruturã, pajiri maa aco sõ'arĩ maajo decopʉ pẽ'acãrã niwã.
Na o'mecuruare sirutu'cãrã ti maarẽ pẽ'a'cãrã nipe'tirã wãmeyeno'cãrã weronojõ tojacãrã niwã. Te me'rã na Moisé yarã sãjãcãrã niwã.
Na nipe'tirã Õ'acʉ̃ o'o'que ʉ'mʉse cjase maná wãmetisere ba'acãrã niwã.
Nipe'tirã aco Õ'acʉ̃ o'o'quere ʉ̃tãgãpʉ ní'quere sĩ'rĩcãrã niwã. Cristo ʉ̃tãgã aco wijacaga weronojõ nimi. Cʉ̃ na nipe'tirãrẽ co'tegʉ, nipe'tiropʉ ba'patiwã'cãcʉ niwĩ.
Narẽ tojo weemigʉ̃, Õ'acʉ̃ pãjãrãrẽ tʉ'saticʉ niwĩ. Cʉ̃rẽ yʉ'rʉnʉ'cãcã ĩ'agʉ̃, tojo weecʉ niwĩ. Te ye bu'iri na yucʉ marĩrõpʉ wa'arã, pãjãrã boabajaque'aticãrã niwã.
Narẽ tojo wa'a'que marĩrẽ queose weronojõ ni'i. Marĩrẽ na ña'arõ wee'caro weronojõ weedutitiro tojo wa'acaro niwʉ̃.
Tojo weerã ãpẽrã na yee'quere ẽjõpeoticã'ña. Todʉporocjãrã weronojõ weeticã'ña. Õ'acʉ̃ ye queti ojaca pũrĩpʉ wecʉ queosere ẽjõpeorã wee'quere a'tiro ojano'wʉ̃: “Masã ba'a, sĩ'rĩcãrã niwã. Tu'ajanʉ'cõ, na no'o ʉaro bosenʉmʉ nʉ'cãcãrã niwã.”
Na marĩ wiogʉ Õ'acʉ̃rẽ ña'arõ ucũcãrã niwã. Õ'acʉ̃ marĩrẽ co'tetimi nírã, cʉ̃rẽ uacã weecãrã niwã. Marĩ na wee'caronojõ weeticã'rã majã. Námarĩcã tere wéérã, pãjãrã aña cũ'rĩwẽjẽno'cãrã niwã.
Tojo nicã mʉsã Õ'acʉ̃ me'rã na wee'caronojõ tʉ'satirã, niticã'ña. Na tojo weecã ĩ'agʉ̃, Õ'acʉ̃rẽ wereco'tegʉ ʉ'mʉsecjʉ̃ narẽ wẽjẽcõ'acʉ niwĩ.
Õ'acʉ̃ marĩrẽ masĩdutigʉ narẽ tojo weecʉ niwĩ. Marĩ a'tocaterocjãrãrẽ a'ti ʉmʉco dʉjawã'cãrõ wee'e. Õ'acʉ̃ dʉporocjãrãrẽ bu'iri da'recʉ niwĩ. Te bu'iri da're'quere cʉ̃ ye queti ojaca pũrĩpʉ ojaduticʉ niwĩ. Marĩrẽ na weronojõ ña'arõ weedutitigʉ tojo weecʉ niwĩ.
No'o “Yʉ'ʉ pũrĩcã añurõ ẽjõpeo'o, ña'arõ weesome” nigʉ̃́nojõ tʉ'omasĩña. Apetero weegʉ mʉ'ʉ ña'arõ weebosa'a.
Apetero marĩ basu ña'arõ weesĩ'rĩsa'a. O apetero wãtĩ marĩrẽ ña'arõ weedutisami. Marĩ dia'cʉ̃ mejetare tojo wa'a'a. Nipe'tirãrẽ tojo wa'asa'a. Õ'acʉ̃ pe'e cʉ̃ “Weegʉti” ní'quere weeticã weetisami. Cʉ̃ marĩ ña'arõ weesĩ'rĩcã, nʉ'cãto nígʉ̃ marĩrẽ weetamusami. Tojo weerã marĩ ña'arõ weebo'quere weewe'e.
Tojo weerã Jesucristore ẽjõpeorã yʉ'ʉ ma'irã́, mʉsã na yee'cãrãrẽ ñubuepeoropʉ ne wa'aticã'ña. Tere ne cã'rõ ẽjõpeoticã'ña.
Mʉsãrẽ masãrẽ weronojõ ucũ'u. Mʉsã basu yʉ'ʉ ucũsere tʉ'oña'ña.
Marĩ põtẽrĩrã, sĩ'rĩrĩ pa sĩ'rĩse dʉporo Õ'acʉ̃rẽ e'catise o'o'o. Ti pare sĩ'rĩrã, Jesucristore bu'ipejatamu'u. Cʉ̃ marĩrẽ wẽrĩbosagʉ, cʉ̃ dí o'mabʉrocʉ niwĩ. Tojo nicã pãgãrẽ dʉcawaa ba'arã, ni'cã curua, ni'cã upʉ wa'a'a. Tere ba'arã, Cristo curusapʉ wẽrĩ'quere bu'ipejatamu'u.
Marĩ pãjãrã nimirã, ni'cãgã cjase pã́rẽ ba'a'a. Tojo weerã marĩ ni'cã curua, ni'cã upʉ weronojõ ni'i.
Israe curuacjãrãrẽ wãcũña. Na Õ'acʉ̃rẽ ẽjõpeorã, wa'icʉrãrẽ ʉ̃jʉ̃amorõpeosama. Te di'ire ba'asama. Tere ba'arã, na Õ'acʉ̃rẽ bu'ipejatamusama.
Mʉsãrẽ a'tiro nigʉ̃ti. Yʉ'ʉ masã na yee'que pe'ema “Wapati'i”, nigʉ̃ mejeta wee'e. Wa'icʉ di'i na yee'cãrãrẽ wẽjẽ ñubuepeo'que quẽ'rãrẽ a'tiro nigʉ̃ti: “Apeye di'i weronojõ ni'i”, nigʉ̃ mejeta wee'e.
Tojo nitimigʉ̃, a'tiro ni'i. Õ'acʉ̃rẽ ẽjõpeotirã na yee'cãrãrẽ wa'icʉrã wẽjẽ ñubuepeorã, wãtĩarẽ ẽjõpeorã weema. Õ'acʉ̃ mejetare ẽjõpeoma. Na tojo weecã, mʉsã na me'rã nerẽ ba'arã, wãtĩa me'rã bu'ipejatamurã wee'e. Mʉsã tojo weecã ʉawe'e.
Marĩ põtẽrĩrã, marĩ wiogʉ ya pare sĩ'rĩ'i. Cʉ̃rẽ bu'ipejatamurã, cʉ̃ yere ba'a'a. Na yee'quere ñubuepeowʉaropʉ cjase pe'e na o'ose te sĩ'rĩse, te ba'ase wãtĩa ye ni'i. Tojo weerã mʉsã marĩ wiogʉre bu'ipejatamurã, cʉ̃ yere ba'arã, wãtĩa ye pe'ere ba'ata basiowe'e. Wãtĩa yere ba'arã, narẽ bu'ipejatamubosa'a.
Marĩ, wãtĩarẽ bu'ipejatamurã, marĩ wiogʉ Õ'acʉ̃rẽ doecã weebosa'a. Cʉ̃ marĩ me'rã uacã, marĩ põtẽotisa'a. Cʉ̃ tutuagʉ nimi.
Marĩ ʉaro dia'cʉ̃ wéérã, ãpẽrãrẽ ma'itibosa'a nise ni'iMasã a'tiro ucũwʉasama: “Marĩ weesĩ'rĩsere no'o ʉaro weemasĩ'i.” Tojota ni'i, nírõ. Apeye marĩ weesĩ'rĩse marĩrẽ weetamutisa'a. Marĩ ʉaro wéérã, ãpẽrãrẽ Õ'acʉ̃rẽ nemorõ ẽjõpeocã weetibosa'a.
Ãpẽrãrẽ añurõ wa'acã ʉasãrõʉa'a. Marĩ ye dia'cʉ̃rẽ wãcũnʉrʉ̃ticã'rõʉa'a.
<sup>(25-26)</sup> Õ'acʉ̃ ye queti ojaca pũrĩpʉ a'tiro ojano'wʉ̃: “Nipe'tise a'ti turipʉ nise marĩ wiogʉ ye ni'i”, ni ojano'wʉ̃. Nipe'tise ba'ase Õ'acʉ̃ wee'que ni'i. Tojo niyucã, nipe'tisere ba'amasĩ'i. Tojo weerã ba'ase duawʉaropʉ duasere no'o ʉaro duuba'aya. Mʉsã bu'iritirã tʉ'oña'rĩ nírã, “¿Na queose yee'cãrãrẽ ñubuepeo'que di'i niti?” ni sẽrĩtiña'ticã'ña.
(-)
Apetero weegʉ ni'cʉ̃ Jesucristore ẽjõpeotigʉ mʉsãrẽ cʉ̃ tiropʉ ba'adutibosami. Mʉsã cʉ̃ tiropʉ wa'asĩ'rĩrã, nipe'tise cʉ̃ ecasere ba'aya. Mʉsã bu'iritirã tʉ'oña'rĩ nírã, “¿A'te de'ro wee'que di'i niti?” ni sẽrĩtiña'ticã'ña.
Topʉ nirĩ cura ni'cʉ̃ Jesucristore ẽjõpeogʉ mʉsãrẽ a'tiro nibosami: “A'te queose yee'cãrãrẽ na ñubuepeo'que di'i ni'i”, nibosami. Cʉ̃ tojo nicã, te di'ire ba'aticã'ña. Cʉ̃ mʉsã ba'acãma, mejẽcã wãcũbosami. Tojo wãcũticã'to nírã tojo weeya.
Tojo nígʉ̃, cʉ̃ wãcũsere ucũgʉ̃ wee'e. Mʉsã wãcũse mejetare ucũ'u. Marĩ a'tiro nibosa'a: “Apĩ ña'arõ tʉ'oña'se bu'iri ¿de'ro weeacjʉ yʉ'ʉ weesĩ'rĩsere dʉcayubosaʉ?
Yʉ'ʉ ba'asere Õ'acʉ̃rẽ e'catise o'ocã, ãpẽrã yʉ'ʉ ba'asere mejẽcã nímasĩtisama”, nibosa'a.
A'tiro ni'i. Marĩ ba'ase, sĩ'rĩse me'rã añurõ weecãma, añu ni'i, añurõ. Mejõ a'tiro ʉa'a. Nipe'tise marĩ ãpẽrãrẽ ẽjõpeocã weecã, añu nisa'a. Tojo weecã, nipe'tirã Õ'acʉ̃rẽ e'catipeorãsama.
Mʉsã weese me'rã nipe'tirã Õ'acʉ̃ yarãrẽ, judío masãrẽ, judío masã nitirãrẽ ña'arõ weecã weeticã'ña.
Yʉ'ʉ weronojõ weeya. Nipe'tise yʉ'ʉ weese me'rã Õ'acʉ̃ yarãrẽ añurõ weesĩ'rĩ'i. Nipe'tirã Jesucristore ẽjõpeocã ʉasãgʉ̃ na tʉ'sasere weenu'cũsĩ'rĩ'i. Yé pe'ere añurõ weesĩ'rĩwe'e. Ãpẽrã ye pe'ere na yʉ'rʉcã ʉasãgʉ̃ wãcũnʉrʉ̃'ʉ.
Mʉsã quẽ'rã yʉ'ʉ weronojõ weeya. Cristore yʉ'ʉ siruturonojõta yʉ'ʉre sirutuya.
Numia na ñubuewʉaropʉ weewʉase ni'iYʉ'ʉre mʉsã wãcũcã, yʉ'ʉ bu'e'quere queoro weecã tʉ'ogʉ, e'cati'i.
Apeyenojõ mʉsãrẽ masĩcã ʉa'a. Cristo ʉmʉanʉcʉ̃rẽ na dʉpoá nimi. Ʉmʉ pe'e numio dʉpoá nimi. Õ'acʉ̃ quẽ'rã Cristo dʉpoá nimi.
Ʉmʉ Õ'acʉ̃ wi'ipʉ ñubuegʉ, cʉ̃ dʉpoapʉ su'ti caserore pesatisami. Tojo nicã Õ'acʉ̃ wereduti'quere wereturiagʉ, pesatisami. Pesagʉ pũrĩcã, bopoyoro weegʉ weebosami. Cʉ̃ tojo wéégʉ, marĩ wiogʉ Jesucristore wiopesase me'rã ẽjõpeotibosami.
Co pesaticã, diacjʉ̃ta co poarire seecõ'a wʉjaweepe'ocã'rõʉa'a. Tojo weesĩ'rĩtigo, bopoyo ni'i nígõ, pesato.
Ʉmʉ pe'e pesaticã'rõʉa'a. Cʉ̃ Õ'acʉ̃ weronojõ wiogʉ nimi. Ʉmʉ Õ'acʉ̃ wiogʉ nimi nisere ĩ'omi. Numio pe'e ʉmʉ wiogʉ nimi nisere ĩ'omo. Tojo weego co su'ti caserore pesaroʉa'a.
Ne waropʉ Õ'acʉ̃ ʉmʉrẽ wéégʉ, numio ya õ'a me'rã weeticʉ niwĩ. Numio pe'ere ʉmʉ ya õ'a me'rã weecʉ niwĩ.
Õ'acʉ̃ numiorẽ ʉmʉrẽ weetamudutigʉ weecʉ niwĩ. Ʉmʉ pe'ema numiorẽ weetamuacjʉ mejetare weecʉ niwĩ.
Tojo weerã numia mʉsã nerẽwʉaropʉre nírã, su'ti caserore pesaroʉa'a. Tojo weego co ʉmʉa dutise doca nisere ĩ'osamo. Apeye quẽ'rãrẽ Õ'acʉ̃rẽ wereco'terã ʉ'mʉsepʉ nirã́ co tojo weesere ĩ'asama.
Tojo nimicã, marĩ Jesucristore ẽjõpeorã a'merĩ weetamu'u. Ʉmʉa numia weetamuse marĩrõ nímasĩtisama. Numia quẽ'rã ʉmʉa weetamuse marĩrõ nímasĩtisama.
Diacjʉ̃ta ni'i. Õ'acʉ̃ numiorẽ ʉmʉ ya õ'a me'rã weecʉ niwĩ. A'te quẽ'rã diacjʉ̃ ni'i. Ʉmʉa numiapʉre bajuasama. Nipe'tirã Õ'acʉ̃ weeno'cãrã dia'cʉ̃ nima. Cʉ̃ narẽ de'ro wee nisetiatjere weecʉ niwĩ.
¿Mʉsã de'ro wãcũti? Numia na Õ'acʉ̃ wi'ipʉ Õ'acʉ̃rẽ sẽrĩrã, dʉpoapʉ su'ti casero pesaticã ¿añuti? Añuwe'e.
Nipe'tirã masĩno'o. Ʉmʉ poanʉ'mo yoacã, bopoyo ni'i.
Numia pe'e co poanʉ'mo yoacã, añuyʉ'rʉa'a. Masĩno'o. Co dʉpoare ma'masu'ago poanʉ'morẽ o'masamo. Su'ti casero pesago weronojõ weesamo.
Yʉ'ʉ ucũsere “Tojo niwe'e” nigʉ̃́nojõrẽ a'tiro nigʉ̃ti. “Ʉ̃sã, tojo nicã ãpẽrã Jesucristore ẽjõpeorã apeye weesetisenojõpʉma masĩnemoña marĩ'i”, nigʉ̃ti.
Miinerẽba'arã queoro weeti'que ni'iNi'cãrõacã mʉsãrẽ apeye oja'a. Tere ojagʉ, “Añurõ weerã wee'e”, nigʉ̃ mejeta wee'e. Mʉsã nerẽrã, añurõ weeboronojõ o'orã, mejõ pe'e dojorẽaporo.
Mʉsãrẽ a'tiro nimʉ'tãgʉ̃ti. Mʉsã nerẽwʉarã, dʉcawatisa'a. Mʉsã tojo weese quetire tʉ'owʉ. Yʉ'ʉ tʉ'oña'cã, a'te queti diacjʉ̃ta nisa'a.
Mʉsã a'tiro ni wãcũsa'a: “Marĩ dʉcawatiwijaroʉa'a. Te me'rã ¿noa pe'e Jesucristo yarã waro nitito? nisere ĩ'orãsa'a”, nisa'a.
Mʉsã dʉcawatise ye bu'iri miinerẽba'arã, marĩ wiogʉ cʉ̃ bu'erã me'rã ba'atʉo'caro weronojõ queoro etiba'atisa'a.
Mʉsã ba'ase miasere no'o ʉaro ba'anʉ'cãsa'a. Pajiro ba'a, sĩ'rĩ, que'asa'a. Ãpẽrã pe'e ba'atirã ʉjaboasama.
¿Mʉsã wi'seri mooti? Te wi'seripʉ ba'a, sĩ'rĩbosa'a. No'o ʉaro wéérã, mʉsã nerẽwʉasere wapamarĩ'i, nirã wee'e. Ba'ase moorãrẽ bopoyoro yʉ'rʉcã weerã wee'e. ¿De'ro nibosaʉ mʉsãrẽ? A'tere mʉsãrẽ “Añurõ weerã wee'e”, niwe'e.
Jesucristo cʉ̃ bu'erãrẽ sʉ'ori ba'atʉo'que ni'i<TS3>(Mt 26.26–29; Mr 14.22–25; Lc 22.14–20)Yʉ'ʉ mʉsãrẽ bu'e'quere marĩ wiogʉ yʉ'ʉre bu'ewĩ. A'tiro ni'i. Jesú cʉ̃rẽ ĩ'atu'tirãpʉre o'oatji ñamita Jesú pã́rẽ mii,
Õ'acʉ̃rẽ e'catise o'ocʉ niwĩ. Tu'ajanʉ'cõ, tigare cʉ̃ bu'erãrẽ dʉcawaacʉ niwĩ. Be'ro narẽ nicʉ niwĩ: “A'te yʉ'ʉ upʉ ni'i. Yʉ'ʉ mʉsã ye niatjere wẽrĩbosagʉti. A'tiro yʉ'ʉ ni'cãrõacã wee'caronojõ weenu'cũcã'ña. Tere wéérã, yʉ'ʉ mʉsãrẽ wẽrĩbosasere wãcũña”, nicʉ niwĩ.
Na ba'áca be'ro sĩ'rĩrĩ pare mii, narẽ nicʉ niwĩ: “Mʉsã ye niatjere yʉ'ʉ wẽrĩgʉ̃ti. Yʉ'ʉ wẽrĩcã, yé dí o'mabʉrorosa'a. Õ'acʉ̃ dʉporopʉ mʉsã me'rã ‘A'tiro apogʉti’, nicʉ niwĩ. Cʉ̃ ní'caronojõta yé dí me'rã mʉsã me'rã apogʉsami. Mʉsã nipe'tisetiri ti pare sĩ'rĩsetirinʉcʉ̃ yʉ'ʉre wãcũña”, nicʉ niwĩ.
A'tiro ni'i. Mʉsã pã́rẽ ba'arã, ti pare sĩ'rĩrã, marĩ wiogʉ cʉ̃ marĩrẽ wẽrĩbosa'quere ĩ'onu'cũrã wee'e. Tée cʉ̃ apaturi a'ticãpʉ mʉsã tojo weenu'cũcã'rãsa'a.
Põtẽrĩse dʉporo marĩ weesetisere wãcũmʉ'tãdutise ni'iMarĩ wiogʉ Jesucristo põtẽrĩdutisere wiopesase marĩrõ pã́rẽ ba'ama'agʉ̃nojõ, ti pare sĩ'rĩma'agʉ̃nojõ bu'iri cʉomi. Cʉ̃ wẽrĩsere, cʉ̃ ye díre mejõ nise weronojõ tʉ'oña'sami.
<sup>(28-29)</sup> A'tiro ni'i. Marĩ Jesucristore ẽjõpeorã nerẽwʉarã, ni'cã curua, ni'cã upʉ ni'i. Marĩ wiogʉ ya upʉ ni'i. Marĩ tere queoro wãcũtimirã, pã́rẽ ba'a, ti pare sĩ'rĩcã, Õ'acʉ̃ bu'iri da'resami. Tojo weerã nipe'tirã marĩ põtẽrĩati dʉporo marĩ weesere ¿ña'arõ weecãti? nírã, wãcũmʉ'tãrõʉa'a. Tojo wééca be'ropʉ pã́rẽ ba'a, ti pare sĩ'rĩmasĩ'i.
(-)
Mʉsã tojo weetise ye bu'iri pãjãrã dutiti, tutuatima. Ni'cãrẽrã wẽrĩatojama.
Marĩ põtẽrĩse dʉporo wãcũmʉ'tãcãma, Õ'acʉ̃ tojo bu'iri da'retibosami.
Marĩ wiogʉ añurõ weeato nígʉ̃ marĩrẽ bu'iri da'rewe'osami. Cʉ̃ marĩrẽ, ãpẽrã cʉ̃rẽ ẽjõpeotirã me'rã pecame'epʉ wa'acã ʉatimi. Tojo weegʉ ña'arõ weesere du'udutigʉ marĩrẽ bu'iri da'rewe'omi.
Tojo weerã, acawererã, miinerẽba'arã, a'tiro weeya. Ni'cãrõ me'rã ba'arãtirã, yucueya.
No'o ʉjaboagʉnojõ cʉ̃ ya wi'ipʉ ba'ato. Tojo weecã, Õ'acʉ̃ mʉsã añurõ nerẽcã ĩ'agʉ̃, bu'iri da'resome. Apeyema mʉsã tiropʉ wa'agʉ, apogʉti.
Mʉsã masĩ'i, Jesucristore ẽjõpeose dʉporo masã yee'quere no'o ʉaro ẽjõpeosirutucãrã niwʉ̃. Na yee'que catise mejeta nicaro niwʉ̃. Ucũticaro niwʉ̃.
Mʉsã masĩticãrã niwʉ̃. Te bu'iri a'tiro masĩcã ʉa'a. Ne ni'cʉ̃ Espíritu Santure cʉogʉ́ Jesure a'tiro nímasĩtisami: “Pecame'epʉ wa'abata'to”, nímasĩtisami. Tojo ucũgʉ̃ pũrĩcã Espíritu Santu o'ose me'rã mejeta ucũsami. Apĩ “Jesú marĩ wiogʉ nimi” nígʉ̃, cʉ̃ pũrĩcã Espíritu Santure cʉomi. Espíritu Santu moogʉ̃ tojo nímasĩtibosami.
Marĩrẽ Espíritu Santu cʉ̃ weemasĩse o'osere mejẽcã dia'cʉ̃ dʉcawaasami. Tere Espíritu Santu ni'cʉ̃ta o'omi.
Cʉ̃ o'ose me'rã marĩ wiogʉ Jesucristo marĩrẽ mejẽcã dia'cʉ̃ da'radutisami. Tojo da'radutimigʉ̃, Jesucristo ni'cʉ̃ta nimi.
Cʉ̃ dutisere wéérã, mejẽcãrĩ dia'cʉ̃ weesa'a. Õ'acʉ̃ ni'cʉ̃ta nipe'tirã marĩ weesere añurõ wa'acã weesami.
Espíritu Santu cʉ̃ o'ose me'rã marĩnʉcʉ̃rẽ cʉ̃ marĩ me'rã nisere ĩ'osami. Cʉ̃ o'ose me'rã marĩ nipe'tirã Jesucristore ẽjõpeori curuacjãrãrẽ a'merĩ añurõ weemasĩ'i.
A'tiro ni'i. Ãpẽrãrẽ cʉ̃ masĩse o'ose me'rã ucũme'rĩcã weesami. Ãpẽrãrẽ mejãrõta cʉ̃ me'rã Õ'acʉ̃ ye queti ojaca pũrĩpʉ oja'quere tʉ'omasĩ, wereme'rĩcã weesami.
Ãpẽrãrẽ cʉ̃́ta tja ẽjõpeoyʉ'rʉnʉ'cãsere o'osami. Tojo nicã ãpẽrã dutitirãrẽ yʉ'rʉomasĩsere o'osami.
Ãpẽrã cʉ̃ tutuaro me'rã añuse weeĩ'omasĩsama. Ãpẽrãrẽ Õ'acʉ̃ were'quere wereturiamasĩsere o'osami. Ãpẽrãrẽ “¿Noa wãtĩ me'rã nisoo ucũti? ¿Noa Espíritu Santu me'rã diacjʉ̃ ucũti?” ni besemasĩsere o'osami. Espíritu Santu ãpẽrãrẽ apemasã yere masĩtimirã ucũcã weesami. Ãpẽrã na ucũcã masĩtimirã, wereturiamasĩsama.
Espíritu Santu cʉ̃ ʉaro cʉ̃ o'osĩ'rĩsere marĩnʉcʉ̃rẽ dʉcawaasami. Marĩrẽ mejẽcãrĩ dia'cʉ̃ weesetiatjere dʉcawaasami. Cʉ̃ ni'cʉ̃ nimigʉ̃, tojo weesami.
Marĩ pãjãrã nimirã, ni'cã curua, ni'cã upʉta ni'i nise ni'iMarĩ upʉ ni'cã upʉ nimirõ, peje dʉcawati'i. Tojo dʉcawatimirõ, ni'cã upʉta ni'i. Cristo quẽ'rã tojota nimi. Pãjãrã cʉ̃rẽ ẽjõpeoma. Na pãjãrã nimicã, cʉ̃ upʉ weronojõ ni'cã curua cʉ̃ me'rã nima.
A'tiro ni'i. Marĩ cʉ̃rẽ ẽjõpeorã nipe'tirã judío masã, judío masã nitirã, ãpẽrãrẽ da'rawã'ñaco'teri masã, da'rawã'ñaco'tetirã Espíritu Santu ni'cʉ̃ me'rãta wãmeyeno'wʉ̃. Tojo weerã ni'cã upʉ ni'i. Marĩ nipe'tirãpʉta Espíritu Santureta cʉo'o.
Ni'cã upʉ peje dʉcawatise cʉocã'a.
Marĩ dʉ'pocã ucũrĩ dʉ'pocã nírõ, a'tiro nibosa'a: “Omocã niwe'e. Tojo weegʉ marĩ upʉ cjase niwe'e.” Tojo nise ye bu'iri dʉ'pocã upʉpʉ niticã weewe'e. Topʉta wã'ña'a.
Marĩ o'mepero a'tiro ucũbosa'a: “Capea niwe'e. Tojo weegʉ marĩ upʉ cjase niwe'e.” Tojo nise ye bu'iri o'mepero upʉpʉ niticã weewe'e. Topʉta wã'ña'a.
Marĩ upʉ capeajo dia'cʉ̃ nicã, ¿de'ro wee marĩ tʉ'obosaʉ? Marĩ upʉ o'meperojo dia'cʉ̃ nicã, ¿de'ro wee marĩ wĩjĩña'bosaʉ?
Õ'acʉ̃ marĩ upʉre wee'cʉ pe'ema cʉ̃ ʉaro me'rã nipe'tisere queoro cũucʉ niwĩ.
<sup>(19-20)</sup> Ni'cã upʉ peje dʉcawatise cʉo'o. Tojo nimirõ, ni'cã upʉta ni'i. Peje dʉcawatise móórõ, ni'cã upʉ niwe'e. Marĩ Jesucristore ẽjõpeorã ni'cã upʉta ni'i.
(-)
Capea omocãrẽ “Mʉ'ʉrẽ ʉatisa'a”, nímasĩtisa'a. Dʉpoa quẽ'rã dʉ'pocãrĩrẽ “Ʉatisa'a”, nímasĩtisa'a.
A'tiro pe'e ni'i. Marĩ upʉ cjase nipe'tisere ʉa'a. Marĩ upʉpʉre apeye mejõ nise ni'i. Tojo nimicã, te marĩcã, catimasĩtisa'a.
Marĩ apeye upʉ cjasere mejõ nise tʉ'oña'a. Tojo weerã tere añurõ bajuato nírã añurõ apo'o. Apeye quẽ'rãrẽ masã ĩ'aticã'to ni, bopoyasãrã, su'ti sãñacã'mota'a'a.
Apeye nemorõ añurõ bajuse me'rã pe'ema tojo weewe'e. Õ'acʉ̃ marĩ upʉ cjasere añurõ apocʉ niwĩ. Ni'cã upʉta añurĩ upʉ niato nígʉ̃ tojo weecʉ niwĩ. Marĩ mejõ nise tʉ'oña'senojõrẽ añurõ wãcũcã weecʉ niwĩ. Te weronojõ marĩ mejõ nigʉ̃́ tʉ'oña'gʉ̃rẽ marĩrẽ añurõ wãcũcã weemi.
Cʉ̃ tojo wéégʉ, nipe'tise marĩ upʉ cjasere ni'cãrõnojõ a'merĩ weetamudutigʉ tojo cũucʉ niwĩ.
Marĩ upʉpʉre ni'cãrõ pũrĩno'cã, nipe'tiropʉ se'sa wa'a'a. No'o ni'cãrõ añurõ wa'acã, nipe'tiropʉ añurõ tʉ'oña'a.
Tojo nígʉ̃, a'tiro nigʉ̃ wee'e. Marĩ Cristore ẽjõpeorã cʉ̃ ya upʉ weronojõ ni'i. Marĩnʉcʉ̃ cʉ̃ ya upʉcjãrã ni'i.
Õ'acʉ̃ marĩ upʉ cjasere dʉcawaacʉ niwĩ. Cʉ̃ tojo wee'caronojõ Jesucristore ẽjõpeori curuacjãrãrẽ a'merĩ weetamuatjere cũucʉ niwĩ. Ne waro Jesucristo besecṹú'cãrãrẽ nipe'tirã bu'ipʉ besecṹúcʉ niwĩ. Na be'rocjãrã Õ'acʉ̃ wereduti'quere wereturiari masãrẽ cũucʉ niwĩ. Na be'rore Õ'acʉ̃ ye quetire bu'eri masãrẽ cũucʉ niwĩ. Be'ro añuse, mejẽcã bajusere weeĩ'orĩ masãrẽ cũucʉ niwĩ. Na be'rore dutitirãrẽ yʉ'rʉori masãrẽ, weetamurĩ masãrẽ, tojo nicã dutiri masãrẽ cũucʉ niwĩ. Nipe'tirã be'ro apemasã yere masĩtimirã ucũrĩ masãrẽ cũucʉ niwĩ.
Masĩno'o. Marĩ nipe'tirãrẽ mejãrõta weedutigʉ cũuticʉ niwĩ. Marĩ nipe'tirã Jesucristo besecṹú'cãrã niwe'e. Nipe'tirã Õ'acʉ̃ yere wereturiari masã niwe'e. Nipe'tirã Õ'acʉ̃ ye quetire bu'eri masã niwe'e. Nipe'tirã añuse mejẽcã bajusere weeĩ'omasĩwe'e.
Nipe'tirã dutitirãrẽ yʉ'rʉomasĩwe'e. Nipe'tirã apemasã ye ucũsere ucũwe'e. Nipe'tirã na tojo ucũcã tʉ'otimirã, wereturiamasĩwe'e.
Ma'ise apeyenojõ yʉ'rʉoro añuyʉ'rʉnʉ'cã'a nise ni'iMarĩ apemasã ye ucũsere masĩtimirã, ucũmasĩbosa'a. Õ'acʉ̃rẽ wereco'terã ʉ'mʉsecjãrã ye quẽ'rãrẽ ucũmasĩbosa'a. Tojo weemasĩmirã ãpẽrãrẽ ma'itirã, to'atʉ o cõmepjĩrẽ no'o ʉaro paama'arã weronojõ nibosa'a.
Apeyere Õ'acʉ̃ marĩrẽ were'quere añurõ wereturiamasĩbosa'a. Tojo weemirã ãpẽrãrẽ ma'itirã, tʉ'omasĩtirã weronojõ nibosa'a. Tojo nicã nipe'tise masã masĩña marĩ'quere masĩbosa'a. No'o nipe'tisere masĩpe'ocã'bosa'a. Tojo masĩmirã ãpẽrãrẽ ma'itirã, tʉ'omasĩtirã weronojõ nibosa'a. Marĩ ẽjõpeoyʉ'rʉnʉ'cãrã pũrĩcã, ʉ̃rʉ̃gʉ̃rẽ aperopʉ wa'adutimasĩbosa'a. Tojo weeta basiomicã a'merĩ ma'ise móórã, mejõ waro ucũma'acã'bosa'a.
Marĩ cʉose nipe'tisere pajasecʉorãrẽ o'obosa'a. Marĩ narẽ ma'itimirã o'orã, tojo o'oma'acãrã weesa'a. Marĩ Õ'acʉ̃ yere weecã, cʉ̃rẽ ẽjõpeotirã marĩrẽ ʉ̃jʉ̃adutibosama. Cʉ̃ yere weemirã ãpẽrãrẽ ma'iticã, Õ'acʉ̃ marĩrẽ “Añurõ weewʉ”, nitisami.
Marĩ ãpẽrãrẽ ma'írã, a'tiro wee'e. Ãpẽrã marĩrẽ mejẽcã weecã, na weesere nʉ'cã'a. Nipe'tirãrẽ añurõ wee'e. Ãpẽrãrẽ ʉowe'e. Mʉsã ãpẽrãrẽ ma'írã, a'tiro niwe'e: “Mʉsã nemorõ añuyʉ'rʉnʉ'cãrã ni'i”, niwe'e. “Ãpẽrã yʉ'rʉoro añurõ weeyʉ'rʉnʉ'cãrã ni'i”, niwe'e.
Ãpẽrãrẽ ẽjõpeose me'rã ucũ'u. Marĩ ye se'sarore wãcũwe'e. Uamʉñawe'e. Ãpẽrã marĩrẽ mejẽcã weecã, yoacã uanu'cũwe'e.
Ãpẽrã ña'arõ weecã ĩ'arã, e'catiwe'e. Na añurõ weecã pe'e, e'catitamu'u.
Ãpẽrã na ña'arõ weesere ne cã'rõ wereturiawe'e. Na weesere añuse dia'cʉ̃rẽ ẽjõpeo'o. “Be'ropʉ añurõ weerãsama”, ni wãcũ'u. Nipe'tise ãpẽrã marĩrẽ ña'arõ weecã, wãcũtutua'a.
Ma'ise pe'tisome. Ninu'cũcã'rõsa'a. Apeye Õ'acʉ̃ marĩrẽ weemasĩse o'ose pũrĩcã pe'tidijarosa'a. Be'ropʉ Õ'acʉ̃ cʉ̃ yere wereturiamasĩse o'ose quẽ'rã pe'tidijarosa'a. Nipe'tise cʉ̃ yere masĩpe'ocã'rãsa'a. Apemasã ye ucũsere masĩtimirã Õ'acʉ̃ ucũmasĩse o'ose quẽ'rã pe'tirosa'a. Nipe'tirã ucũse tʉ'ope'ocã'no'rõsa'a. Ãpẽrã yʉ'rʉoro masĩse o'o'que quẽ'rã pe'tirosa'a. Nipe'tisere masĩrãsa'a.
A'tiro ni'i. Marĩ sõ'owaro nipe'tisere masĩpe'owe'e. Õ'acʉ̃ ye quẽ'rãrẽ ni'cãrẽta weremasĩ'i.
Be'ropʉ Jesucristo apaturi a'ticã, masĩpe'ocã'rãsa'a. Marĩ masĩpe'ocãma, marĩ masĩmi'que mejõ nise tojarosa'a.
Marĩ wĩ'marã nírã, na weewʉaronojõ weewʉ. Bʉcʉrã wa'arã, wĩ'marã weesere du'ucã'wʉ̃. Na wĩ'marã weese marĩrẽ wapamarĩ'i.
Tojo weronojõ a'tocatero marĩ añurõ masĩwe'e. Ẽorõ mejãrõpʉ marĩ ĩ'ase weronojõ ni'i. Queoro bajuwe'e. Be'ro bajuyoropʉ Õ'acʉ̃rẽ ĩ'arãsa'a. Ni'cãrõacãrẽ marĩ cã'rõacã masĩ'i. Be'ro cʉ̃ marĩrẽ masĩrõnojõta masĩpe'ocã'rãsa'a.
A'tiro nicãrẽ ẽjõpeose, e'catiyuse, ma'ise ni'i. A'te i'tiaro pe'tisome. Ma'ise pe'e apeye nemorõ añuyʉ'rʉnʉ'cã'a.
Ãpẽrã ye ucũsere tʉ'otimirã ucũrã, a'tiro weeroʉa'a nise ni'iÃpẽrãrẽ ma'isere wãcũyʉ'rʉnʉ'cãña. Tojo nicã Õ'acʉ̃ Espíritu Santu me'rã weetamumasĩsere ʉaya. Ãpẽrã yere masĩtimirã ucũmasĩse Espíritu Santu o'ose ni'i. Õ'acʉ̃ yere wereturiamasĩse quẽ'rã cʉ̃ o'oseta ni'i. Cʉ̃ o'osere wereturiamasĩsere ʉaripejayʉ'rʉnʉ'cãña.
No'o ãpẽrã ye ucũsere masĩtimigʉ̃ ucũgʉ̃nojõ Õ'acʉ̃ dia'cʉ̃rẽ ucũsami. Masãrẽ ucũtisami. Cʉ̃ ucũsere tʉ'otisama. Espíritu Santu tutuaro me'rã masĩno'ña marĩsere ucũsami.
Õ'acʉ̃ yere wereturiase pe'e masãrẽ ucũse ni'i. Tere wererã, marĩ ãpẽrãrẽ Õ'acʉ̃rẽ nemorõ ẽjõpeocã wee'e. Na e'caticã, wãcũtutuacã wee'e.
No'o ãpẽrã yere masĩtimigʉ̃ ucũgʉ̃nojõ cʉ̃ se'saro Õ'acʉ̃rẽ nemorõ ẽjõpeowã'cãgʉ̃ weesami. Õ'acʉ̃ ye quetire wereturiagʉ pe'e ãpẽrã Jesucristore ẽjõpeorã nerẽwʉari curuacjãrãrẽ nemorõ ẽjõpeocã weenemosami.
Mʉsã ãpẽrã yere masĩtimirã, nipe'tirã ucũmasĩcã ʉami'i. Te yʉ'rʉoro Õ'acʉ̃ yere wereturiamasĩse pe'ere ʉasãyʉ'rʉnʉ'cãmi'i. Wereturiamasĩgʉ̃ pe'e apĩ ãpẽrã yere masĩtimigʉ̃ ucũgʉ̃ nemorõ wapatimi. Ni'cʉ̃ ãpẽrã yere masĩtimigʉ̃, ucũsami. Be'ro cʉ̃ ucũ'quere “A'tiro nisĩ'rĩrõ weeapʉ”, ni wereturiacã, añu nisa'a. Tojo weregʉ, nipe'tirã Jesucristore ẽjõpeori curuacjãrãrẽ nemorõ ẽjõpeocã weesami.
A'tiro ni'i. Yʉ'ʉ mʉsã tiropʉ wa'agʉ, ãpẽrã yere ucũgʉ̃, weetamutibosa'a. Õ'acʉ̃ yʉ'ʉre masĩse o'osere bu'égʉ pũrĩcã, weetamubosa'a. Mʉsãrẽ Õ'acʉ̃ wereduti'quere wereturiagʉ quẽ'rã, weetamubosa'a. Tojo nicã mʉsãrẽ apeyere bu'enemogʉ̃, weetamubosa'a.
Ni'cã queose bʉsʉse cjasere o'oña'gʉ̃ti. Wẽowʉ̃ no'o ʉaro putima'acã, ñe'enojõ basase nisari, nita basiowe'e. Bʉapʉ̃tẽrõ no'o ʉaro bʉapʉ̃tẽcã, ñe'enojõ basase nisari, nita basiowe'e.
Surara a'mequẽrã wa'arã, na putipjʉre queoro putiticã, na yere apoyutisama.
Marĩ quẽ'rã tojota nisa'a. Marĩ queoro ucũticã, de'ro nirõ weesari, nita basiowe'e. Mejõ waro ucũma'acã'bosa'a.
“A'ti nucũcãpʉre pejetiacã ucũse ni'i”, nita basiowe'e. Nipe'tise te ucũsenʉcʉ̃ tʉ'ota basio'o.
Yʉ'ʉ ãpẽrã ucũsere tʉ'otigʉ, aperocjʉ̃ weronojõ ni'i. Yʉ'ʉ apĩrẽ ucũcã, cʉ̃ quẽ'rã tʉ'otigʉ, apesecjʉ̃ weronojõ nisami.
Tojota ni'i mʉsã quẽ'rãrẽ. Mʉsã Espíritu Santu tutuaro me'rã weemasĩse o'osere ʉa'a. Tere ʉarã, a'tere ʉaripejayʉ'rʉnʉ'cãña. Jesucristore ẽjõpeori curuacjãrãrẽ nemorõ añurõ ẽjõpeocã weemasĩse pe'ere ʉaripejayʉ'rʉnʉ'cãña.
Tojo weerã no'o ãpẽrã yere masĩtimigʉ̃ ucũgʉ̃nojõ te ucũsere wereturiamasĩacjʉ Õ'acʉ̃rẽ sẽrĩato.
Marĩ ãpẽrã ye ucũsere tʉ'otimirã ñubuerã, Espíritu Santu weetamuse me'rã ñubue'e. Tojo weemirã, “A'tiro nirã wee'e”, nímasĩtisa'a. Tojo weerã ãpẽrãrẽ weetamutibosa'a.
Marĩ ñubuerã, a'te pʉarore weeroʉa'a. Ãpẽrã yere masĩtimirã ucũse Espíritu Santu o'ose me'rã ñubueroʉa'a. Tojo nicã marĩ wãcũse me'rã ñubueroʉa'a. Apeye quẽ'rãrẽ Õ'acʉ̃rẽ basapeorã, mejãrõta pʉaro me'rã basapeoroʉa'a tja. Ãpẽrã yere masĩtimirã ucũse me'rã, tojo nicã marĩ ucũse ʉseri me'rã basaroʉa'a.
Ãpẽrã yere masĩtimirã ucũse me'rã dia'cʉ̃ mʉ'ʉ Õ'acʉ̃rẽ e'catise o'ocã, apĩ mʉ'ʉ ucũsere tʉ'otibosami. Tʉ'otigʉ, “Tojota ni'i”, nitamumasĩtisami.
Ãpẽrã yere masĩtimigʉ̃ ucũsere yʉ'ʉta mʉsã nipe'tirã nemorõ ucũyʉ'rʉnʉ'cã'a. Tojo weegʉ Õ'acʉ̃rẽ e'catise o'o'o.
Tojo nimigʉ̃, Jesucristore ẽjõpeorã nerẽwʉaropʉ mʉsã tʉ'otisere ucũcã, yʉ'ʉ ucũse wapamarĩsa'a. Yoacã ãpẽrã ye ucũse me'rã ucũmigʉ̃, mejõ waro ucũbosa'a. Mʉsã tʉ'otibosa'a. Cã'rõacã nimicã, masã tʉ'ota basiose me'rã ucũcã pe'ere, téta mʉsãrẽ añu ni'i.
Acawererã, Jesucristore ẽjõpeorãrẽ mʉsãrẽ weregʉti. Wĩ'marã tʉ'omasĩtima. Na weronojõ wãcũticã'ña. Bʉcʉrã weronojõ wãcũsetiya. Wĩ'marã ña'arõ weesetitirã weronojõ wãcũña.
Õ'acʉ̃ ye queti ojaca pũrĩpʉ a'tiro ojano'wʉ̃: “Marĩ wiogʉ Õ'acʉ̃ a'tiro nicʉ niwĩ: ‘Ẽjõpeotise bu'iri yʉ'ʉ a'ti di'tacjãrãrẽ apemasã ye me'rã ucũgʉ̃ti. Tojo weemicã, te me'rã quẽ'rãrẽ ẽjõpeosome’, nicʉ niwĩ.”
Tojo weegʉ Õ'acʉ̃ masãrẽ apemasã ye me'rã weregʉ, masã ẽjõpeotisere, cʉ̃rẽ yʉ'rʉnʉ'cãsere ĩ'osami. Ãpẽrã cʉ̃rẽ ẽjõpeorã pe'ere cʉ̃ ye queti wererã́ me'rã yʉ'ʉre ẽjõpeorã nima nisere ĩ'osami.
Mʉsã nipe'tirã nerẽwʉaropʉ apemasã yere tʉ'omasĩtimirã ucũcã, Jesucristore ẽjõpeotirã sãjãbosama. Na sãjãejarã, mʉsã ucũsere masĩtirã, “Maatirã weema”, nibosama.
Mʉsã nipe'tirã Õ'acʉ̃ were'quere wereturiacã pe'ema, a'tiro weebosama. Jesucristore ẽjõpeotigʉ mʉsã weesere ĩ'agʉ̃, “Yʉ'ʉ ña'agʉ̃ nisa'a”, ni tʉ'oña'bosami.
Cʉ̃ ña'arõ wee'quere wãcũejagʉsami. Tojo weegʉ Õ'acʉ̃rẽ ẽjõpeogʉ ejaque'agʉsami. “Õ'acʉ̃ diacjʉ̃ta na me'rã nimi”, nigʉ̃sami.
Mʉsã weesere wiopesase me'rã weeya nise ni'iAcawererã, mʉsã weesetise a'tiro ni'i. Mʉsã nerẽrã, ãpẽrã Õ'acʉ̃rẽ basapeosama. Ãpẽrã Õ'acʉ̃ cjasere bu'esama. Ãpẽrã Õ'acʉ̃ masĩcã wee'quere wereturiasama. Ãpẽrã, ãpẽrã ye ucũsere tʉ'otimirã, ucũsama. Na ucũsere ãpẽrã o na basu wereturiasama. Te me'rã nipe'tirã Jesucristore ẽjõpeori curuacjãrãrẽ a'merĩ Õ'acʉ̃rẽ ẽjõpeonemocã weeya.
Ãpẽrã ye ucũsere tʉ'otimirã ucũrĩ masã pʉarã o i'tiarãta ucũato. Ni'cʉ̃ ucũmʉ'tã, be'ro apĩ ucũato. Na ucũsere apĩ wereturiato.
Mʉsã nerẽwʉaropʉ wereturiagʉ marĩcã, ucũtiyʉ'rʉocã'to. Na se'saro wãcũsepʉ Õ'acʉ̃rẽ ucũato.
Õ'acʉ̃ weredutisere wereturiari masã quẽ'rã pʉarã o i'tiarãta wereato. Ãpẽrã na weresere beseato. “¿Diacjʉ̃ta niti?” niato.
Ni'cʉ̃ ucũrĩ cura Õ'acʉ̃ apĩ topʉ dujigʉre wereduticã, ucũmʉ'tã'cʉ di'tamarĩato.
Mʉsã nipe'tirã Õ'acʉ̃ wereduti'quere wereturiamasĩ'i. Tojo weerã ni'cʉ̃ weremʉ'tã, apĩ, apĩ wereturiawã'cãña. Tojo weecã, nipe'tirã masĩrãsama. Nipe'tirã wãcũtutuarãsama.
Mʉsã Õ'acʉ̃ weredutisere wereturiarã, no'o ʉaro ucũma'aticã'ña. Wãcũyu, “A'teta masãrẽ werecã, añutʉ'sa'a”, ni wereya. Ãpẽrã ucũrĩ curare ucũticã'ña.
Õ'acʉ̃ queoro weecã ʉami. No'o ʉaro weesere ʉatimi.Nipe'tirã Jesucristore ẽjõpeorã nerẽrã, a'tiro weewʉama.
Mʉsã nerẽrĩ curare numia ucũtiyʉ'rʉocã'to. Narẽ ucũdutiticã'ña. Ucũrõnojõ o'orã, Õ'acʉ̃ ye queti ojaca pũrĩpʉ duti'caronojõta añurõ yʉ'tiato.
Na tʉ'oti'quere masĩsĩ'rĩrã, wi'ipʉ na marãpʉsʉmʉarẽ sẽrĩtiña'to. Numia Jesucristore ẽjõpeorã nerẽwʉaropʉ ucũcã, tʉ'sawe'e.
Mʉsãrẽ masĩrõʉa'a. Õ'acʉ̃ ye queti mʉsã me'rã nʉ'cãticaro niwʉ̃. Mʉsã se'saro tere ẽjõpeorã niwe'e.
No'o “Yʉ'ʉ Õ'acʉ̃ yere wereturiamasĩ'i, Espíritu Santu wãcũse o'ose me'rã ucũ'u” nigʉ̃́nojõ yʉ'ʉ ojasere “Marĩ wiogʉ dutise ni'i”, nigʉ̃sami.
Yʉ'ʉ oja'quere ẽjõpeotigʉre mʉsã quẽ'rã cʉ̃rẽ ẽjõpeoticã'ña.
Acawererã, Õ'acʉ̃ yere wereturiamasĩsere ʉaya. Ãpẽrãrẽ apemasã yere tʉ'otimirã na ucũcã, cã'mota'aticã'ña.
Nipe'tise mʉsã weesere no'o ʉaro weema'aticã'ña. Wiopesase me'rã weeya.
Jesucristo masã'que ni'iAcawererã, yʉ'ʉ mʉsãrẽ todʉporopʉ bu'e'que Jesucristo masãrẽ yʉ'rʉose quetire ni'cãrõacã wãcũcã ʉa'a. Mʉsã tere tʉ'orã, ẽjõpeowʉ. A'tiro nicã quẽ'rãrẽ ẽjõpeonu'cũ'u.
Õ'acʉ̃ te añuse queti me'rã mʉsãrẽ ẽjõpeonu'cũcã weegʉ weemi. Mʉsãrẽ te queti yʉ'ʉ were'quere ẽjõpeonu'cũcã, yʉ'rʉogʉsami. Queoro mʉsã ẽjõpeocã, tojo weegʉsami. Mʉsã bu'ipʉ dia'cʉ̃ ẽjõpeorã, yʉ'rʉono'some.
Yʉ'ʉre bu'e'quere mʉsãrẽ wereturiawʉ. Te apeye yʉ'rʉoro niyʉ'rʉnʉ'cãse a'tiro niwʉ̃. Õ'acʉ̃ ye queti ojaca pũrĩpʉ oja'caronojõta Cristo marĩ ña'arõ wee'quere cõ'asĩ'rĩgʉ̃, wẽrĩbosacʉ niwĩ.
Cʉ̃ wẽ́rĩ́ca be'ro cʉ̃rẽ yaacãrã niwã. Be'ro Õ'acʉ̃ ye queti ojaca pũrĩpʉ oja'caronojõta i'tia nʉmʉ be'ro Õ'acʉ̃ cʉ̃rẽ masõcʉ niwĩ.
Tojo wééca be'ro cʉ̃ Pedrore, ãpẽrã cʉ̃ besecṹú'cãrãrẽ bajuacʉ niwĩ.
Be'ro nicãti pãjãrã quinientos yʉ'rʉoro cʉ̃rẽ ẽjõpeorãrẽ bajuacʉ niwĩ. Pãjãrã cʉ̃rẽ ĩ'a'cãrã catisama yujupʉ. Ãpẽrã wẽrĩatojacãrã niwã.
Be'ro nipe'tirã cʉ̃rẽ ĩ'áca be'ropʉ yʉ'ʉre bajuawĩ. Na be'rocjʉ̃ yapatigʉacãpʉ bajua'cʉ weronojõ nimigʉ̃, cʉ̃rẽ ẽjõpeosirutu'u.
Yʉ'ʉ nipe'tirã ãpẽrã Jesucristo besecṹú'cãrã docapʉ ni'i. Yʉ'ʉre ne cã'rõ “Jesucristo besecṹú'cʉ̃ nimi”, niticã'rõʉa'a. Yʉ'ʉ Jesucristore ẽjõpeori curuacjãrãrẽ ña'arõ wee'que bu'iri, tojo ni'i.
Tojo nimigʉ̃, Õ'acʉ̃ yʉ'ʉre añurõ weeyucã, Jesucristo besecṹú'cʉ ni'i. Yʉ'ʉre mejõ waro añurõ weegʉ weetimi. Yʉ'ʉ nipe'tirã ãpẽrã yʉ'rʉoro da'ra'a. Yʉ'ʉ se'saro tojo weewe'e. Õ'acʉ̃ yʉ'ʉre añurõ wéégʉ, yʉ'ʉ me'rã ninu'cũmi. Yʉ'ʉre weetamumi.
Yʉ'ʉ bu'ese, tojo nicã ãpẽrã cʉ̃ besecṹú'cãrã na bu'ese ni'cãrõnojõ ni'i. Jesucristo wẽrĩ masã'que queti ʉ̃sã bu'ese ni'i. A'tereta mʉsã ẽjõpeowʉ.
Wẽrĩ'cãrã na masãmʉjãtje ni'iɄ̃sã Cristo wẽrĩ masã'que quetire bu'ewʉ. Tere bu'emicã, ¿de'ro weerã mʉsã ni'cãrẽrã “Wẽrĩ'cãrã masãtima”, nisari?
“Wẽrĩ'cãrã masãtima” nicãma, Cristo quẽ'rã masãtibopĩ.
Cʉ̃ masãticãma, ʉ̃sã bu'ese wapamarĩbopã. Mʉsã ẽjõpeose quẽ'rã wapamarĩbopã.
Õ'acʉ̃ Cristore masõcʉ niwĩ nise quetire werewʉ. Mʉsã “Wẽrĩ'cãrã masãtima” nicã, ʉ̃sã te quetire wererã, nisoorã weebosa'a. Diacjʉ̃ta wẽrĩ'cãrã masãticãma, Õ'acʉ̃ Cristore masõtibopĩ.
A'tiro ni'i. Wẽrĩ'cãrã masãticãma, Cristo quẽ'rã masãtibopĩ.
Cʉ̃rẽ masõticã, mʉsã ẽjõpeose wapamarĩbosa'a. Todʉporo mʉsã ña'arõ wee'quere mejãrõta acobojono'tirã nibosa'a.
Jesucristore cʉ̃ pacʉ masõticãma, cʉ̃rẽ ẽjõpeorã wẽrĩrã, cʉ̃rẽ ẽjõpeotirã weronojõ pecame'epʉ wa'abosama.
“Wẽrĩ'cãrã masãsome” nise diacjʉ̃ nicãma, marĩ “Masãrãsama” nírã, marĩta ãpẽrã yʉ'rʉoro pajasecʉorã waro nibosa'a. Mejõ waro ẽjõpeoma'abosa'a.
“Wẽrĩ'cãrã masãtima” nise diacjʉ̃ niwe'e. “Cristo masãcʉ niwĩ” nise pe'e diacjʉ̃ ni'i. Cristo ãpẽrã nipe'tirã wẽrĩ'cãrã dʉporo masãmʉ'tãcʉ niwĩ. Marĩ quẽ'rã wẽrĩ'cãrãpʉ masãrãsa'a.
A'tiro ni'i. Ne warocjʉ̃pʉ Adã́ ña'arõ weenʉ'cã'que bu'iri marĩ nipe'tirã wẽrĩdijarãsa'a. Be'ro Cristo añurõ weese bu'iri wẽrĩ'cãrãpʉ nimirã, masãmʉjãrãsa'a tja.
Marĩ nipe'tirã Adã́ põ'rã nise ye bu'iri wẽrĩrãsa'a. Cristo yarã nirã́ pe'e marĩ cʉ̃rẽ ẽjõpeorã, catinu'cũrãsa'a.
Marĩ masãrã, queoro masãrãsa'a. Cristo masãmʉ'tãtojacʉ niwĩ. Be'ro cʉ̃ apaturi a'ticã, marĩ cʉ̃ yarã masãrãsa'a.
Tojo wa'acã, a'ti ʉmʉco pe'tia wa'arosa'a. Titare Cristo nipe'tirã wiorã tutuarãrẽ, bajutirãrẽ, bajurãrẽ cõ'ape'ocʉ̃sami. Cʉ̃ tojo weetu'ajaca be'ro cʉ̃ pacʉre cʉ̃ nipe'tirã wiogʉ nisere wiagʉsami.
Tojo wiase dʉporo Õ'acʉ̃ Cristore ĩ'atu'tirãrẽ docaque'acã weegʉsami. Tojo weegʉ Cristo nipe'tirã bu'ipʉ tojagʉ́sami.
Cristore ĩ'atu'tirãrẽ docaque'acã wééca be'ro wẽrĩse quẽ'rã marĩrõsa'a.
Õ'acʉ̃ cʉ̃ ye queti ojaca pũrĩpʉ nírõnojõta nipe'tisere, nipe'tirãrẽ Cristo docapʉ tojacã weecʉ niwĩ. Tojo nírõ, “Õ'acʉ̃ Cristo docapʉ nimi”, nirõ mejeta wee'e. Õ'acʉ̃ta nipe'tisere, nipe'tirãrẽ Cristo docapʉ tojacã weecʉ niwĩ.
Õ'acʉ̃ tojo tojacã wééca be'ro Cristo Õ'acʉ̃ macʉ̃, cʉ̃ basu cʉ̃ pacʉ doca tojagʉ́sami. Tojo weegʉ Õ'acʉ̃ nipe'tise, nipe'tirã wiogʉ nigʉ̃sami.
Apeyere ãpẽrã a'tiro weesama. Wẽrĩ'cãrã ye wapa wãmeyebosadutisama. “Wẽrĩ'cãrã masãtisama” nicãma, tojo weeno'ña marĩbosa'a.
Apeyere, ʉ̃sã bu'ese bu'iri nipe'tise nʉmʉrĩ ãpẽrã ña'arõ weesĩ'rĩma. Tojo wiose wa'teropʉ nimirã, wẽrĩ'cãrã masãtjere wãcũrã, bu'enu'cũ'u.
Diacjʉ̃ta yʉ'ʉ mʉsã marĩ wiogʉ Jesucristore ẽjõpeose ye bu'iri e'cati'i. A'te quẽ'rã diacjʉ̃ta ni'i. Nipe'tise nʉmʉrĩ “Masã yʉ'ʉre wẽjẽrãsama”, ni tʉ'oña'a.
Yʉ'ʉ Jesucristo ye quetire werese bu'iri Efesocjãrã yʉ'ʉre wa'icʉrã yaiwa weronojõ ña'arõ weewã. “Wẽrĩ'cãrã masãsome” nicã, mejõ waro na weesere pi'etibopã. “Wẽrĩ'cãrã masãsome” nise diacjʉ̃ nicãma, marĩ quẽ'rã ãpẽrã ucũwʉaronojõ ucũbosa'a. A'tiro nibosa'a: “Te'a ba'arã, te'a sĩ'rĩrã. Maata wẽrĩdojarãsa'a. Marĩ wẽrĩati dʉporo weewe'orã”, nibosa'a.
Ãpẽrã mʉsãrẽ mejẽcã ẽjõpeoduticã, ẽjõpeoticã'ña. Masã ucũwʉase a'tiro ni'i: “Ña'arã me'rã ba'paticã, añurõ weese dojosa'a.”
Tojo weerã tʉ'omasĩña. Mʉsã todʉporo ní'caronojõ wiopesase me'rã queoro weeya tja. Ña'arõ weeticã'ña. Ni'cãrẽrã Õ'acʉ̃rẽ masĩwe'e. Mʉsãrẽ bopoyadutigʉ tojo ni'i.
Wẽrĩ'cãrã masãmʉjãtjere werenemose ni'iApetero ni'cʉ̃ “Wẽrĩ'cãrã masãtima” nisere ẽjõpeogʉ, a'tiro sẽrĩtiña'bosami: “Wẽrĩ'cãrã ¿de'ro wee masãta basiobosari? Na masãrã, ¿de'ro bajuri upʉ cʉorãsari?”
Cʉ̃ tojo sẽrĩtiña'ma'acã'bosami. Marĩ otese peri otecã, te peri pĩ'rĩatji dʉporo boadijasa'a.
Be'ro Õ'acʉ̃ cʉ̃ ʉa'caronojõ pĩ'rĩcã weesami. No'o de'ro bajuse dʉca ní'que tenojõta tja pĩ'rĩcã weesami.
Nipe'tirã catisere cʉorã́ ni'cãrõnojõ bajurã nitima. Masã ye upʉ wa'icʉrã ya upʉ weronojõ bajuwe'e. Mirĩcʉ̃a ya upʉ quẽ'rã mejẽcã baju'u. Wa'i quẽ'rã mejẽcã upʉtima.
A'te dʉcawatiro weronojõ ʉ'mʉsecjãrã quẽ'rã mejẽcã upʉtima. A'ti di'tacjãrã mejẽcã upʉtima. Ʉ'mʉsepʉ nirã́ añubutiari upʉ cʉoma. A'ti nucũcãpʉ nirã́ quẽ'rã tojota cʉoma. Ʉ'mʉsecjãrã, a'ti nucũcãcjãrã weronojõ nitima.
Mujĩpũ ʉmʉcocjʉ̃ ñamicjʉ̃ weronojõ, tojo nicã ñocõa weronojõ bo'reyutimi. Ñocõa quẽ'rã ni'cãrõnojõ bo'reyutisama.
Ã'rã nipe'tirã weronojõ wẽrĩ'cãrã masãcã, wa'arosa'a. Wẽrĩ'cãrãrẽ yaacã, na upʉ boarosa'a. Be'ro ape upʉ pe'titiatji upʉ masõno'rõsa'a. Masṍca be'ro apaturi wẽrĩnemosome.
Marĩ mejõ nirĩ upʉre yaa'a. Masãrõpʉa tja ape upʉ añubutiari upʉ nirõsa'a. Marĩ tutuatiri upʉre yaacõ'a'a. Masã́ca be'ropʉre ape upʉ tutuari upʉ nirõsa'a.
Marĩ a'ti upʉre yaacõ'a'a. Masã́ca be'ro ʉ'mʉsecja upʉ pe'titiatji upʉ nirõsa'a. Tojo weerã masĩno'o. Marĩ a'ti upʉre cʉorã, ape upʉ pe'titiatji upʉre cʉorãsa'a.
Õ'acʉ̃ ye queti ojaca pũrĩpʉ a'tiro ojano'o: “Õ'acʉ̃ cʉ̃ weemʉ'tã'cʉ Adã́rẽ catisere o'ocʉ niwĩ.” Cʉ̃ be'rocjʉ̃ Jesucristo pe'e catise pe'titise warore o'ogʉ́ nimi.
A'ti upʉ cjase catise marĩ cʉomʉ'tãse ni'i. Apeye catise be'ro cjase ni'i. Te ʉ'mʉsecja upʉ cjase pe'titiatje ni'i.
A'ti nucũcãpʉre masʉ̃ nimʉ'tã'cʉ di'ta me'rã yeeno'cʉ niwĩ. Cʉ̃ be'rocjʉ̃ Cristo ʉ'mʉsecjʉ̃ nimi.
A'ti di'tacjãrã ne warocjʉ̃ di'ta me'rã weeno'cʉ weronojõ upʉtima. Jesucristore ẽjõpeorã pe'e ʉ'mʉsepʉ wa'ajã ʉ'mʉsecjʉ̃ weronojõ upʉtima.
Adã́ di'ta me'rã yeeno'cʉ niwĩ. Marĩ cʉ̃ weronojõ upʉti'i. Mejãrõta be'ropʉ ʉ'mʉsecjʉ̃ Cristo weronojõ upʉtirãsa'a.
Acawererã, a'tiro ni'i. Marĩrẽ a'ti upʉ me'rã ʉ'mʉsepʉ wa'ata basiowe'e. Boadijatji upʉ ni'i. Ti upʉ ninu'cũmasĩtisa'a.
<sup>(51-52)</sup> Apeye quẽ'rã todʉporo masĩno'ña marĩ'quere weregʉti. Nipe'tirã wẽrĩsome. Jesucristo a'tiri cura Õ'acʉ̃rẽ wereco'tegʉ ʉ'mʉsecjʉ̃ Õ'acʉ̃ yaro coronetare putigʉsami. Tojo wa'acã, ʉmʉñarõ cãrĩwã'cãmajãrã weronojõ marĩ nipe'tirã Jesucristore ẽjõpeorã ape upʉ dʉcayurãsa'a. Wẽrĩ'cãrã ape upʉ pe'titiatji upʉ me'rã masãrãsama. Catirã́ quẽ'rã mejãrõta dʉcayurãsama.
(-)
Marĩ ya upʉ boawʉari upʉ pe'titiati upʉ wa'arosa'a. Dʉcayu, catinu'cũcã'rõsa'a.
<sup>(54-55)</sup> Marĩ pe'titiati upʉ dʉcayucã, Õ'acʉ̃ ye queti ojaca pũrĩpʉ nirṍnojõta wa'arosa'a. A'tiro ni ojano'o: “Marĩ wẽrĩsere docaque'acã weetoja'a. Ne apaturi wẽrĩnemosome majã. Wẽrĩrã́ pi'etisere tʉ'oña'some.”
(-)
Marĩ ña'arõ weese bu'iri wẽrĩrĩ masã ni'i. Te marĩ ña'arõ weesere Õ'acʉ̃ Moisére dutise cũu'que me'rã masĩno'o. Ña'arõ wéérã, marĩ pecame'epʉ wa'abopã.
Tere cã'mota'agʉ, Õ'acʉ̃ pe'e a'tiro weecʉ niwĩ. Marĩ wiogʉ Jesucristo me'rã pecame'epʉ wa'abo'cãrãrẽ yʉ'rʉocʉ niwĩ. Tojo weerã Õ'acʉ̃rẽ e'catise o'orã.
Acawererã, a'tere wãcũrã, ẽjõpeonu'cũcã'ña. Marĩ wiogʉ yere siape me'rã nemorõ weenemoña. Mʉsã masĩ'i. Cʉ̃ yere wéérã, tojowaro weebutiarã weewe'e. Wapati'i.
Corintocjãrã Jerusalẽ́pʉ nirãrẽ niyeru o'orãtirã sẽrĩneose ni'iMʉsã Jesucristore ẽjõpeorãrẽ niyeru sẽrĩneosema yʉ'ʉ Galaciacjãrãrẽ duti'caronojõta weeya. A'tiro niwʉ̃:
“Soorinʉmʉrẽ nimʉ'tãrĩ nʉmʉ semanarĩnʉcʉ̃ mʉsã wapata'aro ejatuaro apesepʉ nʉrõña.” Mʉsã tojo weeyurã, yʉ'ʉ etari curapʉ o'osĩ'rĩrã da'rama'acũñasome.
Yʉ'ʉ mʉsã tiropʉ etagʉ, mʉsã beserãrẽ Jerusalẽ́pʉ o'ógʉti. Narẽ o'ógʉ, yʉ'ʉ ojaca pũrĩpʉre “Ã'rã nima Corintocjãrã bese'cãrã”, ni ojagʉti. Na me'rã ti pũrĩrẽ, tojo nicã niyerure Jerusalẽ́cjãrã Jesucristore ẽjõpeorãrẽ o'ógʉti.
“Yʉ'ʉre wa'aroʉa'a” nicãma, na yʉ'ʉ me'rã wa'arãsama.
Pablo Corintopʉ cʉ̃ wa'atjere apoyuse ni'iYʉ'ʉ topʉ wa'agʉ, Macedonia di'tapʉ yʉ'rʉagʉsa'a. To yʉ'rʉa, mʉsã tiropʉ etagʉsa'a.
Apetero weegʉ mʉsã me'rã yoacã nigʉ̃sa'a. Nipe'tiro pu'ecʉ nígʉ̃, nipe'ocʉ̃sa'a. Be'ro, mʉsã apero no'o yʉ'ʉ wa'asĩ'rĩgʉ̃ wa'atjere weetamumasĩrãsa'a.
Yʉ'ʉ mʉsãrẽ mejõ waro ĩ'ayʉ'rʉwã'cãsĩ'rĩtisa'a. Marĩ wiogʉ Jesucristo ʉacã, mʉsã tiropʉre yoacã tojasĩ'rĩsa'a.
Pentecosté bosenʉmʉ nicã a'to Efesopʉ nínigʉ̃ti yujupʉ.
Timoteo mʉsã tiropʉ etacã, cʉ̃rẽ weetamuña. Tojo weecã, cʉ̃ wãcũque'tiro marĩrõ, bʉjawetiro marĩrõ nigʉ̃sami. Cʉ̃ yʉ'ʉ weronojõ marĩ wiogʉ yere da'rami.
Tojo weerã mʉsã cʉ̃rẽ mejõ waro ĩ'acõ'aticã'ña. Cʉ̃ a'topʉ a'tiatjere weetamuña. Tojo weecã, cʉ̃ e'catise me'rã yʉ'ʉ tiropʉ a'tigʉsami. Yʉ'ʉ ãpẽrã Jesucristore ẽjõpeorã me'rã cʉ̃rẽ yucuegʉ wee'e.
Apoloma yʉ'ʉ ʉpʉtʉ waro mʉsã tiropʉ ĩ'agʉ̃ wa'adutimiwʉ̃. Cʉ̃rẽ marĩ acawererã me'rã wa'adutimiwʉ̃. Cʉ̃ ni'cãrõacãrẽ wa'asĩ'rĩtimi. Cʉ̃rẽ wa'ata basiocã, be'ro wa'agʉsami.
Pablo Corintocjãrãrẽ añudutitʉo'que ni'iMʉsã añurõ tʉ'omasĩña. Ẽjõpeodu'uticã'ña. Ne uiro marĩrõ niña. Tojo nírã, Õ'acʉ̃ tutuase me'rã niña.
Ãpẽrãrẽ ma'inu'cũcã'ña.
Ni'cãrõacãrẽ, acawererã, a'tere mʉsãrẽ weresĩ'rĩsa'a. Estéfanas ya wi'icjãrãta niwã Acayapʉre ãpẽrã dʉporo Jesucristore ẽjõpeomʉ'tã'cãrã. Na Jesucristore ẽjõpeorãrẽ ʉpʉtʉ waro weetamuma.
Na weronojõ weesetirãnojõrẽ na dutisere yʉ'tiya. Tojo nicã nipe'tirã Cristo yere da'rarã́ na dutisere weeya.
Mʉsã me'rãcjãrã Estéfanas, Fortunato, Acaico a'topʉ ejacã, pũrõ e'catiwʉ. Na mʉsã yʉ'ʉre weetamubo'quere weema.
Yʉ'ʉre ejerisãjãcã weewã. Mʉsã quẽ'rãrẽ tojota weerãsama. Tojo weerãrẽ “Añurõ weerã weema”, nirõʉa'a.
Asia di'tacjãrã Jesucristore ẽjõpeori curuacjãrã mʉsãrẽ añudutima. Aquila, Priscila, na ya wi'ipʉ nerẽwʉarã quẽ'rã Jesucristore ẽjõpeorã nitjĩarã, pũrõ añudutio'oma.
Nipe'tirã Jesucristore ẽjõpeorã mʉsãrẽ añudutima. Mʉsã e'catise me'rã a'merĩ añudutiya.
A'te nitʉose daripʉre mʉsãrẽ añudutigʉ yʉ'ʉ basuta oja'a.
No'o marĩ wiogʉ Jesucristore ma'itigʉre ña'arõ wa'ato. “Ʉ̃sã wiogʉ, quero a'tibaque'oya.”
Jesucristo marĩ wiogʉ mʉsãrẽ añurõ weeato.
Marĩ nipe'tirã Jesucristo yarã ni'i. Tojo weegʉ mʉsãrẽ ʉpʉtʉ ma'i'i. Tojota wa'ato.Tocã'rõta oja'a.Pablo
Pablo Corintocjãrãrẽ ape pũrĩ ojanemo'que ni'iPablo Corintocjãrãrẽ oja'que ni'iYʉ'ʉ Pablo, Timoteo me'rã mʉsãrẽ añuduti'i. Õ'acʉ̃ ʉaronojõta Jesucristo yʉ'ʉre cʉ̃ ye quetire weredutigʉ cũucʉ niwĩ. Yʉ'ʉ a'ti pũrĩrẽ mʉsãrẽ Õ'acʉ̃ yarã Corintopʉ nirãrẽ oja'a. Tojo nicã nipe'tirã Õ'acʉ̃ yarã Acaya di'tapʉ nirãrẽ oja'a.
Mʉsãrẽ Õ'acʉ̃ marĩ pacʉ, tojo nicã Jesucristo marĩ wiogʉ añurõ weeato. Tojo nicã mʉsãrẽ ejerisãjãcã weeato.
Pablo cʉ̃ pi'etise queti ni'iÕ'acʉ̃ marĩ wiogʉ Jesucristo pacʉre e'catise o'orã. Cʉ̃́ta marĩrẽ pajaña'mi. Marĩrẽ wãcũtutuacã weenu'cũmi.
Pi'etisetirinʉcʉ̃ Õ'acʉ̃ marĩrẽ wãcũtutuacã weemi. Tojo weerã marĩ quẽ'rã pi'etirãrẽ wãcũtutuacã weemasĩ'i. Marĩrẽ Õ'acʉ̃ wãcũtutuacã wee'caronojõta narẽ weemasĩ'i.
Jesucristo yere wererã, pi'etino'o. Cristo pũrõ pi'eti'quere pi'etitamu'u. Cʉ̃ me'rãta, cʉ̃ weetamuse me'rã nemorõ wãcũtutua'a.
Ʉ̃sã pi'etirã, mʉsãrẽ wãcũtutuacã ʉarã, mʉsã yʉ'rʉweticã ʉarã, tojo pi'eti'i. Õ'acʉ̃ ʉ̃sãrẽ wãcũtutuasere o'omi. Tojo weerã ʉ̃sã quẽ'rã mʉsãrẽ wãcũtutuacã wee'e. Ʉ̃sã pi'etironojõ pi'etirãsa'a. Tojo wa'acã, Õ'acʉ̃ mʉsãrẽ wãcũtutuacã weegʉsami.
Ʉ̃sã weronojõ pi'eticã, Õ'acʉ̃ mʉsãrẽ wãcũtutuacã weegʉsami. Tojo weerã ʉ̃sã mʉsã añurõ weeatjere masĩyutoja'a.
Acawererã, ʉ̃sãrẽ Asiapʉ wa'a'quere masĩcã ʉasa'a. Ʉ̃sã topʉre ʉpʉtʉ waro pi'etiwʉ. A'tiro wãcũmiwʉ̃: “Ne põtẽosome. Wẽrĩrãsa'a”, nimiwʉ̃.
“Ʉ̃sãrẽ wẽjẽcõ'arãsama”, ni wãcũmiwʉ̃. Ʉ̃sã ne tutuatiwʉ. Tojo wa'a'que añu niwʉ̃. Te me'rã a'tiro wãcũwʉ̃. “Ʉ̃sã basu ne weetamumasĩtisa'a. Õ'acʉ̃ ni'cʉ̃ta ʉ̃sãrẽ weetamumasĩmi”, ni wãcũwʉ̃. Cʉ̃́ta wẽrĩ'cãrãpʉre masõgʉ̃́ nimi.
“Õ'acʉ̃ ʉ̃sãrẽ na wẽjẽbo'cãrãrẽ yʉ'rʉowĩ. Ni'cãrõacãrẽ yʉ'rʉonu'cũcã'mi. Be'ropʉ quẽ'rãrẽ ʉ̃sãrẽ yʉ'rʉonu'cũcʉ̃sami”, ni ẽjõpeo'o.
Õ'acʉ̃rẽ mʉsã ʉ̃sãrẽ sẽrĩbosanu'cũcã, tojo weegʉsami. Pãjãrã ʉ̃sãrẽ sẽrĩbosacã, Õ'acʉ̃ añurõ ʉ̃sãrẽ weetamugʉ̃sami. Cʉ̃ tojo weecã ĩ'arã, pãjãrã e'catise o'orãsama.
Pablo Corintopʉ wa'asĩ'rĩmi'que ni'iApeyere ʉ̃sã pũrõ e'cati'i. Ʉ̃sã a'ti nucũcãpʉre weesooro marĩrõ añurõ weesetiwʉ. Mʉsã wa'teropʉ quẽ'rãrẽ tojota weewʉ. Tojo weerã ʉ̃sã bu'iri marĩrã añurõ tʉ'oña'a. Ʉ̃sã basu ʉ̃sã masĩse me'rã weetiwʉ. Õ'acʉ̃ weetamuse me'rã weewʉ.
Mʉsãrẽ ojarã, tʉ'ota basiose dia'cʉ̃rẽ oja'a. Mʉsã tere añurõ masĩcã ʉa'a.
Cã'rõ masĩtoja'a, masĩrã pe'e. Mʉsã añurõ masĩpe'orã, marĩ wiogʉ Jesú apaturi a'ticã, “Ʉ̃sãrẽ diacjʉ̃ta nipã”, nirãsa'a. Ʉ̃sã mʉsãrẽ “Añurõ weesetima” nírõnojõta mʉsã quẽ'rã ʉ̃sãrẽ añurõ wãcũrãsa'a.
(-)
Yʉ'ʉ topʉ wa'aticã ĩ'arã, “Wiopesase marĩrõ weema'acã'pĩ”, ¿niti? “Cʉ̃ no'o ʉaro weema'agʉ̃nojõ nimi”, ¿nisari? “ ‘Wa'agʉti’ ni'cʉ nimigʉ̃, a'titiapĩ”, ¿niti? “Na'irõ dʉcayumʉjãsami”, ¿ni wãcũti?
Niwe'e. Õ'acʉ̃ ʉ̃sã weesere “Diacjʉ̃ta ni'i”, nisami. Tojo weerã ʉ̃sã ne ni'cãti no'o ʉaro dʉcayu, ucũma'awe'e.
Ʉ̃sã Jesucristo Õ'acʉ̃ macʉ̃ ucũ'caronojõta ucũ'u. Cʉ̃ ne ni'cãti “Weegʉti, weesome”, niticʉ niwĩ. Nipe'tise cʉ̃ “Weegʉti” ní'caronojõta weemi. Ʉ̃sã i'tiarã, Silvano, Timoteo, yʉ'ʉ, cʉ̃ ye quetire mʉsãrẽ bu'ewʉ. Nipe'tise cʉ̃ ucũse diacjʉ̃ ni'i.
A'tiro ni'i. Õ'acʉ̃ todʉporopʉre masãrẽ “Añurõ weegʉti”, nicʉ niwĩ. Nipe'tise cʉ̃ tojo ní'que Jesucristo cʉ̃ a'tise me'rã, cʉ̃ wẽrĩ'que me'rã queoro wa'awʉ. Tojo wa'acã ĩ'arã, marĩ Õ'acʉ̃rẽ “Tojota ni'i”, ni e'catipeo'o.
Õ'acʉ̃ta marĩrẽ Cristore ẽjõpeonu'cũcã weemi. Cʉ̃́ta marĩrẽ cʉ̃ yarã wa'adutigʉ besecʉ niwĩ.
Marĩrẽ cʉ̃ yarã wa'acã weecʉ niwĩ. Cʉ̃ yarã ni'i nisere ĩ'osĩ'rĩgʉ̃ Espíritu Santure o'ócʉ niwĩ. Espíritu Santu marĩ me'rã nígʉ̃, cʉ̃́ta Õ'acʉ̃ marĩrẽ yʉ'rʉoatjere masĩcã weemi.
Yʉ'ʉ Corintopʉre wa'asĩ'rĩmigʉ̃, wa'atiwʉ. Õ'acʉ̃ yʉ'ʉ tojo wee'quere masĩsami. Yʉ'ʉ mʉsãrẽ tu'tibosa'a nígʉ̃, ma'ígʉ̃ wa'atiwʉ.
Mʉsã ẽjõpeosere “A'tiro pe'e ʉa'a”, nigʉ̃ mejeta wee'e. Mʉsã añurõ ẽjõpeo'o. Mʉsãrẽ añurõ e'catise me'rã nisetiato nígʉ̃ tojo weetamusĩ'rĩ'i.
Yʉ'ʉ todʉporopʉre mʉsãrẽ bʉjaweticã weewʉ. Tojo weegʉ apaturi tja mʉsãrẽ bʉjaweticã weesĩ'rĩtigʉ, wa'atiwʉ.
Yʉ'ʉ mʉsãrẽ bʉjaweticã weecã, ¿noa yʉ'ʉre e'caticã weebosari? Mʉsã dia'cʉ̃ yʉ'ʉre tojo wee'e. Mʉsã bʉjaweticã, basiotibosa'a.
Tojo weegʉ yʉ'ʉ mʉsãrẽ ojawʉ. Yʉ'ʉ topʉ wa'acã, e'caticã weeboronojõ o'orã, yʉ'ʉre bʉjaweticã weebopã. Yʉ'ʉ a'tiro tʉ'oña'a. Yʉ'ʉ e'caticã, mʉsã quẽ'rã e'catibopã.
Yʉ'ʉ ojamʉ'tãca pũrĩrẽ ojagʉ, pũrõ wãcũque'ti, utiwʉ. Mʉsãrẽ bʉjawetiato nígʉ̃ mejeta ojawʉ. Yʉ'ʉ mʉsãrẽ ma'iyʉ'rʉ'ʉ. Mʉsãrẽ tere masĩdutigʉ ojawʉ.
Ña'arõ wee'cʉre acobojoduti'que ni'iNi'cʉ̃ ña'arõ weeri masʉ̃ marĩrẽ bʉjaweticã weecʉ niwĩ. Yʉ'ʉ dia'cʉ̃rẽ tojo weetiwĩ. Mʉsã quẽ'rã mejãrõta weeno'cãrã niwʉ̃. Marĩ nipe'tirã tojo weeno'cãrã niwʉ̃, weeno'rã pe'e. Yʉ'ʉ a'tere tojo ucũgʉ̃, ʉpʉtʉ waro nibutiagʉ mejeta wee'e.
Mʉsã pãjãrã ña'arõ weeri masʉ̃rẽ bu'iri da'retoja'a.
Tojo weerã ni'cãrõacã mʉsã cʉ̃rẽ acobojoya. Cʉ̃rẽ wãcũtutuacã weeya. Tojo weeticã, cʉ̃ bʉjawetiyʉ'rʉabosami.
Tojo weegʉ mʉsãrẽ cʉ̃rẽ ma'iduti'i tja.
Yʉ'ʉ mʉsãrẽ todʉporopʉre ojawʉ. “¿Te yʉ'ʉ duti'quere queorota weemitina?” ni masĩsĩ'rĩgʉ̃ ojawʉ.
Mʉsã no'o ña'arõ weegʉre acobojocã, yʉ'ʉ quẽ'rã cʉ̃rẽ acobojo'o. Yʉ'ʉre ña'arõ weetiwĩ. Mʉsã pe'ere ña'arõ weewĩ. Yʉ'ʉre ña'arõ weetimicã, cʉ̃rẽ acobojo'o. Mʉsãrẽ ma'ígʉ̃, tojo wee'e. Jesucristo yʉ'ʉre “Cʉ̃rẽ diacjʉ̃ta acobojomi”, ni ĩ'asami.
Marĩ cʉ̃rẽ acobojoticã, wãtĩ cʉ̃rẽ ña'arõ bʉjawetiyʉ'rʉcã weebosami. Jesucristo yere du'ucã'bosami. Marĩ wãtĩ weewʉasere añurõ masĩ'i.
Pablo Troapʉ wãcũque'ti'que ni'iYʉ'ʉ Troa wãmetiri macãpʉ Cristo ye quetire bu'egʉ etagʉ, a'tiro bocaejawʉ. Jesucristo marĩ wiogʉ pãjãrãrẽ cʉ̃ ye quetire tʉ'osĩ'rĩcã weecʉ niwĩ.
Tojo nimicã, yʉ'ʉ Tito marĩ acaweregʉre bocatigʉ, pũrõ wãcũque'tiwʉ. Tojo weegʉ narẽ we'eriti, wa'a wa'awʉ Macedonia di'tapʉ.
Jesucristo me'rã marĩ añurõ weemasĩ'i nise ni'iYʉ'ʉ wãcũque'timigʉ̃, Õ'acʉ̃rẽ e'catise o'o'o. Cʉ̃ marĩrẽ añurõ weenu'cũcã weemi. Marĩ Cristo yarã nicã, tojo weemi. Marĩ Cristo ye queti werese me'rã masãrẽ cʉ̃rẽ masĩcã weemi. Cʉ̃rẽ masĩse ʉ'mʉtise weronojõ nipe'tiropʉ se'sa'a.
Marĩ Jesucristo ye quetire wererã, ʉ'mʉtise weronojõ nisa'a. A'tiro ni'i. Masã Õ'acʉ̃rẽ e'catise o'ocã, ope weronojõ bajuse me'rã buemorõcã, tʉ'sasami. A'tere weronojõ marĩ cʉ̃ ye quetire werecã ĩ'agʉ̃, tʉ'sasami. Te queti nipe'tirã cʉ̃ yʉ'rʉo'cãrãrẽ se'sa wa'a'a. Tojo nicã cʉ̃ yʉ'rʉono'ña marĩrã pecame'epʉ wa'ajã quẽ'rã te ucũsere tʉ'ose'sa wa'ama.
Yʉ'rʉono'tirã Jesucristo ye quetire wererãrẽ ĩ'arã, cʉ̃rẽ ẽjõpeotirã “Pecame'epʉ wa'arãsa'a” nírã weronojõ tʉ'oña'sama. Õ'acʉ̃ yʉ'rʉono'cãrã pe'e Jesucristo ye quetire wererãrẽ ĩ'arã, cʉ̃rẽ ẽjõpeorã “Marĩ Jesucristo me'rã ninu'cũcã'rãsa'a”, ni wãcũsama. Ne ni'cʉ̃ cʉ̃ se'saro te quetire weremasĩtimi. Õ'acʉ̃ weetamurõ me'rã pe'e weremasĩmi.
Pãjãrã a'tiro weema. Õ'acʉ̃ ye quetire wererã, wapata'ase dia'cʉ̃rẽ wãcũma. Ʉ̃sã na weronojõ weewe'e. Õ'acʉ̃ o'ó'cãrã Cristore da'raco'terã ni'i. Tojo weerã Õ'acʉ̃ ĩ'orõpʉre cʉ̃ ye quetire queoro were'e.
Õ'acʉ̃ “Masã wiogʉ nigʉ̃ti” niyu'que ni'iɄ̃sã “Õ'acʉ̃ ye quetire queoro were'e” nírã, ʉ̃sã basu añurõ ucũrã mejeta wee'e. Ãpẽrã tojo weewʉasama. Na basu añurõ ucũsama. Ãpẽrãrẽ a'tiro nisama: “Ʉ̃sãrẽ papera ojabosaya”, nisama. “Ã'rã añurõ weerã́ nima”, ni apobosadutisama. “Ʉ̃sã tojo weecã, ‘Añurã nima’, ni ĩ'arãsama” nírã, tojo weedutisama. ¿Mʉsã na weesetironojõ ʉati? Ʉ̃sã mʉsãrẽ “Añurã ni'i, tojo weerã ʉ̃sãrẽ papera apobosaya”, nirã mejeta wee'e.
Mʉsã Jesucristore ẽjõpeo'o. Tojo weese me'rã ʉ̃sã mʉsãrẽ queoro bu'e'quere ĩ'o'o. Tojo weerã ãpẽrã ojabosaca pũrĩrẽ ʉawe'e. Ʉ̃sã mʉsãrẽ ti pũrĩ weronojõ nima, ni ejeripõ'rãti'i. A'tiro ni'i. Nipe'tirã mʉsãrẽ ĩ'arã, masĩsama. “Na narẽ diacjʉ̃ta werepã”, nisama.
Mʉsãrẽ Cristo masãrẽ yʉ'rʉomi nisere werewʉ. Tere ẽjõpeocã, Cristo mʉsãrẽ añurõ weewĩ. Cʉ̃ mʉsãrẽ tojo weesere ãpẽrã quẽ'rãrẽ masĩcã ʉami. Tere masĩdutigʉ papera pũrĩpʉ ojacjʉ me'rã ojaticʉ niwĩ. Tojo nicã todʉporopʉ Õ'acʉ̃ catinu'cũgʉ̃ ʉ̃tãpjĩpʉ oja'caronojõta weeticʉ niwĩ. A'tiro pe'e weecʉ niwĩ. Espíritu Santu tutuaro me'rã mʉsã wãcũsere dʉcayucʉ niwĩ. Te me'rã Cristo mʉsãrẽ añurõ weesere ĩ'omi.
“Ʉ̃sã se'saro Õ'acʉ̃ yere weremasĩ'i”, nirã mejeta wee'e. Nipe'tise ʉ̃sã weesere Õ'acʉ̃ weetamuse me'rã pe'e wee'e.
Õ'acʉ̃ta “Masã me'rã apogʉti” ní'quere ʉ̃sãrẽ werecã weewĩ. Cʉ̃ ní'que a'tiro ni'i: “Yʉ'ʉ na wiogʉ nigʉ̃ti. Na pe'e yarã nirãsama.” Õ'acʉ̃ tojo ní'que Moisé dutise oja'quere yʉ'tise weronojõ niwe'e. Espíritu Santu masãrẽ Õ'acʉ̃ ʉaro weecã weemasĩmi. “Moisé dutise oja'quere yʉ'tirãti”, ní'cãrã pe'ere ne basiowe'e. Na bu'iritirã pecame'epʉ wa'abopã. Espíritu Santu pe'e marĩrẽ catinu'cũcã weemi.
Õ'acʉ̃ Moisére duti'quere ʉ̃tãpjĩpʉ ojano'caro niwʉ̃. Te dutise marĩ yʉ'rʉnʉ'cãse bu'iri wẽjẽcõ'adutise weronojõ nicaro niwʉ̃. Õ'acʉ̃ tere o'ogʉ, ʉpʉtʉ asistese me'rã o'ocʉ niwĩ. Tojo weero Moisé tere ojacã, cʉ̃ diapoa asistecaro niwʉ̃. Israe curuacjãrã cʉ̃ asistecã ĩ'apõtẽomasĩticãrã niwã. Siape me'rã cʉ̃ asistese pe'tidijacaro niwʉ̃.
Te dutise asistese me'rã o'o'que nemorõ Espíritu Santu cʉ̃ marĩrẽ bu'ese pe'e totá nemo'o.
A'tiro ni'i. Moisé dutise marĩrẽ “Bu'iri da'reno'rãsama” ní'que añuyʉ'rʉacaro niwʉ̃. Totá Õ'acʉ̃ marĩrẽ bu'iri mooma nise queti pe'e nemorõ añu'u.
Jesucristo yere marĩ ĩ'acasanʉ'cocãma, Moisé dutise “Añuyʉ'rʉa'a” na ní'que pe'e mejõ nise tojacã'a.
Moisé cʉ̃ dutise asistese me'rã a'ti'que pe'tiatje nicaro niwʉ̃. Jesucristo ye queti pe'e pe'titiatje ni'i. Tojo weero Moisé dutise nemorõ, añuyʉ'rʉnʉ'cã'a.
<sup>(12-13)</sup> Ʉ̃sã Jesucristo ye queti pe'titiatjere e'catiyutoja'a. Tojo weerã diacjʉ̃ta were'e. Moisé cʉ̃ diapoare asistese nidojatisere pe'tidijacã ĩ'adutiticʉ niwĩ. Tojo weegʉ su'tiro casero me'rã mo'acʉ niwĩ. Ʉ̃sã cʉ̃ weronojõ weewe'e. Tojo weerã Jesucristo ye quetire uiro marĩrõ bajuyoropʉ were'e.
(-)
Moisé Õ'acʉ̃ duti'quere werecã, Israe curuacjãrã tʉ'omasĩticãrã niwã. A'tiro nicã quẽ'rãrẽ mejãrõta nima. Na Õ'acʉ̃ ye queti ojaca pũrĩrẽ bu'érã, tʉ'otima. Cristore ẽjõpeorã dia'cʉ̃ todʉporo oja'quere tʉ'oma.
Ni'cãrõacãpʉ quẽ'rãrẽ Israe curuacjãrã Moisé oja'quere bu'érã, tʉ'otima yujupʉ.
Marĩ wiogʉre ẽjõpeoca be'ro Õ'acʉ̃ ye cjasere tʉ'ono'o.
Jesucristo marĩ wiogʉ Espíritu Santu me'rã ni'cʉ̃ta nimi. Tojo weerã marĩ Espíritu Santu me'rã nírã, pecame'epʉ wa'abo'cãrã yʉ'rʉono'cãrã ni'i.
Marĩ Cristore ẽjõpeorã ni'i. Tojo weerã marĩ wiogʉ añuyʉ'rʉagʉ nimi nisere masĩ'i. Marĩ, marĩ catiri ʉmʉco põtẽorõ cʉ̃ dia'cʉ̃rẽ wãcũnu'cũ'u. Cʉ̃rẽ wãcũrã, siape me'rã cʉ̃ weronojõ cʉ̃ añurõ weesere marĩ quẽ'rã weenemowã'cã'a. Marĩ wiogʉ Espíritu Santu marĩrẽ tojo weemi.
Õ'acʉ̃ ʉ̃sãrẽ añurõ wéégʉ, Jesucristo ye quetire wereduticʉ niwĩ. Tojo weerã wãcũtutuatirã niwe'e.
Bopoyoro weesere, tojo nicã masã ĩ'atiropʉ weesere yabi ni'i. Õ'acʉ̃ wereduti'quere nisoose me'rã werewe'e. Tere dʉcayuro marĩrõ, queoro dia'cʉ̃ were'e. Õ'acʉ̃ ĩ'orõpʉre tojo wee'e. Tojo weerã ʉ̃sã weresere “Diacjʉ̃ta werema”, nisama.
No'o Jesucristo ye quetire tʉ'oti ẽjõpeotirãnojõ bu'iri da'reno'ajã nima.
Na ẽjõpeotise ye bu'iri a'ti turicjãrã wiogʉ wãtĩ narẽ tʉ'omasĩtirã, caperi ĩ'atirã weronojõ dojocã weesami. Cʉ̃, Cristo nipe'tirã bu'ipʉ añubutiagʉ nimi nisere ẽjõpeodutitigʉ tojo weesami. Jesucristo masʉ̃ weronojõ upʉtigʉ nicʉ niwĩ. Cʉ̃ Õ'acʉ̃ warota nimi. Tojo weegʉ masãrẽ Õ'acʉ̃rẽ masĩcã weecʉ niwĩ.
Ʉ̃sã Jesucristo ye quetire wererã, masã ʉ̃sãrẽ añurõ wãcũdutirã mejeta were'e. “Marĩ wiogʉ Jesucristo nimi, cʉ̃rẽta ẽjõpeoroʉa'a” nidutirã pe'e were'e. Ʉ̃sã a'tiro ni'i: “Jesucristo ʉ̃sãrẽ cʉ̃ ye quetire weredutise bu'iri mʉsãrẽ da'raco'terã weronojõ ni'i.”
A'tiro ni'i. Õ'acʉ̃ ne waropʉ a'ti turi na'itĩ'arõ ní'quere bo'reyucã weecʉ niwĩ. Cʉ̃ tere wee'caronojõ cʉ̃́ta tja marĩ ye ejeripõ'rãrĩpʉ bo'reyucã weecʉ niwĩ. Cʉ̃ yere tʉ'omasĩtimi'cãrãrẽ tʉ'omasĩcã weecʉ niwĩ. Tojo nicã marĩrẽ Õ'acʉ̃ tutuayʉ'rʉagʉ nimi nisere masĩcã weecʉ niwĩ. Jesucristore masĩrã́ tere masĩno'o.
Marĩ upʉ pe'tidijati upʉ ni'i nise ni'iMarĩ ya upʉ di'ta me'rã yee'que parʉ weronojõ ni'i. Pe'tiati upʉ ni'i. Tojo upʉtimirã, Õ'acʉ̃ ye queti añubutiase quetire cʉo'o. Tojo weero masĩno'o. Õ'acʉ̃ cʉ̃ tutuayʉ'rʉse me'rã te quetire masãrẽ masĩcã weemi. Marĩ ye tutuase me'rã mejeta wee'e.
Apetero pũrõ pi'eti'i. Tojo pi'etimirã, ʉpʉtʉ waro bʉjawetiwe'e. Ʉ̃sã wãcũque'timirã, ʉpʉtʉ waro “¿De'ro wa'abutiarosariba?” niwe'e.
Masã ʉ̃sãrẽ ña'arõ weesĩ'rĩmicã, Õ'acʉ̃ ʉ̃sãrẽ ne cõ'awã'cãtimi. Na ʉ̃sãrẽ tuuquecũumirã, wẽjẽtima.
No'o ʉ̃sã wa'aro Jesure wẽjẽ'caronojõta ʉ̃sã quẽ'rãrẽ wẽjẽsĩ'rĩmima. Masã ʉ̃sãrẽ pi'eticã ĩ'arã, Jesú catinu'cũgʉ̃ ʉ̃sãrẽ weetamusere masĩma.
Nipe'tise nʉmʉrĩ ʉ̃sã catiro põtẽorõ Jesú ye quetire werese bu'iri wẽrĩtawioro ni'i. Tojo weerã ʉ̃sã ya upʉ boadijati upʉ me'rã Jesucristo cʉ̃ nisetisere masãrẽ ĩ'o'o.
Ʉ̃sã pe'e wiose pʉ'to nimirã, mʉsãrẽ catinu'cũdutirã Jesucristo ye quetire bu'enu'cũ'u.
Õ'acʉ̃ ye queti ojaca pũrĩpʉ a'tiro ojano'wʉ̃: “Yʉ'ʉ ẽjõpeowʉ. Tojo weegʉ Õ'acʉ̃ ye cjasere mʉsãrẽ ucũwʉ̃.” Tojota ni'i ʉ̃sã quẽ'rãrẽ. Õ'acʉ̃rẽ ẽjõpeorã, cʉ̃ yere ucũ'u.
Marĩ masĩ'i, Õ'acʉ̃, marĩ wiogʉ Jesure masõ'caronojõta marĩ quẽ'rãrẽ masõgʉ̃sami. Marĩ cʉ̃rẽ ẽjõpeocã, tojo weegʉsami. Ʉ̃sãrẽ mʉsã me'rã cʉ̃ tiropʉ miagʉ̃sami.
Ʉ̃sã mʉsãrẽ añurõ wa'adutirã nipe'tisere pi'eti'i. Mʉsã pãjãrãrẽ siape me'rã Õ'acʉ̃ añurõ weecã ʉarã, tojo wee'e. Be'ro pãjãrã a'tere ĩ'arã, Õ'acʉ̃rẽ e'catise o'orãsama. Te me'rã cʉ̃rẽ “Añuyʉ'rʉagʉ nimi” nírã, tojo weerãsama.
A'tiro ni'i. Marĩ a'ti nucũcãpʉ pi'etise maata pe'tiatje ni'i. Marĩ Jesucristore ẽjõpeorã pi'eti'que wapa nemorõ añuse pe'titiatjere bocarãsa'a.
Marĩ a'ti nucũcã cjase pe'tiatjere sõ'owaro wãcũnʉrʉ̃ticã'rõʉa'a. Bajutise ʉ'mʉse cjase pe'ere wãcũnʉrʉ̃rõʉa'a. Marĩ ĩ'ase pe'tiatje ni'i. Ĩ'atise pe'e ninu'cũatje ni'i.
Marĩ masĩ'i, marĩ ya upʉ wi'i weronojõ boadijarosa'a. Tojo wa'acã, Õ'acʉ̃ ʉ'mʉsecja upʉ pe'titiatji upʉre o'ogʉsami. Ti upʉ masã weeca upʉ nitisa'a.
Diacjʉ̃ta ni'i. Marĩ a'tiro upʉtirã uti, caributi'i. Ma'ma upʉ su'tiwetisĩ'rĩsa'a.
Marĩ ma'ma upʉre cʉorã, su'ti marĩrã weronojõ nisome.
Marĩ a'ti upʉ me'rã caributi'i. Pũrõ pi'eti'i. Marĩ ya upʉre wẽrĩato nigʉ̃ mejeta wee'e. Marĩ ma'ma su'ti sãñarõ weronojõ ducayuato nígʉ̃ tojo ni'i. Ma'ma upʉ pe'titiatji upʉre cʉ'orãsa'a. Õ'acʉ̃ me'rã catinu'cũcã'rãsa'a. Mejã upʉ boadijati upʉ boabajudutia wa'arosa'a.
Õ'acʉ̃ta marĩrẽ a'tere apoyucʉ niwĩ. Cʉ̃ marĩrẽ weeatjere masĩmʉ'tãdutigʉ Espíritu Santure o'óyumʉ'tãcʉ niwĩ.
Tere wãcũrã, wãcũtutuanu'cũ'u. Masĩno'o, marĩ a'ti upʉ me'rã nírã, marĩ wiogʉ Õ'acʉ̃ tiropʉ niwe'e.
Tojo weerã cʉ̃rẽ ĩ'atimirã, Jesucristore ẽjõpeo'o. Cʉ̃rẽ sirutu'u. Be'ropʉ wa'atje quẽ'rãrẽ añurõ masĩtimirã, “Õ'acʉ̃ tiropʉ wa'arãsa'a”, ni'i.
Marĩ, marĩ ye niatjere e'catiyutoja'a. Tojo weerã marĩ “Marĩ wiogʉ me'rã niajã, wẽrĩse ʉamisa'a”, ni'i.
Tojo nimirã, marĩ catirã o wẽ́rĩ́ca be'ro marĩ wiogʉ ʉaro dia'cʉ̃ weenu'cũsĩ'rĩ'i.
A'tiro ni'i. Cristo cʉ̃ beseatji nʉmʉ nicã, marĩ nipe'tirãrẽ besegʉsami. Marĩ ni'cãrẽrãrẽ marĩ wee'quenʉcʉ̃ queoro marĩ añurõ o ña'arõ wee'quere wapayegʉsami.
Õ'acʉ̃ cʉ̃ me'rã nidutigʉ ʉasãse ni'iMarĩ wiogʉ Cristo marĩrẽ beseatjere wãcũ'u. Tere wãcũrã, cʉ̃rẽ wiopesase me'rã ẽjõpeo'o. Masãrẽ “A'tiro weeroʉa'a”, ni were'e. Õ'acʉ̃ ʉ̃sã weesere añurõ masĩmi. Mʉsã quẽ'rãrẽ tojota masĩcã ʉa'a.
Ʉ̃sã basu ʉ̃sã yere apaturi añurõ ucũnemorã weewe'e. A'tiro pe'e wee'e. Ʉ̃sãrẽ añurõ wãcũdutirã, e'catiato nírã tojo wee'e. Tojo weerã mʉsã ãpẽrã bu'icjase dia'cʉ̃ bajusere wãcũrãrẽ, ejeripõ'rãpʉ cjase wãcũtirãrẽ añurõ yʉ'timasĩrãsa'a.
Ãpẽrã ʉ̃sãrẽ “Maatirã weema”, nisama. Na tojo nimicã, ʉ̃sã Õ'acʉ̃ ʉaro weerã wee'e. Apeterore “Queoro weema”, nisama. Tere wéérã, mʉsã ye cjasere weerã wee'e.
Cristo marĩrẽ ma'imi. Tojo weerã cʉ̃ ye quetire were'e. Masĩno'o, Cristo nipe'tirãrẽ wẽrĩ dʉcayucʉ niwĩ. Te me'rã masĩno'o, nipe'tirã Cristo wẽrĩ dʉcayuno'rã wẽrĩ'cãrã weronojõ tojapã.
Cristo nipe'tirãrẽ wẽrĩbosacʉ niwĩ. Catinu'cũse cʉorã́ na ʉaro dia'cʉ̃ weeticã'to nígʉ̃ tojo weecʉ niwĩ. Cʉ̃ ʉaro pe'ere weedutigʉ wẽrĩ masãcʉ niwĩ.
Tojo weerã ʉ̃sã ne ãpẽrãrẽ a'ti ʉmʉcocjãrã weewʉaro weronojõ ĩ'aweewe'e. Yʉ'ʉ todʉporopʉre Cristore tojo weemiwʉ̃. “A'ti di'tacjʉ̃ nimi”, ni wãcũmiwʉ̃. Ni'cãrõacãrẽ tojo wãcũno'ña marĩ'i majã.
Marĩ Cristo yarã wa'arã, apesu'tiro sãjãrã wee'e. Añuse dia'cʉ̃ dʉcayu'u. Todʉporopʉ no'o ʉaro weeseti'quere weenemowe'e majã.
Õ'acʉ̃ta marĩrẽ tojo weecʉ niwĩ. Marĩ Cristore ĩ'atu'tirã nicãrã niwʉ̃. Cʉ̃ pe'e cʉ̃ wẽrĩse me'rã marĩrẽ cʉ̃ me'rãcjãrã sãjãcã weecʉ niwĩ. Nipe'tirãrẽ tojo wa'acã ʉagʉ, cʉ̃ ye quetire weredutigʉ marĩrẽ o'ócʉ niwĩ.
A'tiro ni'i. Õ'acʉ̃ nipe'tirã a'ti turicjãrãrẽ cʉ̃ me'rãcjãrã sãjãcã ʉami. Tojo weegʉ Cristore wẽrĩduticʉ niwĩ. Te me'rã masãrẽ cʉ̃ yarã sãjãcã weegʉ weemi. Jesucristo wẽrĩse me'rã narẽ bu'iri marĩrã ĩ'ami. Tere ãpẽrã masĩcã ʉagʉ ʉ̃sãrẽ weredutiwĩ.
Tojo weerã ʉ̃sã Cristo dʉcayurã ni'i. Cʉ̃rẽ, cʉ̃ ye quetire werebosa'a. Ʉ̃sã werese me'rã Õ'acʉ̃ mʉsãrẽ “Yʉ'ʉ me'rãcjãrã nima”, nisami. Tojo weerã mʉsãrẽ Cristo dutiro me'rã “Añurõ Õ'acʉ̃ me'rã niato”, ni'i.
Cristo ne cã'rõacã ña'arõ weeticʉ niwĩ. Õ'acʉ̃ pe'e marĩ ña'arõ weese bu'iri cʉ̃rẽ wẽrĩbosa dʉcayuduticʉ niwĩ. Cʉ̃rẽ ña'agʉ̃rẽ weronojõ bu'iri da'recʉ niwĩ. Tojo weese me'rã Õ'acʉ̃ marĩrẽ Cristo yarã wa'acã weecʉ niwĩ. Tojo nicã cʉ̃ ʉaro cʉ̃ weronojõ añurõ nidutigʉ tojo weecʉ niwĩ.
Ʉ̃sã Õ'acʉ̃ yere da'ratamurĩ masã ni'i. Tojo weeyurã, cʉ̃ mʉsãrẽ añurõ weesere wãcũduti'i. Cʉ̃ ʉaronojõta añurõ weeya.
Õ'acʉ̃ ye queti ojaca pũrĩpʉ cʉ̃ ucũ'quere a'tiro ni ojano'wʉ̃:Yʉ'ʉ masãrẽ añurõ weeritero nicã, mʉ'ʉ sẽrĩsere tʉ'owʉ. Yʉ'ʉ yʉ'rʉoritero nicã quẽ'rãrẽ, mʉ'ʉrẽ yʉ'rʉowʉ, nicʉ niwĩ Õ'acʉ̃.Tʉ'oya. Ni'cãrõacã cʉ̃ tojo weeritero ni'i. Ni'cãrõacã cʉ̃ yʉ'rʉosĩ'rĩsami.
Ãpẽrãrẽ ʉ̃sã weresere mejẽcã wãcũdutitirã ʉ̃sã ne cã'rõ ña'arõ weewe'e.
A'tiro pe'e wee'e. Nipe'tise ʉ̃sã weese me'rã Õ'acʉ̃rẽ da'raco'tesere ĩ'o'o. Pi'etirã, tojo ĩ'o'o. Ʉ̃sãrẽ apeyenojõ dʉ'sacã, tojo tʉ'oña'cã'a. Mejẽcã wa'acã, nʉ'cã'a.
Ʉ̃sã a'tere pi'etiwʉ. Masã ʉ̃sãrẽ tãrãwã. Bu'iri da'reri wi'ipʉ sõrõwã. Cumuca wa'acã, tʉ'oña'wʉ̃. Ʉpʉtʉ da'ra, apeterore cãrĩtiwʉ. Ʉjaboawʉ.
Ʉ̃sã Õ'acʉ̃rẽ da'raco'tesere ĩ'orã, a'te quẽ'rãrẽ wee'e. “Numiarẽ ña'arõ weesĩ'rĩsa'a”, niwe'e. Narẽ tojo ĩ'acã'a. Õ'acʉ̃ ye cjase diacjʉ̃ nisere masĩ'i. Ãpẽrã queoro weetisere nʉ'cã'a. Ãpẽrãrẽ pajaña'a. Ãpẽrãrẽ weesooro marĩrõ ma'ime'rĩcã'a. Espíritu Santu ʉ̃sã me'rã nise bu'iri ʉ̃sã Õ'acʉ̃rẽ da'raco'tesere ĩ'ono'o.
Masã ʉ̃sãrẽ a'tiro weema. Ãpẽrã ʉ̃sãrẽ añurõ ucũma. Ãpẽrã ña'arõ ucũma. Ãpẽrã ʉ̃sãrẽ nisoori masãrẽ weronojõ ĩ'ama. Ãpẽrã pe'e “Diacjʉ̃ta werema”, ni ĩ'ama.
Ãpẽrã ʉ̃sãrẽ añurõ ĩ'amasĩma. Tojo nimirã, ĩ'amasĩtirã weronojõ ĩ'ama. Apeterore ʉ̃sãrẽ wẽjẽsĩ'rĩcã, tʉ'oña'a. Tojo nimicã, catinu'cũ'u. Ʉ̃sãrẽ bu'iri da'reyʉ'rʉoma. Wẽjẽtima, wẽjẽrãpʉa.
Ʉ̃sã bʉjawetimirã, e'catinu'cũcã'a. Ʉ̃sã pajasecʉorã nimirã, ʉ̃sã bu'ese me'rã ãpẽrãrẽ peje cʉorã́ weronojõ nicã wee'e. Ne apeyenojõ moomirã, cʉope'orã weronojõ ni'i. A'te nipe'tise me'rã nipe'tirãrẽ ʉ̃sã Õ'acʉ̃rẽ da'raco'tesere ĩ'o'o.
Acawererã, Corintocjãrã, dʉ'aro marĩrõ mʉsãrẽ ʉ̃sã wãcũsere werepe'ocã'a. Mʉsãrẽ pũrõ ma'i'i.
Mʉsãrẽ ne mejẽcã wãcũwe'e. Mʉsã pe'e ʉ̃sãrẽ mejẽcã tʉ'oña'sa'a.
Yʉ'ʉ ni'cʉ̃ cʉ̃ põ'rãrẽ dutiro weronojõ mʉsãrẽ dutigʉti. Yʉ'ʉ mʉsãrẽ diacjʉ̃ ma'irõnojõta yʉ'ʉ quẽ'rãrẽ ma'iña.
Õ'acʉ̃ põ'rã ni'i nise ni'iJesucristore ẽjõpeotirã me'rã a'mesʉ'aticã'ña. Añuse, ña'ase me'rã morẽta basiotironojõta añurõ weerã́, ña'arõ weerã́ me'rã a'mesʉ'ata basiowe'e. Bo'reyuse na'itĩ'arõpʉ nitironojõta Jesucristore ʉarã me'rã, ʉatirã me'rã morẽsu'uta basiowe'e.
Cristo quẽ'rã, wãtĩa wiogʉ me'rã ni'cãrõnojõ wãcũse cʉomasĩtima. Ẽjõpeogʉ, ẽjõpeotigʉ me'rã ne ni'cãrõnojõ “Tojo weeroʉa'a”, nímasĩtisama.
Õ'acʉ̃ wi'i, tojo nicã ẽjõpeose queose yee'que me'rã ne ni'cãrõnojõ niwe'e. Mʉsã pe'e Õ'acʉ̃ wi'i cʉ̃ nirõpʉ weronojõ ni'i. Cʉ̃ catinu'cũgʉ̃ nimi. Cʉ̃ a'tiro nicʉ niwĩ:Yʉ'ʉ na tiropʉ ni, na me'rã ninu'cũgʉ̃sa'a. Na wiogʉ nigʉ̃sa'a. Na quẽ'rã yarã nirãsama, nicʉ niwĩ.
Tojo weegʉ aperopʉ quẽ'rãrẽ marĩ wiogʉ tutuayʉ'rʉgʉ a'tiro ninemocʉ niwĩ:“Ña'arã tiropʉ nimi'cãrã wijawã'cã wa'aya. Nipe'tise ña'arõ weesere ne weeticã'ña. Tojo weecã, yʉ'ʉ mʉsãrẽ ñe'egʉ̃ti.
Yʉ'ʉ mʉsã pacʉ nigʉ̃ti. Mʉsã pe'e yʉ'ʉ põ'rã nirãsa'a”, nicʉ niwĩ, ni ojano'wʉ̃.
Acawererã yʉ'ʉ ma'irã, mʉsãrẽ nigʉ̃ti. Õ'acʉ̃ marĩrẽ “Mʉsã pacʉ nigʉ̃sa'a”, nicʉ niwĩ. Tojo weerã marĩ nipe'tise ña'arõ weesere, upʉre dojorẽsere, ejeripõ'rãrẽ dojorẽsere cõ'arã. Õ'acʉ̃rẽ wiopesase me'rã cʉ̃rẽ ẽjõpeorã, cʉ̃ ʉaro nipe'tisere queoro weerã.
Corintocjãrã todʉporo ña'arõ wee'cãrã na dʉcayu'que ni'iɄ̃sãrẽ ma'iña. Ne ni'cʉ̃rẽ mʉsãrẽ ña'arõ weetiwʉ. Tojo nicã ne ãpẽrãrẽ dojorẽtiwʉ. Mʉsãrẽ ẽjõpeodutirã weesootiwʉ.
Yʉ'ʉ “Bu'iri cʉorã nima”, nigʉ̃ mejeta wee'e. Yʉ'ʉ todʉporo ní'caronojõta mʉsãrẽ ma'i'i. Marĩ catirã, ni'cãrõ me'rã ni'i. Wẽrĩrã quẽ'rã ni'cãrõ me'rã ninu'cũrãsa'a.
Yʉ'ʉ mʉsãrẽ diacjʉ̃ta weema, añuyʉ'rʉama, ni ejeripõ'rãti'i. Mʉsãrẽ wãcũgʉ̃, wãcũtutua'a. Pũrõ pi'etimigʉ̃, e'catiyʉ'rʉa'a.
Macedoniapʉre ejáca be'ro ʉ̃sã ne cã'rõ sootiwʉ. No'o ʉ̃sã wa'aro pũrõ pi'etiwã'cãwʉ̃. Ãpẽrã ʉ̃sãrẽ ña'arõ weequenʉ'cõwã. Ʉ̃sã bu'e'cãrãrẽ wãcũgʉ̃, ʉpʉtʉ wãcũque'ticãti.
Tojo weemicã, Õ'acʉ̃ wãcũtutuasere o'ogʉ́ ʉ̃sãrẽ wãcũtutuacã weewĩ. Titore ʉ̃sã tiropʉ etacã wéégʉ, ʉ̃sãrẽ tojo weewĩ.
Cʉ̃ etase me'rã dia'cʉ̃ wãcũtutuatiwʉ. Mʉsã cʉ̃rẽ wãcũtutuacã wee'quere tʉ'orã, nemorõ wãcũtutuanemowʉ̃. Mʉsã yʉ'ʉre ĩ'asĩ'rĩsere cʉ̃ werewĩ. Apeye quẽ'rãrẽ mʉsã bʉjawetisere werewĩ. Tojo nicã mʉsã yʉ'ʉre wãcũnu'cũsere werewĩ. Tere tʉ'ogʉ, totá nemorõ e'catinemowʉ̃.
Yʉ'ʉ ojaca pũrĩ me'rã mʉsãrẽ bʉjaweticã weewʉ. Tojo bʉjaweticã weemigʉ̃, yʉ'ʉ ojacã, añu niwʉ̃. Ne waro yʉ'ʉ ojáca be'ro mʉsãrẽ cã'rõ yoaticã bʉjaweticã ĩ'agʉ̃, “Yʉ'ʉ ojaticã, añu nibopã”, ni wãcũmiwʉ̃.
Ni'cãrõacãma yʉ'ʉ e'cati'i. Mʉsã bʉjawetise ye bu'iri mejeta ni'i. Mʉsã bʉjawetitjĩarã, ña'arõ weesere du'u, dʉcayua wa'aporo. Tojo weegʉ e'cati'i. Mʉsã ña'arõ wee'que bu'iri Õ'acʉ̃ ʉaronojõta bʉjawetiaporo. Tojo weerã “Ʉ̃sã mʉsãrẽ dojorẽrã mejeta weepã”, ni'i.
Marĩ Õ'acʉ̃ ʉaronojõta bʉjawetirã, ña'arõ weesere du'u'u. Du'u, pecame'epʉ wa'abo'cãrã yʉ'rʉono'rãsa'a. Tojo weerã añurõ yʉ'rʉweti'i. Ãpẽrã pe'e na ña'arõ wee'quere du'utirã, mejõ waro bʉjawetima'asama. Tojo bʉjawetirã bu'iri cʉorã, pecame'epʉ wa'asama.
Mʉsã Õ'acʉ̃ ʉaronojõ bʉjawetirã, a'tiro weeaporo. Mʉsã weesetisere wiopesase me'rã ĩ'aporo. Tojo wiopesase me'rã ĩ'arã, “Todʉporopʉre queoro weetipã; ni'cãrõacãrẽ queoro wee'e majã”, niaporo. Mʉsã wee'quere wãcũrã, bʉjawetiaporo. Tojo nicã tere wãcũrã, uia wa'aporo. Be'ro yʉ'ʉre pũrõ ĩ'asĩ'rĩaporo. Ña'arõ weegʉre queoro bu'iri da'reaporo. Nipe'tise tojo weese me'rã mʉsã bu'iri moosere ĩ'oaporo.
Tojo weegʉ mʉsãrẽ ojagʉ, ña'arõ weegʉre weetamusĩ'rĩgʉ̃ ojatiwʉ. Ña'arõ weeno'gʉ̃ quẽ'rãrẽ weetamugʉ̃ ojatiwʉ. Mʉsã pe'ere weetamusĩ'rĩgʉ̃ ojawʉ. Mʉsã ʉ̃sã ʉaronojõ añurõ weesĩ'rĩ'i. Tojo weegʉ tere masĩdutigʉ ojawʉ. Õ'acʉ̃ tojo masĩcã ʉami.
Nipe'tise mʉsã añurõ wee'que me'rã ʉ̃sã e'cati, wãcũtutuawʉ.Tojo wãcũtutuarã, Tito pũrõ e'caticã ĩ'arã, totá nemorõ e'catinemowʉ̃. Mʉsã nipe'tirãpʉta cʉ̃ bʉjaweti'quere wãcũtutuacã weecãrã niwʉ̃. Tojo weegʉ e'catiwĩ.
Mʉsã ye cjasere yʉ'ʉ Titore na añuyʉ'rʉama nígʉ̃, nisoogʉ weronojõ nitiwʉ. Nipe'tisere yʉ'ʉ mʉsãrẽ were'quere diacjʉ̃ta werewʉ. A'te weronojõ ʉ̃sã Titore mʉsã ye cjasere were'que quẽ'rã diacjʉ̃ta niwʉ̃.
Mʉsã cʉ̃rẽ wiopesase me'rã ñe'ecãrã niwʉ̃. Cʉ̃ dutisere yʉ'ticãrã niwʉ̃. Mʉsã tojo wee'quere wãcũgʉ̃, mʉsãrẽ nemorõ ma'iyʉ'rʉami.
Yʉ'ʉ mʉsãrẽ añurõ weerãsama nígʉ̃, pũrõ e'cati'i.
Marĩ cʉoro ejatuaro ãpẽrãrẽ o'odutise ni'iAcawererã, ʉ̃sã a'tiro mʉsãrẽ weresĩ'rĩsa'a. Õ'acʉ̃ Jesucristore ẽjõpeorã Macedoniapʉ nirãrẽ añurõ weewĩ. Cʉ̃ ãpẽrãrẽ weetamucã weewĩ. Tere mʉsãrẽ masĩcã ʉa'a.
A'tiro ni'i. Na ʉpʉtʉ pi'etirã, queoro weecãrã niwã. Tojo pi'etimirã, pũrõ e'catiwã. Na pajasecʉorã waro nimirã, peje cʉorã́ weronojõ ãpẽrãrẽ añurõ weetamuwã.
Ʉ̃sãrẽ pejetiri a'tiro niwã: “Õ'acʉ̃ yarã pajasecʉorãrẽ niyeru o'osĩ'rĩsa'a”, niwã.
Ʉ̃sã wãcũ'caro nemorõ weewã. Ne warore na Õ'acʉ̃rẽ ẽjõpeorã “Mʉ'ʉ yarã ni'i”, niwã. Be'rore ʉ̃sãrẽ “Mʉsã dutisere weerãti Õ'acʉ̃ ʉaronojõta”, niwã.
Na Macedoniacjãrã tojo weecã ĩ'arã, ʉ̃sã Titore mʉsã tiropʉ wa'aduti'i. Cʉ̃ todʉporopʉ mʉsã tiro Corintopʉ nígʉ̃, niyerure sẽrĩneocʉ niwĩ. Tere sẽrĩtu'ajanʉ'cõdutirã cʉ̃rẽ o'órã wee'e. Tojo weerã mʉsã añurõ nʉ'cã'quere queoro tu'ajanʉ'cõrãsa'a.
Mʉsã nipe'tisere añurõ wee'e. Añurõ ẽjõpeoseti'i. Õ'acʉ̃ ye cjasere añurõ masĩ'i. Añurõ bu'eseti'i. E'catise me'rã añurõ weesĩ'rĩ'i. Ʉ̃sãrẽ añurõ ma'i'i. Mʉsã te nipe'tisere añurõ weronojõta niyeru o'ose quẽ'rãrẽ mejãrõta weeya.
Mʉsãrẽ dutibutiagʉ mejeta wee'e, weegʉpʉa. Mʉsã ãpẽrã weesere ĩ'asa'a. Na añurõ ma'ima. Mʉsã quẽ'rã na tojo weesere ĩ'arã, “Ʉ̃sã quẽ'rã ¿diacjʉ̃ta ma'imiti ʉ̃sã?” nidutigʉ tojo ni'i.
A'tiro ni'i. Mʉsã masĩsa'a, marĩ wiogʉ Jesucristo marĩrẽ añurõ weecʉ niwĩ. Cʉ̃ peje cʉogʉ́ nimigʉ̃, marĩ ye niatjere pajaña'gʉ̃ a'ti di'tapʉ a'tigʉ, pajasecʉogʉ weronojõ wa'acʉ niwĩ. Marĩrẽ añurõ weesĩ'rĩgʉ̃, tojo weecʉ niwĩ.
Mʉsã a'tiro weecã, añu nibosa'a nígʉ̃, yʉ'ʉ wãcũsere mʉsãrẽ nigʉ̃ti. A'tiro ni'i. Si cʉ̃'ma me'rã mʉsã ape macãcjãrã dʉporo niyeru o'osere nʉ'cãcãrã niwʉ̃. Tere o'orã, e'catise me'rã o'ocãrã niwʉ̃.
Tojo weerã mʉsã ne waro weewã'cõ'caronojõta weetu'ajaya. Mʉsã cʉoro ejatuaro o'oya.
A'tiro ni'i. Marĩ diacjʉ̃ta marĩ cʉoro ejatuaro o'osĩ'rĩcã, Õ'acʉ̃ e'catisami. Marĩ moocã, o'odutitisami.
Mʉsã ãpẽrãrẽ peje cʉodutirã o'oyʉ'rʉobosa'a. Tojo weerã moorã tojabosa'a. Tojo wa'acã ʉawe'e.
Mejõ ni'cãrõnojõ cʉodutigʉ tojo ni'i. Ni'cãrõacã mʉsã cʉose me'rã narẽ weetamumasĩ'i. Be'ropʉ na quẽ'rã na cʉose me'rã mʉsãrẽ weetamurãsama. A'tiro wéérã, mʉsã ni'cãrõnojõ cʉorãsa'a.
Õ'acʉ̃ ye queti ojaca pũrĩpʉ oja'caronojõta ni'i. A'tiro ojano'o: “Peje cʉomi'cʉ cʉoyʉ'rʉosome. Apĩ pejeti cʉogʉ́ quẽ'rã ñe'enojõ dʉ'sano'some”, ni ojano'wʉ̃.
Tito cʉ̃ me'rãcjãrã me'rã Corintopʉ wa'atje ni'iYʉ'ʉ mʉsã ye cjasere wãcũque'ti'i. Yʉ'ʉ wãcũque'tiro weronojõ Tito quẽ'rãrẽ Õ'acʉ̃ wãcũque'ticã weecʉ niwĩ. Tojo weegʉ Õ'acʉ̃rẽ e'catise o'o'o.
Tito yʉ'ʉ o'ócã, maata yʉ'tiwĩ. Ni'cãrõacãrẽ cʉ̃ mʉsãrẽ ĩ'asĩ'rĩ'cʉ nitjĩagʉ̃, cʉ̃ añurõ tʉ'saro me'rã mʉsã tiropʉ wa'agʉsami.
Tito me'rã apĩ o'ónemorãsa'a. Cʉ̃ marĩ acaweregʉ Jesucristore ẽjõpeogʉ nimi. Nipe'tirã Jesucristore ẽjõpeori curuacjãrã cʉ̃rẽ a'tiro ucũma: “Cʉ̃ Jesucristo ye quetire wereme'rĩyʉ'rʉami”, nima.
Apeye quẽ'rãrẽ, Jesucristore ẽjõpeose cururicjãrã ʉ̃sãrẽ ba'patidutirã cʉ̃rẽ besecãrã niwã. Niyeru sẽrĩneo'quere miacã, cʉ̃ ʉ̃sã me'rã ba'patiwã'cãgʉ̃sami. Ʉ̃sã niyerure miarã, masã marĩ wiogʉre añurõ ucũdutirã tojo wee'e. Tojo nicã ʉ̃sã e'catise me'rã weetamusĩ'rĩsere ĩ'orã tojo wee'e.
Ʉ̃sã a'tere tojo wéérã, masã ʉ̃sãrẽ “Niyeru bajuriopã” nidutitirã tojo wee'e.
A'tere wéérã, ʉ̃sã marĩ wiogʉ ĩ'orõpʉre queoro weesĩ'rĩ'i. Tojo nicã masã ĩ'orõpʉ quẽ'rãrẽ queoro weesĩ'rĩ'i.
Apĩ marĩ acaweregʉ quẽ'rãrẽ na me'rã o'ónemo'o. Cʉ̃ ʉpʉtʉ weetamusĩ'rĩsere pejetiri ĩ'owĩ. Totá ni'cãrõacãrẽ mʉsãrẽ na queoro weeapãrã nígʉ̃, weetamusĩ'rĩmi.
Titore ãpẽrã sẽrĩtiña'cã, a'tiro niña: “Pablo me'rãcjʉ̃ cʉ̃ me'rã da'ragʉ́ ʉ̃sãrẽ weetamugʉ̃ nimi”, niña. Ãpẽrã pʉarãrẽ sẽrĩtiña'cã pe'ema, a'tiro niña: “Jesucristore ẽjõpeori curuacjãrã na o'ó'cãrã nima. Na, na weese me'rã Cristore añurõ ucũcã weema”, niña.
Ma'ise me'rã narẽ ñe'eña. Tojo weecã, ãpẽrã mʉsã Tito quẽ'rãrẽ ma'isere masĩrãsama. Ʉ̃sã ãpẽrãrẽ a'tiro nitojawʉ: “Corintocjãrã masãrẽ añurõ ñe'ema”, niwʉ̃. Mʉsã tojo weecã ĩ'arã, na ʉ̃sã ní'quere “Diacjʉ̃ta nipã”, nirãsama.
Niyeru sẽrĩneose ni'iMʉsã Jesucristore ẽjõpeorãrẽ niyeru o'osere ojanemowe'e.
Mʉsã o'osĩ'rĩsere masĩtoja'a. Mʉsã tojo weesĩ'rĩsere yʉ'ʉ e'catise me'rã Macedoniacjãrãrẽ werewʉ. “Si cʉ̃'ma me'rã Corintocjãrã Acaya di'tapʉ nirã́ niyeru sẽrĩneonʉ'cãsĩ'rĩwã”, niwʉ̃ narẽ. Tere tʉ'orã, pãjãrã Macedoniacjãrã quẽ'rã e'catise me'rã niyeru neonʉ'cãwã.
Mʉsãrẽ “Niyeru o'orãsama” nimigʉ̃, Titore cʉ̃ me'rãcjãrã me'rã mʉsã tiropʉ o'ógʉti. Yʉ'ʉ Macedoniacjãrãrẽ ní'que queoro wa'acã ʉa'a. Yʉ'ʉ “Corintocjãrã niyeru neonʉ'cãtojawã” ní'caronojõta mʉsã o'oatjere cʉoyutojaya.
Apetero yʉ'ʉ mʉsã tiropʉ wa'acã, Macedoniacjãrã yʉ'ʉ me'rã wa'abosama. Ʉ̃sã topʉ etacã, mʉsã neoyuticã, yʉ'ʉ ʉpʉtʉ bopoyasãbosa'a. Yʉ'ʉ “Na neonʉ'cãtojawã” ní'que ye bu'iri tojo weebosa'a. Mʉsã quẽ'rã mejãrõta bopoyabosa'a.
Tojo weegʉ yʉ'ʉ a'tiro wãcũ'u. Yʉ'ʉ mʉsã tiropʉ wa'ase dʉporo Tito quẽ'rãrẽ wa'aduti'i. Na mʉsã “O'orãti” ni sẽrĩneo'quere apoyurãsama. Na tojo weecã, ʉ̃sã ejase dʉporo cʉoyutojarãsa'a. Tojo weerã mʉsã wãcũrõ o'orãsa'a. Tojo weetirã, ʉ̃sã ejarãpʉ “O'oroʉa'a” nicãma, mʉsã ãpẽrã dutiro weerã weebosa'a.
Mʉsã a'tere wãcũña. Marĩ cã'rõacã otecã, marĩ ote'que cã'rõacã pĩ'rĩ dʉcati'i. Peje otegʉ́nojõ peje pĩ'rĩ dʉcatino'sami. Te weronojõ marĩ pajasecʉorãrẽ pajiro o'ocã, O'acʉ̃ quẽ'rã marĩrẽ o'o'caro ejatuaro o'osami.
Marĩnʉcʉ̃ tocã'rõ o'ogʉti ni tʉ'oña'rõ o'oroʉa'a. Marĩ o'osĩ'rĩtirã, o ãpẽrã dutiro weronojõ tʉ'oña'rã, o'oticã'rõʉa'a. Marĩ e'catise me'rã o'ocã, Õ'acʉ̃ marĩrẽ ma'isami.
Õ'acʉ̃ nipe'tise añuse mʉsãrẽ o'oyʉ'rʉo o'omasĩmi. Cʉ̃ tojo weecã, mʉsãrẽ dʉ'sasenojõrẽ cʉope'orãsa'a. Tojo nicã no'o nisere ãpẽrãrẽ weetamunu'cũrãsa'a.
Õ'acʉ̃ otese capere o'omi. Tojo nicã ba'ase quẽ'rãrẽ o'omi. Cʉ̃́ta nipe'tise mʉsã cʉoatjere o'ogʉsami. Nipe'tisere nemorõ cʉocã weegʉsami. Tojo weerã mʉsã ãpẽrãrẽ nemorõ o'omasĩrãsa'a.
Tojo weerã peje cʉorã, ãpẽrãrẽ o'omu'sĩ o'orãsa'a. Ʉ̃sã quẽ'rã mʉsã o'osere pajasecʉorãrẽ o'orãti. Mʉsã tojo o'ocã ĩ'arã, marĩ acawererã Õ'acʉ̃rẽ e'catise o'orãsama.
Mʉsã Õ'acʉ̃ yarã pajasecʉorãrẽ o'orã, narẽ weetamurã wee'e. Õ'acʉ̃ quẽ'rãrẽ e'catise o'ocã wee'e.
Mʉsã sẽrĩneosere o'orã, Cristore queoro ẽjõpeosere narẽ ĩ'o'o. Mʉsã cʉ̃ dutisere yʉ'ticã ĩ'arã, Õ'acʉ̃rẽ e'catipeorãsama. Mʉsã pajiro o'osere ĩ'arã, Õ'acʉ̃rẽ añurõ wãcũrãsama. Tojo nicã nipe'tirãrẽ o'osere ĩ'arã, tojo weerãsama.
Na pe'e quẽ'rã mʉsãrẽ ma'írã, Õ'acʉ̃rẽ sẽrĩbosarãsama. Õ'acʉ̃ mʉsãrẽ añurõ weecã ĩ'arã, tojo weerãsama.
Õ'acʉ̃ marĩrẽ Jesucristore o'ogʉ, añubutiaro weegʉ weecʉ niwĩ. Tojo weerã cʉ̃rẽ e'catise o'orã.
Pablo “Jesucristo besecṹú'cʉ ni'i” nisere were'que ni'iYʉ'ʉ Pablo mʉsãrẽ apeyenojõ weregʉti. Cristo tu'tiro marĩrõ cʉ̃ añurõ pajaña'se me'rã ucũrõnojõta mʉsãrẽ ojasĩ'rĩsa'a. Ãpẽrã yʉ'ʉre a'tiro nisama: “Cʉ̃ marĩ tiropʉ tutuatigʉ, pajasecʉogʉ weronojõ ucũme'rĩcã'mi”, nisama. “Yoaropʉ papera o'ógʉ pe'e, tutuaro me'rã ojao'omi”, nisama.
Yʉ'ʉre mʉsã tiropʉ wa'agʉ, tutuaro me'rã ucũcã weeticã'ña. Ãpẽrã “Cʉ̃ a'ti turicjʉ̃ weronojõ ãpẽrã yʉ'rʉoro nisĩ'rĩmi. Õ'acʉ̃ dutiro me'rã mejeta ucũmi”, nisama. Yʉ'ʉ tojo wãcũrã́nojõrẽ tutuaro me'rã ucũpõtẽomasĩ'i.
Ʉ̃sã a'ti turipʉ ni'i, nírã pe'e. Tojo nimirã, ʉ̃sã a'ti turicjãrã weronojõ weewe'e.
Surara a'mequẽrã, narẽ ĩ'atu'tirãrẽ docaque'acã weesama. Na weronojõ ʉ̃sã quẽ'rã ña'asere docaque'acã weesĩ'rĩ'i. Tojo weesĩ'rĩrã, a'ti turicjãrã wãmotiro weronojõ weewe'e. Ʉ̃sã basu ʉ̃sã tutuaro ucũse me'rã, ʉ̃sã me'rĩse me'rã ña'asere cõ'awe'e. Tojo weronojõ o'orã, ʉ̃sã Õ'acʉ̃ tutuase me'rã pe'e cʉ̃rẽ ẽjõpeotirã na wãcũsere cõ'a'a. Na ãpẽrã ẽjõpeobo'cãrãrẽ cã'mota'asere cõ'a'a. Cʉ̃ tutuase me'rã masã na masĩyʉ'rʉa'a ni tʉ'oña'sere wapamarĩse dojocã wee'e.
Cʉ̃ tutuase me'rã ʉ̃sã na “Niwe'e” nisere cõ'a'a. Nipe'tise Õ'acʉ̃rẽ ẽjõpeoticã weesere cõ'a'a. Nipe'tirã Cristo ʉaronojõ wãcũ, cʉ̃rẽ queoro ẽjõpeocã wee'e. Narẽ cʉ̃ dutiro weeato nírã tojo wee'e.
Mʉsã Jesucristo ʉaro añurõ weeyʉ'rʉtẽrĩca be'ro ʉ̃sã a'tiro weemasĩ'i. Mʉsã queoro weeticã, yʉ'rʉnʉ'cãrãrẽ bu'iri da'remasĩ'i.
Mʉsã bu'icjase dia'cʉ̃rẽ ĩ'a'a. No'o “Jesucristo yagʉ ni'i” nigʉ̃́nojõ a'tiro masĩrõʉa'a. Cʉ̃ ucũrõnojõta ʉ̃sã quẽ'rãrẽ “Cristo yarã nima”, nirõʉa'a.
Marĩ wiogʉ ʉ̃sãrẽ a'tiro weedutiwĩ. Mʉsãrẽ “Añurõ ẽjõpeocã weeya”, niwĩ. Mʉsã ẽjõpeosere dojorẽdutitiwĩ. Tere ʉpʉtʉ ucũnu'cũsĩ'rĩmigʉ̃, yʉ'ʉ ucũsere bopoyawe'e.
Yʉ'ʉ ojawʉase pũrĩ me'rã mʉsãrẽ tʉ'oʉcʉadutigʉ mejeta oja'a.
Ãpẽrã yʉ'ʉre a'tiro nisama: “Cʉ̃ ojase tutuabutia'a. Cʉ̃ bajuyoropʉma tutuatʉ'satigʉ bajumimi. Cʉ̃ ucũse quẽ'rãrẽ sõ'owaro tʉ'saya marĩ'i”, nisama.
Yʉ'ʉre tojo nirã́nojõ a'tiro masĩrõʉa'a: “Cʉ̃ yoaropʉ nígʉ̃ oja'caronojõta marĩ tiropʉ nígʉ̃ quẽ'rã, mejãrõta tutuaro ucũgʉ̃sami”, nirõʉa'a.
Yʉ'ʉ ãpẽrã na basu añurõ ucũrã me'rã ni'cãrõwijisĩ'rĩtisa'a. A'tere ne cã'rõ ucũma'asĩ'rĩtisa'a. Na tʉ'omasĩtima. Na ʉaro a'tiro nisama: “Marĩ weronojõ weerã́ añurã nima”, nisama. Nipe'tirãrẽ ĩ'abesesama.
Yʉ'ʉ ãpẽrã ye da'rasere “Weeapʉ”, niwe'e. Õ'acʉ̃ yʉ'ʉre weredutigʉ cũu'caro ejatuaro wereme'rĩcã'a. Cʉ̃́ta yʉ'ʉre mʉsã tiropʉ bu'egʉ wa'adutiwĩ.
Tojo nígʉ̃, nisoogʉ mejeta wee'e. Mʉsã tiropʉ ejagʉ, Õ'acʉ̃ yʉ'ʉre cũu'quere weewʉ. Yʉ'ʉta mʉsãrẽ añuse Cristo masãrẽ yʉ'rʉomi nise quetire weremʉ'tãwʉ̃. Tojo weegʉ yʉ'ʉ wee'quere queoro ucũ'u.
Yʉ'ʉ Õ'acʉ̃ cũu'que nemorõ da'rawe'e. Tojo weegʉ ãpẽrã na da'rasere “Yʉ'ʉ da'rase ni'i”, niwe'e. Tojo nirṍnojõ o'ogʉ, yʉ'ʉ da'ra'quepʉre da'rasĩ'rĩgʉ̃, mʉsã tiro pe'e nemorõ da'rasĩ'rĩ'i. Mʉsã ẽjõpeocã ĩ'agʉ̃, mʉsãrẽ nemorõ bu'emasĩ'i.
Mʉsã nemorõ ẽjõpeoca be'ro mʉsã yʉ'rʉro nise macãrĩpʉ Jesucristo ye quetire werese'sagʉti. Cʉ̃ ye quetire wereya marĩse macãrĩpʉ wa'asĩ'rĩsa'a. Ãpẽrã na da'ra'quepʉre “Yʉ'ʉ da'rase ni'i” nisĩ'rĩtigʉ, tojo weesĩ'rĩsa'a.
Õ'acʉ̃ ye queti ojaca pũrĩpʉ a'tiro ojano'wʉ̃: “Ni'cʉ̃ ‘Ãpẽrã yʉ'rʉoro niyʉ'rʉnʉ'cã'a’ nisĩ'rĩgʉ̃, niticã'to. Tojo wãcũrõnojõ o'ogʉ, marĩ wiogʉ pe'ere ‘Tutuayʉ'rʉgʉ nimi, marĩrẽ añubutiaro weecʉ niwĩ’, niato.”
Ni'cʉ̃ cʉ̃ basu ucũgʉ̃, “Yʉ'ʉ añurõ wee'e” nigʉ̃́nojõrẽ “Cʉ̃ añugʉ̃ nimi”, nita basiowe'e. Jesucristo marĩ wiogʉ “Añugʉ̃ nimi” nino'gʉ̃ pe'e añugʉ̃ nimi.
Pablo nisoori masãrẽ nise ni'iNi'cãrõacã yʉ'ʉ ucũma'agʉ̃ weronojõ ojagʉti. No'o mʉsã nʉ'cãta basioro nʉ'cãña. Mʉsã tojo weecã ʉa'a.
Õ'acʉ̃ cʉ̃ yarãrẽ ãpẽrãnojõrẽ ẽjõpeocã, doesami. Cʉ̃ doero weronojõ yʉ'ʉ mʉsãrẽ doe'e. Yʉ'ʉ Cristo yere werecã, mʉsã tʉ'orã, ẽjõpeowʉ. Mʉsã ni'cõ numio marãpʉtiacjo weronojõ ni'i. Cristo mʉsã marãpʉ niacjʉ weronojõ nimi. Tojo weegʉ mʉsã cʉ̃ ĩ'orõpʉre ña'ase marĩrã nicã ʉa'a.
Tojo ʉamigʉ̃, mʉsãrẽ a'tiro wa'acã uisa'a. Pĩrõ cʉ̃ niquesãse me'rã Evare nisoo ẽjõpeocã weecʉ niwĩ. Mʉsã quẽ'rã co weronojõ ãpẽrã nisoosere ẽjõpeobosa'a. Mʉsã Cristore queoro ẽjõpeomi'quere du'ubosa'a. Tojo weegʉ uisa'a.
Mʉsã a'tiro wee'e. Ãpẽrã mʉsãrẽ mejẽcã werecã, añurõ tʉ'otʉ'sa'a. Ʉ̃sã Jesú yere werewʉ. Na pe'e te mejetare werema. Mʉsã ne waropʉre Espíritu Santure ñe'ewʉ̃. Ni'cãrõacãrẽ Espíritu Santu mejetare ñe'erã wee'e. Na Õ'acʉ̃ masãrẽ yʉ'rʉose mejetare werecã, añurõ tʉ'o ẽjõpeo'o.
Na mʉsãrẽ bu'erã Jesucristo besecṹú'cãrã nemorõ tʉ'oña'sama. Yʉ'ʉ pe'e na doca tʉ'oña'we'e.
Ne waro yʉ'ʉ Õ'acʉ̃ masãrẽ yʉ'rʉose quetire mʉsãrẽ weregʉ, wapaseetiwʉ. ¿Mʉsã de'ro wãcũti? Apetero weegʉ mʉsãrẽ wapaseetigʉ, ¿ña'arõ weegʉ weepari? Yʉ'ʉ da'ra wapata'aba'awʉ. Mʉsãrẽ añurõ weesĩ'rĩgʉ̃, tojo weewʉ.
Yʉ'ʉ mʉsã tiropʉ nirĩ curare ãpẽrã Jesucristore ẽjõpeose cururicjãrã yʉ'ʉre niyeru o'ówã. Yʉ'ʉ tere ñe'e, mʉsãrẽ weetamusĩ'rĩgʉ̃, na ye niyerure a'madʉogʉ weronojõ tʉ'oña'wʉ̃.
Yʉ'ʉ mʉsã me'rã nígʉ̃, apeyenojõ dʉ'sacã ĩ'agʉ̃, ne ni'cʉ̃rẽ caribotiwʉ. Marĩ acawererã Macedoniacjãrã yʉ'ʉre dʉ'sasenojõrẽ o'owã. Tojo weegʉ caribotiwʉ. A'tirota weeyapatigʉti.
Yʉ'ʉ diacjʉ̃ nise Jesucristo ye quetire masĩ'i. Diacjʉ̃ta ni'i. Te diacjʉ̃ nirṍnojõta yʉ'ʉ bu'ese wapa ne niyeru sẽrĩsome. Ne ni'cʉ̃ Acaya di'tacjʉ̃ “Cʉ̃ wapaseemi”, nímasĩtisami.
Yʉ'ʉ mʉsãrẽ ma'ise ye bu'iri tojo ucũ'u. Yʉ'ʉ mʉsãrẽ ma'iyʉ'rʉsere Õ'acʉ̃ masĩsami.
Yʉ'ʉ weewʉaronojõ weenu'cũgʉ̃ti. Ãpẽrã pe'e yʉ'ʉ weronojõ weerã wee'e, nisama. Na bu'ese wapare wapaseesama. Yʉ'ʉ pe'e wapaseewe'e. Tojo weerã na “Cʉ̃ weronojõ wee'e”, nímasĩtisama.
A'tiro ni'i. Na “Cristo cʉ̃ besecṹú'cãrã ni'i” nírã, tojo nima'acãrã weema. Na weeta'sarã nima. Bu'i dia'cʉ̃ Jesucristo cʉ̃ besecṹú'cãrã weronojõ bajuma.
Tojo weese diasatisa'a. Wãtĩa wiogʉ quẽ'rã tojota weemasĩsami. Apetero cʉ̃ ʉ'mʉsecjʉ̃ Õ'acʉ̃rẽ wereco'tegʉ weronojõ bajugʉ dojosami.
Tojo weerã cʉ̃rẽ da'raco'terã quẽ'rã cʉ̃ weronojõ weesama. Na añurã weronojõ weesoosama. Na pũrĩcã na wee'caronojõta bu'iri da'reno'rã, pecame'epʉ yapatidijarãsama.
Pablo Jesucristo besecṹú'cʉ cʉ̃ pi'eti'que ni'iYʉ'ʉ a'te dʉporo oja'caronojõ mʉsãrẽ ojanemogʉ̃ti. “Cʉ̃ basu añurõ ucũgʉ̃, maatigʉ weemi”, niticã'ña. Mʉsã tojo wãcũrã pũrĩcã, “Cʉ̃ maatigʉ weronojõ ucũato”, niña. Tojo weegʉ cã'rõacã yʉ'ʉ basu añurõ ucũgʉ̃sa'a.
Yʉ'ʉ tojo ucũgʉ̃, marĩ wiogʉ duti'caro mejeta ucũgʉ̃ wee'e. Yʉ'ʉ basu añurõ ucũme'rĩgʉ̃, maatiri masʉ̃ weronojõ bʉsʉ'ʉ.
Pãjãrã no'o ʉaro na basu añurõ ucũma. Na tojo weeyucã, yʉ'ʉ quẽ'rã yʉ'ʉ weesere añurõ ucũgʉ̃ti.
Mʉsã masĩyʉ'rʉarã nitjĩarã, maatiri masã na weesere añurõ nʉ'cã'a.
Mʉsã a'tiro wee'e. Ãpẽrã mʉsãrẽ dutipecã, nʉ'cãsa'a. No'o mʉsã yere miwapacã, nʉ'cãsa'a. No'o tojo weetirã, mʉsãrẽ mejõ nirã́ weecã, nʉ'cãsa'a. Tʉ'omasĩtirãrẽ weronojõ ĩ'acõ'acã, nʉ'cãsa'a. No'o mʉsãrẽ diapoapʉ paacã quẽ'rãrẽ, nʉ'cãcã'sa'a. Tojo weese nipe'tisere nʉ'cãpe'ocã'sa'a.
Na mʉsãrẽ tojo wéérã, ña'abutiaro weerã weeama. Ʉ̃sã pũrĩcã mʉsãrẽ tenojõrẽ ne weemasĩtibosa'a.Ãpẽrã na weesere añurõ ucũcã, yʉ'ʉ quẽ'rã na weronojõ ucũma'asirutugʉti. Maatigʉ weronojõ weema'a'a.
Na “Hebreo masã ni'i”, nisama. Yʉ'ʉ quẽ'rã cʉ̃́ta ni'i. Na Israe curuacjãrã nima. Yʉ'ʉ quẽ'rã cʉ̃́ta ni'i. Na Abrahã pãrãmerã nituriarã nima. Yʉ'ʉ quẽ'rã cʉ̃́ta ni'i.
Na “Cristore da'raco'terã ni'i”, nima. Yʉ'ʉ pũrĩcã na nemorõ cʉ̃rẽ da'raco'tegʉ ni'i. Yʉ'ʉ tojo nígʉ̃, ucũma'agʉ̃ weronojõ bʉsʉ'ʉ, bʉsʉgʉ pe'e. A'tiro ni'i. Yʉ'ʉ na nemorõ da'rayʉ'rʉnʉ'cãwʉ̃. Yʉ'ʉre na nemorõ tãrãwã. Na nemorõ bu'iri da'reri wi'ipʉ pejetiri sõrõno'wʉ̃. Pejetiri Jesucristore ẽjõpeotirã yʉ'ʉre wẽjẽsĩ'rĩcã, wiose pʉ'to niwʉ̃.
Ni'cãmocʉsetiri judío masã yʉ'ʉre wecʉ dari me'rã tãrãwã. Tetirinʉcʉ̃ treinta y nuevetiri tãrãwã.
I'tiati yucʉpagʉ me'rã yʉ'ʉre paawã. Ni'cãti ʉ̃tãperi me'rã yʉ'ʉre doquewã. I'tiati ʉ̃sã sijari cura yucʉsʉjo mirĩdijawʉ. Ni'cãti mirĩdijacaterore ni'cã ñami, ni'cã nʉmʉ ti maajopʉre pa'sabo'reawʉ.
Yʉ'ʉ pejetiri sijawʉ. Mirĩtawioro sijawʉ. Wioro, yajari masã tiropʉ sijawʉ. Yʉ'ʉ acawererã judío masã tiropʉ, judío masã nitirã tiropʉ wiose wa'tero sijawʉ. Tojo nicã macãpʉre, masã marĩrõpʉre, dia pajiri maajopʉre wiose wa'tero sijawʉ. “Jesucristore ẽjõpeorã ni'i” nisoori masã wa'teropʉ quẽ'rãrẽ wiose wa'tero sijawʉ.
Yʉ'ʉ da'ragʉ, pi'etiwʉ. Pejetiri cãrĩtimʉjãwʉ̃. Ʉjaboawʉ. Acowʉowʉ. Apeterore ba'atiyʉ'rʉomʉjãwʉ̃. Yʉsʉabʉawʉ. Apeterore su'ti moowʉ̃.
Apeyema, a'tiro tʉ'oña'a. Ʉmʉcorinʉcʉ̃ yʉ'ʉ Jesucristore ẽjõpeose cururicjãrã nipe'tiropʉ nirãrẽ wãcũque'ti'i.
No'o tutuatigʉnojõ nicã, yʉ'ʉ quẽ'rã cʉ̃ tutuatisere tʉ'oña'tamu'u. Ni'cʉ̃ Jesucristore ẽjõpeogʉre ãpẽrã ña'arõ weeduticã, cʉ̃ ña'arõ weecã, yʉ'ʉ bopoyasã'a. Cʉ̃rẽ ña'arõ weecã weerã́ me'rã ua'a.
Yʉ'ʉ pe'e “Ãpẽrã yʉ'rʉoro ni'i” nirṍnojõ o'ogʉ, yʉ'ʉre wa'a'que me'rã tutuatigʉ ni'i nisere ĩ'ogʉ̃ti.
Õ'acʉ̃, marĩ wiogʉ Jesucristo pacʉ yʉ'ʉ ucũsere “Diacjʉ̃ta ni'i”, nímasĩsami. Cʉ̃rẽta “Añugʉ̃ nimi”, ninu'cũrõʉa'a.
Yʉ'ʉ Damascopʉ nicã, a'tiro wa'awʉ. Ti di'ta wiogʉ waro Aretas wãmetigʉ cʉ̃ docacjʉ̃ a'tiro weecʉ niwĩ. Yʉ'ʉre ñe'esĩ'rĩgʉ̃, ti macã sumuto na yeeca sã'rĩrõ wijaase soperipʉre surarare cũucʉ niwĩ.
Yʉ'ʉ me'rãcjãrã pe'e yʉ'ʉre a'tiro weewã. Pi'i me'rã ti sã'rĩrõ ʉ'mʉarõ nirĩ sopeacãpʉ o'oyʉ'rʉodijowã. Tojo weegʉ yʉ'ʉ narẽ ñe'eotiwʉ.
Pablo quẽ'ese weronojõ ĩ'a'que ni'iMarĩ basu añurõ ucũcã, wapamarĩ'i. Tojo nimigʉ̃, ucũgʉ̃ti. Marĩ wiogʉ quẽ'ese weronojõ yʉ'ʉre ĩ'o'quere weregʉti.
Jesucristore ẽjõpeoca be'ro a'tiro wa'awʉ. Quẽ'ese weronojõ Õ'acʉ̃ yʉ'ʉre cʉ̃ tiropʉ mimʉjãwĩ. Tere yʉ'ʉ ĩ'áca be'ro catorce cʉ̃'marĩ yʉ'rʉ'ʉ. Yʉ'ʉ upʉ me'rã o yʉ'ʉ ejeripõ'rã dia'cʉ̃ wa'agʉ, wa'apã. Masĩtisa'a. Õ'acʉ̃ dia'cʉ̃ masĩsami.
(-)
A'tiro wa'agʉ́nojõ pũrĩcãrẽ “Ãpẽrã yʉ'rʉoro nimi”, nirõʉa'a. Yʉ'ʉ basu “A'tiro nigʉ̃́nojõ ni'i”, nímasĩtisa'a. Yʉ'ʉ tutuatise dia'cʉ̃rẽ añurõ ucũgʉ̃ti.
Tojo nimigʉ̃, yʉ'ʉ basu añurõ ucũgʉ̃, ucũma'agʉ̃ mejeta weebosa'a. Diacjʉ̃ta ucũbosa'a. A'tiro ni'i. Mʉsã yʉ'ʉre ẽjõpeobosa'a. Tojo weeri nígʉ̃, yʉ'ʉ ãpẽrã yʉ'rʉoro ni'i nisere nisome. Yʉ'ʉ weetisepʉreta, yʉ'ʉ weretisepʉreta yʉ'rʉoquejobosa'a.
Õ'acʉ̃ yʉ'ʉre ĩ'o'que añubutiase niwʉ̃. Yʉ'ʉ tere wãcũgʉ̃, yʉ'ʉ basu “Añuyʉ'rʉagʉ ni'i”, nitawio ni'i. Tojo weegʉ Õ'acʉ̃ yʉ'ʉre tojo wãcũrĩ nígʉ̃, a'tiro weewĩ. Wãtĩ yʉ'ʉ upʉre dutida'recã, tojo ĩ'acã'cʉ niwĩ. Te duti yʉ'ʉre pota bu'bero weronojõ pũrĩ'i.
I'tiati yʉ'ʉ marĩ wiogʉre “Te pũrĩse pe'tiato”, sẽrĩmiwʉ̃.
Cʉ̃ pe'e yʉ'ʉre a'tiro niwĩ: “Yʉ'ʉ mʉ'ʉrẽ ma'i'i. Tojo weero mʉ'ʉrẽ apeyenojõ dʉ'sawe'e. Masã tutuatirã nicã, yʉ'ʉ tutuasere nemorõ ĩ'ota basio'o”, niwĩ marĩ wiogʉ. Tojo weegʉ yʉ'ʉ tutuatigʉ, e'cati'i. Tojo tutuatigʉ, Cristo tutuase yʉ'ʉpʉre niato nígʉ̃ tojo wee'e.
Yʉ'ʉre ña'arõ ucũsere, yʉ'ʉre apeyenojõ dʉ'sasere e'cati'i. Tojo nicã ẽjõpeose bu'iri ña'arõ weesere, mejẽcã wa'asere e'cati'i. A'tiro ni'i. Tutuatironojõ o'ogʉ, nemorõ tutuagʉ wa'a'a.
Corintocjãrã ẽjõpeori curuacjãrãrẽ Pablo wãcũnʉrʉ̃'que ni'iYʉ'ʉ, yʉ'ʉ basu añurõ ucũgʉ̃, maatigʉ weronojõ wee'e. Mʉsã pe'eta yʉ'ʉre tojo ucũdutirã weronojõ wee'e. Mʉsã yʉ'ʉre añurõ ucũcã, añu nibopã. Ãpẽrã mʉsãrẽ nisoose me'rã ẽjõpeocã weerã́ doca niwe'e. Na a'tiro nisama: “Ʉ̃sã Jesucristo besecṹú'cãrã nemorõ ni'i”, nisama. Yʉ'ʉ mejõ nigʉ̃́ nimigʉ̃, tojo bʉsʉsijãrã dijaro niwe'e.
Yʉ'ʉ mʉsã tiropʉ pi'etimigʉ̃, wãcũtutuatjĩagʉ̃, peje Õ'acʉ̃ tutuaro me'rã weeĩ'owʉ̃. Te me'rã diacjʉ̃ta yʉ'ʉre Jesucristo besecṹú'quere ĩ'owʉ̃.
Mʉsã Corintocjãrãrẽ ãpẽrã Jesucristore ẽjõpeose cururicjãrã doca ẽjõnʉ'cõtiwʉ. A'te dia'cʉ̃rẽ weeticãti. Mʉsãrẽ wapaseetiwʉ. Mʉsã tʉ'oña'cã, ¿yʉ'ʉ tojo weese ña'a niti? Ña'acãma, acobojoya.
Yʉ'ʉ mʉsã tiropʉ wa'atjere apoyugʉ wee'e. Ni'cãrõacã yʉ'ʉ wa'ase me'rã i'tiati wa'arosa'a. Mʉsãrẽ “Weetamuña”, ni caribosome. Mʉsã cʉosere ẽ'masome. A'te dia'cʉ̃rẽ ʉa'a. Mʉsã Cristo duti'quere añurõ weecã ʉa'a. A'tiro ni'i. Pacʉsʉmʉa na põ'rãrẽ na ʉasere o'osama. Na põ'rã mejeta na pacʉsʉmʉarẽ na ʉasere o'osama. A'tiro wéérã, mʉsã yʉ'ʉ põ'rã weronojõ ni'i. Tojo weerã yʉ'ʉre yʉ'ʉ ʉasere o'owe'e.
Yʉ'ʉ cʉose ejatuaro mʉsãrẽ weetamugʉ̃ti. Nipe'tiro yʉ'ʉ weepõtẽota basioro mʉsãrẽ añurõ wa'ato nígʉ̃ tojo weetamugʉ̃ti. A'tiro tʉ'oña'a. Yʉ'ʉ mʉsãrẽ nemorõ ma'icã, mʉsã pe'e yʉ'ʉre dʉjaro ma'ibosa'a.
Ãpẽrã yʉ'ʉ caribotisere masĩmirã, a'tiro nisama: “Cʉ̃ me'rĩse me'rã mʉsãrẽ ẽjõpeocã weecʉ niwĩ”, nisama.
¿Yʉ'ʉ o'ó'cãrã mʉsãrẽ nisoo, mʉsã yere ẽ'marĩ? Ne apeyenojõ ẽ'maticãrã niwã.
Yʉ'ʉ Titore mʉsã tiropʉ wa'adutiwʉ. Tojo nicã apĩ Jesucristore ẽjõpeogʉ marĩ acaweregʉre cʉ̃ me'rã o'ówʉ. ¿Topʉre Tito nisoose me'rã mʉsã yere ẽ'marĩ? Mʉsã masĩsa'a. Tito yʉ'ʉ weronojõ weemi. Mʉsãrẽ bu'égʉ, añuse dia'cʉ̃rẽ weesĩ'rĩcʉ niwĩ. Ne wapaseeticʉ niwĩ.
Apetero weerã mʉsã ʉ̃sãrẽ “Añurõ wãcũdutirã weema”, nisa'a. Tojo niwe'e. A'tiro pe'e ni'i. Ʉ̃sã Õ'acʉ̃ ĩ'orõpʉre Cristo dutiro me'rã ucũ'u. Yʉ'ʉ ma'irã́ yʉ'ʉ acawererã, mʉsãrẽ Õ'acʉ̃rẽ nemorõ ẽjõpeonemodutigʉ tojo wee'e.
Yʉ'ʉ uisa'a. Apetero weerã yʉ'ʉ mʉsã tiropʉ wa'acã, “Yʉ'ʉ ʉaronojõ mejeta weerã weebosama”, nisa'a. Mʉsã quẽ'rã yʉ'ʉre mejãrõta nibosa'a. Apeye quẽ'rãrẽ yʉ'ʉ mʉsãrẽ “A'tiro weerã weebosama”, nisa'a. “A'metu'tirã weebosama. Ʉorã weebosama. Uarã weebosama. Na ye dia'cʉ̃rẽ wãcũrã weebosama. Ãpẽrãrẽ ucja, ña'arõ ucũrã weebosama. Tojo nicã ‘Ʉ̃sã ãpẽrã yʉ'rʉoro añuyʉ'rʉnʉ'cã'a’, nirã weebosama. No'o ʉaro weema'acãrã weebosama”, nisa'a.
Yʉ'ʉ uisa'a. Mʉsã tiropʉ apaturi wa'acã, Õ'acʉ̃ yʉ'ʉ wiogʉ mʉsã ña'arõ wee'que bu'iri yʉ'ʉre bopoyoro yʉ'rʉcã weebosami. Tojo nicã ña'arõ wee'cãrã acobojose sẽrĩticã, pũrõ utibosa'a. Mʉsã ña'arõ weesere, ña'arõ wãcũsere, no'o mʉsã a'metãrãbajaque'atisere pũrõ bʉjawetibosa'a. Nipe'tise ña'ase ʉaripejase, mʉsã weewʉasenojõrẽ du'uticã, mejãrõta bʉjawetibosa'a.
Pablo weretʉose, cʉ̃ we'erititʉose ni'iNi'cãrõacã yʉ'ʉ mʉsã tiropʉ wa'ase me'rã i'tiati wa'arosa'a. Õ'acʉ̃ ye queti ojaca pũrĩpʉre a'tiro ojano'wʉ̃: “Pʉarã o i'tiarã ĩ'áca be'ro marĩ ãpẽrã wee'quere ĩ'a'cãrã weresãmasĩno'o.”
Todʉporopʉ mʉsã tiro nígʉ̃, ña'arõ weerãrẽ “Bu'iri da'regʉti”, ni weretojawʉ. Tojo nicã nipe'tirãrẽ werewʉ. Ni'cãrõacã yoaropʉ nimigʉ̃, werenemogʉ̃ti tja. Yʉ'ʉ apaturi mʉsã tiropʉ wa'agʉ, ña'arõ weerãrẽ pajaña'some majã.
Tojo weecã mʉsã masĩrãsa'a, Cristo yʉ'ʉre wãcũse o'ose me'rã ucũ'u. Cristo mʉsãrẽ dutigʉ́ tutuaticã weetimi. Mʉsãrẽ cʉ̃ tutuayʉ'rʉsere ĩ'omi.
Diacjʉ̃ta ni'i. Cʉ̃ curusapʉ tutuatigʉ weronojõ paabi'peno'cʉ niwĩ. Tojo nimigʉ̃, ni'cãrõacãrẽ cʉ̃ pacʉ tutuaro me'rã catimi. Ʉ̃sã quẽ'rã cʉ̃ ní'caronojõta tutuatirã ni'i, nírã pe'e. Tojo nimirã, cʉ̃ yarã niyurã, Õ'acʉ̃ tutuaro me'rã ninu'cũ'u. Tojo weerã mʉsãrẽ weetamumasĩ'i.
Mʉsã “¿Jesucristore ẽjõpeorãta nimiti ʉ̃sã?” ni, mʉsã basu beseya. ¿Ʉ̃sã ẽjõpeose diacjʉ̃ta nimitito? nírã, tojo wãcũña. ¿Ʉ̃sãpʉre Jesucristo diacjʉ̃ta nimiti? nírã, tʉ'oña'rẽ mʉsã. Apetero weerã cʉ̃rẽ ẽjõpeotirã, ẽjõpeotisa'a mʉsã.
Ʉ̃sã Jesucristore diacjʉ̃ta ẽjõpeo'o. Cʉ̃ yarã ni'i. Mʉsãrẽ tere masĩcã ʉa'a.
Ʉ̃sã mʉsãrẽ ña'arõ weeticã'to nírã Õ'acʉ̃rẽ sẽrĩbosa'a. Cʉ̃rẽ sẽrĩrã, ʉ̃sãrẽ ẽjõpeodutirã mejeta sẽrĩbosa'a. Mʉsã pe'ere queoro weedutirã sẽrĩbosa'a. No'o ʉ̃sã queoro weemicãta, “Na queoro weetima” ʉ̃sãrẽ nicã, añucã'rõsa'a.
A'tiro ni'i. Õ'acʉ̃ ye diacjʉ̃ cjaseta ni'i. Mʉsã tere queoro weecã ĩ'arã, “A'tiro pe'e weeya”, nisome. Ʉ̃sã tereta ʉasã'a.
Mʉsã ʉ̃sãrẽ ĩ'arã, “Na tutuatirã, dutimasĩtirã nima”, ni'i. Mʉsã pe'e tutuarã nicã, añu ni'i. Tere ĩ'arã, ʉ̃sã e'catirãsa'a. Mʉsãrẽ Õ'acʉ̃ nipe'tisere cʉ̃ ʉaronojõ weecã ʉarã, sẽrĩbosa'a.
Yʉ'ʉ mʉsã tiropʉ wa'ase dʉporo a'ti pũrĩrẽ oja'a. Topʉ wa'agʉ, tutuaro me'rã mʉsãrẽ tu'tisĩ'rĩtisa'a. Marĩ wiogʉ yʉ'ʉ mʉsãrẽ dutimasĩsere o'ocʉ niwĩ. Tojo weegʉ yʉ'ʉ mʉsãrẽ tu'timasĩ'i. Tojo weesĩ'rĩtisa'a. Jesucristo mʉsã ẽjõpeosere dojorẽdutigʉ mejeta dutisere yʉ'ʉre o'owĩ. Mʉsãrẽ nemorõ ẽjõpeocã ʉagʉ, tojo weewĩ.
Acawererã, tocã'rõta ojagʉti. Añurõ niña. Yʉ'ʉ mʉsãrẽ duti'quere queoro weeme'rĩcã'ña. A'merĩ wãcũtutuacã weeya. Ni'cãrõnojõ niseti, a'mequẽrõ marĩrõ niña. Õ'acʉ̃ ejerisãjãcã weegʉ́, mʉsãrẽ ma'igʉ̃́ mʉsã me'rã nigʉ̃sami.
Nipe'tirã Jesucristore ẽjõpeorã marĩ acawererã mʉsãrẽ añudutima.
Jesucristo marĩ wiogʉ mʉsã nipe'tirãrẽ añurõ weeato. Õ'acʉ̃ mʉsãrẽ ma'igʉ̃́ mʉsã me'rã niato. Tojo nicã Espíritu Santu mʉsã me'rã niato.Tocã'rõta oja'a.Pablo
Pablo Galacia di'tacjãrãrẽ cʉ̃ ojaca pũrĩ ni'iPablo Jesucristore ẽjõpeorãrẽ Galacia di'tapʉ nirãrẽ oja'que ni'i<sup>(1-2)</sup> Yʉ'ʉ Pablo, yʉ'ʉ me'rãcjãrã me'rã mʉsã Jesucristore ẽjõpeorãrẽ Galacia di'tapʉ nirãrẽ oja'a. Mʉsãrẽ añudutise o'o'o. Yʉ'ʉ Jesucristo besecṹú'cʉ ni'i. Yʉ'ʉre masã mejeta Õ'acʉ̃ ye quetire weredutirã besewã. Na o'ócã mejeta tere were'e. Jesucristo, cʉ̃ pacʉ Õ'acʉ̃ na basu yʉ'ʉre besewã. Õ'acʉ̃ta Jesucristo wẽrĩ'cʉpʉre masõcʉ niwĩ.
(-)
Marĩ wiogʉ Jesucristo, marĩ pacʉ Õ'acʉ̃ añurõ weeato mʉsãrẽ. E'catise, mʉsãrẽ ejerisãjãcã weeato.
Jesucristo cʉ̃ basu cʉ̃ ʉaro me'rã marĩ ña'arõ wee'quere wẽrĩbosacʉ niwĩ. A'ti ʉmʉco cjase ña'ase doca ninemoticã'to nígʉ̃ tojo weecʉ niwĩ. A'tere wéégʉ, marĩ pacʉ Õ'acʉ̃ duti'caronojõta weecʉ niwĩ.
Tojo weerã marĩ Õ'acʉ̃rẽ e'catise o'onu'cũcã'rã. Tojota weeroʉasa'a.
Jesucristore ẽjõpeose me'rã dia'cʉ̃ yʉ'rʉrãsa'a nise ni'iÕ'acʉ̃ mʉsãrẽ ma'ígʉ̃, besecʉ niwĩ. Jesucristo cʉ̃ wẽrĩse me'rã mʉsãrẽ yʉ'rʉocʉ niwĩ. Cʉ̃ tojo weemicã, mʉsã pe'e maata waro cʉ̃rẽ ẽjõpeodu'urã wee'e. Apeye bu'ese pe'ere siruturã wee'e. Mʉsã tojo weecã tʉ'ogʉ, ʉpʉtʉ ʉcʉasa'a.
Ãpẽrã mʉsã ne waro ẽjõpeo'quere dojorẽsama. Mʉsãrẽ Jesucristo ye quetire weresu'riasama. Tere dʉcayusĩ'rĩsama. Jesucristore ẽjõpeose me'rã dia'cʉ̃ marĩrẽ yʉ'rʉta basio'o. Apeye bu'esepʉa basiotisa'a.
Ʉ̃sã mʉsãrẽ Õ'acʉ̃ masãrẽ yʉ'rʉose quetire queoro werewʉ. Mʉsãrẽ Jesucristo ye quetire mejẽcã weregʉre Õ'acʉ̃ ʉpʉtʉ bu'iri da'reato. No'o yʉ'ʉnojõrẽ, o apĩ ʉ'mʉsecjʉ̃ Õ'acʉ̃rẽ wereco'tegʉre ʉ̃sã mejẽcã werecã, bu'iri da'reato.
Yʉ'ʉ todʉporopʉ mʉsã tiropʉ nígʉ̃, a'tere weretojawʉ. Ni'cãrõacãrẽ apaturi ninemo'o tja. No'o ʉ̃sã bu'e'que Jesucristo ye quetire mʉsãrẽ mejẽcã weregʉnojõrẽ Õ'acʉ̃ bu'iri da'reato.
Yʉ'ʉ a'tere weregʉ, masã yʉ'ʉre “Añubutiaro wereme'rĩmi” niato nígʉ̃ mejeta were'e. Õ'acʉ̃ pe'ere “Queoro bu'emi” nidutigʉ were'e. Yʉ'ʉ todʉporopʉre “Masã yʉ'ʉ me'rã e'catiato”, ninu'cũwʉ̃. Tojo ninu'cũgʉ̃ pũrĩcã, Jesucristo ʉaro weetibosa'a. Cʉ̃rẽ da'raco'tegʉ mejeta nibosa'a.
Õ'acʉ̃ Pablore Jesucristo ye quetire weredutigʉ cũu'que ni'iYʉ'ʉ queoro mʉsãrẽ masĩcã ʉasa'a. Yʉ'ʉ bu'ese masã na wãcũse mejeta ni'i.
Yʉ'ʉre tere ne ni'cʉ̃ masʉ̃ bu'etiwĩ. Jesucristo cʉ̃ basu te bu'esere masĩcã weewĩ.
Yʉ'ʉ todʉporopʉ judío masã na ẽjõpeosetisere sirutugʉ weecũ'quere mʉsã tʉ'opã. Jesucristore ẽjõpeorãrẽ ña'abutiaro weecũwʉ̃. Ne ni'cʉ̃ Jesucristore ẽjõpeogʉ marĩato nígʉ̃ na ẽjõpeosere pe'osĩ'rĩmiwʉ̃.
Yʉ'ʉ ma'mʉ nígʉ̃, judío masã na ẽjõpeosetisere añurõ weewʉ. Ãpẽrã yʉ'ʉ me'rãcjãrã yʉ'rʉoro ʉ̃sã ñecʉ̃sʉmʉa weesetimʉjãti'quere weeyʉ'rʉnʉ'cãwʉ̃.
Yʉ'ʉ Jesucristore ẽjõpeorãrẽ ña'arõ weewʉ. Tojo weemicã, yʉ'ʉ bajuase dʉporopʉ Õ'acʉ̃ beseyutojacʉ niwĩ. Ʉpʉtʉ ma'ígʉ̃, cʉ̃ macʉ̃ nidutigʉ besecʉ niwĩ.
Cʉ̃ “Besegʉti” ní'caronojõta queoro ni'cã nʉmʉ cʉ̃ macʉ̃rẽ yʉ'ʉre ĩ'owĩ. Ĩ'o, yʉ'ʉre judío masã nitirãrẽ Jesucristo ye quetire weredutiwĩ. Cʉ̃ tojo ĩ'ocã, ãpẽrãrẽ “¿Yʉ'ʉ de'ro weegʉsari?” ni sẽrĩtiña'nemotiwʉ.
Apeye quẽ'rãrẽ “Jesucristo yʉ'ʉ dʉporo besecṹúmʉ'tã'cãrã tiro Jerusalẽ́pʉ maata sẽrĩtiña'baque'ogʉ wa'agʉti”, nitiwʉ. Tojo weronojõ o'ogʉ, diacjʉ̃ wa'a wa'awʉ Arabia di'tapʉ. Be'ro topʉ ní'cʉ Damascopʉ majãmitojatiwʉ tja.
Yʉ'ʉ Jesucristore ẽjõpeoca be'ro i'tia cʉ̃'ma yʉ'rʉwʉ. Ticʉse cʉ̃'marĩ yʉ'rʉ́ca be'ro Jerusalẽ́pʉ Pedrore ĩ'agʉ̃ wa'awʉ. Topʉre cʉ̃ me'rã pʉa semana dia'cʉ̃ tojaque'ani'wʉ̃.
Jesucristo cʉ̃ besecṹú'cãrã nipe'tirãpʉre ĩ'atiwʉ. Pedro, apĩ Santiago marĩ wiogʉ Jesucristo acabiji dia'cʉ̃rẽ ĩ'awʉ̃.
Õ'acʉ̃ tʉ'oropʉ mʉsãrẽ weregʉti. A'te yʉ'ʉ weresere nisoogʉ mejeta wee'e.
Yʉ'ʉ Jerusalẽ́pʉre níca be'ro Siria di'tapʉ, tojo nicã Cilicia di'tapʉ wa'awʉ.
Yʉ'ʉ Judea di'tapʉre yoacã nitiwʉ. Tojo weerã ãpẽrã Jesucristore ẽjõpeorã yʉ'ʉre ĩ'amasĩtiwã.
Yé quetipʉ dia'cʉ̃rẽ tʉ'ocãrã niwã. “Sõ'onícatero marĩrẽ ña'arõ weesĩ'rĩgʉ̃ sirutu'cʉ ni'cãrõacãrẽ ‘Jesucristore ẽjõpeoya’, nicusiagʉta weeapʉba. Todʉporopʉre Jesucristore ẽjõpeosere pe'ocã'sĩ'rĩmi'cʉta niapʉba”, ni ucjacãrã niwã.
Yʉ'ʉ Jesucristore ẽjõpeosere tʉ'orã, Õ'acʉ̃rẽ e'catise o'ocãrã niwã.
Pablo Jerusalẽ́pʉ Jesú cʉ̃ ne waro besecṹú'cãrã me'rã ucũ'que ni'iCatorce cʉ̃'marĩ Jerusalẽ́pʉ yʉ'ʉ ejáca be'ro Bernabé me'rã apaturi ti macãpʉ wa'awʉ tja. Ʉ̃sã me'rãcjʉ̃ Tito wãmetigʉ quẽ'rãrẽ miawʉ̃.
Õ'acʉ̃ yʉ'ʉre topʉ wa'adutiwĩ. Tojo weegʉ wa'awʉ. Jerusalẽ́pʉre eta, Jesucristore ẽjõpeorã wiorã me'rã dia'cʉ̃ nerẽ, ucũwʉ̃. Judío masã nitirãrẽ Jesucristo masãrẽ yʉ'rʉomi nise queti, yʉ'ʉ bu'e'quere narẽ werewʉ. Yʉ'ʉ ne waropʉ bu'enʉ'cã'quere, yʉ'ʉ ni'cãrõacã bu'esere ¿de'ro nirãsari? nígʉ̃, werewʉ. Mʉ'ʉ bu'ese wapamarĩ'i nirĩ nígʉ̃, wereña'miwʉ.
Na ne mejẽcã nitiwã. Yʉ'ʉ me'rãcjʉ̃ Tito judío masʉ̃ mejeta niwĩ. Cʉ̃ tojo nimicã, ʉ̃sã judío masã weewʉasenojõrẽ weedutitiwã. “Cʉ̃rẽ õ'rẽcjʉ yapa caserore yejecõ'arõʉa'a”, nitiwã.
Na tojo dutimicã, ʉ̃sã ne cã'rõacã na dutisere “Weeroʉasato”, nitiwʉ. Mʉsãrẽ Jesucristore ẽjõpeose me'rã dia'cʉ̃ yʉ'rʉrãsa'a nise quetire masĩcã ʉa'a. Tojo weerã diacjʉ̃ cjase, Jesucristo yere wererãti nírã, na weeduti'quere weetiwʉ.
Wiorã yʉ'ʉre mejẽcã weredutitiwã. “Marĩ ñecʉ̃sʉmʉarẽ weeduti'quere weedutiya judío masã nitirãrẽ”, nitiwã. Õ'acʉ̃ marĩ nipe'tirãrẽ ni'cãrõnojõ ĩ'asami. Tere masĩgʉ̃, “Na wiorã nima” ni, ʉpʉtʉ waro wãcũtiwʉ. Õ'acʉ̃ narẽ bese'caronojõta yʉ'ʉ quẽ'rãrẽ besewĩ.
Wiorã yʉ'ʉre a'tiro niwã: “Mʉ'ʉ quẽ'rã Õ'acʉ̃ bese'cʉ ni'i. Cʉ̃ mʉ'ʉrẽ judío masã nitirãrẽ Jesucristo ye quetire weredutiapĩ. Pedrore judío masãrẽ wereduti'caronojõta mʉ'ʉrẽ na pe'ere weredutiapĩ”, niwã wiorã.
Õ'acʉ̃ Pedrore judío masãrẽ Jesucristo ye quetire wereduticʉ niwĩ. Cʉ̃ Õ'acʉ̃ta tja yʉ'ʉ quẽ'rãrẽ Jesucristo ye quetire judío masã nitirã tiro pe'ere weredutiwĩ.
Jerusalẽ́pʉre Santiago, Pedro, tojo nicã Juã na i'tiarã Jesucristore ẽjõpeorã wiorã niwã. Na yʉ'ʉre “Judío masã nitirãrẽ Õ'acʉ̃ mʉ'ʉrẽ ma'ígʉ̃ weredutiapĩ”, niwã. Tojo weerã ʉ̃sã pʉarãrẽ, yʉ'ʉ, tojo nicã Bernabére “Marĩ ni'cãrõnojõ da'rarãsa'a”, niwã. Na ʉ̃sãrẽ “Jesucristo ye quetire judío masã nitirãrẽ wererã wa'aya”, niwã. “Ʉ̃sã pe'e judío masãrẽ wererãti”, niwã.
Ʉ̃sãrẽ a'te dia'cʉ̃rẽ weedutiwã: “Pajasecʉorãrẽ weetamuña”, niwã. A'teta niwʉ̃ yʉ'ʉ añurõ weegʉti ni wãcũyʉ'rʉnʉ'cã'que.
Pablo Antioquíapʉ Pedrore tu'ti'que ni'i<sup>(11-12)</sup> Be'ro Pedro Antioquíapʉre etawĩ. Cʉ̃ ne waro ti macãpʉre etáca be'roacã añurõ weemiwĩ. Cʉ̃ topʉre nígʉ̃ cʉ̃ queoro weeti'que wapa cʉ̃pʉreta tu'tiwʉ. Ne waro judío masã nitirã Jesucristore ẽjõpeorã me'rã ba'a, na me'rã ba'pati nicã'miwĩ. Cʉ̃ tojo wee nisetiri cura judío masã Jerusalẽ́cjãrã Santiago cʉ̃ o'ó'cãrã etawã. Pedro na etacã ĩ'agʉ̃, judío masã nitirã me'rã weeseti'quere weedu'ucã'wĩ. Napʉ yʉ'ʉre tu'tibosama nígʉ̃, tojo weewĩ. Topʉ etarã́ judío masã weedutisere queoro weeri masã niwã. Tojo weerã judío masã nitirãrẽ “Judío masãrẽ dutisere weeroʉa'a”, ni bʉsʉsijawã. Tojo weegʉ narẽ uigʉ, Pedro judío masã nitirã me'rã ba'patidu'ucã'wĩ. Na me'rã ba'anemotiwĩ majã.
(-)
Ãpẽrã judío masã cʉ̃ weesere ĩ'arã, cʉ̃ weronojõ weeta'sawã. Judío masã nitirã me'rã ba'ami'cãrã ba'atiwã. Na me'rã nisetitiwã. Bernabépʉta tojo weenemopeocã'wĩ.
Na Jesucristore ẽjõpeose me'rã dia'cʉ̃ yʉ'rʉrãsa'a nisere masĩmirã, queoro weetiwã. Tojo weegʉ na weese queoro niticã ĩ'agʉ̃, Pedrore nipe'tirã Jesucristore ẽjõpeorã ĩ'orõpʉ tu'tiwʉ. Cʉ̃rẽ a'tiro niwʉ̃: “Mʉ'ʉ judío masʉ̃ nimigʉ̃, judío masã nitirã me'rã ba'agʉ, na weronojõ weesetigʉ wee'e. Mʉ'ʉ tojo weese añu ni'i, añurõ pe'e. Mejõ ni'cãrõacãrẽ na me'rã ba'ati, na me'rã nisetitigʉ, ‘Judío masã weronojõ weeya’, nigʉ̃ wee'e tja narẽ. Mʉ'ʉ tojo weecã, ‘Ʉ̃sã Moisé duti'quere weeroʉasa'a’, ni wãcũsama. Mʉ'ʉ basu weetise judío masã nitirãrẽ ‘Weeya’ nírõnojõ wa'a'a. Mʉ'ʉ tojo weese ña'a ni'i”, niwʉ̃.
Judío masã, judío masã nitirã ẽjõpeose me'rã dia'cʉ̃ yʉ'rʉrãsama nise ni'iMarĩ ne bajuarãpʉta judío masã nitojacãrã niwʉ̃. Ãpẽrã weronojõ Moisé cʉ̃ duti'quere weeticã weewe'e.
Tojo nimirã, marĩ Moisé duti'quere wéérã, yʉ'rʉmasĩtisa'a. Jesucristore ẽjõpeose me'rã dia'cʉ̃ yʉ'rʉwetimasĩ'i. Marĩ Õ'acʉ̃ me'rã añurõ nisĩ'rĩrã, Jesucristore ẽjõpeo'o. Moisé cʉ̃ duti'quere wéérã pũrĩcã, ne ni'cʉ̃ Õ'acʉ̃ me'rã añurõ nímasĩtisami.
Marĩ “Jesucristo me'rã dia'cʉ̃ yʉ'rʉrãsa'a” nicã, marĩ acawererã judío masã a'tiro nima marĩrẽ: “Mʉsã ña'a ni'i”, nima. “Marĩ ñecʉ̃sʉmʉarẽ duti'quere weetirã, judío masã nitirã weronojõ mʉsã ña'a ni'i”, nima marĩrẽ. To pũrĩcãrẽ tojo nírã, Jesucristo marĩrẽ “Sʉ'ori ña'arõ weegʉ weemi narẽ”, nisama. Na tojo nise diacjʉ̃ niwe'e. Jesucristore tojo weese marĩ'i.
Mʉsãrẽ “Marĩ ñecʉ̃sʉmʉa duti'que me'rã yʉ'rʉsome”, ni weretojawʉ. Ni'cãrõacãrẽ te me'rã yʉ'rʉrãsa'a, tere weeya nígʉ̃, yʉ'ʉta bu'iritibosa'a.
Yʉ'ʉ todʉporopʉre a'tiro wãcũmiwʉ̃. “Moisé cʉ̃ duti'que me'rã dia'cʉ̃ Õ'acʉ̃ me'rã añurõ nita basiosa'a”, nimiwʉ̃. Tojo nimigʉ̃, ne weepõtẽoticãti. Be'ro yʉ'ʉre Õ'acʉ̃ cʉ̃ macʉ̃ Jesucristore ĩ'owĩ. Tojo weegʉ ni'cãrõacãrẽ Jesucristore ẽjõpeogʉ, Õ'acʉ̃ me'rã wãcũpi'etiro marĩrõ nicã'a. Marĩ ñecʉ̃sʉmʉarẽ weeduti'quere wãcũnʉrʉ̃we'e majã.
Jesucristo curusapʉ wẽrĩcʉ niwĩ. Yʉ'ʉ cʉ̃rẽ ẽjõpeogʉ, cʉ̃ me'rã wẽrĩgʉ̃ weronojõ wa'acʉ niwʉ̃. Tojo weegʉ yʉ'ʉ se'saro niwe'e. Ni'cãrõacãrẽ Jesucristo yʉ'ʉre sʉ'ori nimi. Yʉ'ʉ cʉ̃ ʉaro, cʉ̃ dutiro wee'e. Õ'acʉ̃ macʉ̃rẽ ẽjõpeogʉ, wãcũtutua'a. Cʉ̃ yʉ'ʉre ma'ígʉ̃, ña'arõ wee'quere wẽrĩ wapayebosacʉ niwĩ.
Yʉ'ʉ Jesucristo wẽrĩ'quere “Mejõ warota nima'acã'a”, niwe'e. Cʉ̃ yʉ'ʉre ma'isere ne du'usĩ'rĩtisa'a. Moisé duti'que me'rã marĩ yʉ'rʉta basiocãma, Jesucristo mejõ waro wẽrĩbopĩ.
Moisé dutise oja'que, Jesucristore ẽjõpeose cjase ni'iMʉsã Galaciacjãrã Jesucristore ẽjõpeodu'urã, tʉ'omasĩtibutiarã weronojõ weerã wee'e. ¿Noa mʉsãrẽ nisoosijamirĩto mejẽcã ẽjõpeodutirã? Ʉ̃sã topʉre nírã, mʉsãrẽ Jesucristo cʉ̃ curusapʉ wẽrĩsere queoro werewʉ. Mʉsã añurõ ʉ̃sã weresere tʉ'owʉba.
A'te dia'cʉ̃rẽ mʉsãrẽ sẽrĩtiña'gʉ̃ti. Mʉsã Moisé duti'quere wéérã, ¿Espíritu Santure ñe'erĩ? Ñe'etipã. Jesucristo ye quetire tʉ'orã cʉ̃rẽ ẽjõpeorã pe'e, ñe'epã.
Mʉsã Õ'acʉ̃ põ'rã sãjãrã, Espíritu Santu tutuaro me'rã sãjãnʉ'cãwʉ̃. Ni'cãrõacãrẽ mʉsã tutuaro me'rã ẽjõpeoyapatirãti, ¿nimiti? Põtẽotisa'a. ¿Mʉsãrẽ tʉ'omasĩse pe'tia wa'ati?
Jesucristore ne waro ẽjõpeocã, ãpẽrã mʉsãrẽ ña'arõ weecãrã niwã. Ni'cãrõacãrẽ cʉ̃rẽ ẽjõpeodu'urã, “Mejõ waro pi'etipã”, ¿nirã weeti? Yʉ'ʉ tʉ'oña'cã, mejõ waro pi'etitipã.
Õ'acʉ̃ mʉsãrẽ Espíritu Santure o'ócʉ niwĩ. Cʉ̃ tutuase me'rã mʉsã wa'teropʉre peje weeĩ'omi. ¿De'ro weegʉ tojo weesari, mʉsã tʉ'oña'cã? Jesucristo ye quetire mʉsã tʉ'o ẽjõpeocã, tojo weesami. Moisé cʉ̃ duti'quere weecãma, ne tojo weetibosami.
Marĩ ñecʉ̃ Abrahã ye cjasere wãcũrã. Cʉ̃ pũrĩcã Õ'acʉ̃rẽ ẽjõpeocʉ niwĩ. Tojo weegʉ Õ'acʉ̃ cʉ̃rẽ “Añugʉ̃ nimi”, ni ĩ'acʉ niwĩ.
Mʉsã a'tere masĩña. Abrahã weronojõ Õ'acʉ̃rẽ ẽjõpeorã náta nima Abrahã pãrãmerã waro.
Õ'acʉ̃ ye queti ojaca pũrĩpʉ judío masã nitirã na Õ'acʉ̃rẽ ẽjõpeoatjere ojayuno'caro niwʉ̃. Narẽ yʉ'rʉoatjere wereyugʉ, Õ'acʉ̃ Abrahãrẽ a'tiro nicʉ niwĩ: “Nipe'tirã a'ti di'tacjãrã mʉ'ʉ weronojõ ẽjõpeosiruturãrẽ ‘Añurã nima, bu'iri mooma’, ni ĩ'agʉ̃ti. Narẽ añurõ weegʉti”, nicʉ niwĩ.
Abrahã Õ'acʉ̃rẽ ẽjõpeocʉ niwĩ. Tojo weegʉ Õ'acʉ̃ cʉ̃rẽ añurõ weecʉ niwĩ. A'tiro nicã quẽ'rãrẽ nipe'tirã Jesucristore ẽjõpeorãrẽ Õ'acʉ̃ añurõ weemi.
Ãpẽrã pũrĩcãrẽ Õ'acʉ̃ bu'iri da'resami. Na a'tiro wãcũsama. “Moisé duti'quere wéérã, yʉ'rʉrãsa'a”, nisama. Tojo wãcũmirã, nipe'tise tere weepe'otisama. Õ'acʉ̃ ye queti ojaca pũrĩpʉre a'tiro niwʉ̃: “Nipe'tise Moisé duti'quere weepe'otigʉnojõ bu'iri da'reno'gʉ̃sami”, niwʉ̃. Tojo weerã “Moisé duti'que me'rã yʉ'rʉrãsa'a”, nimisama. Niwe'e. Õ'acʉ̃ narẽ bu'iri da'regʉsami.
Õ'acʉ̃ ye queti ojaca pũrĩpʉre a'tiro ojano'wʉ̃: “Õ'acʉ̃ cʉ̃rẽ ẽjõpeorãrẽ ‘Añurã nima’, ni ĩ'asami. Cʉ̃ me'rã ninu'cũrãsama”, niwʉ̃. Tojo weerã marĩ masĩ'i. Moisé dutise me'rã ne ni'cʉ̃ Õ'acʉ̃ me'rã añurõ nita basiowe'e.
Moisé cʉ̃ dutise pe'e tojo mejeta ni'i. A'tiro pe'e niwʉ̃. “Nipe'tise Moisé duti'quere weepe'ogʉ, Õ'acʉ̃ me'rã catinu'cũcʉ̃sami. Tere weepe'otigʉre Õ'acʉ̃ ‘Bu'iri cʉomi’, ni ĩ'agʉ̃sami”, niwʉ̃.
Jesucristo marĩrẽ bu'iri da'rebo'quere curusapʉ wẽrĩ wapayecʉ niwĩ. Tojo weecã, Õ'acʉ̃ Abrahãrẽ judío masã nitirã quẽ'rãrẽ “Tojo weegʉti” ní'que queorota wa'acaro niwʉ̃. Jesucristore ẽjõpeocã, narẽ Abrahãrẽ weronojõ “Añurã, bu'iri marĩrã nima”, ni ĩ'asami. Tojo weegʉ cʉ̃ ní'caronojõta weesami. Nipe'tirã Jesucristore ẽjõpeorãrẽ Espíritu Santure o'ósami.
Õ'acʉ̃ Abrahãrẽ, Moisére cʉ̃ ucũ'que ni'iNi'cãrõacãrẽ masã na weewʉasenojõrẽ mʉsãrẽ ni'cã queose o'ogʉti. Masã “A'tiro weerã” ni, wiorã tiro papera apoyusama. Be'ro na tere apóca be'ro ne ni'cʉ̃ “Ti pũrĩrẽ cõ'acã'ña, a'tiro ojanemoña”, nímasĩtisami.
Õ'acʉ̃ cʉ̃ Abrahãrẽ ní'que a'te weronojõta niwʉ̃. A'tiro nicʉ niwĩ: “A'ti turicjãrãrẽ mʉ'ʉ pãrãmi nituriagʉpʉ me'rã añurõ weegʉti”, nicʉ niwĩ. “Mʉ'ʉ pãrãmerã nituriarã pãjãrã me'rã añurõ weegʉti”, niticʉ niwĩ. Mejõ “Mʉ'ʉ pãrãmi nituriagʉ ni'cʉ̃ me'rã dia'cʉ̃ weegʉti”, nicʉ niwĩ. Tojo nígʉ̃, Jesucristore ucũgʉ̃ weecʉ niwĩ.
Yʉ'ʉ mʉsãrẽ nise a'tiro nirõ wee'e. Õ'acʉ̃ Abrahãrẽ nicʉ niwĩ: “Masã yʉ'ʉre ẽjõpeorã yʉ'rʉrãsama. Na yʉ'ʉ me'rã añurõ nirãsama”, nicʉ niwĩ. Be'ropʉ cuatrocientos treinta cʉ̃'marĩ be'ro Õ'acʉ̃ cʉ̃ dutisere Moisére cũucʉ niwĩ. Tere cũugʉ̃, “Todʉporopʉ Abrahãrẽ ‘Yʉ'ʉ tojo weegʉti’ ní'que wapamarĩrõsa'a”, niticʉ niwĩ.
Marĩ Moisé cʉ̃ oja'quere weecã, Õ'acʉ̃ me'rã añurõ nita basiocãma, Õ'acʉ̃ Abrahãrẽ todʉporopʉ ní'que wapamarĩbopã. Tojo niwe'e. Õ'acʉ̃ Abrahãrẽ ma'ígʉ̃, “Cʉ̃ tojo weegʉti” ní'quere queoro weecʉ niwĩ. “Nipe'tirã mʉ'ʉ weronojõ ẽjõpeorãrẽ yʉ'rʉogʉti”, nicʉ niwĩ.
To pũrĩcãrẽ ¿de'ro weegʉ Õ'acʉ̃ Moisére sõ'oní'que dutisere cũupari? A'tiro ni'i. Marĩrẽ “Ña'arã ni'i, bu'iri cʉo'o” ni masĩdutigʉ cũucʉ niwĩ. Õ'acʉ̃ tere Abrahã pãrãmi nituriagʉ Jesucristo a'tiri curapʉ cũutʉocʉ niwĩ. Jesucristo me'rã Õ'acʉ̃ “A'ti turicjãrãrẽ añurõ weegʉti” ní'que queoro wa'awʉ. Te dutisere Õ'acʉ̃ cʉ̃rẽ wereco'terã ʉ'mʉsecjãrã me'rã Moisére weredutio'ocʉ niwĩ. Moisé pe'e quẽ'rã tere tʉ'ogʉ, wereturiacʉ niwĩ masãpʉre tja.
Abrahã pe'ere Õ'acʉ̃ añurõ weeatjere ãpẽrãrẽ weredutio'otimigʉ̃, cʉ̃ basuta werecʉ niwĩ. Tojo weero Õ'acʉ̃ Abrahãrẽ ní'que pe'e Moisére ní'que yʉ'rʉoro wapatiyʉ'rʉnʉ'cãcaro niwʉ̃.
To pũrĩcãrẽ Abrahãrẽ cʉ̃ ní'que wapatiyʉ'rʉnʉ'cãcã, ¿Moisére cʉ̃ duti'que pe'e wapamarĩpari? Niticaro niwʉ̃. Masã nipe'tise Moisé cʉ̃ dutisere weeta basiocãma, marĩrẽ Õ'acʉ̃ me'rã añurõ nita basio nibopã. Basioticaro niwʉ̃.
Õ'acʉ̃ ye queti ojaca pũrĩpʉ a'tiro ojano'caro niwʉ̃: “Nipe'tirã masã ña'arã nima. Bu'iritirã nima”, niwʉ̃. Tojo weero Õ'acʉ̃ Abrahãrẽ cʉ̃ dʉporopʉ ní'que wa'a'a. A'tiro nicʉ niwĩ: “Mʉ'ʉ weronojõ ẽjõpeosiruturãrẽ ‘Añurã nima’, ni ĩ'agʉ̃ti”, nicʉ niwĩ. Tojo weegʉ Õ'acʉ̃ Jesucristore ẽjõpeorãrẽ bu'iri da'reno'bo'quere yʉ'rʉosami.
Marĩ Jesucristore ẽjõpeose dʉporo cʉ̃rẽ ẽjõpeoatjere co'terãnojõta Moisé cʉ̃ duti'que doca níni'cãrã niwʉ̃. Moisé dutisere weepe'osĩ'rĩmirã, nipe'tisere weepõtẽoticãrã niwʉ̃.
Moisé dutise me'rã Õ'acʉ̃ marĩrẽ “Ña'arã ni'i” ni masĩdutigʉ cũucʉ niwĩ. Tere masĩrã, marĩ “¿De'ro wee ña'arõ nisere du'urãsari?” niato nígʉ̃ cũucʉ niwĩ. Be'ro Jesucristo a'ticã, marĩ a'tere masĩcãrã niwʉ̃. “Cʉ̃rẽ ẽjõpeorã, Õ'acʉ̃ me'rã añurõ nímasĩsa'a”, nicãrã niwʉ̃.
Ni'cãrõacãrẽ marĩ Jesucristore ẽjõpeoritero ni'i. Tojo weerã Moisé dutise doca niwe'e majã.
Marĩ nipe'tirã Jesucristore ẽjõpeose me'rã Õ'acʉ̃ põ'rã ni'i.
Jesucristore ẽjõpeotjĩarã, wãmeyeno'cãrã niwʉ̃. Mʉsã quẽ'rãrẽ cʉ̃ weronojõ niseticã weecʉ niwĩ.
Õ'acʉ̃ nipe'tirã cʉ̃ macʉ̃ Jesucristore ẽjõpeorãrẽ yʉ'rʉosami. Judío masãrẽ, judío masã nitirãrẽ yʉ'rʉosami. Tojo nicã ãpẽrãrẽ da'rawã'ñaco'terãrẽ, da'raco'tetirãrẽ yʉ'rʉosami. Ʉmʉarẽ, numiarẽ ni'cãrõnojõ yʉ'rʉosami. Marĩ nipe'tirãpʉta Jesucristore ẽjõpeorã dʉcawatise moo'o.
Marĩ Jesucristo yarã ni'i. Tojo weerã Abrahã pãrãmerã nituriarã waro ni'i. Õ'acʉ̃ Abrahãrẽ ní'caronojõta marĩrẽ weegʉsami. Abrahã wee'caronojõ ẽjõpeocã, marĩrẽ yʉ'rʉogʉsami.
Mʉsãrẽ queose me'rã werenemogʉ̃ti. Wĩ'magʉ̃ cʉ̃ pacʉ cũuatjere ñe'eacjʉ masãtu'ajatimigʉ̃, maata ñe'etisami. Nipe'tise cʉ̃ ye nimicã, da'raco'tegʉ weronojõ nisami.
Ãpẽrã masã cʉ̃rẽ co'tesama. Cʉ̃ na dutise doca nisami. Cʉ̃ ye niatje quẽ'rãrẽ ĩ'anʉrʉ̃bosasama. Cʉ̃ pacʉ cʉ̃ wẽrĩse dʉporo ni'cã nʉmʉ tere wiatji nʉmʉrẽ besesami. “Ti nʉmʉ ejacã, nipe'tisere yʉ'ʉ macʉ̃rẽ wiaya”, nisami. Tojo weerã ti nʉmʉ nicã, nipe'tisere cʉ̃rẽ wiape'ocã'sama. Tere wiáca be'ro cʉ̃ da'raco'tegʉ weronojõ nitisami majã.
Marĩ quẽ'rã Jesucristore ẽjõpeose dʉporo marĩ ñecʉ̃sʉmʉa weemʉjãti'quere wéérã, ã'rĩ weronojõ níni'cãrã niwʉ̃ yujupʉ. Te dutise me'rã nírã, ãpẽrãrẽ da'rawã'ñaco'terã weronojõ nicãrã niwʉ̃.
Tojo nimicã, Õ'acʉ̃ pe'e cʉ̃ queoca nʉmʉ nicã, queoro a'ti turipʉre cʉ̃ macʉ̃rẽ o'ócʉ niwĩ. Cʉ̃ Õ'acʉ̃ macʉ̃ nimigʉ̃, ni'cõ numiopʉre bajuacʉ niwĩ. Cʉ̃ judío masʉ̃ nígʉ̃, Moisé dutise doca nicʉ niwĩ.
Moisé dutise doca nirãrẽ yʉ'rʉweticã ʉagʉ, Õ'acʉ̃ cʉ̃ macʉ̃rẽ o'ócʉ niwĩ. Narẽ yʉ'rʉogʉ, Jesucristo curusapʉ wẽrĩcʉ niwĩ. Õ'acʉ̃ põ'rã wa'adutigʉ marĩrẽ tojo weecʉ niwĩ.
Õ'acʉ̃ marĩrẽ yʉ'ʉ põ'rã nitojama nígʉ̃, marĩrẽ cʉ̃ macʉ̃ me'rã Espíritu Santure o'ócʉ niwĩ. Tojo weerã Õ'acʉ̃rẽ “Pacʉ”, pisumasĩ'i.
Marĩ Jesucristo yʉ'rʉono'cãrã niyurã, ãpẽrãrẽ da'raco'terã weronojõ niwe'e majã. Ni'cãrõacãrẽ Õ'acʉ̃ põ'rã nitoja'a. Tojo weerã nipe'tise cʉ̃ o'oatjere ñe'erãsa'a.
Pablo Galaciacjãrãrẽ na Jesucristore ẽjõpeodu'usĩ'rĩcã tʉ'ogʉ cʉ̃ wãcũque'ti'que ni'iMʉsã todʉporopʉre Õ'acʉ̃rẽ masĩticãrã niwʉ̃. Ãpẽrãnojõrẽ ẽjõpeocãrã niwʉ̃. Narẽ Õ'acʉ̃rẽ weronojõ ĩ'acãrã niwã. Narẽ ẽjõpeorã, na dutise doca niwã'ñarã weronojõ nicãrã niwʉ̃. Mʉsã ẽjõpeo'cãrã Õ'acʉ̃ mejeta nicãrã niwã.
Ni'cãrõacãrẽ mʉsã Õ'acʉ̃rẽ masĩ'i. Cʉ̃ pe'e mʉsãrẽ masĩmʉ'tãcʉ niwĩ. Cʉ̃rẽ ẽjõpeoca be'ro todʉporopʉ mʉsã ẽjõpeo'quere du'ucã'cãrã niwʉ̃. Mʉsã ẽjõpeomʉ'tã'que mejõ nise ni'i. Wapamarĩ'i. Ni'cãrõacãrẽ Moisé dutisere wéérã, mʉsã ẽjõpeomʉ'tã'quere ẽjõpeorã weronojõ weerã weesa'a. ¿Todʉporopʉ da'rawã'ñaco'te'cãrã weronojõ nisĩ'rĩsari tja?
Mʉsã a'tiro wãcũmisa'a. “Judío masã weewʉasenojõrẽ ticʉse bosenʉmʉrĩ cʉorã, yʉ'rʉrãsa'a”, nimisa'a. Tere wãcũrã, soowʉase nʉmʉrĩrẽ, ma'ma mujĩpũrẽ, no'o bosenʉmʉrĩ nisenojõrẽ weesa'a.
¿Yʉ'ʉ mʉsãrẽ mejõ waro bu'epari? nígʉ̃, ña'arõ tʉ'oña'sa'a.
Acawererã, yʉ'ʉ mʉsã a'tiro weecã ʉasa'a. Mʉsã judío masã nitirã Moisé dutisere weeticãrã niwʉ̃. Yʉ'ʉ quẽ'rã mʉsã weronojõ te dutisere weewe'e majã. Ni'cãrõacãrẽ masĩ'i. Jesucristore ẽjõpeose me'rã dia'cʉ̃ marĩ yʉ'rʉrãsa'a. Tojo weegʉ judío masʉ̃ nimigʉ̃, Jesucristore ẽjõpeogʉ, Moisé dutisere du'ucã'wʉ̃. Yʉ'ʉ weronojõ mʉsã weecã ʉasã'a. Yʉ'ʉ mʉsãrẽ todʉporopʉ bu'ecã, yʉ'ʉre ne ña'arõ weetimiwʉ̃ba.
Mʉsã masĩsa'a. Yʉ'ʉ dutititjĩagʉ̃, mʉsã tiropʉre Jesucristo masãrẽ yʉ'rʉose quetire bu'ewʉ.
Mʉsã todʉporopʉ yʉ'ʉ me'rã e'catimi'que ¿de'ro wa'ari? Mʉsã titare yʉ'ʉre ma'írã, mʉsã weetamuta basioro weebopã. No'o mʉsã ye caperipʉta yʉ'ʉre tuwee o'osãjãbopã.
¿Yʉ'ʉ diacjʉ̃ werese ye bu'iri yʉ'ʉre ĩ'atu'tirã weeti? ¿Diacjʉ̃ nisere tʉ'osĩ'rĩtisari?
Mʉsãrẽ mejẽcã bu'esijari masã yʉ'ʉ weronojõ añusere ʉasãrã mejeta weesama. Mʉsãrẽ na añurõ ucũta'sasama. Yʉ'ʉ me'rã pe'e e'catidutitirã tojo weesama. Tojo nicã na bu'ese pe'ere sirutuato nírã tojo weesama.
Ãpẽrã mʉsãrẽ weetamucã, añu nisa'a. Añurõ weesĩ'rĩse me'rã weetamucãma, añu nisa'a. Weetamurã wee'e nírã, tojo weetamunu'cũcã'to. Yʉ'ʉ topʉ nicã dia'cʉ̃ weetamuta'saticã'to.
Yʉ'ʉ me'rã mʉsã tʉ'satimicã, yʉ'ʉ põ'rãrẽ weronojõ ma'i'i. Mʉsãrẽ wãcũgʉ̃, pũrõ bʉjaweti'i. Ni'cõ nijĩpaco co macʉ̃rẽ wʉatji dʉporoacã pũrĩse pi'etisamo. Co weronojõta yʉ'ʉ quẽ'rã mʉsã Jesucristore ẽjõpeocã ʉasãgʉ̃, pũrõ pi'eti'i. Mʉsã Jesucristo weronojõ nisética be'ropʉ ejerisãjãgʉ̃ti.
Yʉ'ʉ mʉsãrẽ werenemoacjʉ mʉsã tiropʉ nicã'sĩ'rĩmisa'a. Yʉ'ʉ yoaropʉ nígʉ̃, de'ro weebosaʉ.
Pʉarã numia Agar, Sara ye queti ni'iMʉsã a'tiro wãcũmisa'a. “Moisé dutisere wéérã, Õ'acʉ̃ me'rã añurõ nicã'rãsa'a”, nimisa'a. Tojo wãcũmirã, Moisé dutisere queoro masĩtisa'a. Queoro masĩrã pũrĩcã, mʉsã wãcũrõnojõ wãcũtibopã.
Moisé cʉ̃ basuta Abrahã yere a'tiro ojacʉ niwĩ. Abrahã pʉarã ʉmʉa põ'rãticʉ niwĩ. Ni'cʉ̃rẽ Agar wãmetigo cʉ̃rẽ da'raco'tego me'rã põ'rãticʉ niwĩ. Apĩrẽ cʉ̃ nʉmodiácjʉ̃ Sara me'rã põ'rãticʉ niwĩ.
Agar ãpẽrã numia weronojõta wĩ'magʉ̃ boca, põ'rãtico niwõ. Sara pe'ema bʉcʉo waro niyucã, wĩ'magʉ̃ bocata basioticaro niwʉ̃. Õ'acʉ̃ weetamuse me'rã core wĩ'magʉ̃ bocata basiocã weecʉ niwĩ. Cʉ̃ Abrahãrẽ nicʉ niwĩ: “Mʉ'ʉ nʉmo ni'cʉ̃ põ'rãtigosamo”, nicʉ niwĩ. Cʉ̃ ní'caronojõta wĩ'magʉ̃ põ'rãtico niwõ.
<sup>(24-25)</sup> A'tiro wee'que me'rã marĩ masĩ'i. Na pʉarã numia Õ'acʉ̃ cʉ̃ pʉaro dutise marĩrẽ cũu'que weronojõ ni'i. Agar ʉ̃rʉ̃gʉ̃ Sinaí wãmeticjʉ queose weronojõ nimo. Tigʉpʉ Õ'acʉ̃ Moisére dutise cũucʉ niwĩ. Tigʉ Arabia di'tapʉ nisa'a. Agar macʉ̃ cʉ̃ paco da'raco'tego niyucã, cʉ̃ quẽ'rã da'raco'tegʉ nicʉ niwĩ. Ti curuapʉ bajuasiruturã nipe'tirã da'raco'terã nima. Ãpẽrã dutisere weewã'ñaco'tema. Apeyema tja a'tocatero Jerusalẽ́pʉre añurõ Moisé dutisere weerã́ nisama. Agar ti macãrẽ queose weronojõ nimo. Nipe'tirã Moisé dutisere weerã́ Agar ya curuacjãrã weronojõ da'raco'terã nima. Tojo weerã na Moisé dutise doca nima.
(-)
Sara pe'e a'tiro nimo. Jesucristore ẽjõpeorã queose weronojõ nimo. Co Abrahã nʉmodiácjʉ̃ nico niwõ. Cʉ̃rẽ da'raco'tego mejeta nico niwõ. Marĩ Jesucristore ẽjõpeorã co weronojõ ni'i. Moisé cʉ̃ dutise doca niwe'e. Tojo nicã co Jerusalẽ́ ʉ'mʉsepʉ nirĩ macã queose weronojõ nimo. Ti macã marĩ Jesucristore ẽjõpeorã niatji macã ni'i.
Õ'acʉ̃ ye queti ojaca pũrĩpʉ Isaía cʉ̃ oja'que a'tiro ni'i:Numio, mʉ'ʉ põ'rã marĩmigõ, e'catiya. Wĩ'marã na wʉarã pũrĩse tʉ'oña'sere tʉ'oña'timigõ, e'catiya. Mʉ'ʉ põ'rãmarĩmicã, be'ropʉre mʉ'ʉ pãrãmerã pãjãrã nirãsama. Apego, marãpʉ me'rã nigṍ nemorõ pãrãmerãtigosa'a, ni ojacʉ niwĩ.A'te oja'que a'tiro nisĩ'rĩrõ wee'e. Jesucristore ẽjõpeorã Moisé dutisere weerã́ nemorõ pãjãrã nirãsama.
Acawererã, marĩ Sara macʉ̃ Isaa weronojõ ni'i. Õ'acʉ̃ Abrahãrẽ ní'caronojõta Sara Isaare wʉaco niwõ. Marĩrẽ Õ'acʉ̃ cʉ̃rẽ ní'caronojõta cʉ̃ põ'rã wa'acã weemi.
Dʉporopʉre Sara macʉ̃ Espíritu Santu tutuaro me'rã bajuacʉ niwĩ. Da'raco'tego macʉ̃ Ismae cʉ̃rẽ ĩ'atu'ticʉ niwĩ. A'tocatero quẽ'rãrẽ tojota ni'i. Moisé dutisere weeri masã marĩ Jesucristore ẽjõpeorãrẽ ĩ'atu'tisama.
Õ'acʉ̃ ye queti ojaca pũrĩpʉ Ismae, Isaa ye cjasere a'tiro ojano'caro niwʉ̃: “Da'raco'tego macʉ̃ cʉ̃ pacʉ cʉosere ñe'etisami. Cʉ̃ nʉmodiácjʉ̃ me'rã põ'rãti'cʉ pe'e ñe'egʉ̃sami. Tojo weegʉ da'raco'tegore co macʉ̃ me'rãta cõ'aõ'ocã'ña”, ni ojano'caro niwʉ̃.
Tojo weerã yʉ'ʉ acawererã, marĩ Jesucristore ẽjõpeorã Sara pãrãmerã nituriarã ni'i. Da'raco'tego pãrãmerã mejeta ni'i. Sara macʉ̃ cʉ̃ pacʉ yere ñe'e'caro weronojõta marĩ Õ'acʉ̃ cʉ̃ põ'rãrẽ o'oatjere ñe'erãsa'a.
Moisé dutise doca ninemoticã'ña nise ni'iJesucristo marĩrẽ marĩ ñecʉ̃sʉmʉa weemʉjãti'que doca ní'cãrãrẽ yʉ'rʉocʉ niwĩ. Õ'acʉ̃ põ'rã wa'adutigʉ marĩrẽ ña'arõ wee'quere wẽrĩ wapayebosacʉ niwĩ. Marĩrẽ todʉporopʉre peje dutise nicaro niwʉ̃. Ni'cãrõacãrẽ Jesucristore ẽjõpeorã majã titapʉ ní'caronojõ niwe'e. Nisoori masã mʉsãrẽ a'tiro nibosama. “Õ'acʉ̃ me'rã añurõ nisĩ'rĩrã, Moisé dutisere weeya”, nibosama. Tojo nicã, tʉ'oticã'ña. Tere weeticã'ña. Mʉsã tere wéérã, da'raco'terã weronojõ wa'arãsa'a tja.
Tʉ'oña'rẽ mʉsã. Yʉ'ʉ mʉsãrẽ weregʉti. Mʉsã “Õ'rẽcjʉ yapa caserore yejecõ'ase me'rã Õ'acʉ̃ ʉ̃sãrẽ yʉ'rʉogʉsami”, niticã'ña. Mʉsã tojo nicã, mʉsãrẽ Jesucristo wẽrĩbosa'que ne wapamarĩrõsa'a.
Mʉsãrẽ ninemogʉ̃ti. Tojo wãcũsetirã pũrĩcã nipe'tise Moisé cʉ̃ dutisere weepe'ocã'ña. Ni'cãrẽ weemáácusiaticã'ña.
Mʉsã Moisé dutise me'rã yʉ'rʉrãsa'a nírã, Jesucristore du'urã wee'e. Cʉ̃ ma'ise me'rã mʉsãrẽ añurõ weebo'quere bajuriorã wee'e.
Ʉ̃sã mʉsã weronojõ wãcũwe'e. Espíritu Santu weetamurõ me'rã a'tiro wãcũ'u. Õ'acʉ̃ marĩrẽ “Jesucristore ẽjõpeose me'rã añurã nima”, nigʉ̃sami. Tojo niatjere ẽjõpeose me'rã yucue'e.
Marĩ Jesucristo yarã ni'i. Õ'acʉ̃ ĩ'orõpʉre õ'rẽcjʉ yapa caserore yejecõ'ano'se, yejecõ'ano'tise wapamarĩ'i. Marĩ Jesucristore ẽjõpeotjĩarã, ãpẽrãrẽ ma'i'i. Te pũrĩcã wapati'i.
Mʉsã Jesucristore ẽjõpeoca be'ro cʉ̃rẽ añurõ siruturã weemiwʉ̃. ¿Noa mʉsãrẽ diacjʉ̃ ẽjõpeomi'quere weremaasoomitito?
A'tema Õ'acʉ̃rẽ dióticã'ña. Cʉ̃ dojorẽtipĩ. Cʉ̃́ta mʉsãrẽ Jesucristore ẽjõpeocã weecʉ niwĩ.
Masã na ucũwʉase a'tiro ni'i: “Pã́ bʉcʉacã weese cã'rõacã morẽmicã, nipe'tiro pã́pʉ se'sa wa'asa'a.” Mejẽcã weremaasoosijari masã a'te weronojõ nisama. Na bu'ese na pejetirãcã nimicã, pã́ bʉcʉacã weese weronojõ bʉcʉawã'cãrõ wee'e. Nipe'tirã Jesucristore ẽjõpeorãrẽ dojorẽwã'cãrã weema.
Na tojo weesere yʉ'ʉ wãcũque'tiwe'e. Mʉsã quẽ'rã yʉ'ʉ weronojõ Jesucristore ẽjõpeorã ni'i. Tojo weerã mʉsã, yʉ'ʉ tʉ'oña'cã, yʉ'ʉ weronojõ weerãsa'a. Mʉsãrẽ dojorẽsĩ'rĩse wa'asome. Õ'acʉ̃ mʉsãrẽ dojorẽsĩ'rĩgʉ̃nojõrẽ bu'iri da'regʉsami.
Acawererã, ãpẽrã yʉ'ʉre a'tiro nisama: “Pablo masãrẽ ‘Õ'acʉ̃ me'rã añurõ nisĩ'rĩrã, a'tiro weeya’ nimi. Õ'rẽcjʉ yapa caserore yejecõ'aña nisere bu'ecusiagʉ weemi”, nisama. Na tojo nima'acãrã weema. Yʉ'ʉ tojo nicãma, judío masã yʉ'ʉre ña'arõ weetibosama. Yʉ'ʉ Jesucristo curusapʉ wẽrĩse me'rã yʉ'rʉrãsa'a nise dia'cʉ̃rẽ were'e. Te ye bu'iri yʉ'ʉre ña'arõ weema.
Mʉsã Jesucristore ẽjõpeorãrẽ dojorẽcusiasama. Mʉsãrẽ dojorẽrãrẽ a'tiro weecã ʉasa'a. Na mʉsã tirore ne ninemoticã'to.
Marĩ Moisé dutise nipe'tisere ni'cãrõpʉta neonʉ'cõmasĩ'i. A'tiro ni'i: “Marĩ basu ma'irõnojõta ãpẽrã quẽ'rãrẽ ma'irõʉa'a”, ni'i.
Mʉsã a'merĩ ma'iti, a'metu'ti, ucjarã pũrĩcã, wa'icʉrã a'mequẽrã weronojõ weerã wee'e. Mʉsã basuta dʉcawati, masãpe'tirã weerãsa'a. Tojo wa'ari nírã, tʉ'omasĩ, nisetiya.
Espíritu Santu weedutisere weeroʉa'a nise ni'iMʉsãrẽ a'tiro weregʉti. Espíritu Santu mʉsãrẽ weedutironojõta weenu'cũcã'ña. Mʉsã tojo wéérã, ña'ase mʉsã ʉaripejasere weesome.
Marĩ ña'arõ weesĩ'rĩse, marĩ ʉaro weese ni'i. Espíritu Santu cʉ̃ ʉase mejeta ni'i. Te ni'cãrõnojõ niwe'e. Espíritu Santu cʉ̃ weedutise añuse ni'i. Ña'arõ weesĩ'rĩ, ʉaripejase niwe'e. A'te pʉ́aperi a'mequẽ'e. Tojo weerã marĩ añurõ weesĩ'rĩmirã, weetisa'a. Espíritu Santu cʉ̃ ʉasere wéérã, ña'arõ ʉaripejase pe'ere weewe'e.
Marĩrẽ Espíritu Santu sʉ'ori añurõ weeseticã, “Moisé dutise me'rã marĩ yʉ'rʉrãsa'a”, ni wãcũtisa'a majã.
No'o ña'arõ wee ʉaripejasere maata masĩno'o. Tere wéérã, a'tiro weesama. Na nʉmosãnumia, na marãpʉsʉmʉa nitirãrẽ a'metãrãsama. Ña'ase bujicã'sama. Na nipe'tise ña'ase ʉaripejasere ne bopoyase marĩrõ weesama.
Õ'acʉ̃ mejetare, ãpẽrãnojõrẽ ẽjõpeosama. Tʉ'oña'rĩ masã yai weesenojõrẽ weesama. Ĩ'atu'tisama. A'merĩ wapasama. Ãpẽrãrẽ doesama. Sajatiro weemicã, uayesama. Na tʉ'sase dia'cʉ̃rẽ weecã'sama. Na ye se'sarore wãcũsama. Na ni'cãrõ me'rã a'merĩ nimi'cãrã dʉcawatisama.
Ʉosepija nisama. Masãrẽ wẽjẽcõ'asama. Que'asama. Que'arã, ña'arõ weesere yʉ'rʉoquejocã'sama. Tojo nicã apeye peje a'te weronojõ weenemosama. Mʉsãrẽ todʉporopʉ ní'caronojõta werenemogʉ̃ti tja. No'o tenojõrẽ weesetigʉnojõ Õ'acʉ̃ wiogʉ nirõpʉ ʉ'mʉsepʉ wa'asome.
Espíritu Santu pe'e marĩrẽ sʉ'ori a'tiro weeseticã weesami. Ãpẽrãrẽ ma'isa'a. E'catise cʉosa'a. Marĩ ya ejeripõ'rãpʉ añurõ tʉ'oña'sa'a. Marĩrẽ ña'arõ weecã, uatisa'a. Ãpẽrãrẽ pajaña'sa'a. Narẽ añurõ weesa'a. Queoro, diacjʉ̃ weeme'rĩcã'sa'a.
“Ãpẽrã yʉ'rʉoro ni'i”, ni tʉ'oña'tisa'a. Ña'arõ weesere weesĩ'rĩmirã, weetisa'a. A'te Espíritu Santu me'rã weese añuse dia'cʉ̃ ni'i. Tojo weero a'tere ne ni'cãrõ dutiro “Weeticã'ña” ni cã'mota'aro marĩ'i.
Marĩ Jesucristo yarã nitjĩarã, ña'arõ ʉaripeja niseti'quere du'ucã'a majã.
Espíritu Santu marĩrẽ Õ'acʉ̃ me'rã ninu'cũcã weemi. Tojo weerã Espíritu Santu weedutironojõta weesetiroʉa'a.
Marĩ “Ãpẽrã yʉ'rʉoro ni'i” nise me'rã narẽ uacã weeticã'rã. “Na yʉ'rʉoro ni'i”, niticã'rã. A'merĩ ʉoticã'rã.
Pablo a'merĩ weetamudutise ni'iAcawererã, ni'cʉ̃ Jesucristore ẽjõpeogʉ apetero ña'arõ weebosami. Cʉ̃ tojo weecã, Jesucristore añurõ ẽjõpeorãnojõ cʉ̃rẽ weetamuña. Cʉ̃rẽ “Ña'arõ weesere du'uya”, niña. Õ'acʉ̃rẽ acobojose sẽrĩdutiya. Tere weetamurã, pajaña'se me'rã weeya. Mʉsã quẽ'rã ña'arõ weeri nírã, mʉsã yere wãcũnʉrʉ̃ña.
Mʉsã ãpẽrãrẽ no'o mejẽcã wa'acã, a'merĩ weetamuña. Tojo weerã Jesucristo dutisere queoro weerãsa'a.
Apetero ni'cʉ̃ “Yʉ'ʉ ãpẽrã yʉ'rʉoro ni'i”, ni wãcũsami. Cʉ̃ ãpẽrã yʉ'rʉoro nitimigʉ̃, mejõ waro wãcũma'acã'sami. Tojo nígʉ̃, cʉ̃ basuta nisoogʉ weemi.
Marĩnʉcʉ̃ ¿añurõ weemiti yʉ'ʉ? nígʉ̃, marĩ weesere beseroʉa'a. Añurõ wééca be'ro “Ãpẽrã yʉ'rʉoro añurõ weeapã” nirṍ marĩrõ marĩ ye pe'ere e'catiroʉa'a.
Marĩ ni'cãrẽrã marĩ wee'quere Õ'acʉ̃rẽ yʉ'tirãsa'a. Tojo weerã marĩnʉcʉ̃ cʉ̃ cũu'quere weeroʉa'a.
Mʉsã Jesucristo ye queti bu'erãrẽ weetamuña. Mʉsã cʉosere narẽ dʉcawaaya.
Mʉsã a'tere masĩña. Õ'acʉ̃rẽ ña'arõ bujicã'a, cʉ̃rẽ ña'arõ weedu'tita basiowe'e. “Õ'acʉ̃ yʉ'ʉ ña'arõ weecã, bu'iri da'resome”, ni wãcũticã'ña. Mʉsãrẽ queose me'rã weregʉti. Marĩ otese dʉca otecã, marĩ ote'quenojõta pĩ'rĩ dʉcatisa'a. Marĩ weesetise quẽ'rã te weronojõ ni'i. Marĩ weesetironojõta mejãrõta tja bocarãsa'a.
Ni'cʉ̃ ña'arõ ʉaripejasere weegʉ́nojõ ña'asere bocagʉsami. Õ'acʉ̃ cʉ̃rẽ bu'iri da'rebajuriogʉsami. Apĩ Espíritu Santu ʉaronojõ weegʉ́ pe'e añusere bocagʉsami. Cʉ̃ Õ'acʉ̃ tiropʉ catinu'cũcʉ̃sami.
Tojo weerã añusere wéérã, marĩ caributiticã'rã. Marĩ caributiticã, Õ'acʉ̃ añusere queoro marĩrẽ o'ogʉsami.
Tojo weerã nipe'tirãrẽ marĩ põtẽorõ añurõ weerã. Jesucristore ẽjõpeorã pe'ere añurõ weeyʉ'rʉnʉ'cãrã.
Pablo weretʉo'que ni'iMʉsãrẽ añurõ ĩ'adutigʉ pacase ojagʉti. A'te nitʉose daripʉre yʉ'ʉ basuta oja'a.
Mʉsãrẽ õ'rẽcjʉ yapa caserore yejecõ'adutiri masã narẽ ãpẽrã añurõ wãcũcã ʉarã, tojo weedutisama. Marĩ Jesucristo curusapʉ yʉ'rʉose quetire bu'ecã, judío masã marĩrẽ tu'ti, ña'arõ weema. Na te pe'ere ʉatirã, mʉsãrẽ tojo yejecõ'adutisama.
Na yejecõ'adutiri masãmarĩcã nipe'tise Moisé dutisere weepe'otima. Tojo weepe'otimirã, mʉsãrẽ yejecõ'adutima. Na a'tiro nisĩ'rĩrã, tojo weesama. “Ʉ̃sãta Galacia di'tacjãrãrẽ Moisé dutisere weecã weeapʉ” nisĩ'rĩrã, tojo dutisama.
Yʉ'ʉ pũrĩcã na weronojõ niwe'e. Jesucristo marĩrẽ yʉ'rʉogʉ curusapʉ wẽrĩ'que pe'ere were'e. Yʉ'ʉre “Ãpẽrã yʉ'rʉoro nimi” niato nigʉ̃ mejeta were'e. Yʉ'ʉ Jesucristo wẽrĩse me'rã a'ti turicjãrã na ʉaripejasere du'ucã'wʉ̃. Yʉ'ʉ tere wãcũnʉrʉ̃we'e majã.
Õ'acʉ̃ ĩ'orõpʉre õ'rẽcjʉ yapa caserore yejecõ'ano'se, yejecõ'ano'tise wapamarĩ'i. Marĩ Jesucristore ẽjõpeose, tojo nicã marĩ ña'arõ weeseti'quere dʉcayuse pũrĩcã wapati'i.
Nipe'tise yʉ'ʉ bu'e'quere weesiruturãrẽ Õ'acʉ̃ na ye ejeripõ'rãrĩpʉ ejerisãjãcã weeato. Narẽ pajaña'to. Nipe'tirã cʉ̃ yarãrẽ tojo weeato.
Marĩ wiogʉ Jesucristo mʉsã nipe'tirãrẽ añurõ weeato. Mʉsãrẽ yʉ'ʉ acawererãrẽ weronojõ ma'i'i.Tocã'rõta oja'a.Pablo
Pablo Efesocjãrãrẽ ojaca pũrĩ ni'iPablo Jesucristore ẽjõpeori curuacjãrã Efesopʉ nirãrẽ oja'que ni'iYʉ'ʉ Pablo Jesucristo besecṹú'cʉ ni'i. Cʉ̃ yʉ'ʉre Õ'acʉ̃ ʉa'caronojõta cʉ̃ ye quetire weredutigʉ cũuwĩ. Mʉsã Õ'acʉ̃ yarãrẽ, Efesopʉ nirãrẽ añuduti'i. Mʉsã Jesucristore ẽjõpeonu'cũ'u.
Mʉsãrẽ Õ'acʉ̃ marĩ pacʉ, Jesucristo marĩ wiogʉ añurõ weeato. Mʉsãrẽ ejerisãjãcã weeato.
Cristo me'rã Õ'acʉ̃ marĩrẽ añurõ wee'que ni'iÕ'acʉ̃, marĩ wiogʉ Jesucristo pacʉre e'catise o'orã. Cristo yarã niyucã, Õ'acʉ̃ marĩrẽ añurõ weecʉ niwĩ. Marĩrẽ ma'ígʉ̃, nipe'tise ʉ'mʉsepʉ ejeripõ'rã cjase añusere o'ocʉ niwĩ.
A'ti turi weese dʉporo cʉ̃ marĩrẽ beseyutojacʉ niwĩ. Cristore ẽjõpeorã cʉ̃ yarã sãjãrã́sama ni wãcũgʉ̃, tojo besecʉ niwĩ. Marĩrẽ cʉ̃ ĩ'orõpʉre añurã, bu'iri moorã niato nígʉ̃ tojo weecʉ niwĩ.
Dʉporopʉ cʉ̃ marĩrẽ ma'ígʉ̃, cʉ̃ põ'rã wa'arãsama, nitojacʉ niwĩ. Jesucristore ẽjõpeoato nígʉ̃ marĩrẽ tojo weecʉ niwĩ. Tere wéégʉ, cʉ̃ weesĩ'rĩ'caronojõta weecʉ niwĩ.
Cʉ̃ macʉ̃ cʉ̃ ʉpʉtʉ ma'igʉ̃́ me'rã marĩrẽ añurõ weecʉ niwĩ. Tojo weerã cʉ̃ marĩrẽ añurõ wee'quere wãcũrã, cʉ̃rẽ e'catipeonu'cũ'u.
<sup>(7-8)</sup> Õ'acʉ̃ marĩrẽ ʉpʉtʉ ma'ígʉ̃, cʉ̃ macʉ̃rẽ o'ocʉ niwĩ. Cʉ̃ curusapʉ wẽrĩse me'rã, cʉ̃ ye dí o'mabʉrose me'rã marĩ ña'arõ wee'que wapare wapayecʉ niwĩ. Te me'rã Õ'acʉ̃ marĩ ña'arõ wee'quere acobojocʉ niwĩ. Marĩrẽ añurõ wéégʉ, tojo weecʉ niwĩ. Cʉ̃ marĩrẽ añurõ weesere masĩato nígʉ̃ masĩsere, tʉ'omasĩsere marĩrẽ o'oyʉ'rʉmajãcʉ niwĩ.
(-)
Marĩrẽ cʉ̃ weesĩ'rĩ'que, todʉporo masĩno'ña marĩ'quere masĩcã weecʉ niwĩ. Cʉ̃ Jesucristo wẽrĩse me'rã cʉ̃ yarãrẽ “Añurõ weetu'ajanʉ'cõgʉ̃ti” ní'quere masĩcã weecʉ niwĩ.
A'ti ʉmʉco pe'ticã, nipe'tise Õ'acʉ̃ “A'tiro wa'arosa'a” ní'caronojõta wa'arosa'a. Tojo wa'acã, cʉ̃ ʉa'caronojõta weegʉsami. A'tiro weegʉsami. Cʉ̃ nipe'tirã ʉ'mʉsepʉ nirã́, a'ti nucũcãpʉ nirãrẽ Cristore na dʉpoá sõrõgʉ̃sami.
Õ'acʉ̃ marĩrẽ Jesucristo me'rã ni'cãrõ me'rã nidutigʉ dʉporopʉ beseyucʉ niwĩ. Marĩrẽ cʉ̃ “O'ogʉti” ní'quere ñe'edutigʉ tojo weecʉ niwĩ. A'te nipe'tise cʉ̃ “Weegʉti” nise cʉ̃ wãcũyu'quepʉ ni'i. Cʉ̃ nipe'tise añutʉ'sa'a nisere weesami.
Cʉ̃ a'tiro wéégʉ, ʉ̃sã Cristore ẽjõpeomʉ'tãrãrẽ añurõ weecã ʉagʉ besecʉ niwĩ. Ʉ̃sã añurõ weese me'rã masã cʉ̃ Õ'acʉ̃ nise pacare añurõ wãcũato nígʉ̃ tojo besecʉ niwĩ.
Cristo curusapʉ wẽrĩ'que me'rã mʉsã quẽ'rã Õ'acʉ̃ yarã wa'awʉ. Mʉsã diacjʉ̃ cjase Cristo ye quetire tʉ'orã, cʉ̃rẽ ẽjõpeowʉ. Cʉ̃ ye queti a'tiro ni'i. Marĩ pecame'epʉ wa'abo'cãrãrẽ yʉ'rʉweticã weecʉ niwĩ. Cʉ̃rẽ ẽjõpeocã, Õ'acʉ̃ mʉsãrẽ cʉ̃ yarã tojacã weecʉ niwĩ. Yarã nima nisere ĩ'osĩ'rĩgʉ̃, mʉsãrẽ Espíritu Santure o'ócʉ niwĩ. Espíritu Santu Õ'acʉ̃ “Mʉsãrẽ o'ogʉti” ní'cʉta nimi.
Õ'acʉ̃ Espíritu Santure marĩrẽ o'otojacʉ niwĩ. Tojo weerã marĩ masĩ'i. Diacjʉ̃ta nipe'tise cʉ̃ “O'ogʉti” ní'quere o'ogʉsami. Cʉ̃ o'oatjere yucuerã wee'e. Cʉ̃ yarã nipe'tirã ña'arõ weeseti nimi'cãrãrẽ yʉ'rʉwetipe'ticã weegʉsami. Tojo wééca be'ro cʉ̃ “O'ogʉti” ní'quere o'ogʉsami. Cʉ̃ tojo weecã ĩ'arã, masã Õ'acʉ̃rẽ “Añubutiagʉ nimi”, nirãsama.
Pablo Efesocjãrãrẽ sẽrĩbosase ni'i<sup>(15-16)</sup> Yʉ'ʉ mʉsã añurõ weesere masĩ'i. Mʉsã marĩ wiogʉ Jesure ẽjõpeo'o. Tojo nicã nipe'tirã Õ'acʉ̃ yarãrẽ ma'i'i. Mʉsã tojo weecã wãcũgʉ̃, yʉ'ʉ Õ'acʉ̃rẽ sẽrĩbosasetirinʉcʉ̃ cʉ̃rẽ e'catise o'onu'cũ'u.
(-)
Õ'acʉ̃, marĩ wiogʉ Jesucristo pacʉ añubutiagʉ nimi. Cʉ̃rẽ mʉsã ye niatjere a'tiro sẽrĩbosa'a: “Õ'acʉ̃, Espíritu Santu tʉ'omasĩse o'oato narẽ. Mʉ'ʉ ye cjasere añurõ ĩ'oato. Nemorõ mʉ'ʉrẽ masĩdutigʉ tojo weeato.
Õ'acʉ̃, na tʉ'oña'rõpʉ mʉ'ʉ ye cjasere masĩcã weeya. Mʉ'ʉ narẽ añurõ weesĩ'rĩgʉ̃ besecʉ niwʉ̃. Nipe'tirã mʉ'ʉ yarãrẽ añubutiasere o'ogʉsa'a. A'tere narẽ añurõ masĩcã weeya.
<sup>(19-20)</sup> Mʉ'ʉ tutuayʉ'rʉgʉ ni'i. Mʉ'ʉ tutuase ne pe'tisome. Te me'rã ʉ̃sã Jesucristore ẽjõpeorãrẽ dʉcayugʉ wee'e. Mʉ'ʉ tojo weesere narẽ masĩcã weeya”, ni sẽrĩbosa'a. Õ'acʉ̃ tutuase a'tiro ni'i. Cʉ̃, cʉ̃ tutuase me'rã Cristo wẽrĩ'cʉpʉre masãcã weecʉ niwĩ. Cʉ̃ masãmʉjãca be'ro cʉ̃rẽ cʉ̃ tiro ʉ'mʉsepʉ wiogʉ dujiri cũmurõ diacjʉ̃ pe'e dʉpocʉ niwĩ. Cʉ̃ tutuase me'rãta cʉ̃ ʉaronojõ marĩrẽ dʉcayugʉ weemi.
(-)
Õ'acʉ̃ Cristore a'tiro weecʉ niwĩ. Nipe'tirã a'ti nucũcãpʉ nirã́, ʉ'mʉsepʉ nirã́, na wiorãrẽ, no'o ãpẽrãrẽ dutirã́nojõrẽ na bu'ipʉ tojacã weecʉ niwĩ. A'ti ʉmʉcopʉ, ape ʉmʉcopʉre tojota weenu'cũcʉ̃sami.
Õ'acʉ̃ nipe'tisere, nipe'tirãrẽ Cristo doca tojacã weecʉ niwĩ. Tojo nicã nipe'tirã Cristore ẽjõpeose cururicjãrã dʉpoá sõrõcʉ niwĩ.
Nipe'tirã cʉ̃rẽ ẽjõpeose cururicjãrã ni'cã curua nima. Ti curuacjãrã cʉ̃ upʉ weronojõ nima. Tojo nicã Jesucristota nipe'tiropʉ nibi'acã'sami. Cʉ̃rẽ ẽjõpeose cururicjãrã cʉ̃ ʉaro weemasĩma. Tojo weero narẽ añurõ weemasĩse dʉ'sawe'e.
Õ'acʉ̃ marĩrẽ ma'ígʉ̃ yʉ'rʉo'que ni'iTodʉporopʉ Cristore ẽjõpeose dʉporo mʉsã ña'arõ weecãrã niwʉ̃. Mʉsã ña'arõ wee'que bu'iri Õ'acʉ̃ ĩ'orõpʉre wẽrĩ'cãrã weronojõ nicãrã niwʉ̃.
Ãpẽrã a'ti turicjãrã weronojõ ña'arõ weenu'cũcãrã niwʉ̃. Wãtĩa wiogʉ ʉaronojõ weecãrã niwʉ̃. Cʉ̃ a'ti turicjãrã Õ'acʉ̃rẽ yʉ'rʉnʉ'cãrãrẽ dutigʉ́ nimi.
Todʉporo marĩ nipe'tirã tojota ña'arõ weenu'cũwʉ̃. Ña'arõ weesĩ'rĩsere ʉaripejawʉ. Marĩ no'o ʉaro weesĩ'rĩsenojõrẽ, ña'arõ wãcũsenojõrẽ weewʉ. Tojo weerã marĩ quẽ'rã Õ'acʉ̃rẽ bu'iri da'reno'bopã. Ãpẽrãrẽ pecame'epʉ cõ'a, bu'iri da'rero weronojõ da'reno'bopã.
Cʉ̃ pe'e marĩrẽ ʉpʉtʉ ma'ígʉ̃, pajaña'se cʉoyʉ'rʉawĩ.
Marĩ ña'arõ wee'que bu'iri Õ'acʉ̃ marĩrẽ “Wẽrĩ'cãrã weronojõ nima”, ni ĩ'awĩ. Cristore ẽjõpeoca be'ro marĩrẽ “Cristo me'rã ni'cãrõ me'rã nima”, ni ĩ'asami. Cʉ̃ Cristore masõ'caronojõta marĩ quẽ'rãrẽ catise pe'titisere o'ocʉ niwĩ. Tojo weegʉ Õ'acʉ̃ marĩrẽ pajaña'gʉ̃, ña'arã nimi'cãrãrẽ yʉ'rʉocʉ niwĩ.
Jesucristo cʉ̃ wẽrĩbosa'que me'rã marĩrẽ ma'isere, cʉ̃ añubutiaro weesere ĩ'ocʉ niwĩ. Be'ropʉ nipe'tirãrẽ tere masĩcã ʉagʉ tojo weecʉ niwĩ.
A'tiro ni'i. Marĩ Jesucristore ẽjõpeorã Õ'acʉ̃ añurõ weese me'rã yʉ'rʉwʉ. Te marĩ basu wee'que mejeta ni'i. Õ'acʉ̃ pe'e marĩrẽ yʉ'rʉowĩ.
Marĩ añurõ weesere ĩ'agʉ̃ mejeta yʉ'rʉowĩ. Tojo weegʉ ne ni'cʉ̃ “Yʉ'ʉ añurõ wee'que wapa Õ'acʉ̃ yʉ'ʉre yʉ'rʉowĩ”, nita basiowe'e.
A'tiro ni'i. Marĩ cʉ̃ wee'cãrã ni'i. Jesucristo ya curuacjãrã nidutigʉ tojo weecʉ niwĩ. Dʉporopʉ marĩ añurõ weeatjere wãcũyutojacʉ niwĩ. Tere añurõ weedutigʉ marĩrẽ Jesucristo yarã wa'acã weecʉ niwĩ.
Marĩ Jesucristo me'rã añurõ nicã'a nise ni'iMʉsã todʉporopʉ niseti'quere wãcũña. Mʉsã judío masã niwe'e. Tojo weerã judío masã õ'rẽcjʉ yapa caserore yejecõ'arã, a'tiro nisama mʉsãrẽ: “Na yejecõ'ano'ña marĩrã nima.” Na basu pe'e “Ʉ̃sã yejecõ'ano'cãrã Õ'acʉ̃ yarã ni'i”, nimisama. Mʉsã pe'ere “Õ'acʉ̃ yarã nitima”, nisama. Tojo weese upʉpʉ weese dia'cʉ̃ ni'i. Tojo weese masãrẽ Õ'acʉ̃ yarã wa'acã weewe'e.
Titapʉre mʉsã ẽjõpeose dʉporo Cristore moocãrã niwʉ̃. Mʉsã Õ'acʉ̃ yarã Israe curuacjãrã me'rã niticãrã niwʉ̃. Õ'acʉ̃ Israe curuacjãrãrẽ a'tiro nicʉ niwĩ: “Narẽ añurõ weegʉti. Na wiogʉ nigʉ̃ti. Yarã nirãsama”, nicʉ niwĩ. Mʉsã pe'ere tojo niticʉ niwĩ. Mʉsã Õ'acʉ̃ ʉ̃sãrẽ yʉ'rʉogʉsami nisere masĩticãrã niwʉ̃. Õ'acʉ̃rẽ moocãrã niwʉ̃.
Ni'cãrõacã pũrĩcãrẽ mʉsã Jesucristore ẽjõpeorã ni'i. Tojo weerã todʉporopʉ cʉ̃rẽ masĩtimi'cãrã cʉ̃ yarã wa'acãrã niwʉ̃. Cristo cʉ̃ wẽrĩse, cʉ̃ dí o'mabʉrose me'rã mʉsãrẽ cʉ̃ yarã wa'acã weecʉ niwĩ.
Cristo nimi marĩrẽ ejerisãjãsere o'ogʉ́. Cʉ̃́ta marĩrẽ judío masãrẽ, judío masã nitirãrẽ ni'cã curuacjãrã wa'acã weecʉ niwĩ. Marĩ a'merĩ ĩ'asĩ'rĩtimi'quere du'ucã weecʉ niwĩ.
Cʉ̃ wẽrĩse me'rã Moisé duti'quere wéérã, ne ni'cʉ̃ yʉ'rʉwetimasĩtimi nisere masĩcã weecʉ niwĩ. Tojo weegʉ Cristo pʉa curua nimi'cãrãrẽ cʉ̃rẽ ẽjõpeocã ĩ'agʉ̃, ni'cã curuata weecʉ niwĩ. Tojo weese me'rã marĩrẽ añurõ ni'cãrõ me'rã niseticã weecʉ niwĩ.
Cʉ̃ curusapʉ wẽrĩse me'rã marĩrẽ judío masãrẽ, judío masã nitirã me'rã a'merĩ marĩ pe'sutisere du'ucã weecʉ niwĩ. Cʉ̃ wẽrĩse me'rãta tja marĩ pʉa curua nimi'cãrãrẽ ni'cã curua weecʉ niwĩ. Tojo nicã te me'rãta Õ'acʉ̃ ĩ'orõpʉre marĩrẽ añurã wa'acã weecʉ niwĩ.
Cristo a'ti nucũcãpʉ a'tigʉ, “Õ'acʉ̃ masã me'rã añurõ nisetisere apogʉ a'tiwʉ”, ni werecʉ niwĩ. Ʉ̃sã judío masã Õ'acʉ̃ yere masĩ'cãrãrẽ werecʉ niwĩ. Tojo nicã mʉsã quẽ'rã judío masã nitirã, Õ'acʉ̃ yere masĩti'cãrãrẽ te quetire werecʉ niwĩ.
A'tiro ni'i. Jesucristo wẽrĩse me'rã marĩ judío masã, judío masã nitirã nipe'tirã marĩ pacʉ Õ'acʉ̃rẽ sẽrĩmasĩ'i. Cʉ̃rẽ ẽjõpeo, masĩta basio'o. Cʉ̃ tiropʉ wa'amasĩ'i. Espíritu Santu ni'cʉ̃ nigʉ̃́ cʉ̃ weetamuse me'rã tojo weeta basio'o.
Tojo weerã mʉsã judío masã nitirã Õ'acʉ̃ ĩ'orõpʉre apesecjãrã sijari masã weronojõ niwe'e. Õ'acʉ̃rẽ masĩtirã weronojõ niwe'e. A'tiro pe'e ni'i. Judío masã Cristore ẽjõpeorã weronojõta Õ'acʉ̃ ya curuacjãrã ni'i. Nipe'tirã Cristore ẽjõpeorã me'rã ni'cʉ̃ põ'rã, Õ'acʉ̃ põ'rã ni'i.
Marĩ nipe'tirã Jesucristore ẽjõpeorã ni'cã wi'i yeeca wi'ijo weronojõ ni'i. Ti wi'i yeenʉ'cã'que a'tiro ni'i. Jesucristo besecṹú'cãrã, tojo nicã Õ'acʉ̃ wereduti'quere wereturiari masã mʉsãrẽ ne waro bu'edʉ'pocã́ticãrã niwã. Tere tʉ'orã, ẽjõpeocãrã niwʉ̃. Na ne waro yeenʉ'cãcaga ʉ̃tãgã weronojõ Jesucristo nimi.
Yeenʉ'cãcaga ʉ̃tãgã me'rã nipe'tise ti wi'i cjase queoro ninu'cũcã'a. Nipe'tise apeye ʉ̃tãpaga tiga yeenʉ'cãcaga ʉ̃tãgã me'rã yee a'mesʉ'ono'o. Queoro tiga me'rã añurõ yeeturiamʉjãno'o. Tojo weronojõ Cristo marĩ cʉ̃rẽ ẽjõpeocã, ãpẽrã todʉporo ẽjõpeorã me'rã añurõ a'mesʉ'acã weemi. Ãpẽrã cʉ̃rẽ ẽjõpeowã'cãcã, cʉ̃́ta tja marĩ nipe'tirãrẽ ni'cã curua, pajiri curua wa'acã weemi. Ãpẽrã marĩ nipe'tirãrẽ ĩ'arã, wiopesase me'rã “Õ'acʉ̃ ya curua ni'i”, nirãsama.
Mʉsã quẽ'rã judío masã nitirã ãpẽrã Jesucristore ẽjõpeorã me'rã a'mesʉ'a, Õ'acʉ̃ ya curuacjãrã toja'a. Õ'acʉ̃ Espíritu Santu me'rã mʉsãpʉre nimi.
Pablo “Judío masã nitirãrẽ bu'edutigʉ cũuno'wʉ̃” ní'que ni'iÕ'acʉ̃ mʉsãrẽ ma'ígʉ̃, añurõ weecʉ niwĩ. Cʉ̃ tojo weesere wãcũgʉ̃, cʉ̃rẽ e'catipeo'o. Yʉ'ʉ Pablo mʉsã judío masã nitirãrẽ Jesucristo ye quetire werese wapa, bu'iri da'reri wi'ipʉ ni'i.
Mʉsã masĩsa'a, Õ'acʉ̃ mʉsãrẽ pajaña'gʉ̃, añurõ weesĩ'rĩgʉ̃, yʉ'ʉre a'tiro weredutiwĩ. Judío masã nitirã quẽ'rãrẽ yʉ'rʉomi nisere weredutiwĩ.
Õ'acʉ̃ todʉporopʉ masĩno'ña marĩ'que quetire yʉ'ʉre bajuyoropʉ ĩ'owĩ. Tere “Judío masã nitirãrẽ añurõ weegʉti” ní'quere yʉ'ʉre masĩcã weewĩ. Yʉ'ʉ mʉsãrẽ a'te dʉporo pejetipawa ojatojapʉ.
Mʉsã tere bu'érã, yʉ'ʉre “Cristo ye queti, todʉporo masĩno'ña marĩ'que quetire cʉ̃ masĩmi”, nirãsa'a.
Dʉporocjãrã Õ'acʉ̃ judío masã nitirãrẽ ñe'egʉ̃sami nisere masĩticãrã niwã. Ni'cãrõacã pũrĩcãrẽ Espíritu Santu me'rã cʉ̃ yarã, cʉ̃ besecṹú'cãrãrẽ weremi. Tojo nicã tere cʉ̃ wereduti'quere wereturiari masãrẽ weremi.
Te todʉporo masĩno'ña marĩ'que queti a'tiro ni'i. Judío masã nitirã Jesucristore ẽjõpeorã, judío masã weronojõ Õ'acʉ̃ põ'rã sãjãrã́sama. Na quẽ'rã cʉ̃ o'oatjere ñe'erãsama. Na pʉa curua nimi'cãrã ni'cã curua nirãsama. Õ'acʉ̃ “Judío masãrẽ Jesucristo me'rã añurõ weegʉti”, nicʉ niwĩ. Cʉ̃ tojo ní'quere judío masã nitirã quẽ'rãrẽ weegʉsami.
A'te quetire Õ'acʉ̃ yʉ'ʉre weredutigʉ cũuwĩ. Yʉ'ʉ ña'agʉ̃ nimicã, yʉ'ʉre añurõ wéégʉ, cʉ̃ tutuaro me'rã tojo cũuwĩ.
Yʉ'ʉta mejõ nigʉ̃́ waro nipe'tirã Õ'acʉ̃rẽ ẽjõpeorã docapʉ tʉ'oña'a. Tojo nimicã, yʉ'ʉre añurõ weesĩ'rĩgʉ̃, a'tiro weecʉ niwĩ. Judío masã nitirãrẽ cʉ̃ bese'cʉ Cristo ye añuse quetire weredutiwĩ. Te queti a'tiro ni'i. Õ'acʉ̃ Jesucristo me'rã añubutiasere marĩrẽ weemi. Te añusere marĩ wãcũpõtẽowe'e.
Apeyere Õ'acʉ̃ nipe'tirã te queti todʉporocjãrã masĩti'quere masĩato nígʉ̃ yʉ'ʉre o'ówĩ. Cʉ̃ nipe'tisere wee'cʉ te quetire maata wereticʉ niwĩ. Te queti cʉ̃ ne waro wãcũyu'que a'tiro ni'i. “Judío masã nitirã judío masã weronojõ Õ'acʉ̃ põ'rã nirãsama” ní'que ni'i.
Tojo weero ni'cãrõacãrẽ Jesucristore ẽjõpeori curuacjãrã me'rã a'tiro wa'a'a. Na peje cururi nimi'cãrã ni'cã curua wa'acã ĩ'arã, ʉ'mʉsecjãrã wiorã, tojo nicã wãtĩ yarã tutuarã a'tiro nisama: “Õ'acʉ̃ masĩyʉ'rʉami. Añubutiaro wãcũse cʉomi”, nisama.
Ne waropʉ Õ'acʉ̃ “Tojota peje cururicjãrãrẽ ni'cã curua wa'acã weeyapatigʉti”, nicʉ niwĩ. Cʉ̃ ní'caronojõta Jesucristo marĩ wiogʉ me'rã queoro wa'acã weecʉ niwĩ.
Cristo me'rã marĩ Õ'acʉ̃rẽ masĩta basio'o. Jesucristore ẽjõpeotjĩarã, uiro marĩrõ “Marĩrẽ ñe'egʉ̃sami”, ni'i. Cʉ̃rẽ sẽrĩmasĩ'i.
Yʉ'ʉ mʉsãrẽ were'que bu'iri pi'eti'i. Mʉsãrẽ a'tiro weecã ʉa'a. Yʉ'ʉ pi'etisere wãcũrã, bʉjawetiticã'ña. Pi'etigʉ, Õ'acʉ̃ mʉsãrẽ añurõ wee'quere ãpẽrãrẽ wãcũcã wee'e.
Õ'acʉ̃ta pacʉ nimʉ'tã'cʉ nimi. Cʉ̃ me'rã pacʉ nise nʉ'cã'a. Cʉ̃ nipe'tise cururicjãrã ʉ'mʉsepʉ nirã́, a'ti nucũcãpʉ nirã́ ni'cãrõ me'rã niseticã weecʉ niwĩ.
Marĩ pacʉre mʉsã ye niatjere sẽrĩbosa'a. Cʉ̃ añubutiagʉ, tutuayʉ'rʉgʉ nimi. Cʉ̃ Espíritu Santu mʉsãrẽ wãcũtutuacã weegʉsami.
Mʉsã Cristore ẽjõpeo, nemorõ cʉ̃ me'rã añurõ niato nígʉ̃ sẽrĩbosa'a. Apeyema, mʉsã Cristore, tojo nicã ãpẽrãrẽ añurõ ma'icã ʉagʉ sẽrĩbosa'a.
Mʉsã nipe'tirã Õ'acʉ̃ yarã me'rã Jesucristo marĩrẽ ma'iyʉ'rʉnʉ'cãsere masĩdutigʉ sẽrĩbosa'a. Cʉ̃ nipe'tirã masãrẽ ʉpʉtʉ waro ma'imi. Wiorã, mejõ nirã́, nipe'tirãpʉreta ma'inu'cũcã'mi. Cʉ̃ ma'ise ne pe'tisome.
Mʉsãrẽ cʉ̃ ma'isere masĩdutigʉ sẽrĩbosa'a. Cʉ̃ ma'isere wãcũpõtẽomasĩtisa'a. Te, cʉ̃ ma'isere masĩrã, cʉ̃ weronojõ añurã, ña'ase moorã nirãsa'a. Tojo weerã Õ'acʉ̃rẽ cʉoyʉ'rʉarãsa'a.
Nipe'tirã “Õ'acʉ̃rẽ añuyʉ'rʉami”, niato. Cʉ̃ nipe'tise marĩ sẽrĩse yʉ'rʉoro o'osami. Marĩ wãcũ'que nemorõ o'omasĩsami. Cʉ̃ tutuaro me'rã marĩrẽ tojo weemasĩsami.
Tojo weerã Õ'acʉ̃ marĩ Jesucristore ẽjõpeori curuacjãrãrẽ añurõ weecã ĩ'arã, nipe'tirã Õ'acʉ̃rẽ e'catipeonu'cũcã'to. Tojo nicã Jesucristo masãpʉre weesere ĩ'arã, tojota weeato. A'tocaterocjãrã, be'rocjãrã quẽ'rã tojota Õ'acʉ̃rẽ e'catipeonu'cũcã'to.Tojota wa'arosa'a.
Jesucristore ẽjõpeorãrẽ ni'cãrõ me'rã nisetiduti'que ni'iYʉ'ʉ marĩ wiogʉ ye quetire werese wapa, bu'iri da'reri wi'ipʉ ni'i. Õ'acʉ̃ cʉ̃ tutuaro me'rã marĩrẽ añurõ weecʉ niwĩ. Tere wãcũgʉ̃, mʉsãrẽ a'tiro weecã ʉa'a. Mʉsã Õ'acʉ̃ bese'cãrã weronojõta añurõ weesetiya.
Ne ni'cʉ̃ “Ãpẽrã yʉ'rʉoro ni'i”, ni wãcũticã'ña. Nitu'tiro marĩrõ queoro weeya. Mʉsãrẽ ña'arõ, mejẽcã weecã, wãcũtutuaya. Ãpẽrãrẽ ma'írã, queoro weeticã ĩ'arã, tojo tʉ'oña'cã'ña.
Espíritu Santu mʉsãrẽ ni'cãrõ me'rã niseticã weemi. Mʉsã ni'cãrõ me'rã añurõ nisetirãti nírã, a'merĩ acobojoya. A'merĩ añurõ wejepeo, cumuca marĩrõ niña.
Marĩ ni'cã curuacjãrã ni'i. Espíritu Santu ni'cʉ̃ nigʉ̃́, marĩ nipe'tirãpʉre nimi. Õ'acʉ̃ ʉ'mʉsepʉ wa'adutigʉ marĩ nipe'tirãrẽ beseyucʉ niwĩ.
Marĩ wiogʉ Jesucristo ni'cʉ̃ta nimi. Marĩ nipe'tirã cʉ̃rẽ ni'cãrõnojõ ẽjõpeo'o. Jesucristore sirutusere ĩ'orã, marĩ nipe'tirã wãmeyeno'o.
Õ'acʉ̃ marĩ pacʉ ni'cʉ̃ta nimi. Cʉ̃ marĩ nipe'tirã wiogʉ nimi. Cʉ̃, cʉ̃ yarã me'rã cʉ̃ ye cjasere weemi. Cʉ̃ yarã nipe'tirãpʉre nimi.
Tojo nimicã, Cristo marĩrẽ, marĩnʉcʉ̃rẽ Espíritu Santu me'rã weemasĩsere o'ocʉ niwĩ.
Tojo weero Õ'acʉ̃ ye queti ojaca pũrĩpʉ oja'caronojõta ni'i. A'tiro ojano'wʉ̃:Cʉ̃ ʉ'mʉsepʉ mʉjãse dʉporo cʉ̃rẽ ĩ'atu'tirãrẽ docaque'acã weecʉ niwĩ. Cʉ̃ mʉjã́ca be'ro masãrẽ Espíritu Santu me'rã weemasĩsere o'ocʉ niwĩ.
Cʉ̃ ʉ'mʉsepʉ mʉjãsere ucũrã, cʉ̃ topʉ mʉjãti dʉporo a'ti di'tapʉ dijaticʉ niwĩ yujupʉ, nirã wee'e. Dijati, a'topʉ nicʉ niwĩ.
Cʉ̃́ta tja a'ti di'tapʉ ní'cʉ ʉ'mʉse añubutiaropʉ Õ'acʉ̃ nirõpʉ mʉjãcʉ niwĩ. Tojo weegʉ nipe'tiropʉ dutimasĩmi.
Jesucristo cʉ̃ yarãrẽ, nánʉcʉ̃rẽ Espíritu Santu me'rã weemasĩsere o'ocʉ niwĩ. Ni'cãrẽrãrẽ besecṹú, cʉ̃ ye queti wererã́ sãjãcã weecʉ niwĩ. Ãpẽrãrẽ Õ'acʉ̃ cʉ̃ ucũse tʉ'o'quere wereturiarã sãjãcã weecʉ niwĩ. Ãpẽrãrẽ, cʉ̃ masãrẽ pecame'epʉ wa'abo'cãrãrẽ yʉ'rʉwetise quetire werecusiari masã sõrõcʉ niwĩ. Ãpẽrãrẽ, Jesucristore ẽjõpeorãrẽ sʉ'ori bu'edutigʉ cũucʉ niwĩ.
Tojo wee cʉ̃ yarãrẽ cʉ̃ ye cjasere da'rato nígʉ̃ tojo weecʉ niwĩ. Cʉ̃ ya curuacjãrãrẽ cʉ̃ ʉaro weenemoato nígʉ̃ tojo weemasĩsere o'ocʉ niwĩ.
Tere wee, marĩ a'merĩ weetamurã, Õ'acʉ̃ macʉ̃rẽ nemorõ ẽjõpeonemorãsa'a. Cʉ̃rẽ añurõ masĩrãsa'a. Tojo nicã Õ'acʉ̃ ʉaronojõta queoro weemasĩnemorãsa'a. Õ'acʉ̃ bese'cʉ Cristo nipe'tisere añurõ niseticʉ niwĩ. Marĩ cʉ̃rẽ ẽjõpeori curuacjãrã quẽ'rã cʉ̃ weronojõta nisetirãsa'a.
Tojo weerã wĩ'marã weronojõ dʉcayumʉjãrã nisome. Nipe'tisetiri ma'ma bu'esere tʉ'orã, na'irõ dʉcayumʉjãsome. Nisoome'rĩrĩ masã marĩrẽ mejẽcã ẽjõpeocã weesome.
A'tiro pe'e bʉcʉrã weronojõ weerãsa'a. Diacjʉ̃ a'merĩ ma'i, ucũrãsa'a. Siape me'rã diacjʉ̃ cjasere ẽjõpeotu'ajanʉ'cõrãsa'a. Tojo nicã, ãpẽrãrẽ wereyapada'reorãsa'a. Nipe'tise no'o marĩ weesere Cristo me'rã nírã, cʉ̃ ʉaro weenemorãsa'a. Cʉ̃́ta nimi cʉ̃rẽ ẽjõpeori curuacjãrã dʉpoá.
Tojo dʉpoá nígʉ̃, marĩrẽ queoro a'mesʉ'acã weemi. Marĩ upʉ peje dʉcawatimirõ, ni'cã upʉta ni'i. A'te weronojõ marĩ cʉ̃rẽ ẽjõpeorãrẽ ni'cã curuata cʉ̃ me'rã ni'cãrõ me'rã nicã weemi. Marĩ ẽjõpeorãnʉcʉ̃ a'merĩ weetamurã, siape me'rã weetamuwã'cã, a'merĩ ma'itu'ajanʉ'cõrãsa'a.
Jesucristo me'rã ma'ma weesetisere boca'que ni'iMarĩ wiogʉ dutiro me'rã mʉsãrẽ a'tiro weeduti'i. Mʉsã Õ'acʉ̃rẽ masĩtirã weronojõ weeticã'ña. Todʉporopʉ weeseti'quenojõrẽ weeticã'ña. Õ'acʉ̃rẽ masĩtirã no'o ʉaro wãcũ, weema'acã'sama.
Na tʉ'omasĩtima. Na'itĩ'arõpʉ nirã́ weronojõ nima. Õ'acʉ̃ masãrẽ añurõ weesere masĩtima. Õ'acʉ̃ yere wãcũsĩ'rĩtirã, tʉ'omasĩtirã weronojõ nima. Tojo weerã Õ'acʉ̃ tiropʉ catinu'cũsome.
Na ña'arõ weesetisere ne bopoyatima. Na no'o ʉaro ña'arõ weebajaque'atima. Na weetʉ'sase, nipe'tise ña'asere weema. Na weesere “¿Añumitito?” ni wãcũtima.
Mʉsã pũrĩcãrẽ Cristo Õ'acʉ̃ bese'cʉ tojo weesere weedutiticʉ niwĩ.
Mʉsã queorota cʉ̃ ye quetire tʉ'orã, masĩsa'a. Cʉ̃rẽ ẽjõpeorã weesetisere Jesú bu'e'quere masĩsa'a.
Mʉsã todʉporopʉ weeseti'quema du'ucã'ña majã. Mʉsã “Ña'arõ ʉaripejasere wéérã, e'catirãsa'a”, ni wãcũmipã. Niwe'e. Tojo weese mʉsãrẽ dojorẽpã.
Õ'acʉ̃ ʉaronojõta ma'ma weesetisere weeya. A'tiro wéérã, ãpẽrãrẽ mʉsã queoro weerãsa'a. Tojo nicã Õ'acʉ̃ ĩ'orõpʉre añurã nirãsa'a.
Tojo weerã a'merĩ nisoosere du'ucã'ña. Marĩ nipe'tirã Jesucristore ẽjõpeori curuacjãrã ni'i. Te ye bu'iri a'merĩ diacjʉ̃ ucũrõʉa'a.
Mʉsã uarã, ña'arõ weeticã'ña. Uana'ĩaticã'ña.
Wãtĩ mʉsãrẽ uadojacã weesĩ'rĩsere cã'mota'aya.
Todʉporopʉ yajapo'cʉ yajanemoticã'to majã. Yajaronojõ o'ogʉ, da'rato. Tojo weegʉ cʉ̃ basu quẽ'rã cʉogʉsami. Cʉ̃ da'ra'que wapa me'rã pajasecʉorã quẽ'rãrẽ weetamumasĩgʉ̃sami.
Ña'asere ucũticã'ña. A'tiro pe'e weeya. Añuse, no'o masãrẽ weetamusenojõ pe'ere ucũña. Tojo wéérã, mʉsã ucũse tʉ'orãrẽ añurõ weerãsa'a.
Nipe'tise ña'arõ weesere weeticã'ña. Espíritu Santure bʉjaweticã weeticã'ña. Õ'acʉ̃ Espíritu Santure o'ose me'rã mʉsã “Õ'acʉ̃ yarã nima”, nino'o. Tojo weerã mʉsã masĩ'i, Jesucristo a'ticãpʉ Õ'acʉ̃ mʉsãrẽ añurõ yʉ'rʉobutiagʉsami.
Nipe'tise a'merĩ ña'arõ tʉ'oña'sere, pũrĩrõ ucũsere, uayʉ'rʉmajãsere, a'metu'tise, uarã caricũsere, tojo nicã ãpẽrãrẽ ña'arõ ucũse quẽ'rãrẽ du'ucã'ña. Ne ni'cʉ̃rẽ ĩ'atu'titicã'ña.
A'tiro pe'e weeya. A'merĩ añurõ weetamu, pajaña'ña. Õ'acʉ̃ Cristo me'rã mʉsãrẽ acobojo'caronojõta mʉsã quẽ'rã a'merĩ acobojoya.
“Õ'acʉ̃ põ'rãrẽ a'tiro nisetiroʉa'a” ní'que ni'iMʉsã Õ'acʉ̃ põ'rã cʉ̃ ma'irã́ ni'i. Tojo weerã cʉ̃ weronojõ weeya.
Jesucristo marĩrẽ ma'i'caronojõta a'merĩ ma'inu'cũcã'ña. Cʉ̃ marĩrẽ ma'ígʉ̃, wẽrĩbosacʉ niwĩ. Cʉ̃ wẽrĩbosa'que judío masã oveja wĩ'magʉ̃rẽ wẽjẽ, Õ'acʉ̃rẽ ʉ̃jʉ̃amorõpeo'caro weronojõ ni'i. Õ'acʉ̃ na ʉ̃jʉ̃amorõcã, tʉ'sacʉ niwĩ. Te weronojõ Jesucristo marĩrẽ wẽrĩbosa'quere tʉ'sacʉ niwĩ.
Mʉsã Õ'acʉ̃ yarã nitoja'a. Tojo weerã mʉsã nʉmosãnumia nitirãrẽ, marãpʉsʉmʉa nitirãrẽ ne a'metãrãbajaque'atiticã'ña. Nipe'tise no'o ña'arõ weesere, ña'arõ wãcũsere weeticã'ña. Tojo nicã ãpẽrã yere ʉaripejaticã'ña. Ne cã'rõ ña'arõ weesere wãcũticã'ña.
Ña'asere ucũ bujicã'ticã'ña. No'o ʉaro ucũma'aticã'ña. Tojo weese queoro niwe'e. Tojo weronojõ o'orã, a'tiro pe'e weeya. Õ'acʉ̃ añurõ weesere a'merĩ ucũ, cʉ̃rẽ e'catise o'oya.
Mʉsã masĩtojasa'a. No'o ʉaro a'metãrãbajaque'atirãnojõ Jesucristo yarã nitima. Õ'acʉ̃ nirõpʉ wa'asome. Mejãrõta tja ña'asere weegʉ́, tojo nicã a'ti ʉmʉco cjase ʉaripejayʉ'rʉnʉ'cãgʉ̃ quẽ'rã cʉ̃ tiropʉ wa'asome. A'ti ʉmʉco cjase ʉaripejayʉ'rʉnʉ'cãse Õ'acʉ̃ mejetare ẽjõpeose ni'i.
Tʉ'omasĩña. Õ'acʉ̃ te ña'ase weerãrẽ cʉ̃rẽ yʉ'rʉnʉ'cãrãrẽ pecame'epʉ bu'iri da'regʉsami. Na ña'arõ weesere “Añuse ni'i”, nibosama. Na tojo ucũmaasoosere ne ẽjõpeoticã'ña.
Õ'acʉ̃rẽ yʉ'rʉnʉ'cãrãrẽ na ña'arõ weesere ne cã'rõ bu'ipejatamuticã'ña.
Mʉsã todʉporopʉre ña'arõ weesetirã, na'itĩ'arõpʉ weronojõ nicãrã niwʉ̃. Õ'acʉ̃rẽ masĩticãrã niwʉ̃. Ni'cãrõacã pũrĩcãrẽ marĩ wiogʉ yarã nírã, bo'reyuropʉ nírã weronojõ ni'i. Õ'acʉ̃ ye cjasere masĩ'i. Cʉ̃ yarã weronojõ weesetiya.
Marĩ bo'reyuropʉ nírã, ãpẽrãrẽ añurõ wee'e. Tojo nicã weesoose marĩrõ Õ'acʉ̃ ʉaronojõ queoro wee'e.
Nipe'tise mʉsã weesenojõrẽ “¿Marĩ wiogʉ e'catigʉsari?” ni wãcũña.
Jesucristore ẽjõpeotirã na'itĩ'arõpʉ nírã weronojõ nisama. Na no'o ʉaro weema'asama. Mʉsã na weronojõ weeticã'ña. A'tiro pe'e weeya. Na weesere “Ña'ase Õ'acʉ̃ weedutitise ni'i” ni, bajuyoropʉ ĩ'oña.
Na ya'yioropʉ ña'arõ weesere marĩ ucũcã, bopoyo ni'i.
Bo'reyuropʉre nipe'tise baju'u. Marĩ na ña'arõ wee'quere ña'a ni'i nírã, bajuyoropʉ ĩ'o'o. Tojo weecã, na ña'arõ weesere masĩsama. Masĩrã, na quẽ'rã dʉcayubosama.
Tojo weero Jesucristore ẽjõpeotirãrẽ a'tiro ucũno'o:Mʉ'ʉ cãrĩgʉ̃, tʉ'omasĩtigʉ weronojõ ni'i. Wã'cãña. Õ'acʉ̃ ĩ'orõpʉre wẽrĩ'cʉ weronojõ ni'i. Tojo nimigʉ̃, masãña. Tʉ'omasĩña. Cristo Õ'acʉ̃ bese'cʉ mʉsãrẽ bo'reyuropʉ nirãrẽ weronojõ weegʉsami, nino'o.
Tojo weerã mʉsã weesere añurõ wãcũcasanʉ'cõña. Õ'acʉ̃ yere masĩtirã weronojõ niticã'ña. Cʉ̃ yere masĩrã́ weronojõ pe'e añurõ niña.
A'tiro nicã peje ña'ase ni'i. Tojo nimicã, a'tiro weeya. Nipe'tise mʉsã weesetisetirinʉcʉ̃ Õ'acʉ̃ ʉaro weeya.
No'o ʉaro weema'aticã'ña. “¿Ñe'enojõ pe'e Õ'acʉ̃ ʉase niti?” ni wãcũña.
Que'aticã'ña. Tojo weese yapatidijase ni'i. E'catisĩ'rĩrã, Espíritu Santure cʉoyʉ'rʉmajã niña.
Õ'acʉ̃ ye basasere, Salmo wãmetiri pũrĩpʉ oja'quenojõrẽ a'merĩ wereya. Marĩ wiogʉre ʉpʉtʉ e'catipeose me'rã basapeoya.
Marĩ wiogʉ Jesucristore ẽjõpeorã, nipe'tisere Õ'acʉ̃ marĩ pacʉre e'catise o'onu'cũcã'ña.
Marãpʉtirãnumia, marĩ wiogʉre yʉ'ti ẽjõpeoronojõta mʉsã marãpʉsʉmʉarẽ yʉ'ti ẽjõpeoya.
A'tiro ni'i. Cristo cʉ̃rẽ ẽjõpeori curuacjãrã dʉpoá nimi. Tojo weronojõ marãpʉtigore co marãpʉ co wiogʉ weronojõ nimi. Apeye quẽ'rãrẽ Cristota cʉ̃ ya curuacjãrãrẽ yʉ'rʉogʉ nimi. Marĩ cʉ̃ ya upʉcjãrã ni'i.
Marĩ cʉ̃ ya curuacjãrã cʉ̃ dutise doca ni'i. A'te weronojõ marãpʉtirãnumia quẽ'rã nipe'tise na marãpʉsʉmʉa dutise doca nirõʉa'a.
Cristo cʉ̃ ya curuacjãrãrẽ ma'ígʉ̃, marĩ ye niatjere wẽrĩbosacʉ niwĩ. Cʉ̃ ma'i'caronojõta, nʉmotirã, mʉsã nʉmosãnumiarẽ ma'iña.
Jesucristo cʉ̃ ya curuacjãrãrẽ cʉ̃ yarã nidutigʉ tojo wẽrĩbosacʉ niwĩ. Cʉ̃ ye quetire ẽjõpeocã, marĩ ña'arõ wee'quere cõ'a dʉcayucã weemi. Aco me'rã ũ'irĩtisere coero weronojõ weemi.
Cʉ̃, cʉ̃ ya curuacjãrãrẽ añubutiarã cʉogʉti nígʉ̃, tojo weemi. De'ro nise ña'ase moorã, bu'iri marĩrã wa'acã weemi.
Jesucristo cʉ̃ ya curuacjãrãrẽ ma'i'caronojõta, mʉsã nʉmotirã, mʉsã nʉmosãnumiarẽ ma'irõʉa'a. Mʉsã basu ma'irõnojõta ma'iña. No'o cʉ̃ nʉmorẽ ma'igʉ̃́nojõ cʉ̃ basu ma'igʉ̃ weemi.
A'tiro ni'i. Ne ni'cʉ̃ cʉ̃ upʉre ma'iticã weetimi. A'tiro pe'e weemi. Añurõ ba'a, cʉ̃ upʉre co'temi. Cristo cʉ̃ ya curuacjãrãrẽ tojota weemi. Marĩrẽ ma'ígʉ̃, añurõ co'temi.
Marĩ cʉ̃rẽ ẽjõpeori curuacjãrã cʉ̃ ya upʉ ni'i.
Õ'acʉ̃ ye queti ojaca pũrĩpʉ a'tiro ojano'wʉ̃:Tojo weegʉ nʉmotigʉ cʉ̃ pacʉsʉmʉa me'rã ní'cʉ narẽ wijagʉsami. Wija, cʉ̃ nʉmo me'rã nigʉ̃sami. Õ'acʉ̃ ĩ'orõpʉre na pʉarã ni'cã upʉ nirãsama, ni ojano'wʉ̃.
Te tʉ'ota basiotise paca ni'i. Tojo nimicã, yʉ'ʉ pe'e Cristo, tojo nicã cʉ̃rẽ ẽjõpeori curuacjãrãrẽ na ni'cã upʉ nima nisere ucũ'u.
Tojo nimigʉ̃, a'te quẽ'rãrẽ nigʉ̃ti. Nʉmotirãnʉcʉ̃ mʉsã basu ma'irõnojõta mʉsã nʉmosãnumiarẽ ma'iña. Numia quẽ'rã, mʉsã marãpʉsʉmʉarẽ añurõ yʉ'ti ẽjõpeoya.
Wĩ'marã, ma'mapjia, Jesucristore ẽjõpeorã mʉsã pacʉsʉmʉa dutisere añurõ yʉ'tiya. Tojo weese añu ni'i.
<sup>(2-3)</sup> Dʉporopʉ Õ'acʉ̃ Moisére cʉ̃ dutisere cũucʉ niwĩ. Ni'cãrõ dutisere a'tiro nicʉ niwĩ: “Mʉsã a'tere yʉ'ticã, añurõ weegʉti”, nicʉ niwĩ. A'tiro nicaro niwʉ̃: “Mʉsã pacʉ, mʉsã pacore ẽjõpeoya. Mʉsã tojo wéérã, e'catirãsa'a. A'ti nucũcãpʉre yoacã catirãsa'a”, nicʉ niwĩ.
(-)
Pacʉsʉmʉa, mʉsã põ'rãrẽ na'irõ tu'titicã'ña. Na uacã weeticã'ña. A'tiro pe'e weeya. Queoro weesere bu'emasõña. Na ña'arõ weecã, “Tojo weeticã'ña”, niña. Narẽ marĩ wiogʉre ẽjõpeocã, cʉ̃ ʉaronojõta weecã weeya.
Da'raco'teri masã, mʉsã wiorã na dutisere yʉ'tiya. Jesucristore da'raco'terã weronojõ añurõ weesooro marĩrõ wiopesase me'rã narẽ ẽjõpeoya.
Na ĩ'orõpʉre añurõ da'raya. Na ĩ'atiropʉ quẽ'rãrẽ mejãrõta weeya. Mʉsã wiorã ĩ'orõpʉ dia'cʉ̃ añurõ da'rarã, nisoorã weebosa'a. Mʉsã wiorã “Añurõ da'rami”, ni wãcũdutirã weebosa'a. Tojo weeticã'ña. Jesucristore da'raco'terã weronojõ Õ'acʉ̃ ʉaronojõ añurõ tʉ'sase me'rã da'raya.
E'catise me'rã Jesucristore da'rabosarã weronojõ tʉ'oña'ña. Masã dia'cʉ̃rẽ da'rabosarã weronojõ tʉ'oña'ticã'ña.
Mʉsã masĩtoja'a, marĩ wiogʉ marĩnʉcʉ̃rẽ wapayegʉsami. Da'raco'teri masã, da'raco'tetirãrẽ mejãrõta marĩ añuse wee'caro ejatuaro wapayegʉsami. Tojo weerã añurõ da'raya.
Dutiri masã, mʉsã quẽ'rã mejãrõta mʉsãrẽ da'raco'terãrẽ añurõ weeya. Narẽ ña'arõ tuunʉrʉ̃ticã'ña. Wãcũña, mʉsã quẽ'rã na weronojõ ʉ'mʉsepʉre ni'cʉ̃ wiogʉ cʉo'o. Cʉ̃ pũrĩcã nipe'tirã masãrẽ ne dʉcawaaro marĩrõ ni'cãrõnojõ ĩ'asami.
Õ'acʉ̃rẽ ẽjõpeorã a'tiro weeroʉa'a nise ni'iNi'cãrõacãma a'tiro ojagʉti. Acawererã, mʉsã marĩ wiogʉ me'rã ni'i. Tojo weerã cʉ̃ tutuayʉ'rʉse me'rã wãcũtutuaya.
Wãtĩ mʉsãrẽ nisoome'rĩcã, Õ'acʉ̃ weetamuse me'rã cã'mota'aya. A'tiro weronojõ ni'i. Ni'cʉ̃ surara a'mewẽjẽrõpʉ wa'agʉ, cʉ̃ upʉre cã'mota'agʉ cõmesapeare, cõmesu'tirore sãñasami. Tojo weronojõ Õ'acʉ̃ marĩrẽ tutuarã nidutigʉ o'osere cʉoya. Tere cʉorã, wãtĩ ña'arõ weesere cã'mota'amasĩrãsa'a.
Marĩ Õ'acʉ̃ ʉaro weesĩ'rĩrã, a'mequẽrã weronojõ ni'i. Masã me'rã a'mequẽrõ weronojõ niwe'e. Wãtĩa wiorã tutuarã me'rã a'mequẽ'e. Wãtĩa a'ti ʉmʉco cjase ña'arõ weesere dutirã́ nima. Na pãjãrã bajutirã masãrẽ wãcũsepʉ ña'arõ weedutirã niquẽsãsama.
Tojo weerã nipe'tise Õ'acʉ̃ mʉsãrẽ tutuarã nidutigʉ o'osere cʉoya. Tere cʉorã, nipe'tisetirinʉcʉ̃ wãtĩ mʉsãrẽ ña'arõ weeduticã, tutuarãsa'a. Mʉsã a'tiro wééca be'ro wãcũtutuarã waro nirãsa'a. Tojo weerã surara a'mewẽjẽrõpʉ wa'agʉ, nipe'tise cõmesu'tire wejesãña'caro weronojõ weerãsa'a.
Surara cʉ̃ yaro su'tiro bu'i ejeritusami. Be'ro cʉ̃ cutirore cã'mota'agʉ cõmesu'tirore sãñasami. A'te weronojõ mʉsã Õ'acʉ̃ o'ose me'rã tutuarã niña. Surara ejeritu'caro weronojõ Õ'acʉ̃ ye ucũse diacjʉ̃ cjasere añurõ tʉ'onʉrʉ̃ña. Surara cʉ̃ cutirore cã'mota'asami. Cʉ̃ cã'mota'aro weronojõ mʉsã quẽ'rã a'tiro weeya. Wãtĩ ña'arõ weesere cã'mota'ajã, Õ'acʉ̃ weetamuse me'rã añurõ weeya.
Surara a'mequẽgʉ̃ wa'ase dʉporo cʉ̃ dʉ'pocãrĩrẽ cã'mota'ato nígʉ̃ sapature sãñasami. Cʉ̃ weronojõ mʉsã quẽ'rã Jesucristo ye quetire wererãti nírã, wãcũyuya. A'te queti a'tiro ni'i. Jesucristo wẽrĩse me'rã Õ'acʉ̃ masãrẽ yʉ'rʉocʉ niwĩ.
Apeye quẽ'rãrẽ upʉre cã'mota'ari pa'marẽ cʉosami. Cʉ̃ me'rã a'mequẽrã, na bʉesepagʉ pecame'e me'rã cʉosere ti pa'ma me'rã cã'mota'acjʉ tojo weesami. A'te weronojõ wãtĩ mʉsãrẽ ña'arõ weesĩ'rĩsere cã'mota'arã Õ'acʉ̃rẽ ẽjõpeoya. A'tiro niña: “Yʉ'ʉre añurõ yʉ'rʉweticã weegʉsami”, ni ẽjõpeoya.
Surara cʉ̃ dʉpoare cã'mota'asĩ'rĩgʉ̃ cõmesapeare pesasami. Cʉ̃ weronojõ wãtĩ mʉsã wãcũsere dojorẽsĩ'rĩcã, “Õ'acʉ̃ yʉ'rʉono'cãrã ni'i”, niña. Apeye quẽ'rãrẽ surara a'mequẽsĩ'rĩgʉ̃ pajiri pjĩ di'pjĩjore miasami. Cʉ̃ weronojõ mʉsã quẽ'rã Espíritu Santu o'oca pjĩrẽ cʉoya. Ti pjĩ Õ'acʉ̃ ucũse nisĩ'rĩrõ wee'e. Cʉ̃ ucũse me'rã wãtĩrẽ cã'mota'amasĩ'i. Tojo nicã nipe'tise ña'asere cõ'amasĩ'i.
Yʉ'ʉ quẽ'rãrẽ sẽrĩbosaya. Yʉ'ʉ Õ'acʉ̃ yere weresetirinʉcʉ̃ cʉ̃ ucũsere yʉ'ʉre o'oato. “Uiro marĩrõ Jesucristo ye quetire masã masĩno'ña marĩ'quere wereta basiocã weeato”, ni sẽrĩbosaya.
Õ'acʉ̃ yʉ'ʉre a'te quetire weredutigʉ o'ówĩ. Yʉ'ʉ cʉ̃rẽ dʉcayugʉ weronojõ ni'i. A'te quetire werese bu'iri ni'cãrõacãrẽ yʉ'ʉ bu'iri da'reri wi'ipʉ ni'i. Topʉ nimigʉ̃, yʉ'ʉre a'te quetire uiro marĩrõ wereato nírã, sẽrĩbosaya.
Pablo añudutitʉo'que ni'iTíquico marĩ acaweregʉ weronojõ nimi. Cʉ̃ yʉ'ʉ ma'igʉ̃́ nipe'tise yé quetire mʉsãrẽ weregʉ wa'agʉsami. Cʉ̃ marĩ wiogʉ ye cjasere weetamugʉ̃ nimi.
Tojo weegʉ ʉ̃sã ye quetire weredutigʉ cʉ̃rẽ mʉsã tiropʉ o'ó'o. Tojo o'ócã, wãcũtutuarãsama nígʉ̃, tojo wee'e.
Õ'acʉ̃ marĩ pacʉ, tojo nicã marĩ wiogʉ Jesucristo a'tiro weeato. Nipe'tirã mʉsã Jesucristore ẽjõpeorãrẽ ejerisãjãcã weeato. Ẽjõpeo, a'merĩ ma'inemocã weeato.
Õ'acʉ̃ nipe'tirã Jesucristore ma'inu'cũrãrẽ añurõ weeato.Tocã'rõta oja'a.Pablo
Pablo Filipocjãrãrẽ ojaca pũrĩ ni'iPablo Jesucristore ẽjõpeori curuacjãrãrẽ oja'que ni'iYʉ'ʉ Pablo, tojo nicã Timoteo Jesucristore da'raco'terã ni'i. Ʉ̃sã nipe'tirã mʉsãrẽ Jesucristore ẽjõpeorã Filipopʉ nirãrẽ oja'a. Tojo nicã Jesucristore ẽjõpeori curuacjãrã sʉ'ori wejepeorã quẽ'rãrẽ oja'a. Narẽ weetamuco'terã quẽ'rãrẽ oja'a.
Õ'acʉ̃ marĩ pacʉ, Jesucristo marĩ wiogʉ mʉsãrẽ añurõ weeato. Mʉsãrẽ ejerisãjãcã weeato.
Jesucristore ẽjõpeorãrẽ Pablo sẽrĩbosase ni'iYʉ'ʉ mʉsãrẽ wãcũsetirinʉcʉ̃ yʉ'ʉ wiogʉ Õ'acʉ̃rẽ e'catise o'o'o. Mʉsã añurõ weese bu'iri tojo wee'e.
<sup>(4-5)</sup> Ne waropʉ mʉsã Jesucristo ye quetire tʉ'orã, yʉ'ʉre weetamunʉ'cãwʉ̃. A'tiro nicã quẽ'rãrẽ tojota weenu'cũ'u. Tojo weegʉ mʉsã nipe'tirã ye niatjere Õ'acʉ̃rẽ e'catise me'rã sẽrĩbosanu'cũ'u.
(-)
Õ'acʉ̃ mʉsãrẽ añurõ weesere yʉ'ʉ masĩyʉ'rʉcápu'ticã'a. Õ'acʉ̃ mʉsãrẽ añurõ dʉcayunʉ'cãcʉ niwĩ. A'tiro nicã quẽ'rãrẽ dʉcayugʉ weemi. Tée Jesucristo a'tiri curapʉ tojo dʉcayuyapatigʉsami.
Yʉ'ʉ a'tiro wãcũ'u: “Õ'acʉ̃ narẽ tojo dʉcayunu'cũgʉ̃sami”, ni'i. Yʉ'ʉ tojo wãcũse añu ni'i. Mʉsãrẽ ma'ígʉ̃, tojo bʉsʉ'ʉ. A'tiro ni'i. Ni'cãrõacãrẽ yʉ'ʉ bu'iri da'reri wi'ipʉ nicã, mʉsã yʉ'ʉre bu'ipejatamu'u. Wiorãrẽ “Jesucristo masãrẽ yʉ'rʉomi nise queti diacjʉ̃ ni'i” werecã quẽ'rãrẽ, bu'ipejatamu'u. Tojo weerã Õ'acʉ̃ yʉ'ʉre weetamusere mʉsã quẽ'rã bu'ipejatamu'u.
Õ'acʉ̃ yʉ'ʉ mʉsãrẽ ʉpʉtʉ ma'isere masĩmi. Yʉ'ʉ mʉsãrẽ ma'ígʉ̃, Jesucristo cʉ̃ pajaña'se me'rã ma'i'i.
Mʉsãrẽ “Nemorõ a'merĩ ma'inemoato”, ni sẽrĩbosa'a. “Nipe'tisere añurõ masĩse me'rã tʉ'ocasanʉ'cõpe'oato”, ni'i.
Tojo weerã mʉsã “A'tiro weeroʉa'a”, nímasĩrãsa'a. Ña'arõ weesere moorãsa'a. Jesucristo a'ticã, bu'iri marĩrã bocaejano'rãsa'a. Añuse dia'cʉ̃ wéérã bocaejano'rãsa'a.
Jesucristota mʉsãrẽ nipe'tisere añurõ weecã weegʉsami. Mʉsã tojo weecã ĩ'arã, masã Õ'acʉ̃rẽ a'tiro wãcũrãsama. “Añuyʉ'rʉami, añuse weemi”, nirãsama.
Jesucristo nipe'tise yʉ'rʉoro niyʉ'rʉnʉ'cãmi nise ni'iYʉ'ʉ bu'iri da'reri wi'ipʉ nimicã, Jesucristo masãrẽ yʉ'rʉomi nise queti nemorõ se'sa wa'asa'a. Acawererã, mʉsãrẽ tere masĩcã ʉa'a.
Yʉ'ʉ bu'iri da'reri wi'ipʉ nígʉ̃, surarare Jesucristo masãrẽ yʉ'rʉomi nisere were'e. Tojo weerã nipe'tirã surara, wiogʉ ya wi'ipʉ co'terã́ a'tiro nima: “Cʉ̃ Jesucristore sirutuse wapa, bu'iri da'reri wi'ipʉ nimi”, nima. Ãpẽrã quẽ'rã masĩpe'ticã'ma.
Yʉ'ʉ bu'iri da'reri wi'ipʉ niyucã, pãjãrã marĩ acawererã wãcũtutuama. Te ye bu'iri na marĩ wiogʉre ẽjõpeonemorã, uiro marĩrõ Õ'acʉ̃ ye quetire werema.
<sup>(15-17)</sup> Ãpẽrã pe'e yʉ'ʉre ʉorã, Jesucristo yere werema. Na bu'ese pe'ere sirutudutirã tojo weema. Na, na ye cjasere wãcũrã weema. Queoro wãcũtimirã, Jesucristo yere werema. Yʉ'ʉ bu'iri da'reri wi'ipʉ nicã, cʉ̃rẽ bʉjawetise doquepejato nírã tojo weema.Ãpẽrã pe'e Jesucristo ye quetire añurõ weesĩ'rĩse me'rã werema. Yʉ'ʉre ma'írã, tojo weema. Na a'tiro masĩma. “Cʉ̃ Jesucristo ye quetire queoro ucũse bu'iri cʉ̃ bu'iri da'reri wi'ipʉ nimi”, nima.
(-)
(-)
Ãpẽrã yʉ'ʉre ña'arõ weesĩ'rĩcã, añurõsa'a. No'o yʉ'ʉre ma'írã, ma'itirã, Jesucristo yere wererã weema. Na tojo weesere tʉ'ogʉ, e'cati'i.Tojo e'catinu'cũgʉ̃sa'a.
A'tiro ni'i. Mʉsã sẽrĩse me'rã, tojo nicã Espíritu Santu Jesucristo o'o'cʉ yʉ'ʉre weetamuse me'rã nipe'tise yʉ'ʉre wa'ase añurõ yapatirosa'a. A'tere masĩ'i.
Yʉ'ʉ Jesucristo yere weretigʉ, bopoyabosa'a. A'tiro pe'e ʉasa'a. Uiro marĩrõ wãcũtutuase me'rã cʉ̃ yere werenu'cũsĩ'rĩsa'a. Ni'cãrõacã quẽ'rãrẽ yʉ'ʉ weenu'cũrõnojõta weesĩ'rĩsa'a. Tojo weegʉ yʉ'ʉ bu'iri da'reri wi'ipʉ ní'cʉ wijacã, o yʉ'ʉre wẽjẽcã, a'tiro wa'acã ʉasa'a. Nipe'tise yʉ'ʉ weese me'rã Jesucristore masã nemorõ masĩcã ʉasa'a. Cʉ̃ añubutiasere siape me'rã masĩnemocã ʉasa'a.
Nipe'tiro yʉ'ʉ catiro põtẽorõ Jesucristo ʉaro weesĩ'rĩsa'a. Yʉ'ʉ pe'ema cʉ̃ ãpẽrã, apeyenojõ yʉ'rʉoro niyʉ'rʉnʉ'cãmi. Yʉ'ʉ wẽrĩgʉ̃, cʉ̃ me'rã nigʉ̃sa'a. Cʉ̃ me'rã nicã, añuyʉ'rʉa'a.
Yʉ'ʉ catigʉ, marĩ wiogʉ ye cjasere da'ramasĩ'i. Tojo weegʉ yʉ'ʉ wẽrĩcã, o caticã, añu nibosari nímasĩtisa'a.
A'te pʉaro besecã, diasa ni'i. Wẽrĩgʉ̃, Jesucristo me'rã nibosa'a. Tojo weegʉ “Wẽrĩcã, añubosa'a”, ni tʉ'oña'a.
Tojo weegʉ yʉ'ʉ masĩ'i, mʉsã me'rã nínigʉ̃ti yujupʉ. Mʉsãrẽ nemorõ weetamugʉ̃ti nígʉ̃, tojo weegʉti. Tojo nicã mʉsã ẽjõpeose me'rã nemorõ e'catiato nígʉ̃ tojo weegʉti.
Tojo weerã apaturi yʉ'ʉ mʉsã tiropʉ nicã, Jesucristo yʉ'ʉre co'tese wapa, nemorõ cʉ̃rẽ e'catise o'orãsa'a.
Nipe'tise mʉsã weesetisere Jesucristo ye queti nirṍnojõta weeya. Mʉsã tojo weecã, mʉsã tiro nígʉ̃, o yoaropʉ nígʉ̃, mʉsã añurõ weesere tʉ'ogʉti. Mʉsãrẽ ni'cãrõnojõ añurõ ẽjõpeonu'cũcã ʉasa'a. Tojo nicã wãcũtutuase me'rã ni'cãrõnojõ Jesucristo ye quetire wereturiacã ʉasa'a.
Jesucristo ye quetire ʉatirã mʉsãrẽ ña'arõ weecã, uiticã'ña. Tojo weerã na pecame'epʉ wa'atjere masĩrãsama. Mʉsã pe'e quẽ'rã uitirã, mʉsãrẽ yʉ'rʉono'atjere ĩ'orãsa'a. Õ'acʉ̃ta mʉsãrẽ yʉ'rʉo, uiro marĩrõ niseticã weemi.
Õ'acʉ̃ mʉsãrẽ ma'ígʉ̃, Cristore ẽjõpeodutiwĩ. Jesucristore ẽjõpeo'que bu'iri mʉsãrẽ ña'arõ weerãsama. Te quẽ'rãrẽ Õ'acʉ̃ cũuwĩ.
Jesucristore ẽjõpeose bu'iri marĩ ni'cãrõnojõ pi'eti'i. Todʉporopʉ mʉsã ya macãpʉ yʉ'ʉre tãrã, bu'iri da'reri wi'ipʉ cũucã ĩ'awʉ̃. Ni'cãrõacã quẽ'rãrẽ mejãrõta yʉ'ʉre ña'arõ weesere tʉ'osa'a.
Jesucristo wee'caronojõ weedutise ni'i<sup>(1-2)</sup> Jesucristo mʉsãrẽ wãcũtutua e'caticã weemi. Cʉ̃ mʉsãrẽ ma'ígʉ̃, weetamumi. Espíritu Santu mʉsã me'rã nimi. Tojo weerã mʉsã ma'ise, pajaña'sere cʉorã, a'tiro weeya. Añurõ ni'cãrõ me'rã nisetiya. Ni'cãrõnojõ a'merĩ ma'iña. Espíritu Santu me'rã ni'cãrõta wãcũsetirã niña. Tojo weese me'rã yʉ'ʉre e'catinemocã weerãsa'a.
(-)
Mʉsã ye dia'cʉ̃rẽ ʉasãticã'ña. “Ãpẽrã yʉ'rʉoro ni'i”, niticã'ña. Ãpẽrã pe'ere “Añuyʉ'rʉnʉ'cãma”, ni tʉ'oña'ña.
Mʉsã ye cjase dia'cʉ̃rẽ “Añurõ wa'ato”, ni wãcũticã'ña. Ãpẽrã ye quẽ'rãrẽ “Añurõ wa'ato”, ni wãcũña.
Mʉsã Jesucristo wãcũseti'caronojõta wãcũsetiya. Cʉ̃ “Ãpẽrã yʉ'rʉoro añugʉ̃ ni'i”, niticʉ niwĩ.
Cʉ̃ Õ'acʉ̃ nisetisere cʉomigʉ̃, “Yʉ'ʉ a'ti nucũcãpʉ a'tigʉ, Õ'acʉ̃rẽ ni'cãrõwijisere ne du'usome”, niticʉ niwĩ.
A'tiro pe'e weecʉ niwĩ. Cʉ̃ ʉaro me'rã cʉ̃ wiogʉ nisere du'ucʉ niwĩ. Du'u, a'ti nucũcãpʉ a'tigʉ, apĩrẽ da'raco'tegʉ weronojõ wa'acʉ niwĩ. A'ti upʉ me'rã bajuacʉ niwĩ.
Tojo weegʉ masʉ̃ weronojõ bajúgʉ, mejõ nigʉ̃́ wa'acʉ niwĩ. Masã “Cʉ̃rẽ curusapʉ paabi'peya” nicã, cʉ̃ pacʉre yʉ'tigʉ, yʉ'rʉnʉ'cãticʉ niwĩ. Cʉ̃ curusapʉ ña'arõ wẽrĩmigʉ̃, cʉ̃ pacʉre yʉ'rʉnʉ'cãticʉ niwĩ.
Cʉ̃, cʉ̃ pacʉre yʉ'tise bu'iri Õ'acʉ̃ nipe'tirã bu'ipʉ sõrõcʉ niwĩ. Cʉ̃ wãmerẽ ãpẽrã wãme yʉ'rʉoro añurõ wãcũdutigʉ tojo weecʉ niwĩ.
Tojo weerã nipe'tirã ʉ'mʉsepʉ nirã́, a'ti nucũcãpʉ nirã́, wẽrĩ'cãrã Jesú wãmerẽ tʉ'orã, ejaque'ape'tirãsama.
Nipe'tirã “Jesucristo marĩ wiogʉ nimi”, nirãsama. Na Õ'acʉ̃rẽ, “Añuyʉ'rʉami”, nirãsama.
Jesucristore ẽjõpeorã ña'arõ weerãrẽ añuse queose ĩ'orãsama nise ni'iAcawererã, yʉ'ʉ mʉsãrẽ ma'i'i. Todʉporopʉ yʉ'ʉ mʉsã me'rã nícaterore yʉ'ʉ duti'quere yʉ'tiwʉ. Ni'cãrõacãrẽ yʉ'ʉ yoaropʉ ni'i. Tjãsa'a majã. Totá nemorõ yʉ'tiya. Õ'acʉ̃ mʉsãrẽ yʉ'rʉocʉ niwĩ. Tere wiopesase me'rã wãcũña. Tere wãcũrã, “Ãpẽrã yʉ'rʉoro ni'i”, nirõ marĩrõ nisetiya. Añurõ niyapatiya. Ña'arõ weeri nírã, tojo weeya.
A'tiro ni'i. Mʉsãrẽ Õ'acʉ̃ añurõ weesĩ'rĩcã weesami. Cʉ̃ ʉaronojõ mʉsãrẽ añurõ tu'ajanʉ'cõcã weesami.
No'o nipe'tisere wéérã tʉ'satimirã, ũrũsãse me'rã weeticã'ña.
Tojo weerã Õ'acʉ̃ põ'rã ña'ase marĩrã, bu'iri moorã nirãsa'a. Mʉsã a'ti turicjãrã nisoori masã ña'arõ weesetirã wa'teropʉ ni'i. Mʉsã añurõ wéérã, narẽ añurõ, queoro weesere ĩ'orãsa'a.
Añuse catise pe'titise quetire wererãsa'a. Mʉsã añurõ weese me'rã yʉ'ʉ mʉsã tiropʉ bu'esija'quere a'tiro nigʉ̃ti. Jesucristo apaturi a'ticã, yʉ'ʉ mejõ waro narẽ bu'etipã nígʉ̃, e'catigʉti.
Masã mʉsãrẽ ña'arõ weemicã, mʉsã Jesucristore ẽjõpeonu'cũ'u. Mʉsã ẽjõpeose Õ'acʉ̃rẽ añuse o'ose weronojõ ni'i. Yʉ'ʉ Jesucristo yere werese wapa yʉ'ʉre wẽjẽcã, Õ'acʉ̃rẽ añuse o'onemorõ weronojõ nirõsa'a. Tojo wa'acã, yʉ'ʉ e'catigʉsa'a. Mʉsã quẽ'rãrẽ e'caticã weegʉsa'a.
Mʉsã yʉ'ʉre e'catitamurãsa'a.
Timoteo, Epafrodito ye cjase ni'iMarĩ wiogʉ Jesú ʉacã, maata Timoteore mʉsã tiropʉ o'ógʉti. Mʉsã ye quetire tʉ'ogʉ, e'catigʉti nígʉ̃, tojo weegʉti.
Timoteo dia'cʉ̃ yʉ'ʉ weronojõ wãcũmi. Cʉ̃ yʉ'ʉ weronojõ mʉsãrẽ añurõ wa'acã ʉagʉ, ʉpʉtʉ wãcũque'timi.
Ãpẽrã na ye dia'cʉ̃rẽ añurõ wa'acã ʉasãsama. Jesucristo ye pe'ere tojo wãcũtisama.
Mʉsã pũrĩcã Timoteo queoro weesere masĩtojasa'a. Cʉ̃ yʉ'ʉ me'rã ni'cʉ̃ cʉ̃ pacʉ me'rã da'ragʉ weronojõ Jesucristo ye quetire weretamugʉ̃ weemi.
Tojo weegʉ yé cjasere añurõ masĩ́ca be'ro cʉ̃rẽ mʉsã tiropʉ o'ógʉti.
“Apetero weegʉ Timoteo me'rã apĩ marĩ acaweregʉ Epafroditore o'óroʉasato”, ni wãcũ'u. Epafrodito yʉ'ʉ me'rã tutuaro Jesucristo yere weretamumi. Mʉsã basu yʉ'ʉre weetamudutirã cʉ̃rẽ o'ócãrã niwʉ̃.
Cʉ̃ mʉsãrẽ pũrõ ĩ'asĩ'rĩmi. Cʉ̃ dutitise quetire mʉsã masĩcã tʉ'ogʉ, pũrõ bʉjawetiwĩ. Tojo weegʉ cʉ̃rẽ o'ógʉti.
Diacjʉ̃ta ni'i, pũrõ waro wa'awĩ. Wẽrĩse pʉ'to niwĩ. Cʉ̃ pũrõ dutitimicã, Õ'acʉ̃ cʉ̃rẽ pajaña'wĩ. Cʉ̃ se'sarore tojo weetiwĩ. Yʉ'ʉ quẽ'rãrẽ pajaña'wĩ. Epafrodito wẽrĩcãma, yʉ'ʉ nemorõ waro bʉjawetiyʉ'rʉabopã. Tojo wa'acã ʉatigʉ, Õ'acʉ̃ cʉ̃rẽ yʉ'rʉowĩ.
Mʉsã cʉ̃rẽ ĩ'arã, e'catiato tja nígʉ̃ o'ó'o. Mʉsã e'catise quetire tʉ'ogʉ, yʉ'ʉ quẽ'rã e'catigʉsa'a.
E'catise me'rã cʉ̃rẽ ñe'eña. Jesucristore ẽjõpeogʉ marĩ acaweregʉ nimi. Nipe'tirã cʉ̃ weronojõ nirãrẽ añurõ weeya.
Epafrodito Jesucristo yere da'raco'tetjĩagʉ̃, wẽrĩa wa'amiwĩ. Mʉsã yʉ'ʉre weetamuta basiotisere weetamusĩ'rĩgʉ̃, tojo wa'awĩ. Tojo weerã cʉ̃rẽ añurõ ñe'eña.
Pablo “A'tiro nisetiroʉa'a” ní'que ni'iAcawererã, ni'cãrõacãrẽ mʉsã Jesucristo yarã nitjĩarã, e'catiya. Yʉ'ʉ todʉporo ní'quere apaturi ninemocã, yʉ'ʉre mejẽcã niwe'e. Yʉ'ʉ ninemocã, añu ni'i mʉsãrẽ.
Ña'arõ weerãrẽ tʉ'omasĩña. Na Õ'acʉ̃ yarã niato nírã nipe'tirãrẽ õ'rẽcjʉ yapa caserore yejecõ'adutima.
Marĩ pũrĩcã tojo weetimirã, Jesucristore ẽjõpeotjĩarã, diacjʉ̃ Õ'acʉ̃ dutisere añurõ weerã́ ni'i. A'tiro ni'i. Espíritu Santu weetamuse me'rã Õ'acʉ̃rẽ ñubuepeo'o. Tojo nicã Jesucristo marĩpʉre niyucã, pũrõ e'cati'i. “Masã weesetise bu'icjase me'rã yʉ'rʉrãsa'a”, niwe'e.
Yʉ'ʉ pũrĩcã “Yʉ'ʉ weeseti'que ye bu'iri yʉ'rʉgʉsa'a”, nímasĩ'i. Yʉ'ʉ a'tere nipe'tirã nemorõ nímasĩ'i, nígʉ̃ pe'e.
A'tiro ni'i yʉ'ʉre. Ocho nʉmʉrĩ yʉ'ʉ bajuáca be'ro yʉ'ʉ õ'rẽcjʉ yapa caserore yejecõ'acãrã niwã. Yʉ'ʉ Israe curuacjʉ̃ Benjamí ya curuacjʉ̃ ni'i. Yʉ'ʉ hebreo masʉ̃ ni'i. Yʉ'ʉ pacʉsʉmʉa quẽ'rã náta niwã. Yʉ'ʉ Moisé duti'quere ẽjõpeori masʉ̃ niyugʉ, fariseo masʉ̃ niwʉ̃.
Yʉ'ʉ tere ʉpʉtʉ waro ẽjõpeoyugʉ, Jesucristore ẽjõpeori curuacjãrãrẽ ña'arõ weewʉ. Moisé duti'quema queoro weewʉ. Ne ni'cʉ̃ yʉ'ʉre “Queoro weetiwĩ”, nímasĩtisami.
Todʉporopʉre “Yʉ'ʉ niseti'quere yʉ'ʉre añuyʉ'rʉa'a”, nimiwʉ̃. Ni'cãrõacãrẽ “Yʉ'ʉ Jesucristore ẽjõpeogʉ, nipe'tise todʉporo cjase wapamarĩ'i”, ni tʉ'oña'a.
Apeyema, yʉ'ʉ wiogʉ Jesucristore masĩse wapatiyʉ'rʉa'a. Apeyenojõ yʉ'ʉ cʉobo'que nemorõ wapati'i. Jesucristore ẽjõpeose bu'iri nipe'tise yʉ'ʉ weeseti'quere, niseti'quere marĩ ʉatisere cõ'arã weronojõ cõ'awʉ̃. Jesucristo yʉ'ʉ wiogʉre cʉosĩ'rĩgʉ̃, tojo weewʉ.
A'tiro ʉa'a. Jesucristore yʉ'ʉ me'rã nicã ʉa'a. Moisé duti'quere weese me'rã Õ'acʉ̃ yʉ'ʉre “Añugʉ̃ nimi”, nisome. Yʉ'ʉ Jesucristore ẽjõpeose me'rã pe'e Õ'acʉ̃ yʉ'ʉre añurõ ĩ'asami. Yʉ'ʉ ẽjõpeose bu'iri yʉ'ʉre queoro weecã weemi.
Yʉ'ʉ a'tiro dia'cʉ̃ weesĩ'rĩ'i. Cristore añurõ masĩsĩ'rĩ'i. Õ'acʉ̃ cʉ̃ tutuaro me'rã yʉ'ʉre dʉcayunu'cũcã ʉa'a. Cʉ̃ tutuase me'rã Cristore masõcʉ niwĩ. Cristo cʉ̃ pacʉ yere wéégʉ, pi'eti, curusapʉ wẽrĩcʉ niwĩ. Yʉ'ʉ quẽ'rã Õ'acʉ̃ yere ʉpʉtʉ weesĩ'rĩ'i. Jesucristo yere wẽrĩgʉ̃pʉ, weetʉosĩ'rĩ'i.
Wẽrĩ'cãrã masãmʉjãrãsama. Yʉ'ʉ quẽ'rã na weronojõ mejãrõta masãmʉjãsĩ'rĩsa'a.
Marĩ añurõ yʉ'rʉsĩ'rĩrã, wãcũtutuaroʉa'a nise ni'iYʉ'ʉ a'te nipe'tisere “Jesucristo weronojõ weetu'ajanʉ'cõpe'otoja'a”, nigʉ̃ mejeta wee'e. Nipe'tisere queoro weewe'e yujupʉ. Tojo weetimicã, Jesucristo yʉ'ʉre cʉ̃ yagʉ sãjãcã weetojacʉ niwĩ. Tojo weegʉ cʉ̃ weronojõ nisĩ'rĩgʉ̃, tutuaro me'rã cʉ̃ yere wee'e.
Acawererã, “Yʉ'ʉ nipe'tisere queoro weetoja'a”, niwe'e. A'tiro pe'e wee'e. Todʉporo yʉ'ʉ wee'quere wãcũwe'e. Be'ropʉ niatje pe'ere añurõ weetu'ajasĩ'rĩgʉ̃, wãcũtutua'a.
Añurõ tu'ajanʉ'cõsĩ'rĩ'i. Õ'acʉ̃ ʉ'mʉsepʉ o'oatjere ñe'esĩ'rĩgʉ̃, nipe'tise cʉ̃ yere tutuaro me'rã wee'e. Marĩ Jesucristore ẽjõpeorã niyucã, marĩrẽ catise pe'titisere o'ogʉsami.
Nipe'tirã Jesucristore añurõ ẽjõpeorã yʉ'ʉ ní'caronojõta wãcũrõʉa'a. Mʉsã mejẽcã wãcũcã, Õ'acʉ̃ mʉsãrẽ diacjʉ̃ wãcũcã weegʉsami.
Marĩ Jesucristore ẽjõpeodʉ'pocãti'caronojõta queoro wãcũ, queoro tu'ajanʉ'cõrõʉa'a.
Acawererã, yʉ'ʉ weesere ĩ'acũu sirutuya. Ãpẽrãrẽ ʉ̃sã weronojõ weerãrẽ na weese quẽ'rãrẽ ĩ'acũuña.
Todʉporopʉ pejetiri mʉsãrẽ weretojawʉ. Utise me'rã ninemogʉ̃ti tja. A'tiro ni'i. Pãjãrã na ña'arõ weesetise me'rã Jesucristore ĩ'atu'tirã weronojõ nima. Na cʉ̃ curusapʉ wẽrĩ'quere yabirã weronojõ weema.
Be'ropʉre pecame'epʉ yapatirãsama. Õ'acʉ̃rẽ ẽjõpeotima. Na ʉaripejase dia'cʉ̃rẽ ẽjõpeoma. Bopoyaronojõ o'orã, na weese pe'ere “Añuyʉ'rʉa'a”, niyʉ'rʉnʉ'cãma. A'ti nucũcã cjase dia'cʉ̃rẽ wãcũma.
Marĩ pũrĩcã ʉ'mʉsepʉ wa'ari masã ni'i. Topʉ marĩ ya macã ni'i. Marĩ wiogʉ Jesucristo marĩrẽ yʉ'rʉogʉ ʉ'mʉsepʉ nimi. Cʉ̃ a'ti nucũcãpʉ apaturi a'tiatjere yucuerã wee'e.
Cʉ̃ marĩ ya upʉ a'ti upʉmejãrõrẽ dʉcayugʉsami. Cʉ̃ ya upʉ weronojõ añubutiari upʉ weegʉsami. Cʉ̃ nipe'tisere cʉ̃ doca tojacã weegʉsami. Cʉ̃ tojo weemasĩrõnojõta mejãrõta cʉ̃ tutuaro me'rã marĩ quẽ'rãrẽ dʉcayugʉsami.
Jesucristo me'rã e'catinu'cũdutise ni'iJesucristo marĩrẽ cʉ̃ ya upʉ añubutiari upʉre weronojõ weegʉsami. Tojo weerã acawererã yʉ'ʉ ma'irã́, Jesucristore ne ẽjõpeodu'uticã'ña. Mʉsãrẽ pũrõ ma'i'i. Pũrõ ĩ'asĩ'rĩ'i. Mʉsã yʉ'ʉre e'caticã wee'e. Mʉsã queoro weese me'rã yʉ'ʉ bu'e'quere ĩ'o'o.
Apeyema, mʉsãnumia Evodia, Síntique, marĩ wiogʉre ẽjõpeoyurã, a'merĩ mʉsã basu pe'sutiticã'ña. Ni'cãrõnojõ wãcũña.
Mʉsã Jesucristo yarã nitjĩarã, cʉ̃ me'rã e'catinu'cũcã'ña. Apaturi ninemogʉ̃ti. E'catidu'uticã'ña.
Mʉsã ãpẽrãrẽ pajaña'sere nipe'tirã masĩato. Marĩ wiogʉ a'tiatjo cã'rõacã dʉ'sa'a.
No'o de'ro wa'asere wãcũque'titicã'ña. A'tiro pe'e weeya. Nipe'tise mʉsãrẽ no'o wa'asere Õ'acʉ̃rẽ sẽrĩña. Cʉ̃rẽ sẽrĩrã, e'catise o'oya.
Mʉsã tojo weecã, Õ'acʉ̃ ejerisãjãcã weegʉsami. Cʉ̃ tojo weese añubutiase ni'i. Masã na tʉ'opõtẽotise ni'i. Mʉsã Jesucristo yarã niyucã, mʉsãrẽ añurõ ejeripõ'rãticã weegʉsami. Tojo nicã mʉsã wãcũsepʉre añurõ tʉ'oña'nu'cũcã weegʉsami.
Añuse dia'cʉ̃rẽ wãcũnʉrʉ̃dutise ni'iAcawererã, yʉ'ʉ a'tiro ojatʉogʉti. Nipe'tise diacjʉ̃ nisere wãcũña. Nipe'tise a'teta wiopesa'a nisere wãcũña. Queorota nitʉ'sa'a nisere wãcũña. Añuse warore wãcũña. Añuse tʉ'sasere wãcũña. Masã añurõ ucũno'sere wãcũña. Nipe'tise añusere, e'catipeosenojõrẽ wãcũña.
Yʉ'ʉ mʉsãrẽ bu'egʉ ucũcã tʉ'o'quere “A'tiro weeroʉa'a” ní'quere weeya. Yʉ'ʉ de'ro weecã ĩ'a'quere weeya. Tojo weecã, Õ'acʉ̃ ejerisãjãsere o'ogʉ́ mʉsã me'rã nigʉ̃sami.
Filipocjãrã Pablore niyeru weetamu'que ni'iMʉsã yʉ'ʉre apaturi weetamusere ĩ'agʉ̃, yʉ'ʉ marĩ wiogʉ me'rã pũrõ e'cati'i. “Mʉsã yʉ'ʉre wãcũtiwʉ”, nigʉ̃ mejeta wee'e. Mʉsãrẽ yʉ'ʉre weetamuta basiotiwʉ.
“Apeyenojõ yʉ'ʉre dʉ'sa'a”, nigʉ̃ mejeta wee'e. No'o yʉ'ʉ cʉose me'rã e'catimasĩ'i.
Yʉ'ʉ pajasecʉogʉ e'catise me'rã nímasĩ'i. Peje cʉogʉ́ quẽ'rã nímasĩ'i. Yʉ'ʉre no'o de'ro wa'acã, e'catise me'rã nímasĩ'i. Yʉ'ʉ yapigʉ, yapitigʉ quẽ'rã, e'catimasĩ'i. Peje cʉoyʉ'rʉmajãgʉ̃, e'catimasĩ'i. Móógʉ̃ quẽ'rã, e'catimasĩ'i.
Jesucristo yʉ'ʉre tutuase o'ogʉ́ me'rã nipe'tisere nʉ'cãmasĩ'i.
Tojo nimicã, yʉ'ʉ pi'etiri cura yʉ'ʉre weetamurã, añurõ weewʉ.
Mʉsã Filipocjãrã a'tiro masĩ'i. Yʉ'ʉ Macedonia di'ta mʉsã tiropʉ niwʉ̃. Topʉ nígʉ̃, mʉsãrẽ Jesucristo yere werenʉ'cãwʉ̃. Be'ro apesepʉ wijawã'cãwʉ̃. Filipopʉ ní'cʉ wijacã, mʉsã dia'cʉ̃ yʉ'ʉre weetamurã niyeru o'owʉ. Jesucristo ye quetire tʉ'o'que wapa e'catirã, tojo weewʉ.
Yʉ'ʉ Macedoniapʉ ní'cʉ wijase dʉporo Tesalónicapʉ nínicã, mʉsã pejetiri yʉ'ʉre niyeru o'owʉ.
Yʉ'ʉ mʉsãrẽ apeyenojõ o'oro dia'cʉ̃ ʉagʉ mejeta wee'e. A'tiro ʉa'a. Õ'acʉ̃ ĩ'orõpʉre ãpẽrãrẽ apeyenojõ o'o'que me'rã mʉsã nemorõ cʉocã ʉa'a. Mʉsã o'ocã, Õ'acʉ̃ mʉsãrẽ añurõ weegʉsami.
Nipe'tise Epafrodito me'rã mʉsã o'o'quere ñe'etojawʉ. Tere ñe'egʉ̃, yʉ'ʉ ʉase nemorõ cʉo'o. Mʉsã o'o'que Õ'acʉ̃rẽ o'ose weronojõ ni'i. Cʉ̃ tojo weesere tʉ'sami.
Õ'acʉ̃ yʉ'ʉ wiogʉ nipe'tise mʉsãrẽ dʉ'sasenojõrẽ o'ogʉsami. Cʉ̃ Jesucristo me'rã peje waro añubutiase cʉoyʉ'rʉnʉ'cãmi. Cʉ̃ cʉosenojõrẽ mʉsãrẽ o'ogʉsami.
Marĩ pacʉ Õ'acʉ̃rẽ e'catipeonu'cũrã. Tojota weerã.
Pablo añudutitʉo'que ni'iNipe'tirã Jesucristore ẽjõpeorã añuato. Marĩ acawererã yʉ'ʉ me'rã nirã́ mʉsãrẽ añudutima.
Nipe'tirã a'tocjãrã Jesucristo yarã romano masã wiogʉ ya wi'ipʉ nirã́ quẽ'rã añudutima.
Marĩ wiogʉ Jesucristo mʉsãrẽ añurõ weeato.Tocã'rõta oja'a.Pablo.
Pablo Colosacjãrãrẽ ojaca pũrĩ ni'iPablo Colosacjãrã Jesucristore ẽjõpeorãrẽ oja'que ni'iYʉ'ʉ marĩ acaweregʉ Timoteo me'rã mʉsãrẽ añuduti'i. Õ'acʉ̃ ʉa'caronojõta yʉ'ʉre Jesucristo cʉ̃ ye quetire weredutigʉ cũuwĩ.
Mʉsã Colosacjãrã Jesucristo yarã cʉ̃rẽ ẽjõpeonu'cũrãrẽ oja'a. Mʉsãrẽ Õ'acʉ̃ marĩ pacʉ añurõ weeato. Ejerisãjãcã weeato.
Pablo Colosacjãrãrẽ Õ'acʉ̃rẽ sẽrĩbosa'que ni'iÕ'acʉ̃ marĩ wiogʉ Jesucristo pacʉre mʉsãrẽ sẽrĩbosasetirinʉcʉ̃ e'catise o'o'o.
<sup>(4-5)</sup> Mʉsã ye quetire tʉ'owʉ. A'tiro ni'i. Mʉsã Jesucristo masãrẽ yʉ'rʉomi nise diacjʉ̃ cjasere tʉ'ocãrã niwʉ̃. Tere tʉ'orã, mʉsãrẽ Õ'acʉ̃ ʉ'mʉsepʉ weeatjere e'catiyutojacãrã niwʉ̃. Tojo weerã Jesucristore añurõ ẽjõpeocãrã niwʉ̃. Mʉsã basu Õ'acʉ̃ yarã nipe'tirãrẽ añurõ ma'iseticãrã niwʉ̃. Ʉ̃sã tere tʉ'o'cãrã nitjĩarã, Õ'acʉ̃rẽ e'catise o'o'o.
(-)
Ãpẽrã quẽ'rã tojota te quetire tʉ'orã, mʉsã weronojõta weerã weema. Nipe'tiropʉ wereturiawã'cãrã weema. Mʉsã Õ'acʉ̃ masãrẽ ma'isere tʉ'orã, “Diacjʉ̃ta ni'i”, nicãrã niwʉ̃.
Ʉ̃sã ʉpʉtʉ ma'igʉ̃́ Epafras mʉsãrẽ te quetire werecʉ niwĩ. Cʉ̃ ʉ̃sãrẽ da'ratamugʉ̃ nimi. Õ'acʉ̃ bese'cʉ Cristo ye cjasere mʉsãrẽ weregʉ́ nimi.
Cʉ̃́ta mʉsã ye quetire miejawĩ. Mʉsã Jesucristore ẽjõpeotjĩarã añurõ ma'isetisere werewĩ.
Tojo weerã Epafras mʉsã ye quetire wereca nʉmʉta maata ʉ̃sã Õ'acʉ̃rẽ sẽrĩbosanʉ'cãwʉ̃. A'tiro nicã quẽ'rãrẽ mʉsãrẽ tojo sẽrĩbosanu'cũcã'a. A'tiro sẽrĩbosa'a: “Õ'acʉ̃, Espíritu Santu tʉ'omasĩse o'oato narẽ. Cʉ̃ tojo o'ocã, na mʉ'ʉ duti'quere añurõ tʉ'omasĩrãsama.
Cʉ̃ tutuayʉ'rʉagʉ cʉ̃ tutuasere mʉsãrẽ o'ogʉsami. Tojo weecã, mʉsã e'catise me'rã nipe'tise mejẽcã wa'asere wãcũtutuarãsa'a.
Mʉsã Õ'acʉ̃rẽ e'catise o'orãsa'a. Cʉ̃ mʉsã ña'arõ wee'quere dʉporopʉ acobojo, dʉcayutojacʉ niwĩ. Tojo weerã mʉsã cʉ̃ tiropʉ ãpẽrã cʉ̃ yarã, cʉ̃rẽ ẽjõpeorã me'rã nirãsa'a.
<sup>(13-14)</sup> Marĩ pacʉ Õ'acʉ̃ marĩrẽ, wãtĩ dutino'cãrãrẽ yʉ'rʉocʉ niwĩ. Õ'acʉ̃ macʉ̃ wẽrĩse me'rã na'itĩ'arõpʉ weronojõ ní'cãrãrẽ yʉ'rʉocʉ niwĩ. Marĩ ña'ase wee'quere acobojocʉ niwĩ. Tojo weegʉ marĩrẽ cʉ̃ macʉ̃ ʉpʉtʉ ma'igʉ̃rẽ o'ócʉ niwĩ. Marĩ wiogʉ niato nígʉ̃ tojo weecʉ niwĩ.
(-)
Õ'acʉ̃ Jesucristo wẽrĩse me'rã masãrẽ yʉ'rʉo'que ni'iÕ'acʉ̃rẽ ĩ'ano'ña marĩ'i. Cʉ̃ macʉ̃ a'ti nucũcãpʉ a'tigʉ, cʉ̃ nisetisere masãrẽ bajuyoropʉ ĩ'ocʉ niwĩ. Jesucristo nipe'tise dʉporo nitojacʉ niwĩ.
Õ'acʉ̃ cʉ̃ macʉ̃ me'rã nipe'tisere ʉ'mʉse, a'ti di'ta bajurã, bajutirãrẽ weecʉ niwĩ. Apeye quẽ'rãrẽ bajuse, bajutisere weecʉ niwĩ. Tojo nicã wiorãrẽ ʉ'mʉsepʉ nirã́, a'ti nucũcãpʉ nirã́, nipe'tirãrẽ weecʉ niwĩ. Tere wéégʉ, “Yʉ'ʉ macʉ̃ ye nirõsa'a”, nicʉ niwĩ.
Cʉ̃ macʉ̃ ne waropʉta nipe'tise cʉ̃ bajurẽse dʉporo nitojacʉ niwĩ. Cʉ̃ me'rãta cʉ̃ bajurẽ'que ninu'cũcã'a. Queoro dʉcayuro marĩrõ ninu'cũ'u.
Jesucristo marĩ dʉpoá cʉ̃rẽ ẽjõpeorã wiogʉ nimi. Cʉ̃́ta marĩ cʉ̃rẽ ẽjõpeorãrẽ catise o'ogʉ́ nimi. Marĩ nipe'tirã Jesucristore ẽjõpeorã ni'cã curua, ni'cã upʉ ni'i. Cʉ̃ marĩ masã ma'mi nimi. Cʉ̃ wẽ́rĩ́ca be'ro marĩ nipe'tirã dʉporo masãcʉ niwĩ. Tojo weegʉ nipe'tirã bu'ipʉ nimi.
Õ'acʉ̃ a'tiro nicʉ niwĩ: “Yʉ'ʉ macʉ̃ yʉ'ʉ weronojõta niato”, nicʉ niwĩ. Tojo weero nipe'tise Õ'acʉ̃ nisetise Jesucristopʉreta ni'i.
Õ'acʉ̃ cʉ̃ macʉ̃rẽ wẽrĩcã ʉacʉ niwĩ. Nipe'tise, nipe'tirã, ʉ'mʉse, a'ti nucũcã yʉ'ʉ me'rã apoato nígʉ̃ tojo weecʉ niwĩ. Cʉ̃ macʉ̃ curusapʉ wẽrĩse me'rã apocʉ niwĩ.
Mʉsã quẽ'rã ne waro Õ'acʉ̃rẽ masĩticãrã niwʉ̃. Mʉsã ña'arõ weeseti'que bu'iri Õ'acʉ̃rẽ ĩ'atu'ti, ña'arõ wãcũcãrã niwʉ̃.
Mʉsã tojo nisetimicã, Õ'acʉ̃ ni'cãrõacãrẽ mʉsã me'rã apocʉ niwĩ. Jesucristo marĩ weronojõ upʉtigʉ ti upʉ me'rãta cʉ̃ pi'eti, wẽrĩcʉ niwĩ. Cʉ̃ wẽrĩse me'rã Õ'acʉ̃ yarã bu'iri marĩrã tojacã weecʉ niwĩ. Cʉ̃ pacʉpʉre mʉsãrẽ wiagʉti nígʉ̃, tojo weecʉ niwĩ.
Mʉsã cʉ̃ ye quetire ẽjõpeonu'cũcã, cʉ̃ ʉaro weenu'cũcã, tojo weegʉsami. Ãpẽrã mʉsãrẽ mejẽcã werecã, cʉ̃ ye quetire ne cõ'aticã'ña. A'tere nipe'tirocjãrãpʉ tʉ'orã weema. Yʉ'ʉ quẽ'rã a'te quetire weretamusijagʉta ni'i.
Õ'acʉ̃ Pablore Jesucristore ẽjõpeorãrẽ weetamuduti'que ni'iÕ'acʉ̃ yʉ'ʉre wereduti'quere weregʉ, apetero pũrõ pi'eti'i. Tojo pi'etimigʉ̃, e'cati'i. Jesucristo cʉ̃rẽ ẽjõpeorã ye niatjere pi'etitojacʉ niwĩ. Tojo weegʉ yʉ'ʉ quẽ'rã cʉ̃rẽ ẽjõpeorãrẽ weetamusĩ'rĩgʉ̃ pi'eti'i.
Õ'acʉ̃ yʉ'ʉre narẽ weetamudutiwĩ. Tojo weegʉ yʉ'ʉ mʉsã Jesucristore ẽjõpeorãrẽ a'tiro wee'e. Cʉ̃ ye quetire añurõ tʉ'omasĩpe'oato nígʉ̃ mʉsãrẽ weetamu'u.
<sup>(26-27)</sup> Mʉsã Colosacjãrã, judío masã nitirã quẽ'rãrẽ añubutiase queti ni'i. Jesucristo mʉsãpʉreta nimi. Cʉ̃ mʉsã me'rã niyucã, añuse mʉsã ʉ'mʉsepʉ niatjere masĩ, e'catiyutojasa'a. Õ'acʉ̃ maata judío masã nitirãrẽ Jesucristo yʉ'rʉogʉsami nisere wereticʉ niwĩ. Tojo weerã ne warocjãrãpʉa a'tere masĩticãrã niwã. A'tocaterore Õ'acʉ̃ Jesucristore ẽjõpeorãrẽ masĩcã weemi.
(-)
Ʉ̃sã Jesucristo ye quetire were'e. Nipe'tirã masãnʉcʉ̃rẽ cʉ̃ nisetisere masĩdutirã were'e. Cʉ̃ ʉaro weedutirã, cʉ̃ me'rã ninu'cũdutirã were'e.
A'tere weesĩ'rĩgʉ̃, Jesucristo cʉ̃ tutuase o'ose me'rã yʉ'ʉ masãrẽ ʉpʉtʉ bu'e, narẽ Õ'acʉ̃rẽ sẽrĩbosa'a.
Yʉ'ʉ ní'caronojõta mʉsã ye niatjere ʉpʉtʉ wãcũ, Õ'acʉ̃rẽ sẽrĩbosa'a. Tojo weegʉ mʉsãrẽ a'tere masĩato nígʉ̃ ojao'ogʉ wee'e. Nipe'tirã Laodiceacjãrãrẽ, tojo nicã yʉ'ʉre ĩ'atirãrẽ mejãrõta sẽrĩbosa'a.
A'tiro sẽrĩ'i: “Õ'acʉ̃, narẽ wãcũtutuase o'oya. Añurõ sʉ'ori nisetiato. A'merĩ ma'iato. Na añurõ mʉ'ʉ ye cjasere tʉ'omasĩpe'oato. Na tojo wéérã, mʉ'ʉ macʉ̃rẽ añurõ masĩrãsama”, ni sẽrĩbosa'a. Ne waropʉre Õ'acʉ̃ nipe'tise cʉ̃ macʉ̃ Jesucristo ye cjasere wereticʉ niwĩ. A'tocaterore majã cʉ̃ yere weremi.
A'tiro ni'i. Jesucristopʉreta nipe'tise masĩse, tʉ'omasĩse ni'i. Tojo weegʉ cʉ̃ dia'cʉ̃ añurõ masĩgʉ̃́ nimi. Cʉ̃rẽ ẽjõpeorã nipe'tise masĩsere bocano'o.
Ãpẽrã mʉsãrẽ diacjʉ̃ weronojõ ucũmaasoobosama. Añurõ tʉ'omasĩña nígʉ̃, tere were'e.
Yʉ'ʉ aperopʉ nimigʉ̃, mʉsã wa'teropʉ nígʉ̃ weronojõ tʉ'oña'a. Mʉsãrẽ pũrõ wãcũ'u. Yʉ'ʉ mʉsã añurõ niseticã tʉ'ogʉ, mʉsã Jesucristore ẽjõpeocã tʉ'ogʉ, ʉpʉtʉ e'cati'i.
Ne waropʉre marĩ wiogʉ Jesucristore ẽjõpeocãrã niwʉ̃. Titapʉre mʉsã ẽjõpeo'caronojõta a'tiro nicã quẽ'rãrẽ nipe'tise nʉmʉrĩ cʉ̃rẽ ẽjõpeonu'cũcã'ña.
Cʉ̃rẽ nemorõ masĩnemoña. Mʉsãrẽ bu'e'caronojõta cʉ̃rẽ ẽjõpeonemoña. Ʉmʉcorinʉcʉ̃ Õ'acʉ̃rẽ “Añu'u”, ni e'catise o'oya.
Jesucristore ẽjõpeotirã ẽjõpeo'que ni'iÃpẽrã mʉsãrẽ werecã, añurõ tʉ'omasĩña. Na mʉsãrẽ nisoose me'rã werebosama. Diacjʉ̃ weronojõ ucũsama. Niwe'e. Te ucũse me'rã masãrẽ were, maasoorã weema. Jesucristo ye mejeta ni'i. Na basu na wãcũsere, dʉporocjãrãpʉ nisetimʉjãti'quere wererã weema. Tojo weerã narẽ ẽjõpeoticã'ña.
A'tiro pe'e ni'i. Jesucristopʉre nipe'tise Õ'acʉ̃ nisetise ni'i.
Mʉsã quẽ'rã cʉ̃pʉreta ni'i. Tojo weerã mʉsã Õ'acʉ̃rẽ cʉoyʉ'rʉatoja'a. Jesucristo nipe'tirã wiogʉ nimi. Ʉ'mʉsecjãrã, a'ti turicjãrã, bajurã, bajutirã nipe'tirã wiorã cʉ̃ doca nima.
Jesucristo wẽrĩ yaano'cʉ niwĩ. Mʉsã quẽ'rã wãmeyeno'rã, ña'arõ weeseti'quere du'urã, wẽrĩ yaano'cãrã weronojõ tojacãrã niwʉ̃. Wẽrĩ'cãrã, catirã́ na wee'quere weetimimaba. Tojo weerã mʉsã quẽ'rã todʉporopʉ wee'quere weetisa'a. Jesucristo wẽ́rĩ́ca be'ro Õ'acʉ̃ cʉ̃rẽ masõcʉ niwĩ. Cʉ̃rẽ masõ'caronojõta mʉsã quẽ'rãrẽ masõgʉ̃, apesu'tiro sãjãcã weecʉ niwĩ. Õ'acʉ̃ cʉ̃ tutuaro me'rã cʉ̃ macʉ̃ Jesucristore masõ'quere mʉsã ẽjõpeoyucã, tojo weecʉ niwĩ.
Mʉsã judío masã nitirã õ'rẽcjʉ yapa caserore yejecõ'aticãrã niwʉ̃. Tojo nicã ña'arõ weecũcãrã niwʉ̃. Ña'arõ nisetitjĩarã, todʉporopʉre wẽrĩ'cãrã weronojõ nicãrã niwʉ̃. A'tocaterore majã Õ'acʉ̃ yarã ni'i. Cʉ̃ mʉsãrẽ catinu'cũcã weecʉ niwĩ. Mʉsãrẽ ña'arõ wee'quere acobojocʉ niwĩ.
Õ'acʉ̃ cʉ̃ duti'quere yʉ'rʉnʉ'cãcã, marĩrẽ bu'iri da'rebopĩ. Te marĩ peje ña'ase cʉomi'quere cʉ̃ macʉ̃ curusapʉ wẽrĩse me'rã acobojocʉ niwĩ.
Jesucristo cʉ̃ wẽrĩse me'rã nipe'tirã ĩ'orõpʉ wãtĩarẽ docaque'acã weecʉ niwĩ.
“A'ti nucũcã cjasere pũrõ wãcũticã'ña” ní'que ni'iMʉsã masĩsa'a, judío masã ni'cãrẽ apeye ba'asere ba'adutitisama. Tojo weerã ãpẽrã mʉsã sĩ'rĩsere, ba'asetisere judío masãrẽ dutítisenojõrẽ na ucjacã, tʉ'oticã'ña. Na peje bosenʉmʉrĩ cʉosama. Ni'cã cʉ̃'marẽ, ma'ma mujĩpũrẽ, tojo nicã semanarĩnʉcʉ̃ na soowʉase nʉmʉrĩrẽ cʉosama. Na weronojõta ticʉse bosenʉmʉrĩ weedutisama. “Mʉsã tojo weetirã, Õ'acʉ̃ duti'quere weewe'e”, nisama. Na tojo nicã, tʉ'oticã'ña.
Õ'acʉ̃ tere ne waropʉre Jesucristore queose o'oyugʉ weecʉ niwĩ. Yʉ'ʉ macʉ̃ ye cjasere masĩato nígʉ̃ tojo weecʉ niwĩ. Ni'cãrõacãrẽ Jesucristo a'titojacʉ niwĩ. Tojo weegʉ masãrẽ a'tere todʉporopʉ duti'quere Õ'acʉ̃ sõ'owaro weedutitimi majã.
Ãpẽrã mʉsãrẽ a'tiro nisoobosama: “Ʉ̃sã añurã ni'i. Õ'acʉ̃ ʉ̃sãrẽ añurõ wãcũato nírã be'ti ñubue'e. Õ'acʉ̃rẽ wereco'terãrẽ ñubuepeo'o. Ʉ̃sã cãrĩtimirã quẽ'ese weronojõ Õ'acʉ̃ yere ĩ'a'a. Tojo wéérã, ʉ̃sã ãpẽrã yʉ'rʉoro Õ'acʉ̃ ye cjasere añurõ masĩ'i. Mʉsã quẽ'rã tojota weeya. Mʉsã a'tere weetirã, bu'iri cʉorãsa'a”, nibosama. Mʉsãrẽ tojo nicã, ne ẽjõpeoticã'ña. “Masĩrã́ waro ni'i ʉ̃sã”, ni wãcũsama. Tojo nima'acãrã weema. A'te masã wãcũse dia'cʉ̃ ni'i.
Na Jesucristore sirututima. Marĩ pũrĩcã Jesucristo ya curuacjãrã ni'i. Cʉ̃́ta nimi marĩ dʉpoá. Marĩrẽ cʉ̃ masĩsere, tutuasere o'osami. Te me'rã marĩ ʉmʉcorinʉcʉ̃ Õ'acʉ̃ ʉaronojõ nemorõ a'merĩ ma'i, weetamumasĩ'i.
Mʉsãrẽ todʉporopʉre mʉsã ñecʉ̃sʉmʉa nisetimʉjãti'quere peje dutise nicaro niwʉ̃. A'tocaterore todʉporopʉ weeseti'quere Jesucristo cʉ̃ wẽrĩse me'rã yʉ'rʉweticã weecʉ niwĩ. Yʉ'rʉwetica be'ro nimicã, ¿de'ro weerã mʉsã todʉporopʉ weeseti'caronojõta niti tja?
Mʉsãrẽ ãpẽrã “A'tenojõrẽ ñe'eticã'ña, tenojõrẽ ba'aticã'ña”, nibosama.
Na tojo nírã, a'ti turi cjase maata pe'tisere ucũrã weema. Masã na wãcũrõ me'rã weedutise ni'i.
Na dutise añubutiase weronojõ bʉsʉ'ʉ. Bu'icjase dia'cʉ̃ a'tiro nita'sasama: “Mʉsã quẽ'rã ʉ̃sã weronojõta añurõ ẽjõpeoroʉa'a. Õ'acʉ̃ marĩrẽ añurõ wãcũato nírã be'tiroʉa'a. Marĩ upʉ quẽ'rã ña'a nisa'a. Tojo weerã marĩ basu marĩ upʉre pi'etise o'oroʉa'a. Marĩ pi'etise o'oca be'ro marĩ ña'arõ ʉaripejasere cõ'ata basio'o”, nimisama. Niwe'e. Na dutisere wéérã, marĩ mejãrõta tojacã'sa'a tja.
<sup>(1-3)</sup> Yʉ'ʉ mʉsãrẽ todʉporopʉ ní'caronojõta Jesucristo wẽrĩcʉ niwĩ. Mʉsã cʉ̃ wẽrĩse me'rã todʉporopʉ weeseti'quere du'ucãrã niwʉ̃. Cʉ̃rẽ cʉ̃ tutuase me'rã cʉ̃ pacʉ masõcʉ niwĩ. Mʉsã quẽ'rãrẽ cʉ̃ macʉ̃rẽ ẽjõpeoyucã, cʉ̃ tutuase me'rã mʉsãrẽ catinu'cũcã weecʉ niwĩ. Tojo weerã a'ti turi cjasere wãcũticã'ña. Ʉ'mʉse cjase pe'ere wãcũña.Mʉsã Õ'acʉ̃pʉre Jesucristo me'rã ni'i. Jesucristo ʉ'mʉsepʉ Õ'acʉ̃ me'rã wiogʉ dujiri cũmurõpʉ nimi. Tojo weerã mʉsã Jesucristo nirṍ ʉ'mʉsepʉ cjasere añurõ wãcũnʉrʉ̃ña.
(-)
(-)
Cʉ̃́ta marĩrẽ sʉ'ori nimi. Sʉ'ori catimi. Marĩ cʉ̃ me'rã ni'i. Tojo weerã cʉ̃ a'ti nucũcãpʉre apaturi a'ticã, marĩ quẽ'rã cʉ̃ tutuase, cʉ̃ asistese me'rã a'tirãsa'a.
Dʉporopʉ weeseti'quere Pablo du'uduti'que ni'iMʉsã a'ti turi cjase ña'ase weesĩ'rĩsere du'ucã'ña. Mʉsã, mʉsã nʉmosãnumia nitirãrẽ a'metãrãticã'ña. Mʉsã numia quẽ'rã, mʉsã marãpʉsʉmʉa nitirãrẽ a'metãrãticã'ña. Ne ãpẽrã me'rã “Ña'arõ weesĩ'rĩsa'a”, niticã'ña. Ne ãpẽrãrẽ mʉsã wãcũsepʉ “Narẽ wʉacãjĩ, na me'rã nisĩ'rĩsa'a”, ni wãcũticã'ña. Ãpẽrã na cʉosere ʉoticã'ña. Mʉsã apeyenojõrẽ ʉorã, Õ'acʉ̃ mejetare ẽjõpeorã weebosa'a.
Cʉ̃rẽ yʉ'rʉnʉ'cãcã, a'tenojõ weerãrẽ Õ'acʉ̃ ʉpʉtʉ bu'iri da'regʉsami.
Mʉsã todʉporopʉre tere weesetirã, ña'arã nicãrã niwʉ̃.
A'tocaterore majã nipe'tisere mʉsã ña'arõ weesere, uase, ĩ'atu'tise, ãpẽrãrẽ nitu'ti yabisere du'uya. Ña'asere ne wãcũ bujicã'ticã'ña.
Ãpẽrãrẽ nisooticã'ña. Mʉsã todʉporopʉ weeseti'quere du'utojacãrã niwʉ̃. Tojo weerã tere weeticã'ña majã.
A'tocaterore mʉsã apeye wãcũse cʉo'o. Õ'acʉ̃ mʉsãrẽ wee'cʉ cʉ̃ weronojõ nisetiato nígʉ̃ mʉsãrẽ dʉcayunu'cũgʉ̃ weemi. Nemorõ cʉ̃rẽ masĩato nígʉ̃ tojo weemi.
Marĩ nipe'tirãrẽ Jesucristo ĩ'orõpʉre ne dʉcawatise marĩ'i. Judío masã, judío masã nitirã, ãpẽrã õ'rẽcjʉ yapa casero yejecõ'ano'cãrã, yejecõ'ano'ña marĩrãrẽ dʉcawatise marĩ'i. Tojo nicã apesecjãrãpʉ, sumutoricjãrã, da'raco'teri masã, da'raco'tetiri masã, ã'rã nipe'tirã me'rã dʉcawatise marĩ'i. Cʉ̃ nipe'tirã cʉ̃rẽ ẽjõpeorã wiogʉ nimi. Nipe'tirãpʉre nimi.
Õ'acʉ̃ mʉsãrẽ ma'imi. Cʉ̃ mʉsãrẽ cʉ̃ yarã niato nígʉ̃ besecʉ niwĩ. Tojo weerã ãpẽrãrẽ pajaña'ña. Narẽ añurõ e'catise me'rã weetamuña. Mʉsã “Ãpẽrã yʉ'rʉoro ni'i”, ni wãcũticã'ña. Mʉsãrẽ mejẽcã nicã, tojo tʉ'oña'ña. Wãcũtutuaya.
Mʉsã basu ãpẽrã me'rã a'metu'ti'cãrã, ãpẽrã mejẽcã weecã tʉ'sati'quere narẽ acobojoya. Jesucristo mʉsãrẽ acobojocʉ niwĩ. Tojo weerã mʉsã quẽ'rã ãpẽrãrẽ mejãrõta acobojoya.
A'merĩ ma'iña. Mʉsã tojo ma'írã, nipe'tise yʉ'ʉ duti'quere weepe'ocã'rãsa'a. Añurõ mʉsã basu sʉ'ori nisetirãsa'a.
Õ'acʉ̃ cʉ̃ ʉaro weecã, mʉsã ye ejeripõ'rãrĩpʉre e'caticã weesami. Cʉ̃ ʉaro weetirã, bʉjawetisa'a. Tojo weerã cʉ̃ ʉaro weeya. Añurõ sʉ'ori nisetiya. A'tere ʉasãgʉ̃, cʉ̃ mʉsãrẽ ni'cã curua, ni'cʉ̃ põ'rã weecʉ niwĩ. Mʉsã cʉ̃rẽ e'catise o'onu'cũcã'ña.
Jesucristo ye quetire añurõ wãcũnʉrʉ̃ña. Cʉ̃ masĩse o'ose me'rã ãpẽrãrẽ mʉsã basu a'merĩ bu'eya. Mʉsã ejeripõ'rãrĩpʉ Õ'acʉ̃rẽ e'catise o'orã, basapeoya.
Mʉsã Jesucristo yarã ni'i. Tojo weerã nipe'tise mʉsã weesetise, ucũsetisere cʉ̃ yarã weronojõta weeya. Jesucristo cʉ̃ tutuase me'rã tere weeta basio'o. Cʉ̃ pacʉre e'catise o'onu'cũcã'ña.
Mʉsã nʉmotirãʉmʉa pe'e, mʉsã nʉmosãnumiarẽ ma'iña. Na me'rã uaticã'ña.
Wĩ'marã, ma'mapjia, nipe'tise mʉsã pacʉsʉmʉa dutisere añurõ yʉ'tiya. Õ'acʉ̃ tojo weecã ʉasami.
Mʉsã põ'rãrẽ na'irõ tu'ti, uacã weeticã'ña. Mʉsã tojo weecã, na bʉjaweti, mʉsã dutisere weemasĩtisama.
Da'raco'teri masã, nipe'tise mʉsã wiorã a'ti nucũcãcjãrã na dutisere yʉ'tiya. Na ĩ'orõpʉre, na ĩ'atiropʉre añurõ da'raya. Mʉsã wiorã ĩ'orõpʉ dia'cʉ̃ añurõ da'rarã, mʉsã wiogʉ “Añurõ da'rama” ni wãcũato, nirã weebosa'a. Mʉsã tojo weeticã'ña. Õ'acʉ̃rẽ añurõ ẽjõpeotjĩarã, weesooro marĩrõ da'raya.
Mʉsã apeyenojõ da'rarã, añurõ tʉ'sase me'rã da'raya. Teese me'rã weeticã'ña. Masãrẽ da'rabosamirã, Jesucristore da'rabosarã weronojõ tʉ'oña'ña.
Mʉsã cʉ̃rẽ da'raco'terã ni'i. Cʉ̃́ta mʉsãrẽ ʉ'mʉsepʉ wapayegʉsami. Mʉsã tere masĩtoja'a. Tojo weerã añurõ da'raya.
Ña'arõ wee'que wapare Õ'acʉ̃ bu'iri da'regʉsami. Masã nipe'tirãrẽ ni'cãrõnojõ bu'iri da'resami. Ne ni'cʉ̃ yʉ'rʉwetitisami.
Dutiri masã, mʉsã quẽ'rã ʉ'mʉsepʉre ni'cʉ̃ wiogʉ cʉo'o. Mʉsã tere masĩtoja'a. Tojo weerã Õ'acʉ̃ ʉaronojõta mʉsãrẽ da'raco'terãrẽ añurõ cʉoya.
Õ'acʉ̃rẽ añurõ tʉ'ocasanʉ'cõtjĩarã, sẽrĩnu'cũcã'ña. Cʉ̃rẽ “Añu'u”, ni e'catise o'oya.
Mʉsã Õ'acʉ̃rẽ sẽrĩrã, ʉ̃sã quẽ'rãrẽ sẽrĩbosaya. “Pãjãrã Jesucristo ye quetire masĩtirãrẽ tʉ'osĩ'rĩcã weeato”, ni sẽrĩbosaya. Cʉ̃ ye queti dʉporocjãrãpʉ na masĩno'ña marĩ'que añuse queti ni'i. A'te werese ye bu'irita yʉ'ʉ bu'iri da'reri wi'ipʉ dujisa'a.
Yʉ'ʉre Õ'acʉ̃rẽ sẽrĩbosaya. Yʉ'ʉre “Wisiro marĩrõ diacjʉ̃ wereato”, ni sẽrĩbosaya.
Ãpẽrã Jesucristore ẽjõpeotirã me'rã añurõ nisetiya. Na me'rã mʉsã weesetisetirinʉcʉ̃ Õ'acʉ̃ ʉaronojõta narẽ añurõ weeya.
Na me'rã ucũrã, añurõ tʉ'saropʉta tʉ'otʉ'sase me'rã ucũña. Ãpẽrã mʉsãrẽ sẽrĩtiña'cã, añurõ diacjʉ̃ yʉ'tiya.
Pablo me'rãcjãrã añudutise o'o'que ni'iTíquico yʉ'ʉ me'rãcjʉ̃ yʉ'ʉ ma'igʉ̃́ a'tiro weegʉsami. Yé quetire mʉsãrẽ weregʉ wa'agʉsami. Cʉ̃ yʉ'ʉ me'rã marĩ wiogʉ Jesucristo yere da'raco'tetamugʉ̃ nimi. Tojo nicã yʉ'ʉre bu'etamugʉ̃ nimi.
Yʉ'ʉ cʉ̃rẽ mʉsã tiropʉ wa'adutigʉti wee'e. Ʉ̃sã ye quetire tʉ'orã, mʉsã wãcũtutua, e'catinemorãsa'a.
Onésimo mʉsã ya macã nícũ'cʉ quẽ'rã cʉ̃ me'rã wa'agʉsami. Cʉ̃ yʉ'ʉ ma'igʉ̃́ yʉ'ʉ me'rãcjʉ̃ a'tocaterore ʉ̃sãrẽ añurõ weetamugʉ̃ weemi. Na pʉarã mʉsãrẽ wererãsama nipe'tise a'to Romapʉ de'ro wa'a'quere.
Aristarco mʉsãrẽ añudutimi. Cʉ̃ quẽ'rã yʉ'ʉ me'rã bu'iri da'reri wi'ipʉ nimi. Marco, Bernabé basucʉ quẽ'rã mʉsãrẽ añudutimi. Marco mʉsã tiropʉ sijacã, yʉ'ʉ mʉsãrẽ todʉporo ní'caronojõta añurõ ñe'eapa.
Apĩ Jesú na “Justo” pisuno'gʉ̃ mʉsãrẽ añudutimi. Ã'rã i'tiarã ãpẽrã judío masã Jesucristore ẽjõpeorã wa'terore na dia'cʉ̃ yʉ'ʉre da'ratamuma. Na Õ'acʉ̃ wiogʉ nisere masãrẽ bu'erã weema. Na weetamuse me'rã yʉ'ʉ wãcũtutua, e'catise cʉo'o.
Epafras mʉsã me'rãcjʉ̃ añudutimi. Cʉ̃ Jesucristo ye cjasere da'raco'tegʉ nimi. Cʉ̃ mʉsãrẽ ʉpʉtʉ sẽrĩbosagʉ weemi. Õ'acʉ̃rẽ añurõ sirutuato, cʉ̃ ʉaro añurõ weenu'cũato nígʉ̃, tojo sẽrĩbosami.
Yʉ'ʉ diacjʉ̃ta were'e. Cʉ̃ mʉsãrẽ ʉpʉtʉ sẽrĩbosacã ĩ'a'a. Ãpẽrã quẽ'rãrẽ Laodiceacjãrãrẽ, tojo nicã Hierápolicjãrãrẽ sẽrĩbosami.
Luca ocoyeri masʉ̃ ʉ̃sã ʉpʉtʉ ma'igʉ̃́ mʉsãrẽ añudutimi. Apĩ quẽ'rã Demas wãmetigʉ añudutise o'omi.
Pablo añudutitʉo'que ni'iLaodiceacjãrã Jesucristore ẽjõpeorã añuato. Ninfa wãmetigo quẽ'rã añuato. Tojo nicã nipe'tirã co ya wi'ipʉ Õ'acʉ̃rẽ ẽjõpeorã nerẽwʉarã añuato.
Mʉsã a'ti pũrĩrẽ bu'epe'oca be'ro Laodiceacjãrãpʉre o'óya. Na quẽ'rã na nerẽwʉaropʉ bu'eĩ'oato. Mʉsã quẽ'rã ape pũrĩ Laodiceacjãrãrẽ yʉ'ʉ ojaca pũrĩrẽ ñe'erã, mʉsã nerẽrõpʉ bu'eya.
A'tiro niña Arquipore: “Marĩ wiogʉ da'radutigʉ cũu'quere añurõ da'ratu'ajaya.”
A'te nitʉose darire mʉsãrẽ añudutise o'ogʉ, yʉ'ʉ basuta oja'a. Wãcũña yʉ'ʉ bu'iri da'reri wi'ipʉ nisere. Õ'acʉ̃rẽ sẽrĩbosaya. Õ'acʉ̃ mʉsãrẽ añurõ weeato.Tocã'rõta oja'a.Pablo
Pablo Tesalónicacjãrãrẽ ojamʉ'tãca pũrĩ ni'iPablo cʉ̃ me'rãcjãrã me'rã Tesalónicacjãrã Jesucristore ẽjõpeorãrẽ oja'que ni'iYʉ'ʉ Pablo, yʉ'ʉ me'rãcjãrã Silvano, Timoteo me'rã mʉsãrẽ a'ti pũrĩrẽ oja'a. Mʉsã Tesalónicacjãrãrẽ marĩ pacʉ Õ'acʉ̃, marĩ wiogʉ Jesucristo yarãrẽ añudutise o'o'o. Õ'acʉ̃ mʉsãrẽ añurõ weeato. Mʉsãrẽ ejerisãjãcã weeato.
Pablo Tesalónicacjãrã na añurõ weesetisere tʉ'ogʉ Õ'acʉ̃rẽ sẽrĩbosa'que ni'iMʉsãrẽ ʉ̃sã ñubuesetirinʉcʉ̃ marĩ pacʉ Õ'acʉ̃rẽ e'catise o'onu'cũcã'a.
Cʉ̃rẽ ñubuerã, a'tiro ni'i. “Õ'acʉ̃, Tesalónicacjãrã mʉ'ʉ macʉ̃ Jesucristore ẽjõpeorã añurõ weesetisama. Na ma'isere ĩ'orã, ãpẽrãrẽ añurõ weetamusama. Jesucristo cʉ̃ apaturi a'tiatjere e'catise me'rã yucuerã weesama. Tojo weerã cʉ̃rẽ ẽjõpeodu'utisama”, ni ñubue'e Õ'acʉ̃rẽ.
Õ'acʉ̃ mʉsãrẽ ma'imi. Cʉ̃, yarã niato nígʉ̃ besecʉ niwĩ. Ʉ̃sã a'tere masĩ'i.
Mʉsã ʉ̃sã wee'quere ĩ'acũurã, ʉ̃sã weronojõta weeseticãrã niwʉ̃. Tere wéérã, Jesucristo weeseti'caronojõta weecãrã niwʉ̃. Mʉsãrẽ Espíritu Santu e'catise o'ocã, ʉpʉtʉ pi'etimirã, Jesucristo ye quetire ñe'ewʉ̃.
Tojo weerã mʉsã Jesure ẽjõpeosere ĩ'orã, añuse queose nipe'tirã ãpẽrã Jesure ẽjõpeorãrẽ o'ocãrã niwʉ̃. Mʉsã ya di'ta Macedoniacjãrãrẽ, tojo nicã ãpẽrã a'ti di'ta Acayacjãrãrẽ tojo weecãrã niwʉ̃.
Mʉsã me'rãta marĩ wiogʉ Jesú ye queti nipe'tiropʉ se'sa wa'a'a. Macedonia, Acaya dia'cʉ̃ mejetare se'saro weewe'e. Nipe'tirocjãrãpʉ mʉsã Õ'acʉ̃rẽ ẽjõpeosere masĩpe'titojama. Tojo weerã tere ãpẽrãrẽ werewe'e.
Mejõ na pe'eta mʉsã weesetisere quetiwerema. Ʉ̃sã mʉsã tiropʉ nicã, mʉsã ʉ̃sãrẽ añurõ wee'quere werema. Apeyema, mʉsã queose yee'cãrãrẽ ẽjõpeodu'u'quere werema. Tere du'u, ni'cãrõacãrẽ Õ'acʉ̃ catigʉ́ diacjʉ̃ nigʉ̃́ pe'ere ẽjõpeo, cʉ̃ ʉaro weeaporo.
Õ'acʉ̃ cʉ̃ macʉ̃ Jesú ʉ'mʉsepʉ nigʉ̃rẽ, cʉ̃ apaturi a'tiatjere e'catise me'rã yucuerã weeaporo. A'tere ãpẽrã ʉ̃sãrẽ quetiwerema mʉsã weesetisere. Õ'acʉ̃ cʉ̃ macʉ̃ wẽrĩ'cʉpʉre masõcʉ niwĩ. Cʉ̃ Jesúta nimi marĩ ʉpʉtʉ bu'iri bocabo'quere yʉ'rʉo'cʉ.
Pablo Tesalónicapʉ cʉ̃ bu'e'quere quetiwere'que ni'iAcawererã, mʉsã a'tere añurõ masĩsa'a. Ʉ̃sã Tesalónicapʉ sijarã, mejõ warota bu'ecusiaticãrã niwʉ̃. Ʉ̃sã bu'esere tʉ'orã, mʉsã pãjãrã Jesure ẽjõpeowʉ.
Ʉ̃sã mʉsã tiropʉ wa'ase dʉporo ʉ̃sã Filipopʉ niwʉ̃. Topʉ nicã, tocjãrã ʉ̃sãrẽ tãrã, ña'arõ bujicã'wã. Mʉsã tere masĩsa'a. Mʉsã ya macãcjãrã quẽ'rã ʉ̃sã weresere cã'mota'asĩ'rĩmiwã. Na tojo weemicã, Õ'acʉ̃ ʉ̃sãrẽ añurõ wãcũtutuase o'owĩ. Tojo weerã cʉ̃ ye quetire uiro marĩrõ werewʉ.
Mʉsãrẽ Jesú ye quetire wererã, mejẽcã pe'e weretiwʉ. Ña'arõ weesĩ'rĩrã, numiarẽ a'metãrãsĩ'rĩrã, weeta'sase me'rã weretiwʉ.
Õ'acʉ̃ pe'e ĩ'abesetojagʉpʉ cʉ̃ ye queti weresere cũugʉ̃tigʉ ʉ̃sãrẽ besecʉ niwĩ. Masã ʉ̃sã me'rã e'catiato nírã mejeta cʉ̃ ye quetire werewʉ. Õ'acʉ̃ pe'ere e'catidutirã werewʉ. Õ'acʉ̃ nimi nipe'tise marĩ wãcũsere masĩgʉ̃́.
Ʉ̃sã topʉ nírã, ne ni'cãti mʉsã yere ʉaripejarã, añurõ ucũta'sa weretiwʉ. Mʉsã a'tere masĩsa'a. Õ'acʉ̃ quẽ'rã diacjʉ̃ta ʉ̃sã wãcũsere masĩsami.
<sup>(6-7)</sup> Ʉ̃sã Jesú o'ó'cãrã ni'i. Tojo weerã “Ʉ̃sãrẽ wiorã weronojõ ĩ'aña”, nímasĩbopã. Tojo nita basiomicã, ne ni'cʉ̃rẽ nitiwʉ. A'tiro pe'e weewʉ. Ni'cõ numio co macʉ̃rẽ co'te mi'o masõsamo. Co weronojõ ʉ̃sã quẽ'rã mʉsã tiropʉ nírã, mʉsãrẽ ma'írã, tojota weewʉ.
(-)
Mʉsãrẽ ma'írã, Õ'acʉ̃ ye queti dia'cʉ̃rẽ weretiwʉ. Nipe'tise ʉ̃sã põtẽorõ weetamuta basiosere weetamuwʉ̃. Mʉsãrẽ ʉpʉtʉ ma'icãti.
Ʉ̃sã topʉ nírã da'ra'quere mʉsã wãcũsa'a. Mʉsãrẽ Õ'acʉ̃ ye quetire wererã, peje caribose o'osĩ'rĩtiwʉ. Tojo weerã ʉ̃sãrẽ a'mácaticã'to nírã ʉ̃sã basu da'rawʉ. Ñamirĩ, ʉmʉcori yóacãta ʉ̃sã ba'atjere, ʉ̃sãrẽ dʉ'sasenojõrẽ wapata'arã da'rawʉ.
Ʉ̃sã weeseti'quere mʉsã ĩ'awʉ̃. Õ'acʉ̃ quẽ'rã masĩsami. Mʉsã Jesucristore ẽjõpeorã me'rã nírã, ʉ̃sã weesooro marĩrõ nisetiwʉ. Mejẽcã weetiwʉ. Õ'acʉ̃ ʉaronojõ nisetiwʉ. Tojo weerã ãpẽrã ʉ̃sãrẽ “Na bu'iri cʉoma” nirṍ marĩrõ nicã'wʉ̃.
<sup>(11-12)</sup> Ni'cʉ̃ cʉ̃ põ'rãrẽ weronojõta ʉ̃sã quẽ'rã mʉsãnʉcʉ̃rẽ werewʉ. E'catise, wãcũtutuasere mʉsãrẽ o'owʉ. Õ'acʉ̃ põ'rã weronojõta nisetidutiwʉ. Mʉsãrẽ Õ'acʉ̃ cʉ̃ põ'rã niato nígʉ̃ besesami. Tojo nicã mʉsãrẽ cʉ̃ me'rã cʉ̃ asistese nirõpʉ ninu'cũdutisami.
(-)
Apeye mʉsã ye cjasere weregʉti. Õ'acʉ̃ ye quetire werecã, mʉsã Õ'acʉ̃ ye ucũse ni'i nírã, maata ẽjõpeowʉ. “Masã na ucũsere ẽjõpeobosaʉ”, nitiwʉ. Mʉsã tojo weesere wãcũrã, Õ'acʉ̃rẽ e'catise o'onu'cũcã'a. Ʉ̃sã mʉsãrẽ were'que Õ'acʉ̃ ucũse warota niwʉ̃. Te queti me'rãta Õ'acʉ̃ cʉ̃ ʉaro weeato nígʉ̃ mʉsãrẽ siape me'rã dʉcayunu'cũgʉ̃ weemi.
Mʉsã Jesucristore ẽjõpeocã, mʉsã ya di'tacjãrã mʉsãrẽ pi'etise o'ocãrã niwã. Judea di'tapʉ quẽ'rãrẽ na acawererã judío masã mʉsãrẽ wa'a'caronojõta Jesure ẽjõpeorãrẽ weecãrã niwã.
Judío masãta dʉporocjãrãpʉ quẽ'rãrẽ Õ'acʉ̃ ye queti weremʉ'tãrĩ masãrẽ wẽjẽcãrã niwã. Marĩ wiogʉ Jesure tojota weecãrã niwã. Ʉ̃sã quẽ'rãrẽ mʉsã ya macãpʉ nicã, ʉ̃sãrẽ ʉatirã, cõ'acã'wã. Tojo weegʉ Õ'acʉ̃ na me'rã tʉ'satisami. Judío masã nipe'tirã Jesure ẽjõpeorã me'rã cumuca dia'cʉ̃ ʉacã'ma.
Judío masã nitirãrẽ Õ'acʉ̃ yʉ'rʉocã ʉatima. Tojo weerã narẽ Jesú ye quetire werecã ʉasãtirã, a'tiro weewã. Ʉ̃sã narẽ weresere cã'mota'asĩ'rĩmiwã. Na ña'arõ weese siape me'rã nemorõ wee'e. Tojo weerã na pajibutiaro bu'iri cʉoma. Na yʉ'rʉnʉ'cãpose bu'iri ni'cãrõacãpʉta na Õ'acʉ̃ bu'iri da'resere bocarãsama.
Pablo quẽ'rã Tesalónicacjãrãrẽ ĩ'arã wa'asĩ'rĩmi'que ni'iɄ̃sã mʉsã tiropʉre wijawã'cãtica be'roacã maata mʉsãrẽ ĩ'asĩ'rĩmicãti. Ʉ̃sã upʉ topʉ nitimicã, mʉsã tiropʉ dia'cʉ̃ ejeripõ'rãtiwʉ. Topʉre ʉpʉtʉ wa'asĩ'rĩmiwʉ̃ tja.
Pejetiri yʉ'ʉ Pablo basu pe'eta “Wa'agʉti”, nimiwʉ̃. Ʉ̃sã topʉ wa'asĩ'rĩsetirinʉcʉ̃ wãtĩ ʉ̃sãrẽ cã'mota'amʉjãwĩ.
<sup>(19-20)</sup> Mʉsãta ni'i ʉ̃sãrẽ e'catise o'orã́. Tojo weerã mʉsãrẽ pũrõ ĩ'asĩ'rĩsa'a. Marĩ wiogʉ Jesú cʉ̃ apaturi a'ti turipʉ a'ticã, cʉ̃rẽ wererãti mʉsã ye quetire. A'tiro nirãti: “Ã'rãta nima ʉ̃sãrẽ e'catise o'o'cãrã. Narẽ mejõ waro mʉ'ʉ ye quetire weretiwʉ. Na tere tʉ'orã, mʉ'ʉrẽ añurõ ẽjõpeowã. Tojo weerã pũrõ e'cati'i na me'rã”, nirãti cʉ̃rẽ.
(-)
<sup>(1-2)</sup> Mʉsã ye quetire tʉ'osĩ'rĩrã, põtẽoticãti. Tojo weerã mʉsã tiropʉ Timoteore ĩ'adutirã o'ówʉ. “Ʉ̃sã pe'e Atenapʉ tojarãti”, niwʉ̃. Timoteo ʉ̃sã me'rãcjʉ̃ Jesú ye quetire werecusiatamugʉ̃ nimi. Cʉ̃ mʉsãrẽ Jesure nemorõ ẽjõpeocã weegʉsami nírã, o'ówʉ. Tojo nicã wãcũtutuanemosere wereato nírã cʉ̃rẽ o'ówʉ.
(-)
<sup>(3-4)</sup> Ãpẽrã masã mʉsã Jesure ẽjõpeocã ĩ'arã, ĩ'atu'ti, bujicã'sama. Na tojo weecã, Jesure ẽjõpeodu'uticã'to nírã Timoteore weredutirã o'ówʉ. Ʉ̃sã topʉ nírã, mʉsãrẽ a'tere wereyutojawʉ. “Marĩ Jesure ẽjõpeorã, pi'etino'rõsa'a”, niwʉ̃. Ʉ̃sã ní'caronojõta marĩ nipe'tirãrẽ queoro wa'aro wee'e. Mʉsã tere masĩsa'a.
(-)
Tesalónicacjãrã ye quetire Timoteo quetití eja'que ni'iNi'cãrõacãrẽ Timoteo mʉsã tiropʉ ní'cʉ dajatojami a'topʉre. Cʉ̃ mʉsã yere añuse quetití dajami. A'tiro niami: “Na Jesure ẽjõpeonu'cũcã'ma. Na basu añurõ a'merĩ ma'isetiama. Marĩrẽ ma'ise me'rã wãcũnu'cũcã'ma. Marĩrẽ pũrõ ĩ'asĩ'rĩama marĩ narẽ ĩ'asĩ'rĩrõnojõta”, ni quetití dajami.
Mʉsã Jesure ẽjõpeose quetire tʉ'orã ʉ̃sã pi'etimirã, e'cati'i.
Marĩ wiogʉ Jesure ẽjõpeonu'cũcã tʉ'orã, yujupʉta ʉ̃sã ejerisãjãse cʉo'o.
Tojo weerã mʉsãrẽ wãcũrã, e'catiyʉ'rʉasa'a. Õ'acʉ̃rẽ mʉsã ye cjasere ʉ̃sã ¿de'ro wee e'catise o'opõtẽobosaʉ? Basiowe'e.
Ñamirĩ, ʉmʉcorita yóacã Õ'acʉ̃rẽ sẽrĩnu'cũcã'a mʉsã tiropʉ wa'asĩ'rĩrã. Mʉsãrẽ Jesú yere wereyapada'reosĩ'rĩsa'a.
Ʉ̃sã marĩ pacʉ Õ'acʉ̃rẽ, marĩ wiogʉ Jesure a'tiro sẽrĩ'i. “Tesalónicacjãrã tiropʉ ʉ̃sãrẽ o'óya.
Nemorõ na basu a'merĩ ma'iseticã weeya. Nipe'tirã ãpẽrã quẽ'rãrẽ ma'icã weeya. Narẽ ʉ̃sã ma'irõnojõta na quẽ'rã ãpẽrãrẽ ma'iato.
Õ'acʉ̃, mʉ'ʉrẽ ẽjõpeodu'uticã'to. Mʉ'ʉ ʉaro weeato. Narẽ wãcũtutuacã weeya. Mʉ'ʉ narẽ tojo weecã, mʉ'ʉ ĩ'orõpʉ bu'iri marĩrã nirãsama. Tojo weerã Jesú apaturi a'ti turipʉre cʉ̃ yarã me'rã a'ticã, bu'iri marĩrã nirãsama.” A'tiro ni sẽrĩbosa'a mʉsã ye cjasere marĩ pacʉ Õ'acʉ̃rẽ.
Pablo Jesure ẽjõpeorãrẽ Õ'acʉ̃ tʉ'saronojõ weeduti'que ni'iApeye mʉsã ye cjasere werenemosĩ'rĩsa'a. Yʉ'ʉ basu dutise mejeta ni'i. Marĩ wiogʉ Jesú dutisere were'e. Ʉ̃sã mʉsãrẽ duti'caronojõta Õ'acʉ̃ tʉ'sasenojõrẽ weeya. Mʉsã ni'cãrõacãrẽ Õ'acʉ̃ duti'quere weerã wee'e. Siape me'rã nemorõ weenemoña.
Ʉ̃sã were'quere mʉsã masĩsa'a. A'tere wererã, Jesú marĩ wiogʉ cʉ̃ dutiro me'rã mʉsãrẽ werewʉ.
Õ'acʉ̃ cʉ̃ ʉaro weecã tʉ'sasami. Cʉ̃ yarã weronojõ weesetiya. Mʉsã nʉmosãnumia, mʉsã marãpʉsʉmʉa nitirãrẽ a'metãrãticã'ña.
Mʉsãnʉcʉ̃ wiopesase me'rã ña'arõ weeĩ'orõ marĩrõ omocã dʉ'te, nʉmotibʉroya. Mʉsã tojo weecã ĩ'arã, ãpẽrã “Añurõ weema”, nirãsama.
Õ'acʉ̃rẽ masĩtirã numiarẽ ña'arõ weesĩ'rĩrã, ʉaripejasama. Mʉsã na weronojõ niticã'ña. Mejõ wãcũtutuaya.
Ne apĩ nʉmorẽ a'metãrãticã'ña. Mʉsã apĩ nʉmorẽ a'metãrãrã, co marãpʉre ña'arõ weerã weesa'a. Õ'acʉ̃ a'te ña'ase weerãrẽ bu'iri da'regʉsami. Todʉporopʉ mʉsãrẽ weretojawʉ a'te nʉcʉ̃ĩ'ase quetire.
Õ'acʉ̃ marĩrẽ ña'asere weedutiticʉ niwĩ. Añuse pe'ere cʉ̃rẽ ẽjõpeorã weesetironojõ weeduticʉ niwĩ.
No'o a'te bu'esere teerã́nojõ ʉ̃sãrẽ teerã mejeta weesama. Õ'acʉ̃ pe'ere teerã weesama. Õ'acʉ̃ marĩrẽ cʉ̃ ʉaro weedutigʉ Espíritu Santure o'ócʉ niwĩ. Tojo weerã cʉ̃ ʉaro weetirã, “Õ'acʉ̃, mʉ'ʉrẽ ʉawe'e”, nirã weesa'a.
Mʉsã a'merĩ ma'isetise pũrĩcãrẽ werewe'e. Õ'acʉ̃ cʉ̃ basu pe'e Espíritu Santu me'rã mʉsãrẽ a'merĩ ma'idutitojacʉ niwĩ.
Mʉsã ya di'ta Macedoniacjãrãrẽ nipe'tirã Jesure ẽjõpeorãrẽ ma'isetirã, cʉ̃ duti'caronojõ weerã wee'e. A'te pe'ema mʉsãrẽ weregʉti. Jesure ẽjõpeorãrẽ nemorõ ma'inemoña.
Añurõ cumuca marĩrõ nisetiya. Ãpẽrãrẽ queti pooticã'ña. Mʉsã ye nitisere, ãpẽrã ye cjasere ucja wãcũnʉrʉ̃ticã'ña. Mʉsã ye pe'ere wãcũña. Mʉsã da'rase cʉosere añurõ da'rasetiya. Nijĩsijaticã'ña. Todʉporopʉre mʉsã tiropʉ nírã, a'tere weretojawʉ.
Mʉsã tojo añurõ da'rarã, ãpẽrã a'mácano'ña marĩrãsa'a. Mʉsã basu da'rase me'rã catirãsa'a. Mʉsã tojo weecã ĩ'arã, Jesure ẽjõpeotirã mʉsãrẽ añurõ wiopesase me'rã wãcũrãsama.
Jesú apaturi a'ti turipʉ a'tiatje queti ni'iApeye tja weregʉti. Wẽrĩ'cãrãpʉ de'ro wa'arãsari nisere mʉsãrẽ werecasanʉ'cõsĩ'rĩsa'a. A'tere masĩrã, Jesure ẽjõpeorã na wẽrĩcã, pũrõ bʉjawetisome. A'tiro ni'i. Jesure ẽjõpeorã wẽrĩrã, cʉ̃ tiropʉ cʉ̃ me'rã ninu'cũcã'rãsama. Cʉ̃rẽ ẽjõpeotirã pũrĩcã cʉ̃ tiropʉ ne wa'asome. Tojo weerã Jesure ẽjõpeotitjĩarã, na me'rãcjãrã, na acawererã wẽrĩcã, pũrõ bʉjawetisama. Mʉsã pũrĩcã Jesure ẽjõpeo'o. Tojo weerã na weronojõ bʉjawetiticã'ña.
Marĩ a'tere ẽjõpeo'o. Jesú wẽrĩ'cʉpʉ masãcʉ niwĩ. Cʉ̃ apaturi a'ti turipʉ a'ticã, cʉ̃rẽ ẽjõpeorã wẽrĩ'cãrãrẽ Õ'acʉ̃ cʉ̃ macʉ̃rẽ masõ'caronojõta masõgʉ̃sami. Masõtoja, cʉ̃ tiropʉ miagʉ̃sami.
Ni'cãrõacãrẽ marĩ wiogʉ Jesú were'quere mʉsãrẽ wereturiarã wee'e. Jesú a'ti turipʉ apaturi a'ticã, Jesure ẽjõpeorã cʉ̃rẽ põtẽrĩrã wa'arãsama. Cʉ̃rẽ põtẽrĩrã, marĩ catirã́ ãpẽrã wẽrĩ'cãrã dʉporo ʉ'mʉtãwã'cãsome.
A'tiro pe'e wa'arosa'a. Jesú cʉ̃ ucũse dutise me'rã ʉ'mʉsepʉ a'tigʉsami. Õ'acʉ̃rẽ wereco'terã wiogʉ ʉpʉtʉ ucũquejo, Õ'acʉ̃ yaro putiro coronetare putigʉsami. Tojo wa'acã, Jesure ẽjõpeorã wẽrĩ'cãrã ape upʉ me'rã masãmʉ'tãrãsama.
Na be'roacã marĩ Jesure ẽjõpeorã quẽ'rã a'ti nucũcãpʉ catirã́ o'mecururipʉ na me'rã mʉjãrãsa'a. Topʉ Jesure põtẽrĩrãsa'a. Tojo wee cʉ̃ me'rã ninu'cũcã'rãsa'a.
Mʉsã a'tere ãpẽrãrẽ wereturiaya. Tojo weerã mʉsã a'merĩ wãcũtutuacã weerãsa'a.
Di nʉmʉ, no'ocátero nicã Jesú apaturi a'tigʉsari nisema masĩno'ña marĩ'i. Tojo weerã mʉsãrẽ werewe'e.
Queose me'rã mʉsãrẽ weregʉti. Ni'cʉ̃ yajari masʉ̃ ñamipʉ wãcũña marĩrõ yajagʉ a'tisami. Cʉ̃ weronojõta Jesú quẽ'rã marĩ ne wãcũtiri cura a'tigʉsami. Mʉsã cʉ̃ wãcũña marĩrõ a'tiatjere masĩtojasa'a.
Jesure ẽjõpeotirã cʉ̃ apaturi a'tiatji dʉporoacã a'tiro wãcũrãsama. “Ʉ̃sã uiro marĩrõ añurõ nicã'a”, nirãsama. A'tiro na wãcũcũñarĩ cura narẽ peje ña'ase wa'arosa'a. Ni'cõ nijĩpaco wãcũña marĩrõ wĩ'magʉ̃ wʉatji dʉporoacã pũrĩse pi'etinʉ'cãsamo. Na quẽ'rã Jesure ẽjõpeotirã tojota wãcũña marĩrõ ʉpʉtʉ pi'etirãsama. Ne ni'cʉ̃ yʉ'rʉwetisome.
Mʉsã ña'ase weeseti'quere Jesú acobojotojacʉ niwĩ. Tojo weerã bo'reyuro, ʉmʉcopʉ nirã́ weronojõ ni'i. Marĩ Jesú yarã ña'ase weeborãnojõ niwe'e. Jesure ẽjõpeotirã pe'e ña'arõ weesetisama. Na'itĩ'arõ, ñamipʉ nirã́ weronojõ nisama.
Marĩ cãrĩrã weronojõ niticã'rã. Jesú apaturi a'tiatjere wãcũtirã, cãrĩrã́ weronojõ nisama. Marĩ pe'e cʉ̃ a'tiatjere añurõ tʉ'omasĩse me'rã wãcũnʉrʉ̃rã. Ña'ase weesĩ'rĩrã, wãcũtutuarã.
Ñamipʉ masã cãrĩma. Que'ari masã ñamipʉta que'asama.
Marĩ pe'e Jesú yarã ʉmʉcopʉ nirã́ weronojõ ni'i. Tojo weerã marĩ weesere añurõ tʉ'oña'nʉ'cõtojarãpʉ weesetirã. Queose me'rã weregʉti. Ni'cʉ̃ surara a'mewẽjẽrõpʉ wa'agʉ, cʉ̃ upʉre cã'mota'agʉ cõmesu'tirore sãñasami. Cʉ̃ weronojõta marĩ wãtĩrẽ cã'mota'arã Õ'acʉ̃rẽ ẽjõpeonu'cũcã'rã. Ãpẽrãrẽ ma'irã. Dʉpoare cã'mota'arã cõmesapeare pesaro weronojõ Jesú cʉ̃ apaturi a'tiatjere, marĩ cʉ̃ me'rã ninu'cũatjere wãcũnʉrʉ̃rã. Marĩ tojo weecã, wãtĩ marĩrẽ ña'arõ weemasĩtisami.
Õ'acʉ̃ bu'iri bocato nígʉ̃ mejeta marĩrẽ besecʉ niwĩ. Mejõ marĩ bu'iri cʉobo'cãrãrẽ marĩ wiogʉ Jesucristo me'rã yʉ'rʉocʉ niwĩ.
Cʉ̃ me'rã ninu'cũcã'to nígʉ̃ marĩrẽ wẽrĩbosacʉ niwĩ. Tojo weerã cʉ̃ apaturi a'ticã, cʉ̃rẽ ẽjõpeorã wẽrĩ'cãrã, marĩ catirã́ cʉ̃ me'rã ninu'cũcã'rãsa'a.
Tere wãcũrã, mʉsã ni'cãrõacã weesetironojõta ãpẽrãrẽ a'merĩ weetamu, wãcũtutuacã weeya.
Pablo Tesalónicacjãrãrẽ cʉ̃ werecasa'que ni'iAcawererã, mʉsãrẽ a'tiro weecã ʉasa'a. Õ'acʉ̃ ye queti wererãrẽ, cʉ̃ bese'cãrãrẽ wiopesase me'rã ĩ'aña. Õ'acʉ̃ narẽ cʉ̃ ye quetire bu'edutigʉ, mʉsãrẽ werecasadutigʉ cũucʉ niwĩ.
Na mʉsã de'ro wee nisetiatjere wererã, ʉpʉtʉ da'rama. Tojo weerã ma'ise me'rã narẽ wãcũña. A'merĩ a'pepũrĩticã'ña. A'merĩ añurõ nisetiya.
Apeye mʉsãrẽ werenemorãti. Nijĩsijarãrẽ da'radutiya. Wãcũque'tirãrẽ wãcũtutuacã weeya. Õ'acʉ̃ yere weetutuatirãrẽ weetamuña. Mʉsãrẽ mejẽcã wa'acã, uayeticã'ña. Nʉ'cãña.
Mʉsãrẽ ãpẽrã ña'arõ weecã, narẽ a'meticã'ña. A'tiro pe'e weeya. Mʉsã me'rãcjãrãrẽ, nipe'tirãrẽ añurõ weenu'cũcã'ña.
E'catise me'rã ninu'cũcã'ña. Bʉjawetiticã'ña.
Mʉsã no'o nirõ, no'o wa'aro Õ'acʉ̃rẽ wãcũ ñubuenu'cũcã'ña.
Mʉsãrẽ ña'arõ, añurõ wa'acã quẽ'rãrẽ, Õ'acʉ̃rẽ e'catise o'onu'cũcã'ña. A'te nipe'tisere Õ'acʉ̃ marĩ Jesucristore ẽjõpeorãrẽ weecã ʉasami.
Espíritu Santu mʉsã wãcũsepʉre werecã, cã'mota'aticã'ña. Yʉ'tiya cʉ̃ dutisere.
Õ'acʉ̃ ye queti weresere tʉ'orã, yabi bujicã'ticã'ña.
A'tiro pe'e weeya. Na weresere wãcũ, tʉ'ocasanʉ'cõpe'ocã'ña. Añuse nicã, tere weeya.
No'o ña'ase nisenojõrẽ weeticã'ña.
Õ'acʉ̃ ejerisãjãsere o'ogʉ́ mʉsãrẽ a'tiro weeato. Siape me'rã añurõ, ña'ase marĩrõ, cʉ̃ ʉaro dia'cʉ̃ weecã weeato. Mʉsã ejeripõ'rãrĩrẽ, mʉsã wãcũsere, nipe'tiro mʉsã upʉre co'teato. Cʉ̃ a'tiro weecã, marĩ wiogʉ Jesucristo apaturi a'tigʉ, mʉsãrẽ bu'iri marĩrã bocaejagʉsami.
Õ'acʉ̃ mʉsãrẽ bese'cʉ nipe'tise cʉ̃ “Weegʉti” ní'quere queoro weegʉsami. Tojo weegʉ ʉ̃sã mʉsãrẽ sẽrĩbosasere yʉ'tigʉsami.
Acawererã, ʉ̃sã quẽ'rãrẽ Õ'acʉ̃rẽ sẽrĩbosaya.
Nipe'tirã tocjãrã Jesure ẽjõpeorãrẽ ma'ise me'rã añudutiya.
Marĩ wiogʉ Jesú cʉ̃ dutiro me'rã a'ti pũrĩrẽ nipe'tirã Jesure ẽjõpeorãrẽ bu'eĩ'oduti'i.
Jesucristo marĩ wiogʉ mʉsãrẽ añurõ weeato.Tocã'rõta oja'a.Pablo
Pablo Tesalónicacjãrãrẽ ape pũrĩ ojanemoca pũrĩ ni'iPablo cʉ̃ me'rãcjãrã Tesalónicacjãrãrẽ oja'que ni'iYʉ'ʉ, yʉ'ʉ me'rãcjãrã Silvano, Timoteo me'rã mʉsãrẽ a'ti pũrĩrẽ oja'a. Mʉsã Tesalónicacjãrãrẽ marĩ pacʉ Õ'acʉ̃, marĩ wiogʉ Jesucristo yarãrẽ añudutise o'o'o.
Õ'acʉ̃ marĩ pacʉ, tojo nicã Jesucristo marĩ wiogʉ mʉsãrẽ añurõ weeato. Mʉsãrẽ ejerisãjãcã weeato.
Jesucristo apaturi a'ticã masãrẽ beseatje ni'iYʉ'ʉ acawererã, ʉ̃sã mʉsã ye cjasere wãcũrã, Õ'acʉ̃rẽ e'catise o'onu'cũcã'rãti. Mʉsã Jesucristore ẽjõpeonemorã wee'e. Apeye quẽ'rãrẽ mʉsã a'merĩ ma'inemo'o. Tojo weerã Õ'acʉ̃rẽ e'catise o'onu'cũcã'rõʉa'a.
Mʉsã ye cjasere no'o ʉ̃sã wa'aro Jesucristore ẽjõpeorãrẽ na nerẽwʉaropʉ a'tiro ni were'e. “Tesalónicacjãrã ãpẽrã narẽ ña'arõ weemicã, ne ẽjõpeodu'utima. Narẽ mejẽcã wa'acã quẽ'rãrẽ, nʉ'cãma”, ni e'catise me'rã were'e.
Ni'cãrõacã mʉsã Jesucristore ẽjõpeose bu'iri ãpẽrã mʉsãrẽ tu'ti, ña'arõ weesama. Na tojo weemicã, mʉsã Õ'acʉ̃rẽ ẽjõpeonu'cũrã, cʉ̃ queoro weesere ĩ'arãsa'a. Be'ro mʉsã cʉ̃ tiropʉ wa'arãsa'a. Mʉsãrẽ “Añurã nima, a'tiato yʉ'ʉ tiropʉ”, nigʉ̃sami.
Mʉsã tu'u'cãrã pe'ere soose o'ogʉsami. Ʉ̃sã quẽ'rãrẽ mejãrõta weegʉsami. Cʉ̃ marĩ wiogʉ Jesú a'tiri nʉmʉ nicã, tojo weegʉsami. Cʉ̃ a'tigʉ, cʉ̃rẽ wereco'terã tutuarã me'rã ʉ'mʉsepʉ dijatigʉsami. Pecame'e weronojõ asistedijatigʉsami.
Õ'acʉ̃rẽ ẽjõpeotirãrẽ, marĩ wiogʉ Jesú masãrẽ yʉ'rʉose quetire yʉ'rʉnʉ'cãrãrẽ bu'iri da'regʉ a'tigʉsami.
Narẽ bu'iri da'rebajurio, cõ'adijobutiagʉsami. Tojo weerã na ne cã'rõacã marĩ wiogʉre ĩ'atibutiarãsama. Tojo nicã cʉ̃ tutuasere, cʉ̃ asistesere ĩ'asome.
Cʉ̃ a'tiri nʉmʉrẽ Jesure ẽjõpeorã a'tiro weerãsama. Cʉ̃ asistese, cʉ̃ tutuasere ĩ'arã, “Jesú añuyʉ'rʉami”, nirãsama. “Nipe'tirã bu'i wiogʉ nimi” ni ĩ'amarĩa, e'catirãsama. Mʉsã quẽ'rã ʉ̃sã were'quere ẽjõpeotjĩarã, na me'rã nirãsa'a.
Tere wãcũrã, marĩ ẽjõpeogʉ Õ'acʉ̃rẽ mʉsãrẽ sẽrĩbosanu'cũ'u. A'tiro sẽrĩ'i. “Õ'acʉ̃, mʉ'ʉ põ'rã sãjãdutigʉ narẽ pijicʉ niwʉ̃. Tojo weegʉ narẽ mʉ'ʉ ʉaronojõta niseticã weeya. Na añurõ weesĩ'rĩma. Nipe'tise na weesĩ'rĩsere mʉ'ʉ weetamurõ me'rã weeato. Tojota mʉ'ʉrẽ ẽjõpeo yapaticã'to”, ni sẽrĩbosa'a.
Mʉsã a'tiro weecã, ãpẽrã marĩ wiogʉ Jesure añurõ wãcũrãsama. Mʉsã quẽ'rãrẽ “Na añurã nima”, ni ĩ'arãsama. Õ'acʉ̃, marĩ wiogʉ Jesucristo mʉsãrẽ ma'írã, tojo weecã weerãsama.
A'ti turi pe'tiwã'cãtiri cura Jesure ĩ'atu'tigʉ a'tigʉsami nise ni'iYʉ'ʉ acawererã, ni'cãrõacãma marĩ wiogʉ Jesucristo a'tiatjere, cʉ̃ tiropʉ marĩrẽ neonʉ'cõ miatjere weregʉti.
Cã'rõacã me'rã mʉsã weresu'riano'ticã'ña. Tojo nicã ãpẽrã “Marĩ wiogʉ a'tiri nʉmʉ nitoja'a” mʉsãrẽ nicã, wãcũque'titicã'ña. A'tiro nibosama. “Ãpẽrã Espíritu Santu yʉ'ʉre tojo niami”, nibosama. Ãpẽrã “Apĩ weregʉ, tojo niami”, nibosama. Ãpẽrã “Pablo quẽ'rã tojo ojacãrã niama”, nibosama. A'tere tʉ'orã, wãcũque'titicã'ña.
Na ʉaronojõ nisoono'ticã'ña. Cʉ̃ a'tiatji nʉmʉ dʉporo a'tiro wa'arosa'a. Masã ʉpʉtʉ waro Õ'acʉ̃rẽ yʉ'rʉnʉ'cãrãsama. Tojo weeri cura ni'cʉ̃ ña'arõ weeyʉ'rʉnʉ'cãgʉ̃ waro bajuagʉsami. Cʉ̃ pecame'epʉ bu'iri da'rebajuriono'acjʉ nigʉ̃sami.
Cʉ̃ Õ'acʉ̃rẽ ĩ'atu'tigʉ, tojo nicã nipe'tise masã ẽjõpeosenojõrẽ ña'arõ ucũacjʉ nigʉ̃sami. Cʉ̃ dia'cʉ̃rẽ ẽjõpeocã ʉagʉsami. Õ'acʉ̃ weronojõ Õ'acʉ̃ wi'ipʉ sãjãnujã dujigʉsami. “Yʉ'ʉ Õ'acʉ̃ ni'i”, nita'sagʉsami.
Yʉ'ʉ mʉsã tiropʉ nígʉ̃, tere werewʉ. ¿Mʉsã tere wãcũweti?
Mʉsã cʉ̃ ña'agʉ̃ a'tiatjere cã'mota'agʉre masĩ'i. Õ'acʉ̃ cʉ̃ queoca nʉmʉ dʉporo ña'agʉ̃ a'tisome.
Dicʉse ña'ase cʉ̃ weeatjere masĩno'ña marĩ'i yujupʉ. Tojo masĩno'ña marĩmicã, ña'ase cʉ̃ weesenojõ nʉ'cãtoja'a. Cʉ̃rẽ cã'mota'agʉre miáca be'ro cʉ̃ ña'arõ weese masĩno'rõsa'a.
Cʉ̃ wa'acã, ña'arõ weesebʉcʉ pe'e a'tigʉsami. Be'ro marĩ wiogʉ Jesú a'ti di'tapʉ apaturi a'tigʉ, cʉ̃ tutuaro me'rã ña'agʉ̃rẽ wẽjẽgʉ̃sami. Cʉ̃ asistese me'rã a'tigʉ, cʉ̃rẽ cõ'abajuriogʉsami.
Cʉ̃ ña'agʉ̃ etáca be'ro wãtĩa wiogʉ weetamurõ me'rã peje weeĩ'ota'sagʉsami.
Pecame'epʉ bu'iri da'reno'ajãrẽ no'o nise ña'ase põtẽorõ narẽ weeta'sagʉsami. Õ'acʉ̃ narẽ yʉ'rʉosĩ'rĩmicã, na diacjʉ̃ cjasere ẽjõpeosĩ'rĩtirãsama. Tojo weerã pecame'epʉ wa'adojarãsama.
Na ẽjõpeotise bu'iri Õ'acʉ̃ nemorõ narẽ nisoonemocã weegʉsami. Tojo weerã nisoono'o, ẽjõpeorãsama.
Õ'acʉ̃ ye diacjʉ̃ cjasere ẽjõpeosĩ'rĩtirã, ña'arõ weesere tʉ'sayʉ'rʉarãsama. Tojo weegʉ Õ'acʉ̃ narẽ bu'iri da'rebajuriogʉsami.
Õ'acʉ̃ cʉ̃ bese'cãrãrẽ yʉ'rʉocʉ niwĩ nise ni'iYʉ'ʉ acawererã, Jesú marĩ wiogʉ mʉsãrẽ ma'imi. Õ'acʉ̃ ne waropʉ mʉsãrẽ yʉ'rʉweticã wéégʉ besecʉ niwĩ. Espíritu Santu tutuaro me'rã Õ'acʉ̃ yarã sãjãcã weecʉ niwĩ. Tojo nicã mʉsã diacjʉ̃ cjasere ẽjõpeodutigʉ tojo weecʉ niwĩ. Tojo weerã ʉ̃sã mʉsã weesetisere wãcũrã, Õ'acʉ̃rẽ e'catise o'onu'cũcã'rãti.
Ʉ̃sã mʉsãrẽ Jesucristo masãrẽ yʉ'rʉose quetire werewʉ. Te me'rã Õ'acʉ̃ mʉsãrẽ cʉ̃ põ'rã wa'acã weecʉ niwĩ. Marĩ wiogʉ Jesucristo nirõpʉ marĩrẽ cʉ̃ añubutiasere bu'ipejatamucã ʉagʉ, tojo weecʉ niwĩ.
Tojo weerã wãcũtutuanu'cũcã'ña. Ʉ̃sã mʉsã tiropʉ bu'e'quere, tojo nicã ʉ̃sã todʉporopʉ ojao'o'quere wãcũnʉrʉ̃ña.
Jesucristo marĩ wiogʉ basuta, tojo nicã marĩ pacʉ Õ'acʉ̃ marĩrẽ pajaña'rã, ma'icãrã niwã. Na marĩrẽ wãcũtutuacã weenu'cũsama. Marĩrẽ o'oatjere e'catiyutojacã weesama.
Mʉsãrẽ wãcũtutuacã, ẽjõpeonu'cũcã weeato. Nipe'tise mʉsã ucũsere, mʉsã weesere añurõ niseticã weeato.
Pablo quẽ'rã sẽrĩbosaduti'que ni'iAcawererã, mʉsãrẽ a'tiro nitʉorãti. Ʉ̃sã ye niatjere sẽrĩbosaya. A'tiro sẽrĩña. “Na marĩ wiogʉ ye quetire werecã, pãjãrã masã na weresere ẽjõpeoato”, ni sẽrĩbosaya. Tojo nicã mʉsã wee'caronojõ “Narẽ tʉ'oato”, ni sẽrĩbosaya.
Nipe'tirãpʉta Jesucristo yere ẽjõpeotima. Tojo weerã apeye quẽ'rãrẽ sẽrĩbosaya. Masã ña'arã ʉ̃sãrẽ ña'arõ weeticã'to nírã, sẽrĩña.
Marĩ wiogʉ cʉ̃ “Weegʉti” ní'quere weeticã weesome. Cʉ̃ mʉsãrẽ wãcũtutuacã weegʉsami. Wãtĩrẽ cã'mota'agʉsami.
Ʉ̃sã weeduti'quere mʉsã queoro weerã wee'e. Tere Õ'acʉ̃ weetamuse me'rã añurõ weenu'cũrãsama, ni ẽjõpeo'o.
Jesucristo mʉsãrẽ Õ'acʉ̃ ma'imi nisere masĩcã weeato. Tojo nicã cʉ̃ wãcũtutua'caronojõ mʉsãrẽ wãcũtutuacã weeato.
Pablo “Da'rawapata'aya” nise ni'iYʉ'ʉ acawererã, Jesucristo marĩ wiogʉ ʉaronojõ mʉsãrẽ dutirãti. Ãpẽrã Jesucristore ẽjõpeorã mʉsã me'rã nirã́ nijĩsijasama. Ʉ̃sã topʉ duti'quere weesirututisama. Na me'rã ba'pati, ne ninemoticã'ña.
Ne ni'cʉ̃rẽ wapayetimirã, tojowaro ba'atiwʉ. A'tiro pe'e weewʉ. Mʉsãrẽ caribosĩ'rĩtirã, ñamirĩ, ʉmʉcori yóacãta da'rawʉ.
“Ʉ̃sã bu'ese wapa ʉ̃sãrẽ ba'ase o'oya” nita basiomicã, ne weetiwʉ. Mʉsãrẽ añuse queose o'osĩ'rĩrã, ʉ̃sã basu da'rawʉ.
Mʉsã me'rã nírã, a'tiro dutiwʉ. “No'o da'rasĩ'rĩtigʉnojõrẽ ne ba'ase ecaticã'ña”, niwʉ̃.
Ʉ̃sã mʉsã ye quetire a'tiro tʉ'owʉ. Ni'cãrẽrã mʉsã wa'tero nirã́ nijĩsija niapãrã. Da'ratimirã, ãpẽrãrẽ ucjasijapãrã.
Marĩ wiogʉ Jesucristo dutiro me'rã tojo weesetirãrẽ wererãti. Ãpẽrãrẽ ucjaro marĩrõ na ba'atjere, narẽ dʉ'sasenojõrẽ da'rawapata'ame'rĩcã'to.
Yʉ'ʉ acawererã, mʉsã pe'e caributiro marĩrõ añurõ weenu'cũcã'ña.
No'o ʉ̃sã a'ti pũrĩpʉ dutio'osere weetigʉnojõrẽ “Cʉ̃ nimi”, ni masĩña. Cʉ̃rẽ bopoyaro yʉ'rʉato nírã ba'patiticã'ña.
Mʉsã tojo ba'patitimirã, cʉ̃rẽ ĩ'atu'tirã weronojõ tʉ'oña'ticã'ña. Mʉsã acaweregʉre weronojõ pe'e añurõ weeato nírã wereme'rĩcã'ña.
Pablo añudutitʉo'que ni'iMarĩ wiogʉ cʉ̃ basu marĩrẽ ejerisãjãse o'ogʉ́ a'tiro weeato. No'o de'ro mejẽcã wa'acã, mʉsãrẽ ejerisãjãse o'onu'cũcã'to. Marĩ wiogʉ mʉsã nipe'tirã me'rã niato.
Yʉ'ʉ Pablo basu a'te añudutisema oja'a. Yʉ'ʉ nipe'tise pũrĩrẽ ojawʉaronojõta oja'a. Yʉ'ʉ a'tiro dia'cʉ̃ papera o'ógʉ oja'a. Tojo weerã mʉsã “Cʉ̃́ta ojapĩ”, ni masĩrãsa'a.
Marĩ wiogʉ Jesucristo mʉsã nipe'tirãrẽ añurõ weenu'cũcã'to.Tocã'rõta oja'a.Pablo
Pablo Timoteore ojamʉ'tãca pũrĩ ni'iPablo Timoteore oja'que ni'iYʉ'ʉ Pablo Jesucristo besecṹú'cʉ ni'i. Õ'acʉ̃ marĩrẽ yʉ'rʉogʉ nimi. Cʉ̃́ta Jesucristo ye quetire weredutigʉ o'ówĩ. Jesucristo marĩ wiogʉ quẽ'rã yʉ'ʉre o'ówĩ. Cʉ̃rẽta marĩ yucuerã wee'e.
Timoteo, mʉ'ʉrẽ oja'a. Mʉ'ʉ Jesucristore ẽjõpeose bu'iri yʉ'ʉ macʉ̃ waro weronojõ ni'i. Õ'acʉ̃ marĩ pacʉ, tojo nicã Jesucristo marĩ wiogʉ mʉ'ʉrẽ añurõ weeato. Pajaña'to. Mʉ'ʉrẽ ejerisãjãcã weeato.
Nisoosere cã'mota'aduti'que ni'iYʉ'ʉ Macedoniapʉ wa'ase dʉporo mʉ'ʉrẽ ti macã Efesopʉ tojadutiwʉ. No'o mejẽcã bu'erãrẽ cã'mota'adutigʉ tojaque'adutiwʉ. Ni'cãrõacãrẽ mejãrõta nigʉ̃ti tja.
Tocjãrãrẽ wereturiama'asere, tojo nicã na ñecʉ̃sʉmʉarẽ wãmepeonu'cũsere “Wãcũma'aticã'ña”, niña. Masã tere wãcũrã, mejõ waro a'metu'tima'asama. Marĩrẽ Õ'acʉ̃ weeduti'quere añurõ weecã weewe'e. Marĩ cʉ̃rẽ ẽjõpeose me'rã pe'e Õ'acʉ̃ weeduti'quere wee'e. Tojo weegʉ narẽ mejẽcã bu'esere cã'mota'aya.
Mʉsãrẽ a'merĩ ma'icã ʉagʉ, tojo duti'i. Ña'ase marĩ́rã, bu'iri marĩrã tʉ'oña'rã, diacjʉ̃ Õ'acʉ̃rẽ ẽjõpeorã, queoro ma'irãsa'a.
Ãpẽrã tere weetima. No'o ʉaro ucũma'ama.
Õ'acʉ̃ ye cjase cʉ̃ duti'quere bu'esĩ'rĩmima. Tojo weemirã, na ucũsere tʉ'omasĩtima. Masĩbutiarã weronojõ bu'ema.
Marĩ masĩ'i. Õ'acʉ̃ Moisére dutise cũu'quere queoro masĩcãma, añu ni'i. Te a'tiro ni'i. Masã Õ'acʉ̃rẽ yʉ'rʉnʉ'cãsere masĩdutigʉ cũucʉ niwĩ.
Õ'acʉ̃ tere cũugʉ̃, queoro weerãrẽ cũuticʉ niwĩ. Cʉ̃rẽ yʉ'rʉnʉ'cãrãrẽ, cʉ̃ dutiro weetirãrẽ cũucʉ niwĩ. Tojo nicã ña'abutiaro weeri masãrẽ, ña'arõ weenu'cũrĩ masãrẽ cũucʉ niwĩ. Õ'acʉ̃rẽ ẽjõpeotirãrẽ, cʉ̃ ye bu'ese cjasere ʉatirãrẽ cũucʉ niwĩ. Apeyere, no'o pacʉre, pacore wẽjẽcõ'arãrẽ, nipe'tirã no'o wẽjẽsebʉcʉrãrẽ cũucʉ niwĩ.
No'o ãpẽrãrẽ a'metãrãbajaque'atirãrẽ, no'o ʉmʉa se'saro numia me'rã weewʉaronojõ weerã́nojõrẽ cũucʉ niwĩ. Numia quẽ'rãrẽ na weronojõ weewʉarãnojõrẽta cũucʉ niwĩ. Tojo nicã masãrẽ ñe'e, ãpẽrãpʉre duaturiarãrẽ cũucʉ niwĩ. Nisoosebʉcʉrãrẽ, tojo nicã “Õ'acʉ̃ me'rã diacjʉ̃ta ni'i” nisoorãnojõrẽ cũucʉ niwĩ. Tojo nicã nipe'tise añuse bu'esere cã'mota'arãnojõrẽ Õ'acʉ̃ cʉ̃ dutisere cũucʉ niwĩ.
A'te bu'ese, añubutiase Õ'acʉ̃ yʉ'rʉose queti nírõnojõta ni'i. Cʉ̃ añuyʉ'rʉgʉ yʉ'ʉre a'te quetire weredutiwĩ.
Pablo “Yʉ'ʉ ña'agʉ̃ nimicã, Õ'acʉ̃ yʉ'ʉre añurõ weewĩ” ní'que ni'iYʉ'ʉ marĩ wiogʉ Jesucristore e'catise o'o'o. Cʉ̃ yʉ'ʉre añurõ wãcũgʉ̃, cʉ̃ yarãrẽ yʉ'ʉre weetamudutiwĩ. Tojo weedutigʉ, yʉ'ʉre tutuasere o'owĩ.
Todʉporopʉ yʉ'ʉ cʉ̃rẽ ña'arõ ucũwʉ̃. Cʉ̃ yarãrẽ ña'abutiaro weewʉ. Titapʉre yʉ'ʉ Jesucristore ẽjõpeotitjĩagʉ̃, yʉ'ʉ weesere masĩtiwʉ. Tojo weegʉ Õ'acʉ̃ yʉ'ʉre pajaña'wĩ.
Marĩ wiogʉ yʉ'ʉre ma'ígʉ̃, añubutiaro weewĩ. Cʉ̃ yʉ'ʉre Jesucristore añurõ ẽjõpeocã weewĩ. Ãpẽrãrẽ ma'icã weewĩ.
A'te yʉ'ʉ ucũatje queoro waro ni'i. Nipe'tirã ẽjõpeoroʉa'a. A'tiro ni'i. Jesucristo ña'arõ weerãrẽ yʉ'rʉosĩ'rĩgʉ̃ a'ti nucũcãpʉre a'ticʉ niwĩ. Yʉ'ʉta nipe'tirã yʉ'rʉoro ña'arõ weeyʉ'rʉnʉ'cã'cʉ ni'i.
Tojo nimicã, Õ'acʉ̃ yʉ'ʉre pajaña'wĩ. Cʉ̃ tojo weese me'rã Jesucristo ña'arõ weerãrẽ pajaña'sere yʉ'ʉre ĩ'omʉ'tãwĩ. Cʉ̃ masãrẽ pajaña'se ne pe'tisome. Yʉ'ʉre, ña'arõ weeyʉ'rʉnʉ'cã'cʉre pajaña'caronojõta nipe'tirã cʉ̃rẽ ẽjõpeorãrẽ pajaña'gʉ̃sami. Narẽ cʉ̃ me'rã catinu'cũcã weegʉsami.
Tojo weerã Õ'acʉ̃rẽ “Añuyʉ'rʉami”, ninu'cũrã. Cʉ̃ wiogʉ ninu'cũgʉ̃ nimi. Ne wẽrĩsome. Õ'acʉ̃ ni'cʉ̃ta nimi. Cʉ̃ bajutigʉ, masĩyʉ'rʉgʉ nimi. Tojota nimi.
<sup>(18-19)</sup> Timoteo, mʉ'ʉ yʉ'ʉ macʉ̃ weronojõ ni'i. Yʉ'ʉ mʉ'ʉrẽ weeduti'quere weeya. Todʉporo marĩ acawererã mʉ'ʉrẽ Õ'acʉ̃ wereduti'quere werepã. Na were'caronojõta weeya. Tere wéégʉ, tutuaro me'rã du'ucũurõ marĩrõ añurõ weesere weenu'cũcã'ña. Tojo nicã queoro ẽjõpeo, bu'iri marĩgʉ̃ tʉ'oña'ña. Ãpẽrã Jesucristore ẽjõpeorã queoro weemasĩmirã, weeticãrã niwã. Tere weetirã, Jesucristore ẽjõpeodu'ucãrã niwã.
A'te tojo wa'awʉ Himeneorẽ, tojo nicã Alejandrore. Tojo weegʉ ã'rã pʉarãrẽ Õ'acʉ̃rẽ ña'arõ ucũnemoticã'to nígʉ̃ Jesucristore ẽjõpeorã me'rã ninemodutitiwʉ. Narẽ wãtĩa wiogʉ de'ro weesĩ'rĩrõ weeato nígʉ̃ tojo weewʉ.
“Õ'acʉ̃rẽ sẽrĩrã, a'tiro weeroʉa'a” ní'que ni'iNe waro Jesucristore ẽjõpeorã a'tiro weecã ʉa'a. Nipe'tirãrẽ sẽrĩbosarã. Õ'acʉ̃ narẽ weetamuato nírã sẽrĩbosato. Õ'acʉ̃rẽ sẽrĩrã, “Añu'u”, niato.
Wiorãrẽ, nipe'tirã dutiri masãrẽ sẽrĩbosato. Marĩ tojo weerã a'mequẽse marĩrõ nirãsa'a. Nipe'tise Õ'acʉ̃ dutisere queoro weemasĩrãsa'a. Masã me'rã queoro nisetirãsa'a.
Marĩ ãpẽrãrẽ sẽrĩbosarã, añurõ weerã wee'e. Õ'acʉ̃ marĩrẽ yʉ'rʉogʉ tojo weecã tʉ'sasami.
Õ'acʉ̃ nipe'tirãrẽ cʉ̃ tiropʉ wa'acã ʉasami. Nipe'tirãrẽ cʉ̃ ye, diacjʉ̃ cjasere masĩcã ʉasami.
Õ'acʉ̃ ni'cʉ̃ta nimi. Tojo nicã Jesucristo ni'cʉ̃ta tja masãrẽ Õ'acʉ̃ me'rã apobosari masʉ̃ nimi. Cʉ̃ masʉ̃ weronojõ upʉtigʉ nicʉ niwĩ.
Jesucristo nipe'tirã masãrẽ yʉ'rʉogʉ wẽrĩbosacʉ niwĩ. Marĩ ña'arõ wee'que wapare wapayegʉ tojo weecʉ niwĩ. A'te quetire “Tojo wa'arosa'a” nícatero ejacã, werebajurẽno'caro niwʉ̃.
Cʉ̃ ye quetire weredutigʉ Cristo yʉ'ʉre sõrõwĩ. Cʉ̃ besecṹú'cʉ niato nígʉ̃ judío masã nitirãrẽ cʉ̃ ye, diacjʉ̃ cjasere bu'edutigʉ sõrõwĩ. Diacjʉ̃ta ni'i. Nisoogʉ mejeta wee'e.
Tojo weegʉ nipe'tirocjãrã ʉmʉarẽ a'tiro weecã ʉa'a. Na nerẽwʉaropʉ Õ'acʉ̃rẽ sẽrĩcã ʉa'a. Ñúmorõ sẽrĩrã, ña'arõ weese moorã sẽrĩrõʉa'a. Uase, a'metu'tise moorã sẽrĩrõʉa'a.
Numia quẽ'rã a'tiro weecã ʉa'a. Na su'tire añurõ ĩ'atʉ'saropʉta sãñato. Ejatuaro weeme'rĩcã'to. Na upʉre ãpẽrã “Añurã nima” nidutirã peje ma'masu'ayʉ'rʉoticã'to.
A'tiro pe'e weeato. Añurõ bajusĩ'rĩrã, Õ'acʉ̃rẽ ẽjõpeorã numia weewʉasenojõrẽ weeato. Bajuyoropʉre añurõ weese me'rã “Añurã nima”, nino'ato. Ãpẽrãrẽ weetamu, añurõ weeato.
Jesucristore ẽjõpeorã nerẽ, na bu'eri curare numia di'tamarĩrõ tʉ'oato. Ũrũsãma'a, ye'suticã'to.
Ne numiarẽ masã decopʉ werenu'cũcã ʉawe'e. Tojo nicã ʉmʉarẽ ne dutiticã'to. Tojo weronojõ o'orã, na numia di'tamarĩato.
A'tiro ni'i. Õ'acʉ̃ Adã́rẽ weemʉ'tãcʉ niwĩ. Cʉ̃ be'ro Evare weecʉ niwĩ.
Apeye quẽ'rãrẽ, Adã́ wãtĩ nisoono'mʉ'tãcʉ mejeta nimi. Numio pe'e nisoono'mʉ'tãco niwõ. Tojo weeno'co niyugo, Õ'acʉ̃ duti'quere yʉ'rʉnʉ'cãco niwõ.
Tojo nimicã, Õ'acʉ̃ numiarẽ yʉ'rʉogʉsami. Na põ'rãticã, narẽ añurõ yʉ'rʉweticã weegʉsami. Na cʉ̃rẽ ẽjõpeocã, masãrẽ ma'icã, tojo weegʉsami. Na queoro wãcũyu, weeseticã, Õ'acʉ̃ cʉ̃ ʉaro weenu'cũcã, yʉ'rʉweticã weegʉsami.
Jesucristore ẽjõpeori curuacjãrã sʉ'ori nirãrẽ sõrõse ni'iMasã a'tiro ucũwʉase diacjʉ̃ta ni'i: “No'o Jesucristore ẽjõpeori curuacjãrã sʉ'ori nigʉ̃́, sʉ'ori wejepeogʉ sãjãsĩ'rĩgʉ̃nojõ añuse da'rasere weesĩ'rĩgʉ̃ weemi.”
Tojo weesĩ'rĩgʉ̃nojõ a'tiro nirõʉa'a. Cʉ̃́ta “Ña'arõ weemi” nino'ña marĩgʉ̃ nirõʉa'a. Ni'cõta nʉmotigʉ nirõʉa'a. Cʉ̃ wiopesase me'rã weesetigʉnojõ nirõʉa'a. Añurõ wãcũyu weesetigʉnojõ nirõʉa'a. Ãpẽrã wiopesase me'rã ĩ'ano'gʉ̃nojõ nirõʉa'a. Sijari masã cʉ̃ ya wi'ipʉ wa'acã, añurõ põtẽrĩgʉ̃nojõ nirõʉa'a. Ãpẽrãrẽ añurõ bu'eme'rĩgʉ̃nojõ nirõʉa'a.
Tojo nicã que'agʉ, cumucabʉcʉ niticã'rõʉa'a. Tojo weronojõ o'ogʉ, tu'tiro marĩrõ masãrẽ queoro weegʉ́nojõ nirõʉa'a. A'mequẽsere ʉatigʉ, niyerure ʉaripejatigʉnojõ nirõʉa'a.
Cʉ̃, cʉ̃ ya wi'icjãrãrẽ añurõ dutimasĩgʉ̃ nirõʉa'a. Cʉ̃ põ'rãrẽ añurõ wiopesase me'rã yʉ'time'rĩcã weegʉ́ nirõʉa'a.
Cʉ̃, cʉ̃ ya wi'icjãrãrẽ dutimasĩtigʉ, Õ'acʉ̃rẽ ẽjõpeori curuacjãrã pe'ere totá nemorõ co'tetibosami.
Jesucristore ne waropʉ ẽjõpeomʉjãti'cʉre sʉ'ori wejepeogʉ sõrõña. Apetero weegʉ ni'cʉ̃ ẽjõpeoca be'roacã sõrõno'cʉ pe'e “Yʉ'ʉ ãpẽrã yʉ'rʉoro añuyʉ'rʉnʉ'cã'a”, nibosami. Cʉ̃ tojo nígʉ̃, wãtĩ weronojõ wãcũbosami. Tojo weegʉ Õ'acʉ̃ wãtĩrẽ bu'iri da're'caro weronojõ cʉ̃rẽ weebosami.
Apeye quẽ'rãrẽ a'tiro nino'gʉ̃rẽ beseya. Jesucristore ẽjõpeotirã “Cʉ̃́ta añurõ weemi” nino'gʉ̃ niato. Tojo weeticãma, ãpẽrã cʉ̃rẽ ña'arõ wãcũbosama. Cʉ̃ ʉaro wéégʉ, bopoyagʉ wãtĩ ʉaro weebosami.
Weetamuco'terã a'tiro nisetiroʉa'a nise ni'iJesucristore ẽjõpeori curuacjãrã, Õ'acʉ̃ ye queti wererãrẽ weetamuco'terã quẽ'rã na wiorã weronojõ nirõʉa'a. Ãpẽrã ẽjõpeono'rãnojõ nirõʉa'a. Na ucũsere queoro weerã́nojõ nirõʉa'a. Que'arã, ña'arõ weese me'rã niyeru wapata'asĩ'rĩrãnojõ niticã'rõʉa'a.
Marĩ ẽjõpeose Jesucristo ye queti Õ'acʉ̃ ĩ'o'quere ẽjõpeonu'cũrã nirõʉa'a. Na bu'iri moorã tʉ'oña'rã nirõʉa'a.
Narẽ sõrõati dʉporo na weesetisere añurõ masĩrõʉa'a. Na añurõ weeseticã, bu'iri marĩcã ĩ'arã, sõrõrõʉa'a.
Numia quẽ'rã mejãrõta ãpẽrãrẽ ẽjõpeono'rãnojõ nirõʉa'a. Ucjasepijarã niticã'rõʉa'a. Nʉcʉ̃ĩ'ase me'rã weesetirã nirõʉa'a. Tojo nicã queoro weenu'cũrã nirõʉa'a.
Ʉmʉ weetamuco'tegʉ ni'cõta nʉmotiroʉa'a. Cʉ̃ põ'rãrẽ, cʉ̃ ya wi'icjãrãrẽ añurõ dutimasĩrõʉa'a.
Na weetamuco'tesere añurõ weecã, narẽ masã “Añurõ weema”, nirãsama. Tojo nicã Jesucristore na ẽjõpeosere uiro marĩrõ añurõ werenemorãsama.
(-)
Diacjʉ̃ta ni'i. Marĩ ẽjõpeose todʉporo masã masĩti'que ni'i. Mejõ nise niwe'e. Añuse waro ni'i. A'tiro ni'i:Õ'acʉ̃ macʉ̃ masʉ̃ weronojõ upʉtigʉ a'ti nucũcãpʉre bajuacʉ niwĩ. Espíritu Santu cʉ̃rẽ “Añugʉ̃ waro nimi”, ni werebajurẽcʉ niwĩ. Õ'acʉ̃rẽ wereco'terã ʉ'mʉsepʉ nirã́ cʉ̃rẽ ĩ'acãrã niwã. Cʉ̃ ye queti a'ti nucũcãpʉre werese'sano'o. A'ti nucũcãpʉre masã cʉ̃rẽ ẽjõpeoma. Be'ro Õ'acʉ̃ ʉ'mʉsepʉ cʉ̃rẽ miacʉ niwĩ.
Diacjʉ̃ cjasere ẽjõpeotirã a'tiro weesama nise ni'iEspíritu Santu bajuyoropʉ a'tiro nicʉ niwĩ: “A'ti ʉmʉco pe'tiati dʉporo ãpẽrã Jesucristore ẽjõpeomi'cãrã ẽjõpeodu'urãsama. Wãtĩa nisoose me'rã bu'esere wererãrẽ siruturãsama. Tojo nicã wãtĩa bu'esere siruturãsama.”
Weeta'sari masã nisoose me'rã bu'ecã, tʉ'orãsama. Weeta'sari masã te nisoosere masĩmirã, ne bu'iritirã tʉ'oña'tima.
Na a'tiro weesama. Masãrẽ nʉmotisĩ'rĩcã, cã'mota'asama. Tojo nicã ni'cãrẽ ba'asere ba'adutitisama. Õ'acʉ̃ pe'e a'te ba'asere weecʉ niwĩ. Jesucristore ẽjõpeorãrẽ diacjʉ̃ cjase masĩrãrẽ ba'adutigʉ tojo weecʉ niwĩ. Tere ba'arã, cʉ̃rẽ e'catise o'odutigʉ tojo weecʉ niwĩ.
Nipe'tise Õ'acʉ̃ wee'que añuse ni'i. Marĩ ne yabiticã'rõʉa'a. A'tiro pe'e weeroʉa'a. Cʉ̃rẽ e'catise o'orã, ba'aroʉa'a.
A'tiro ni'i. Õ'acʉ̃ tere “Añu ni'i”, nitojacʉ niwĩ. Tojo weerã marĩ cʉ̃rẽ e'catise o'ocã, cʉ̃ te ba'asere añuse wa'acã weemi.
Pablo Timoteore weedutise ni'iMʉ'ʉ Õ'acʉ̃ ye cjasere marĩ acawererãrẽ bu'eya. Tere bu'égʉ, Jesucristore añurõ da'raco'tegʉ nigʉ̃sa'a. Siape me'rã mʉ'ʉ Õ'acʉ̃ ye cjasere bu'égʉ, nemorõ ẽjõpeogʉsa'a. Mʉ'ʉ añuse bu'esere sirutuse me'rã nemorõ wãcũtutuagʉ nigʉ̃sa'a.
A'ti turi cjase werema'asere tʉ'oticã'ña. Nemorõ Õ'acʉ̃ ʉaro weenu'cũcã'ña.
A'tiro ni'i. Marĩ da'rarã, nemorõ tutuarã wa'asa'a. Te añu ni'i. Marĩ Õ'acʉ̃ ʉaro weecã, totá nemorõ añusa'a. A'ti ʉmʉcopʉre, be'ro ʉ'mʉsepʉre marĩrẽ añurõ wa'arosa'a.
A'te diacjʉ̃ta ni'i. Nipe'tirã a'tere ẽjõpeoroʉa'a.
Tojo weerã marĩ Jesucristo ye cjasere wererã, pi'eti, ʉpʉtʉ da'ra'a. Õ'acʉ̃ marĩrẽ añurõ weeatjere wãcũ, e'catiyutojarã, tojo wee'e. Cʉ̃ catinu'cũgʉ̃ nipe'tirãrẽ yʉ'rʉogʉ nimi. Cʉ̃rẽ ẽjõpeorã se'sarore yʉ'rʉogʉsami.
A'tere ãpẽrãrẽ dutiya. Narẽ tere bu'eya.
Mʉ'ʉ ma'mʉ nise ye bu'iri ãpẽrã mʉ'ʉ ucũsere ẽjõpeotibosama. Tojo weesere cã'mota'aya. A'tiro pe'e weeya. Jesucristore ẽjõpeorãrẽ añuse queose ĩ'oña. Mʉ'ʉ ucũwʉase, mʉ'ʉ weesetise me'rã ĩ'oña. Tojo nicã ãpẽrãrẽ ma'ise, mʉ'ʉ Jesucristore ẽjõpeose me'rã ĩ'oña. Apeye quẽ'rãrẽ añugʉ̃ mʉ'ʉ nise me'rã ĩ'oña.
Yʉ'ʉ topʉ etase dʉporo nerẽrã, Õ'acʉ̃ ye quetire bu'eĩ'onu'cũcã'ña. Marĩ acawererãrẽ wãcũtutuadutigʉ tojo weeya. Narẽ añurõ bu'eya.
Õ'acʉ̃ mʉ'ʉrẽ weemasĩse o'o'quere weenu'cũcã'ña. Sõ'onícatero Jesucristore ẽjõpeori curuacjãrã sʉ'ori nirã́ mʉ'ʉrẽ ñapeocaterore te weemasĩsere Õ'acʉ̃ o'owĩ.
Õ'acʉ̃ o'o'quere wãcũnʉrʉ̃, añurõ weenu'cũcã'ña. Tojo weecã, nipe'tirã mʉ'ʉ añurõ weewã'cãsere ĩ'arãsama.
Apeye nigʉ̃ti. Mʉ'ʉ bu'esere, tojo nicã mʉ'ʉ weesetisere añurõ wãcũña. Nipe'tisere queoro weenu'cũcã'ña. A'tere wéégʉ, mʉ'ʉ basu yʉ'rʉwetigʉ weegʉsa'a. Tojo nicã mʉ'ʉ weresere tʉ'orã́ quẽ'rã yʉ'rʉwetirãsama.
Jesucristore ẽjõpeorãrẽ a'tiro weeya nise ni'iTimoteo, mʉ'ʉrẽ dutigʉti. Bʉcʉrã ʉmʉarẽ tu'titicã'ña. Mʉ'ʉ, mʉ'ʉ pacʉsʉmʉarẽ ucũgʉ̃ weronojõ narẽ wereya. Ma'mapjia quẽ'rãrẽ mʉ'ʉ acabijirãrẽ ucũgʉ̃ weronojõ weeya.
Bʉcʉrã numiarẽ mʉ'ʉ pacosãnumiarẽ ucũgʉ̃ weronojõ narẽ wereme'rĩcã'ña. Nu'miarẽ mʉ'ʉ acabijirãrẽ weronojõ ña'arõ wãcũrõ marĩrõ wereya.
Wapewia numia weetamuno'ña marĩrãrẽ weetamuña.
Wapewio põ'rãticãma o pãrãmerãticãma, core na weetamuato. Ne waro na ya wi'icjãrã me'rã añurõ weewã'cõrõʉa'a. Tojo weerã põ'rã, pãrãmerã, na pacʉsʉmʉa, na ñecʉ̃sʉmʉa ma'i'que wapa ma'i a'merã weesama. Tojo weese añuse ni'i. Õ'acʉ̃ tere tʉ'sasami.
Apego wapewio waro ni'cõ nigṍ pũrĩcã Õ'acʉ̃ weetamuatjere yucuesamo. Ʉmʉcorinʉcʉ̃, ñamirĩnʉcʉ̃ tojo sẽrĩnu'cũsamo.
Apego wapewio pe'e co ʉasere weema'acã'samo. Co pecame'epʉ wa'acjo weronojõ nitojasamo.
A'te quẽ'rãrẽ weedutiya. Tojo weeduticã, “Na bu'iri marĩrã nima”, nino'rãsama.
A'tiro ni'i. Ni'cʉ̃ cʉ̃ acawererãrẽ añurõ weetigʉ, marĩ ẽjõpeosere yabigʉ́ weronojõ nisami. Cʉ̃ ya wi'icjãrã warore añurõ weetigʉ pe'e, totá nemorõ ña'arõ weesami. Jesucristore ẽjõpeotigʉ nemorõ ña'agʉ̃ nisami.
Wapewia numiarẽ weetamurãtirã na wãmerẽ ni'cã pũrĩpʉ ojaõ'oña. A'tiro nirã́ numianojõrẽ ojaya: Bʉcʉo waro sesenta cʉ̃'marĩ cʉogore, ni'cʉ̃rẽta marãpʉti'core ojaya.
“Co añurõ weemo” nino'gõnojõrẽ ojaya. Co põ'rãrẽ añurõ masõ'conojõrẽ masã co ya wi'ipʉ ejacã añurõ ñe'egõnojõrẽ ojaya. Tojo nicã mejõ nisere da'ragó ãpẽrã Jesucristore ẽjõpeorãrẽ weetamugõnojõrẽ ojaõ'oña. Pi'etirãrẽ weetamugõnojõrẽ ojaya. No'o añuse apeyenojõ weegore ojaya.
Ãpẽrã wapewia numia nu'miacure nisama. Nanojõrẽ na wãmerẽ ojaticã'ña. Apetero na ʉmʉa me'rã nisĩ'rĩrã, apaturi marãpʉtibosama tja. Jesucristo pe'ere wãcũdu'u, marãpʉtise pe'ere wãcũyʉ'rʉnʉ'cãbosama.
Apeye quẽ'rãrẽ wi'seripʉ dia'cʉ̃ sijárã, nijĩsijãrã dojobosama. Te dia'cʉ̃rẽ weetibosama. Ucjasebʉcʉrã dojobosama. Nipe'tise de'ro wa'asere ucjarã, na ye nitisere ucũwʉano'ña marĩsere ucjabosama.
Tojo weegʉ wapewia numia nu'miacure nirãrẽ marãpʉticã ʉa'a. Na põ'rãtiato. Wi'serire co'teato. Na tojo weecã, marĩrẽ ĩ'atu'tigʉ “Na ña'arõ weema”, nímasĩtisami.
A'tiro ni'i. Ãpẽrã wapewia numia Jesucristore ẽjõpeomirã, cʉ̃rẽ ẽjõpeodu'uma. Wãtĩa wiogʉre siruturã, tojo weema.
Jesucristore ẽjõpeogʉ o ẽjõpeogo na acawerego wapewiore cʉobosama. Core cʉorã́ na weetamuato. Jesucristore ẽjõpeori curuacjãrãrẽ co'tedutiticã'to. Tojo weecã, ãpẽrã wapewia numia co'teno'ña marĩrã pe'ere co'temasĩrãsama.
Jesucristore ẽjõpeori curuacjãrãrẽ sʉ'ori wejepeorãrẽ, añurõ weerãrẽ a'tiro nirõʉa'a. “Na añubutiaro dutima”, nirõʉa'a. Totá masãrẽ were bu'erã pe'ere nemorõ nirõʉa'a.
Õ'acʉ̃ ye queti ojaca pũrĩpʉ nírõnojõta a'tiro ni'i: “Wecʉ trigore ãrʉ̃agʉ̃, tuumajãmisʉtʉasami. Cʉ̃ ba'asĩ'rĩgʉ̃, ba'ato. A'tiro weeticã'to. Trigore ba'ari nírã, cʉ̃ ʉseropʉ tuusãarĩ be'tore tuusãaticã'to.” Aperopʉre a'tiro ojano'wʉ̃: “Da'rari masʉ̃ cʉ̃ da'rase wapa wapata'aba'amasĩmi,” ni ojano'wʉ̃. Tojo weerã sʉ'ori nirãrẽ weetamurõʉa'a.
Apetero ni'cʉ̃ mʉ'ʉpʉre a'tiro nibosami: “Ʉ̃sãrẽ sʉ'ori wejepeogʉ ña'arõ weeami”, ni weresãbosami. Cʉ̃ tojo nicã, tʉ'oticã'ña. Pʉarã o i'tiarã ĩ'a'cãrã weresãcãpʉ, tʉ'oya.
Ña'arõ weenu'cũrãrẽ nipe'tirã ĩ'orõpʉ tu'tiya. Tojo weecã, ãpẽrã uirã, ña'arõ weesome.
Õ'acʉ̃ ĩ'orõpʉre, Jesucristo marĩ wiogʉ ĩ'orõpʉre mʉ'ʉrẽ a'tiro nigʉ̃ti. Tojo nicã Õ'acʉ̃rẽ wereco'terã cʉ̃ bese'cãrã ĩ'orõpʉ quẽ'rãrẽ mʉ'ʉrẽ nigʉ̃ti: Sʉ'ori wejepeorãrẽ ni'cãrõnojõ weeya. Mʉ'ʉ tʉ'sarã́nojõ dia'cʉ̃rẽ añurõ weeticã'ña. Nipe'tirãrẽ queoro weeya.
Ĩ'abocurequejo, sʉ'ori wejepeogʉre sõrõticã'ña. Mʉ'ʉ ña'arõ weerãrẽ besegʉ, na ña'arõ weesere bu'ipejatamubosa'a. Nipe'tise ña'arõ weesere cã'mota'aya.
Mʉ'ʉ paapʉ dutitise ye bu'iri aco dia'cʉ̃ sĩ'rĩticã'ña. Cã'rõacã vino quẽ'rãrẽ sĩ'rĩña.
Ni'cãrẽrãrẽ na ña'arõ weesere beseati dʉporo maata na ña'arõ weesere masĩno'toja'a. Ãpẽrã pe'ere na ña'arõ weese be'ropʉ bajuarosa'a.
Mejãrõta tja añurõ weese quẽ'rã maata masĩno'o. Apeye pe'e añurõ weese maata bajutise be'ropʉ bajuarosa'a.
Jesucristore ẽjõpeorã da'raco'teri masã na wiorãrẽ wiopesase me'rã ĩ'arõʉa'a. Na tojo weecã Õ'acʉ̃rẽ, tojo nicã marĩ bu'esere ãpẽrã ña'arõ ucũsome.
Na wiorã Jesucristore ẽjõpeorã nicã, a'tiro weeticã'to. Na ẽjõpeorã nise bu'iri narẽ wiopesase marĩrõ ĩ'aticã'to. A'tiro pe'e weeato. Nemorõ añurõ weeato. Na wiorã Jesucristore ẽjõpeorã nima. Tojo weerã na acawererã na ma'irãrẽ weronojõ añurõ weeato. A'tere were, bu'eya narẽ.
Marĩ ẽjõpeosere queoro weedutise ni'iNo'o mejẽcã bu'egʉnojõ a'tiro nisami. Marĩ wiogʉ Jesucristo ye bu'esere “Tojo niwe'e”, nisami. Tojo nicã marĩ ẽjõpeose quẽ'rãrẽ “Tojo niwe'e”, nisami.
Tojo nigʉ̃́ masĩtimigʉ̃, “Ãpẽrã yʉ'rʉoro masĩyʉ'rʉnʉ'cã'a”, nisami. Cʉ̃ tojo nigʉ̃́ tʉ'omasĩtigʉ nimi. Cʉ̃ na ucũsenʉcʉ̃rẽ “Tojo niwe'e”, nimʉjãsami. Te me'rã a'merĩ ʉose, a'metu'tise, yabise, a'merĩ ẽjõpeotise wã'cã'a.
Tojo nicã ãpẽrã mejõ warota a'metu'tise wã'cã'a. Ña'arõ wãcũrã, tojo weesama. Diacjʉ̃ cjasere ne masĩtisama. Tojo weerã́ me'rã a'mesʉ'aticã'ña. Na “Õ'acʉ̃rẽ ẽjõpeose me'rã wapata'arãsa'a”, ni wãcũsama.
Tojota ni'i, nírõ. Diacjʉ̃ta marĩ Õ'acʉ̃rẽ ẽjõpeose me'rã peje apeyenojõ cʉorã́ weronojõ ni'i. Marĩ cʉoro ejatuaro e'caticãma, tojota ni'i.
A'tiro ni'i. Marĩ a'ti turipʉre bajuarã, ne apeyenojõ me'rã bajuatiwʉ. Wẽrĩrãpʉ quẽ'rã ne apeyenojõ miasome.
Marĩ su'ti, ba'ase cʉose me'rã e'catiroʉa'a.
Ãpẽrã pe'e peje cʉosĩ'rĩrã ʉaripejarã no'o ʉaro weema'asama. Siape me'rã nemorõ ʉaripejadojasama. Te me'rã na dojo, bu'iri da'reno'rãsama. Pecame'epʉ wa'arãsama.
A'tiro ni'i. Niyeru ʉaripejase me'rã nipe'tise ña'ase dʉ'pocã́ti'i. Ãpẽrã Jesucristore ẽjõpeomi'cãrã a'te ʉaripejase me'rã na ẽjõpeomi'quere du'ucã'sama. Tojo weerã ni'cãrõacãrẽ na catiri ʉmʉcore peje bʉjawetise bocama.
Pablo Timoteore “Queoro weeya” nise ni'iTimoteo, mʉ'ʉ pũrĩcã Õ'acʉ̃ yagʉ ʉaripejasere ne weema'aticã'ña. A'tiro pe'e weeya. Añurõ weenu'cũcã'ña. Õ'acʉ̃rẽ sirutuya. Cʉ̃rẽ ẽjõpeoya. Nipe'tirãrẽ ma'iña. Mejẽcã wa'acã, wãcũtutuaya. Tu'tiro marĩrõ ãpẽrãrẽ añurõ weeya.
Mʉ'ʉ tutuaro põtẽorõ wãcũtutua, ẽjõpeonu'cũcã'ña. Catise ʉ'mʉsepʉ mʉ'ʉ Õ'acʉ̃ me'rã ninu'cũatjere wãcũnu'cũcã'ña. Õ'acʉ̃ catise pe'titisere o'osĩ'rĩgʉ̃ mʉ'ʉrẽ besecʉ niwĩ. Tojo weegʉ tere wãcũyʉ'rʉnʉ'cãcã, mʉ'ʉrẽ o'ogʉsami. Mʉ'ʉ pãjãrã tʉ'oropʉ Jesucristore ẽjõpeosere queoro werewʉ.
<sup>(13-14)</sup> Õ'acʉ̃ nipe'tirãrẽ catise o'ogʉ́ nimi. Cʉ̃ ĩ'orõpʉ, tojo nicã Jesucristo ĩ'orõpʉ quẽ'rãrẽ mʉ'ʉrẽ weeduti'i. Jesucristomarĩcã cʉ̃ catiri ʉmʉcore ma'itigʉ, a'tiro weecʉ niwĩ. Poncio Pilatore cʉ̃ nisetisere añurõ werecʉ niwĩ. Mʉ'ʉ quẽ'rã yʉ'ʉ dutise nipe'tisere dʉcayuro marĩrõ queoro wereya. “Cʉ̃ queoro weetimi”, nino'ticã'ña. Marĩ wiogʉ Jesucristo a'tiri curapʉ tojo weedu'uya.
(-)
Õ'acʉ̃ “Tojo weegʉti” nícatero ejacã, nipe'tise cʉ̃ ní'quere queoro tu'ajanʉ'cõgʉ̃sami. Õ'acʉ̃ ni'cʉ̃ta añuyʉ'rʉgʉ, tutuayʉ'rʉgʉ nimi. Nipe'tirã wiorã wiogʉ nimi.
Cʉ̃ ni'cʉ̃ta catinu'cũmi. Cʉ̃ pũrõ asisteropʉ nimi. Ne ni'cʉ̃ masʉ̃ cʉ̃ basu Õ'acʉ̃ nirõpʉ wa'amasĩtimi. Ne ni'cʉ̃ cʉ̃rẽ ĩ'aticʉ niwĩ. Ĩ'ata basiowe'e. Õ'acʉ̃ ni'cʉ̃rẽta añurõ ucũyʉ'rʉnʉ'cãrõʉa'a. “Cʉ̃ wiogʉ ninu'cũato”, nirõʉa'a. Tojota niato.
Peje cʉorãrẽ añusere weedutiya. Ãpẽrãrẽ añurõ weeato. Na cʉosere o'oato.
Na tojo wéérã, ape ʉmʉcopʉre peje cʉorã́ weronojõ niyutojarãsama. Na catinu'cũatjere bocarãsama.
Pablo Timoteore “Tojo weeya”, nitʉo'que ni'iTimoteo, Õ'acʉ̃ mʉ'ʉrẽ weredutigʉ cũu'quere añurõ weeya. A'ti nucũcã cjase ucũse mejõ nisere tʉ'oticã'ña. Tojo nicã mejẽcã no'o ʉaro ucũma'ase quẽ'rãrẽ tʉ'oticã'ña. Ãpẽrã “Masĩrã́ waro ni'i” nirã́ peje mejẽcã wãcũse cʉoma. Ʉpʉtʉ na ʉaro ucũma'asama. Na masĩse nisoo ucũma'ase ni'i. Tojo weegʉ narẽ tʉ'oticã'ña.
Ni'cãrẽrã a'tere weesiruturã, Jesucristore ẽjõpeomi'quere du'ucã'cãrã niwã.Õ'acʉ̃ mʉ'ʉrẽ añurõ weeato.Tocã'rõta oja'a.Pablo
Pablo Timoteore ape pũrĩ ojanemo'que ni'iPablo Timoteore oja'que ni'iYʉ'ʉ Pablo Jesucristo besecṹú'cʉ ni'i. Cʉ̃ yʉ'ʉre Õ'acʉ̃ ʉaronojõta cʉ̃ ye quetire weredutigʉ o'ówĩ. A'te queti a'tiro ni'i. Õ'acʉ̃ “Jesucristore ẽjõpeorãrẽ catinu'cũcã weegʉti”, nicʉ niwĩ. Cʉ̃ ní'caronojõta yʉ'ʉre tere weredutigʉ o'ówĩ.
Timoteo, mʉ'ʉrẽ yʉ'ʉ ma'igʉ̃rẽ oja'a. Mʉ'ʉ Jesucristo ye quetire yʉ'ʉ werecã, añurõ ẽjõpeowʉ. Tojo weegʉ mʉ'ʉ yʉ'ʉ macʉ̃ weronojõ ni'i. Õ'acʉ̃ marĩ pacʉ, tojo nicã Jesucristo marĩ wiogʉ mʉ'ʉrẽ añurõ weeato. Pajaña'to. Mʉ'ʉrẽ ejerisãjãcã weeato.
Jesucristore ẽjõpeorã ãpẽrãrẽ a'tiro weeroʉa'a nise ni'iYʉ'ʉ Õ'acʉ̃rẽ sẽrĩsetirinʉcʉ̃ mʉ'ʉrẽ wãcũ'u. Mʉ'ʉrẽ wãcũgʉ̃, ñamipʉ, ʉmʉcopʉ Õ'acʉ̃rẽ e'catise o'o'o. Cʉ̃rẽ yʉ'ʉ ñecʉ̃sʉmʉa ẽjõpeoseti'caronojõta ẽjõpeo'o. Yʉ'ʉ bu'iri moogʉ̃ tʉ'oña'gʉ̃, cʉ̃rẽ ẽjõpeo'o.
Timoteo, mʉ'ʉrẽ pũrõ wãcũ'u. Yʉ'ʉ mʉ'ʉ tiropʉ ní'cʉ wijacã, mʉ'ʉ uti'quere wãcũnu'cũcã'a. Mʉ'ʉrẽ pũrõ ĩ'asĩ'rĩsa'a. Mʉ'ʉrẽ ĩ'agʉ̃, e'catigʉti nígʉ̃, tojo wãcũ'u.
Mʉ'ʉ Jesucristore queoro ẽjõpeosere yʉ'ʉ wãcũ'u. Mʉ'ʉ ni'cãrõacã ẽjõpeosere mʉ'ʉ ñecõ Loida, tojo nicã mʉ'ʉ paco Eunice ẽjõpeomʉ'tãwã. Mʉ'ʉ quẽ'rã tereta ẽjõpeosirutugʉ wee'e.
Tojo weegʉ mʉ'ʉ a'tiro weecã ʉa'a. Õ'acʉ̃ mʉ'ʉrẽ weeduti'quere tutuaro me'rã weenu'cũcã'ña. Todʉporo yʉ'ʉ mʉ'ʉrẽ ñapeocã, Õ'acʉ̃ mʉ'ʉrẽ añuse masĩsere o'owĩ. Tere nemorõ añurõ weenu'cũcã'ña.
Õ'acʉ̃ marĩrẽ Espíritu Santure o'ówĩ. Cʉ̃rẽ o'ógʉ, uidutigʉ mejeta o'owĩ. Tojo o'ogʉ, tutuase o'ogʉre, ma'ise o'ogʉre, queoro wãcũse o'ogʉre o'owĩ.
Tojo weegʉ marĩ wiogʉ ye quetire weregʉ, bopoyaticã'ña. Yʉ'ʉ quẽ'rãrẽ Jesucristo ye queti bu'ese wapa, bu'iri da'reri wi'ipʉ yʉ'ʉ dujicã, bopoyasãticã'ña. A'tiro pe'e weeya. Jesucristo ye quetire wereya. Tojo werese bu'iri mʉ'ʉ quẽ'rã ña'arõ yʉ'rʉgʉsa'a. Tojo wa'acã ĩ'agʉ̃, “Añurõsa'a”, niña. Õ'acʉ̃ mʉ'ʉrẽ tutuaro o'oro põtẽorõ tojo weeya.
Õ'acʉ̃ marĩrẽ pecame'epʉ wa'abo'cãrãrẽ yʉ'rʉweticã weewĩ. Cʉ̃ añurõ weecã ʉagʉ, cʉ̃ ʉaro weedutigʉ marĩrẽ besecʉ niwĩ. Marĩ añuse weesetisere ĩ'agʉ̃ mejeta besecʉ niwĩ. Cʉ̃ pe'e marĩrẽ añurõ weesĩ'rĩgʉ̃ besecʉ niwĩ. A'tiro ni'i. Õ'acʉ̃ marĩrẽ ma'ígʉ̃, Jesucristo marĩrẽ yʉ'rʉoatjere wãcũcʉ niwĩ. Tere a'ti turi weese dʉporo wãcũtojacʉ niwĩ.
A'tocateroma marĩrẽ yʉ'rʉogʉ, Jesucristo a'tise me'rã cʉ̃ ma'isere ĩ'owĩ. Marĩ pecame'epʉ wa'abo'cãrãrẽ yʉ'rʉweticã weewĩ. Tojo nicã a'tiro masĩcã weewĩ. Marĩ cʉ̃ yʉ'rʉose quetire tʉ'o ẽjõpeorã, catinu'cũrãsa'a nisere masĩcã weewĩ.
Õ'acʉ̃ te quetire yʉ'ʉre weredutiwĩ. Judío masã nitirãrẽ bu'edutigʉ yʉ'ʉre besecṹúwĩ.
Te quetire werese bu'iri yʉ'ʉ pũrõ pi'eti'i. Tojo pi'etimigʉ̃, bopoyawe'e. Yʉ'ʉ Jesucristore masĩ'i. “Cʉ̃ ní'quere queorota weegʉsami”, ni'i. Cʉ̃ tutuagʉ nimi. Yʉ'ʉre te queti wereturiase cũu'quere añurõ co'teyapada'reogʉsami. “Tée apaturi a'tigʉpʉ, co'tenu'cũgʉ̃sami”, ni'i. Tojo weegʉ yʉ'ʉ ne bopoyawe'e.
Yʉ'ʉ mʉ'ʉrẽ bu'e'quere queoro bu'ewã'cãña. Añurõ ẽjõpeosetiya. A'merĩ ma'iña. Marĩ Jesucristo me'rã nírã, tojo weemasĩ'i.
Espíritu Santu marĩpʉre nimi. Cʉ̃ weetamuse me'rã Õ'acʉ̃ mʉ'ʉrẽ weredutigʉ cũu'quere añurõ bu'eya.
Mʉ'ʉ masĩtoja'a. Nipe'tirã Jesucristore ẽjõpeorã, Asiacjãrã yʉ'ʉre cõ'awijape'tia wa'awã. Na wa'tero ní'cãrã quẽ'rã Figelo, tojo nicã Hermógenes mejãrõta weewã.
Onesíforo pũrĩcã tojo weetiwĩ. Õ'acʉ̃ cʉ̃rẽ, cʉ̃ ya wi'icjãrãrẽ pajaña'gʉ̃sami. Pejetiri Onesíforo yʉ'ʉre wãcũtutuacã weewĩ. Apeye quẽ'rãrẽ yʉ'ʉ bu'iri da'reri wi'ipʉ nimicã, yʉ'ʉre bopoyasãtiwĩ.
A'tiro pe'e weewĩ. Cʉ̃ Romapʉ ejagʉ, yʉ'ʉre ʉpʉtʉ a'macʉ niwĩ. Tée bocagʉpʉ, a'madu'uwĩ.
Marĩ wiogʉ masãrẽ beseatji nʉmʉ Onesíforore pajaña'to. Cʉ̃ marĩrẽ Efesopʉ weetamu'quere mʉ'ʉ añurõ masĩsa'a.
Pablo Timoteore queoro weedutise ni'iTimoteo, mʉ'ʉ yʉ'ʉ macʉ̃ weronojõ nigʉ̃rẽ a'tiro nigʉ̃ti. Jesucristo mʉ'ʉrẽ añurõ weemi. Tojo weegʉ cʉ̃ weetamuse me'rã cʉ̃rẽ ẽjõpeonu'cũcã'ña.
Yʉ'ʉ pãjãrã masã tʉ'oropʉ bu'e'quere wereturiaya. “Ã'rãta yʉ'ʉ bu'esere ãpẽrãrẽ queoro wereturiatʉ'sama” ni, mʉ'ʉ ĩ'arãnojõrẽ wereya.
Mʉ'ʉ Jesucristo ye quetire werese bu'iri mʉ'ʉrẽ ña'arõ wa'arosa'a. Ʉ̃sãrẽ wa'a'caro weronojõ wa'arosa'a. Mʉ'ʉrẽ tojo wa'acã, wãcũtutuaya. Surara weronojõ weeya. Cʉ̃rẽ mejẽcã wa'acã, wãcũtutuasami.
Surara cʉ̃ wiogʉ dutise dia'cʉ̃rẽ weesami. Surara nitigʉ weronojõ weetisami. Tojo weegʉ mʉ'ʉ cʉ̃ weronojõ weeya. Jesucristo ye dia'cʉ̃rẽ weeya.
Apĩ quẽ'rã omarĩ masʉ̃ cʉ̃ wiorã dutisenojõrẽ queoro weetigʉ, wapata'atisami. Na cʉ̃rẽ o'obo'quere o'otisama. Tojo weegʉ añuse bocasĩ'rĩgʉ̃, Jesucristo duti'quere queoro weeya.
Ni'cʉ̃ wesepʉ añurõ da'ragʉ́nojõ ti wese cjase dʉcatise me'rã dua wapata'amasĩsami. Mʉ'ʉ te weronojõ Õ'acʉ̃ ye cjasere añurõ bu'égʉ, te wapa mʉ'ʉ quẽ'rã wapata'amasĩ'i.
Yʉ'ʉ weresere wãcũnʉrʉ̃ña. Mʉ'ʉ tojo weecã, marĩ wiogʉ nipe'tisere mʉ'ʉrẽ masĩcã weegʉsami.
A'te queti werese bu'iri yʉ'ʉ pi'etisa'a. Yʉ'ʉ ña'arõ weegʉ́ weronojõ bu'iri da'reri wi'ipʉ ni'i. Õ'acʉ̃ ye queti pũrĩcã nipe'tiropʉ nibi'atoja'a. Yʉ'ʉre bu'iri da'reri wi'ipʉ bi'adʉpo'que weronojõ niwe'e.
Tojo weegʉ yʉ'ʉ pi'etimigʉ̃, wãcũtutua'a. Õ'acʉ̃ bese'cãrãrẽ añurõ wa'ato nígʉ̃ tojo wee'e. Na quẽ'rã marĩ weronojõ Jesucristore ẽjõpeorã, yʉ'rʉono'rãsama. Añubutiasere bocarãsama. Catinu'cũcã'rãsama. Tojo weegʉ nipe'tisere wãcũtutua'a.
A'tiro nise diacjʉ̃ta ni'i:Marĩ Jesucristore ẽjõpeose bu'iri ãpẽrã wẽjẽbosama. Na tojo wẽjẽcã, marĩ Jesucristo me'rã ʉ'mʉsepʉ catinu'cũrãsa'a.
Marĩ pi'etirã wãcũtutuarã, cʉ̃ wiogʉ nirõpʉ cʉ̃ me'rã wiorã nirãsa'a.“Cʉ̃rẽ masĩtisa'a” nicã, cʉ̃ quẽ'rã marĩrẽ “Masĩwe'e”, nigʉ̃sami.
Marĩ cʉ̃rẽ añurõ ẽjõpeotimicã, cʉ̃ pe'e nipe'tise “A'tiro weegʉti” ní'quere queoro weenu'cũsami. Õ'acʉ̃ ne ni'cãti nisoomasĩtisami.
Pablo Timoteore queoro bu'edutise ni'iMʉ'ʉ bu'erãrẽ a'te dʉporo yʉ'ʉ oja'quere wãcũdutiya. Ãpẽrã ucũsetirinʉcʉ̃ “Tojo mejeta ni'i”, nisama. Diacjʉ̃ marĩ wiogʉ tʉ'oropʉ na tojo nisetisere du'udutiya. Te ucũse wapamarĩ'i. Ãpẽrã wãcũsere dojorẽma.
Mʉ'ʉ pe'e Õ'acʉ̃ yere añurõ bu'eya. Tojo nicã cʉ̃ yere queoro weeya. Mʉ'ʉ tojo weecã ĩ'agʉ̃, mʉ'ʉrẽ “Añurõ weemi”, nigʉ̃sami. Queoro wéégʉ, mʉ'ʉ da'rasere bopoyasome. Diacjʉ̃ cjasere Jesucristo ye quetire queoro wereturiaya.
A'ti turi cjase diacjʉ̃ nitisere na ucũcã, ucũtamuticã'ña. A'tiro ni'i. Tere ucũrã, nemorõ siape me'rã ña'arã wa'asama.
Na bu'ese marĩ upʉpʉ cãmi boase'saro weronojõ ãpẽrãrẽ pẽ'rĩpejawã'cãsa'a. Ã'rã pʉarã Himeneo, Fileto te boase weronojõ masãrẽ bu'érã, dojorẽma.
Ã'rã Õ'acʉ̃ ye quetire queoro bu'etima. A'tiro nima: “Masã wẽrĩ'cãrã masãtojacãrã niwã”, nima. Na tojo nicã tʉ'orã, ãpẽrã “¿Ʉ̃sã de'ro ẽjõpeorãsariba?” ni wãcũma.
Õ'acʉ̃ cʉ̃ ucũse cũu'que pũrĩcã tutuari wi'i yeenʉ'cõ'que weronojõ ni'i. Cʉ̃ ye queti ne dʉcayuwe'e. A'tiro ni'i. “Marĩ wiogʉ Jesucristo cʉ̃ yarãrẽ masĩsami.” Tojo nicã “Nipe'tirã ‘Jesucristo yarã ni'i’, ni wãcũrã́ ña'arõ weesere du'uato.”
A'te queosere weregʉti. Ni'cʉ̃ peje cʉogʉ́ ya wi'ipʉre peje bapari nisa'a. Uru me'rã wee'que pari, plata me'rã wee'que pari nisa'a. Tojo nicã apeye yucʉ me'rã wee'que pari, di'i me'rã yee'que pari nisa'a. Bosenʉmʉ nicã añuse parire na ba'awʉaropʉ peosama. Apeye parire mejõ nirĩ nʉmʉ peosama.
Marĩ a'te weronojõ ña'asere weetirã, bosenʉmʉ nicã añuse pari peose weronojõ nirãsa'a. Marĩ wiogʉ yarã waro nirãsa'a. Cʉ̃ nipe'tise añurõ weedutisere queoro weerãsa'a.
Tojo weegʉ mʉ'ʉ ma'mapjia na ʉaripejasenojõrẽ weeticã'na. Queoro weeya. Jesucristore ẽjõpeoya. Masã quẽ'rãrẽ ma'iña. Tojo nicã a'mequẽse marĩrõ niña. Nipe'tirã queoro weerã́ Õ'acʉ̃rẽ ẽjõpeorã me'rã añurõ nicã'ña.
Ãpẽrã tojo ucũma'acã, na me'rã ucũtamuticã'ña. Na tʉ'omasĩtima. Mʉ'ʉ masĩ'i, na tojo ucũrã na ʉaro a'metu'tiyapatisama.
Mʉ'ʉ marĩ wiogʉre da'raco'tegʉ ni'i. Ne a'metu'titicã'ña. A'tiro pe'e weeya. Nipe'tirã me'rã añurõ niña. Narẽ añurõ bu'e, na mʉ'ʉrẽ ña'arõ weesĩ'rĩcã, tojo tʉ'oña'cã'ña.
Mʉ'ʉ bu'esere tʉ'osĩ'rĩtirãrẽ añurõ pajaña'se me'rã narẽ “A'tiro pe'e añurõ weeya”, niña. Õ'acʉ̃ na ña'arõ wee'quere dʉcayugʉsami nígʉ̃, tojo niña. Na dʉcayurã, diacjʉ̃ cjasere ẽjõpeorãsama.
Mʉ'ʉ narẽ tere werecã, tʉ'omasĩrãsama. Tojo weerã wãtĩ yarã, cʉ̃ dutiro weemi'cãrã yʉ'rʉwetiwijarãsama.
“A'ti turi pe'tise dʉporo dicʉse ña'ase wã'cãrõsa'a” ní'que ni'iMʉ'ʉ a'tere tʉ'omasĩña. A'ti turi pe'tise dʉporo peje ña'ase wã'cãrõsa'a. A'tiro wa'arosa'a.
Masã na ye cjase dia'cʉ̃rẽ ʉarãsama. Niyerure ʉaripejarãsama. “Ãpẽrã yʉ'rʉoro añuyʉ'rʉnʉ'cã'a”, ni wãcũrãsama. Masĩbutiarã weronojõ ucũma'arãsama. Õ'acʉ̃rẽ ʉatirã, ña'arõ cʉ̃rẽ ucũrãsama. Na pacʉsʉmʉarẽ yʉ'rʉnʉ'cãrãsama. Ãpẽrã narẽ añurõ weemicã, “Ʉ̃sãrẽ añurõ weeapʉ”, ne nisome. Narẽ e'catise o'osome. Wiopesase me'rã Õ'acʉ̃rẽ ẽjõpeosome. Marĩ ẽjõpeosetisere mejõ nisere weronojõ wãcũrãsama.
Ne ãpẽrãrẽ ma'isome. Pajaña'se moorãsama. Ucjasepijarã nirãsama. Na no'o ʉaro ña'arõ weesĩ'rĩsere weerãsama. Ãpẽrãrẽ ña'arõ pi'eticã weerãsama. Ne cã'rõ añusere ʉasome.
Na me'rãcjãrã nimi'cãrãrẽ ña'arõ weerãsama. No'o ʉaro weema'acã'rãsama. Na ʉpʉtʉ “Ãpẽrã yʉ'rʉoro añuyʉ'rʉnʉ'cã'a”, ni wãcũrãsama. Õ'acʉ̃ pe'ere wãcũrõnojõ o'orã, e'cati nisetisenojõ dia'cʉ̃rẽ wãcũrãsama.
Õ'acʉ̃rẽ ẽjõpeorã weronojõ weesoorãsama. Na weesetise me'rã pe'e Õ'acʉ̃ tutuasere “Tojo niwe'e”, nirãsama.Nanojõ me'rã ne cã'rõ ba'patima'aticã'ña.
Na tojo weerã́nojõ a'tiro weesama. Ucũme'rĩse me'rã wi'seripʉ sãjãsama. Sãjã, numia tiro todʉporo ña'arõ wee'cãrã bu'iritirã, wãcũtutuatirãrẽ nisoo dojorẽsama. Narẽ mejẽcã ẽjõpeocã weesama. Na numia nipe'tise ña'arõ weesere ʉaripejasama.
Nipe'tise bu'esere masĩsĩ'rĩmirã, ne diacjʉ̃ cjasere masĩtu'ajatisama.
Numiarẽ nisoori masã pʉarã Janes, Jambres weronojõ nima. Na dʉporopʉ Moisé nícateropʉre na Egiptocjãrã tʉ'oña'rĩ masã nicãrã niwã. Na Moisére ĩ'atu'ticãrã niwã. Diacjʉ̃ cjasere ne ʉaticãrã niwã. Na weronojõ ã'rã quẽ'rã diacjʉ̃ cjasere ʉatima. Ña'arõ wãcũpo'cãrã ne queoro ẽjõpeomasĩtima.
Na ucũma'ase maata pe'tirosa'a. Nipe'tirã na ucũcã tʉ'orã, “Tojo nima'arã weema”, nirãsama. Moisére ʉati'cãrã Janes, Jambrere weronojõ wa'arosa'a. Titapʉre na nima'asere masã masĩcãrã niwã. Mejãrõta tja ã'rã quẽ'rãrẽ na nima'asere masĩrãsama.
Pablo Timoteore “A'tiro weeya” cʉ̃ nitʉo'que ni'iMʉ'ʉ pũrĩcã yʉ'ʉ bu'ese nipe'tisere añurõ masĩ'i. Yʉ'ʉ weesetisere, yʉ'ʉ weesĩ'rĩsere masĩ'i. Tojo nicã yʉ'ʉ Õ'acʉ̃rẽ ẽjõpeosere masĩ'i. Ãpẽrã queoro weeticã, yʉ'ʉ tojo tʉ'oña'sere mʉ'ʉ masĩ'i. Yʉ'ʉ ma'isetisere, mejẽcã wa'acã wãcũtutuasere mʉ'ʉ masĩ'i.
Masã yʉ'ʉre ña'arõ weecã, pi'etiwʉ. Nipe'tise a'te macãrĩpʉ wa'a'quere mʉ'ʉ masĩ'i. Antioquíapʉ, Iconiopʉ, Listrapʉ yʉ'ʉ pi'eti'quere mʉ'ʉ masĩ'i. Pi'etisetirinʉcʉ̃ marĩ wiogʉ yʉ'ʉre yʉ'rʉweticã weewĩ.
Ña'arĩ masã, tojo nicã nisoori masã nemorõ ña'arõ weenemopeorãsama. Nisoonemowã'cãrãsama. Nisoorã nimirã, na quẽ'rã nisoono'o, ẽjõpeorãsama.
Mʉ'ʉ pũrĩcã mʉ'ʉrẽ bu'e'quere queoro ẽjõpeonu'cũcã'ña. Queoro weeya. Mʉ'ʉ tere “Diacjʉ̃ta ni'i”, nisa'a. Mʉ'ʉ mʉ'ʉrẽ bu'e'cãrãrẽ masĩ'i.
Mʉ'ʉ wĩ'magʉ̃pʉta Õ'acʉ̃ ye queti ojaca pũrĩ cjasere masĩnʉ'cãwʉ̃. Tere bu'égʉ, mʉ'ʉ Õ'acʉ̃ yere masĩwʉ̃. Masĩ, Jesucristore ẽjõpeose me'rã yʉ'rʉono'wʉ̃.
Õ'acʉ̃ ye queti ojaca pũrĩ cjasere ojadutigʉ, cʉ̃ masĩse o'ose me'rã ojaduticʉ niwĩ. Te oja'quere bu'érã, diacjʉ̃ nisere masĩno'o. Marĩ ña'arõ wee'que quẽ'rãrẽ “Ña'a ni'i”, nino'o. Marĩ ña'arõ wee'quere dʉcayumasĩcã wee'e. Tere bu'érã, queoro weenu'cũmasĩ'i.
Õ'acʉ̃ cʉ̃ yarãrẽ nipe'tise añurõ weesere weemasĩato nígʉ̃ cʉ̃ ye cjasere ojaduticʉ niwĩ.
Jesucristo nipe'tirã wiogʉ tutuaro me'rã a'tigʉsami. A'tigʉ, masã catirãrẽ, wẽrĩ'cãrãrẽ besegʉsami. Õ'acʉ̃, tojo nicã Jesucristo tʉ'oropʉre mʉ'ʉrẽ a'tiro weeduti'i.
Masãrẽ Õ'acʉ̃ ye quetire wereya. Nipe'tisetiri masã tʉ'osĩ'rĩcã, wereya. Na tʉ'osĩ'rĩticã quẽ'rãrẽ, werenu'cũcã'ña. Mʉ'ʉ weresere tʉ'orã, ẽjõpeorãsama. Na queoro weeticã, tu'tiya. “A'tiro weeroʉa'a”, niña. Narẽ bu'égʉ, queoro pajaña'se me'rã wereme'rĩcã'ña.
Be'ropʉre masã añuse bu'esere ʉatirãsama. Tojo weegʉ a'tiro nicãrẽ queoro bu'ewe'oya. Be'ropʉre a'tiro wa'arosa'a. Na, na ʉaro weerãsama. Na tʉ'otʉ'sase dia'cʉ̃rẽ tʉ'osĩ'rĩrãsama. Tojo weerã tere bu'eajã pãjãrãrẽ a'marãsama.
Na diacjʉ̃ cjasere tʉ'osome. Nipe'tise no'o werema'ase pe'ere tʉ'orãsama.
Timoteo, mʉ'ʉ pũrĩcã queoro wãcũña. Mʉ'ʉ Jesucristo ye quetire werecã, masã mʉ'ʉrẽ ña'arõ weerãsama. Na tojo weecã, wãcũtutuaya. Jesucristo masãrẽ yʉ'rʉomi nise quetire du'ucũurõ marĩrõ werenu'cũcã'ña. Mʉ'ʉrẽ weeduti'quere weetu'ajanʉ'cõña.
Yʉ'ʉ wẽrĩatjo cã'rõ dʉ'sa'a. Yʉ'ʉre masã Õ'acʉ̃rẽ wa'icʉrãrẽ ʉ̃jʉ̃amorõpeo'caro weronojõ wa'arotiro wee'e. Tojo weegʉ mʉ'ʉrẽ tojo duti'i.
Yʉ'ʉ Jesucristo ye quetire weregʉ, nipe'tise yʉ'ʉ tutuaro põtẽorõ weewʉ. Nipe'tise Õ'acʉ̃ yʉ'ʉre duti'quere tu'ajatoja'a. Ne cʉ̃rẽ ẽjõpeodu'uwe'e.
Ni'cãrõacãrẽ majã Õ'acʉ̃ yʉ'ʉre añurõ wee'que wapa o'oatje dʉ'sa'a. Marĩ wiogʉ Õ'acʉ̃ masãrẽ beseatji nʉmʉ nicã, yʉ'ʉre o'ogʉsami. Cʉ̃ masãrẽ queoro besemi. Yʉ'ʉ dia'cʉ̃rẽ o'osome. Nipe'tirã cʉ̃rẽ ẽjõpeorã cʉ̃ a'tiatjere ʉarãrẽ o'ogʉsami.
Pablo cʉ̃ ye cjasere were'que ni'iMʉ'ʉ põtẽorõ a'tita basioro yʉ'ʉ tiropʉ maatacure ĩ'agʉ̃ a'tia.
A'tiro ni'i. Crescente wãmetigʉ Galacia wãmetiropʉ wa'awĩ. Tojo nicã Tito Dalmaciapʉ wa'awĩ. Demas pũrĩcã a'ti turi cjasere nemorõ ma'iyʉ'rʉnʉ'cãgʉ̃, yʉ'ʉre cõ'awã'cã wa'awĩ. Cʉ̃ Tesalónicapʉ wa'awĩ.
Luca dia'cʉ̃ yʉ'ʉ me'rã nimi. Marcore a'maña. Mʉ'ʉ me'rã a'tiato. Cʉ̃ yʉ'ʉre weetamusere ʉa'a.
Yʉ'ʉ Tíquicore Efesopʉ o'ówʉ.
Mʉ'ʉ a'tigʉ, yaro su'tiro asibusuro bu'icjãrõrẽ mitia. To Troa wãmetiri macã Carpo ya wi'ipʉ nisa'a. Yé papera tũrũrĩrẽ miitia. Wa'icʉrã caseri me'rã oja'que yé caserire acobojotibutiacã'ña.
Alejandro cõme me'rã da'rari masʉ̃ yʉ'ʉre ña'abutiaro weewĩ. Õ'acʉ̃ marĩ wiogʉ cʉ̃ wee'caro ejatuaro cʉ̃rẽ bu'iri da'regʉsami.
Mʉ'ʉ pũrĩcã cʉ̃rẽ tʉ'omasĩña. Cʉ̃ marĩ bu'esere ne ʉatiyʉ'rʉami.
Ne waro wiorã yʉ'ʉre sẽrĩtiña'cã, ne ni'cʉ̃ yʉ'ʉre weetamutiwĩ. Nipe'tirã yʉ'ʉre cõ'awã'cã wa'awã. Õ'acʉ̃ na tojo wee'quere acobojocã ʉa'a.
Õ'acʉ̃ pũrĩcã yʉ'ʉre weetamuwĩ. Yʉ'ʉre tutuase o'owĩ. Tojo weegʉ wiorãrẽ yʉ'ʉ a'tiro werewʉ. Jesucristo masã ña'arõ niseti'quere yʉ'rʉomi nise quetire narẽ werepe'ocã'wʉ̃. Nipe'tirã a'ti ʉmʉcocjãrã judío masã nitirã te quetire tʉ'oato nígʉ̃ tojo werewʉ. Apeye quẽ'rãrẽ Õ'acʉ̃ yʉ'ʉre a'tiro weewĩ. Yaiwa ba'ano'bo'cʉre weronojõ wiose wa'teropʉ nigʉ̃rẽ yʉ'rʉweticã weewĩ.
Tojo nicã nipe'tise yʉ'ʉre be'ropʉ ña'arõ weeatjere yʉ'rʉweticã weegʉsami. Ʉ'mʉsepʉ cʉ̃ wiogʉ nirõpʉ yʉ'ʉre miagʉ̃sami. Masã Õ'acʉ̃rẽ añurõ ucũnu'cũato. Tojota wa'ato.
Pablo añudutitʉo'que ni'iPrisca, Aquila añuato. Tojo nicã Onesíforo ya wi'icjãrã quẽ'rã añuato.
Erasto Corintopʉ tojaque'awĩ. Trófimoma dutitigʉre Miletopʉ cõ'awã'cãtiwʉ.
Mʉ'ʉ põtẽorõ a'tita basioro pu'ecʉ dʉporo a'tia. Eubulo, Pudente, Lino, Claudia, nipe'tirã marĩ acawererã mʉ'ʉrẽ añudutima.
Jesucristo marĩ wiogʉ mʉ'ʉ me'rã niato. Õ'acʉ̃ mʉsã nipe'tirãrẽ añurõ weeato.Tocã'rõta oja'a.Pablo
Pablo Titore ojaca pũrĩ ni'iPablo Titore oja'que ni'iYʉ'ʉ Pablo Õ'acʉ̃rẽ da'raco'tegʉ Jesucristo besecṹú'cʉ ni'i. Cʉ̃, cʉ̃ ye quetire weredutigʉ cũuwĩ. Õ'acʉ̃ cʉ̃ bese'cãrãrẽ añurõ ẽjõpeocã ʉasãgʉ̃ yʉ'ʉre cũuwĩ. Tojo nicã narẽ Õ'acʉ̃ ye, diacjʉ̃ cjasere masĩdutigʉ cũuwĩ. Queoro Õ'acʉ̃ ʉaronojõ weedutigʉ tojo cũuwĩ.
Apeyere, narẽ Õ'acʉ̃ tiropʉ catinu'cũatjere e'catiyudutigʉ cũuwĩ. Õ'acʉ̃ nisootimi. Cʉ̃ a'ti turi weese dʉporo “Catise pe'titiatjere o'ogʉti”, nitojacʉ niwĩ.
Tito, mʉ'ʉ yʉ'ʉ macʉ̃ weronojõ ni'i. Marĩ ni'cãrõnojõ ẽjõpeose cʉo'o. Mʉ'ʉrẽ a'ti pũrĩrẽ oja'a. Õ'acʉ̃ marĩ pacʉ, tojo nicã Jesucristo marĩ ña'arõ wee'quere yʉ'rʉogʉ añurõ weeato mʉ'ʉrẽ. Pajaña'to. Mʉ'ʉrẽ ejerisãjãcã weeato.
Pablo Titore bu'eduti'que ni'iMʉ'ʉrẽ Creta wãmetiri nʉcʉ̃rõpʉ cũuwã'cãtiwʉ. Yʉ'ʉ weepe'oti'quere tu'ajanʉ'cõdutigʉ tojo weewʉ. Tojo nicã yʉ'ʉ nírõnojõta topʉ nise macãrĩrẽ, te macãrĩnʉcʉ̃ Jesucristore ẽjõpeori curuacjãrãrẽ sʉ'ori wejepeoajãrẽ sõrõdutiwʉ. A'tiro niwʉ̃:
“Sʉ'ori wejepeorã a'tiro nisetirãrẽ sõrõña. ‘Náta ña'arã nima’ nino'ña marĩrãnojõrẽ sõrõña. Na ni'cãrẽrã numiata nʉmotiato. Na põ'rã quẽ'rã Jesucristore ẽjõpeorãta niato. ‘Na no'o ʉaro ña'arõ weema’ nino'rã niticã'to. Tojo nicã yʉ'rʉnʉ'cãsepijarã niticã'to”, niwʉ̃.
Ni'cʉ̃ Jesucristore ẽjõpeori curuacjãrãrẽ sʉ'ori wejepeogʉ Õ'acʉ̃ ye cjasere co'tegʉ́ nimi. Tojo weegʉ “Cʉ̃́ta ña'agʉ̃ nimi” nino'ña marĩgʉ̃nojõ niato. Cʉ̃ ʉaro dia'cʉ̃ dutigʉnojõ, uamʉñagʉ̃nojõ niticã'to. Tojo nicã que'agʉ, cumucabʉcʉ no'o ña'arõ weese me'rã niyeru wapata'asĩ'rĩgʉ̃nojõ niticã'to.
A'tiro pe'e niato. Sijari masã cʉ̃ ya wi'ipʉ wa'acã, añurõ põtẽrĩgʉ̃nojõ niato. Añusere weegʉ́nojõ niato. Tojo nicã añurõ wãcũyu weesetigʉnojõ, ãpẽrãrẽ queoro weegʉ́nojõ niato. Õ'acʉ̃ ʉaro dia'cʉ̃ weegʉ́ niato. Queoro weesetigʉnojõ niato.
Õ'acʉ̃ yere, diacjʉ̃ cjase cʉ̃rẽ bu'e'quere weenu'cũcã'to. Tojo weegʉ ãpẽrã quẽ'rãrẽ Jesucristo ye queti queoro bu'ese me'rã narẽ wãcũtutuacã weemasĩsami. Ãpẽrã pe'ere te bu'esere mejẽcã ucũrãrẽ queoro wãcũcã weemasĩsami.
A'tiro ni'i. Pãjãrã Õ'acʉ̃rẽ yʉ'rʉnʉ'cãrã nima. Na no'o ʉaro ucũma'a, masãrẽ mejẽcã ẽjõpeocã weema. Judío masãta tojo weeyʉ'rʉnʉ'cãma.
Na niyeru wapata'ama'asĩ'rĩrã, no'o ʉaro bu'ema'acã'sama. Na bu'ese me'rã pãjãrã ni'cʉ̃ põ'rã ni'cã wi'icjãrãrẽ dojorẽpe'ocã'sama. Tojo weerãrẽ na bu'esere cã'mota'aya.
Dʉporopʉ ti nʉcʉ̃rõ Cretacjʉ̃ ojari masʉ̃ ti di'tacjãrãrẽ ojagʉ, a'tiro ojacʉ niwĩ: “A'to Cretacjãrã nisoosepijarã nima. Wa'icʉrã weronojõ tʉ'omasĩtirã nima. Ba'awãrĩrã, teesepijarã nima.”
Cʉ̃ narẽ diacjʉ̃ta ojacʉ niwĩ. Tojota nima. Tojo weegʉ tocjãrã Jesucristore ẽjõpeorã ña'arõ weesetirãrẽ tu'tiya. Narẽ queoro ẽjõpeodutigʉ tojo weeya.
Judío masã no'o ʉaro wãcũboca werema'asere tʉ'oticã'to nígʉ̃ añurõ bu'eya. Tojo nicã no'o na dutima'asere tʉ'oticã'to nígʉ̃ tojo weeya. Na Õ'acʉ̃ yere, diacjʉ̃ cjasere ʉatima.
Judío masã apeye ba'asere ba'adutitisama. “Tere ba'arã, Õ'acʉ̃ duti'quere yʉ'rʉnʉ'cãrã wee'e”, nisama. Tojo niwe'e. Marĩ nipe'tirã bu'iri marĩrã tʉ'oña'rã ba'acã, añu ni'i. Õ'acʉ̃rẽ yʉ'rʉnʉ'cãrã mejeta wee'e. Ãpẽrã Jesucristore ẽjõpeotirã nipe'tisere ña'arõ wãcũsama. A'tiro ni'i. Na wãcũsepʉta, na tʉ'oña'sepʉta ña'asãjãcã'sama. Tojo weerã na ña'arõ weesere ne bʉjawetitisama.
Na “Õ'acʉ̃rẽ masĩ'i”, nimima, nírã. Marĩ pe'e na weesetisere ĩ'arã, masĩ'i. “Na cʉ̃rẽ masĩtisama”, nino'o. Na ña'ayʉ'rʉarã, Õ'acʉ̃ dutisere yʉ'rʉnʉ'cãrã, ne cã'rõ añurõ weemasĩtisama.
Queoro bu'edutise ni'iMʉ'ʉ bu'égʉ, Õ'acʉ̃ ye cjasere diacjʉ̃ nirṍnojõta bu'eya.
A'tiro bu'eya. Bʉcʉrã ʉmʉa wiopesase me'rã weesetiato. Na wiopesase me'rã ĩ'ano'ato. Añurõ wãcũyu weesetirãnojõ niato. Apeyere queoro ẽjõpeoato. A'merĩ ma'isetiato. Mejẽcã wa'acã, nʉ'cãpoato.
Bʉcʉrãnumiarẽ mejãrõta bu'eya. Õ'acʉ̃rẽ ẽjõpeorã numia weewʉasenojõre weeato. Ãpẽrãrẽ ña'arõ ucjaticã'to. Que'aticã'to. Nipe'tise na añuse weesetise me'rã ãpẽrãrẽ queose o'oato.
Bʉcʉrãnumia ne marãpʉtirãnumiarẽ a'tiro weeato. Na marãpʉsʉmʉarẽ, na põ'rãrẽ ma'icã weeato.
Tojo nicã narẽ añurõ wãcũyu weeseticã weeato. Ña'ase marĩrõ nicã weeato. Bʉcʉrãnumia na añurõ weese me'rã ne marãpʉtirãnumiarẽ na ye wi'seripʉ añurõ co'temasĩcã weeato. Ma'ise me'rã ãpẽrãrẽ añurõ weecã weeato. Na marãpʉsʉmʉarẽ añurõ yʉ'ticã weeato. Na tojo weecã ĩ'arã, ne ni'cʉ̃ Õ'acʉ̃ ye quetire “Tojo niwe'e”, nímasĩsome.
Ma'mapjiare mejãrõta wereya. Narẽ añurõ wãcũyu weesetirã niato nígʉ̃ tojo weeya.
Mʉ'ʉ basuta nipe'tise mʉ'ʉ weese me'rã nipe'tirãrẽ añuse queose o'oya. Narẽ bu'égʉ, nipe'tisere nisooro marĩrõ wiopesase me'rã bu'eya.
Queoro ucũña. Mʉ'ʉ tojo weecã, ãpẽrã ne “Tojo niwe'e”, nisome. No'o mʉ'ʉ bu'esere ʉatigʉnojõ queoro mʉ'ʉ bu'ecã tʉ'ogʉ, bopoyagʉsami. Marĩ bu'esere ne ña'arõ ucũsome.
Da'raco'terãrẽ a'tiro werecasaya: “Nipe'tise mʉsã wiorã dutisere yʉ'tiya. Narẽ e'caticã weeya. Ye'suticã'ña”, niña.
“Mʉsã wiorã yere yajaticã'ña. Tojo weronojõ o'orã, añurõ weese me'rã pe'e narẽ ẽjõpeocã weeya”, niña. Tojo weese me'rã ãpẽrã Õ'acʉ̃ marĩrẽ yʉ'rʉogʉ ye bu'esere “Añubutiase ni'i”, ni ĩ'arãsama.
A'tiro ni'i. Õ'acʉ̃ marĩrẽ ma'ígʉ̃, nipe'tirã a'ti nucũcãcjãrã na ña'arõ weeseti'quere yʉ'rʉosĩ'rĩgʉ̃ Jesucristore o'ócʉ niwĩ.
<sup>(12-13)</sup> Jesucristo marĩ wiogʉ tutuayʉ'rʉgʉ, marĩrẽ yʉ'rʉogʉ nimi. Be'ro cʉ̃ añurõ asistese me'rã apaturi a'tigʉsami. A'tocatero cʉ̃ a'tiatjere yucueri curare Õ'acʉ̃ marĩrẽ ña'asere, ña'arõ ʉaripejasere du'udutimi. Apeyenojõrẽ weeati dʉporo wãcũyutojaca be'ropʉ weedutimi. Tojo nicã queoro weeseti, añurõ ẽjõpeodutimi.
(-)
Jesucristo marĩ ña'arõ weesere yʉ'rʉweticã wéégʉ, wẽrĩbosacʉ niwĩ. Cʉ̃ marĩrẽ cʉ̃ yarã sãjãdutigʉ, ña'ase moorã niato nígʉ̃ tojo weecʉ niwĩ. Marĩrẽ e'catise me'rã añurõ weeseticã ʉasami. Tojo weegʉ wẽrĩbosacʉ niwĩ.
A'tereta mʉ'ʉ narẽ bu'eya. Narẽ wãcũtutuanemocã weeya. Na ña'arõ weesetisere narẽ masĩcã weeya. Mʉ'ʉ ãpẽrãrẽ dutigʉ́ niyugʉ, tojo weeya. Ne ni'cʉ̃ mʉ'ʉrẽ tojo ĩ'acõ'aticã'to.
Jesucristore ẽjõpeorã weewʉase ni'iTocjãrã Cretacjãrãrẽ a'tiro weedutiya. “Wiorã dutisere yʉ'tiato. Nipe'tise añurõ weesenojõrẽ weeato.
Todʉporopʉre marĩ quẽ'rã tʉ'omasĩtirã, Õ'acʉ̃rẽ yʉ'rʉnʉ'cãsepijarã niwʉ̃. Marĩ bajuduti'cãrã weronojõ niwʉ̃. No'o ʉaro nipe'tisere ʉaripejawʉ. Ña'arõ weenu'cũwʉ̃. Nipe'tirãrẽ ʉowʉ. Ãpẽrã marĩrẽ yabicã, marĩ quẽ'rã narẽ yabia'mewʉ̃.
<sup>(4-5)</sup> Marĩ tojo weesetimicã, Õ'acʉ̃ cʉ̃ añurõ weesere, cʉ̃ ma'isere ĩ'ogʉ̃ marĩrẽ yʉ'rʉowĩ. Marĩ añurõ weesere ĩ'agʉ̃ mejeta yʉ'rʉowĩ. Cʉ̃ pajaña'gʉ̃, marĩrẽ yʉ'rʉowĩ. Apaturi marĩrẽ wĩ'marã ne bajuarãrẽ weronojõ weewĩ. Cʉ̃ wẽrĩse me'rã marĩ ña'arõ wee'quere cõ'agʉ̃ yʉ'rʉowĩ. Espíritu Santu marĩrẽ añurã wa'adutigʉ dʉcayuwĩ.
(-)
Jesucristo marĩrẽ yʉ'rʉo'cʉ me'rã Õ'acʉ̃ Espíritu Santu tutuasere marĩrẽ o'oyʉ'rʉnʉ'cãwĩ.
Õ'acʉ̃ ma'ígʉ̃ cʉ̃ añurõ weese me'rã marĩ ña'arã nimi'cãrãrẽ añurã wa'acã weecʉ niwĩ. Tojo weerã marĩ catinu'cũatjere e'catise me'rã yucuerã, cʉ̃ “O'ogʉti” ní'quere ñe'erãsa'a.
Te yʉ'ʉ ucũ'que diacjʉ̃ warota ni'i. Mʉ'ʉ tere narẽ bu'enu'cũcã, ʉpʉtʉ ʉasã'a. Mʉ'ʉ tojo weecã, Õ'acʉ̃rẽ ẽjõpeorã añuse dia'cʉ̃rẽ weerãsama. Tojo weese añuse ni'i. Nipe'tirãrẽ añurõ wa'acã weese ni'i.
Apeye, mejõ waro ucũ, a'metu'tima'asere cã'mota'aya. Judío masã na dʉ'pocãtimʉjãti'que ucũma'asere cã'mota'aya. Tojo nicã Moisé duti'quere a'merĩ “Tojo niwe'e” ni ũrũsãsere cã'mota'aya. Nipe'tise te wapamarĩse, na ucũma'ase ni'i.
Jesucristore ẽjõpeori curuacjãrãrẽ dʉcawaticã weegʉ́nojõrẽ “Tojo weeticã'ña”, niña. Mʉ'ʉ ni'cãti o pʉati werecũmí, mʉsã me'rã nigʉ̃rẽ cõ'awĩrõña.
“Ẽjõpeogʉ nimigʉ̃, dojogʉ weesami. Cʉ̃ bu'iri da'reno'acjʉpʉta nisami”, ni masĩtoja'a.
Pablo ãpẽrãrẽ weetamuduti'que ni'iYʉ'ʉ Artemarẽ o Tíquicore mʉ'ʉ tiropʉ o'ócã, mʉ'ʉ pe'e yʉ'ʉ tiropʉ dʉcayuwã'cãtia. Mʉ'ʉ põtẽorõ a'tita basioro yʉ'ʉre ĩ'agʉ̃ a'tia. Yʉ'ʉ Nicópolipʉ nigʉ̃sa'a. Topʉ “Pu'ecʉ tõ'ogʉ̃ti”, niwʉ̃.
Nipe'tise mʉ'ʉ weetamuta basiosere Zenas, masãrẽ ucũbosagʉre weetamuña. Apolo quẽ'rãrẽ weetamuña. Narẽ dʉ'sasenojõrẽ o'oya. Na mʉ'ʉ tojo weecã, apesepʉ yʉ'rʉarã, apeyenojõrẽ dʉ'sano'some.
Marĩ me'rãcjãrã Jesucristore ẽjõpeorã quẽ'rã añuse dia'cʉ̃ weeato. Ãpẽrãrẽ apeyenojõ moocã ĩ'arã, weetamuato. Tojo weerã na catiri ʉmʉcore mejõ waro nisome.
Pablo añudutitʉo'que ni'iNipe'tirã yʉ'ʉ me'rã nirã́ mʉ'ʉrẽ añudutima. Marĩ me'rãcjãrã Jesucristore ẽjõpeorã añuato. Õ'acʉ̃ mʉsã nipe'tirãrẽ añurõ weeato.Tocã'rõta oja'a.Pablo
Pablo Filemórẽ ojaca pũrĩ ni'iPablo Filemórẽ oja'que ni'iYʉ'ʉ Jesucristo yere werese wapa, bu'iri da'reri wi'ipʉ ni'i. Filemó, marĩ acaweregʉ Timoteo me'rã mʉ'ʉrẽ oja'a. Mʉ'ʉ ʉ̃sã ʉpʉtʉ ma'igʉ̃́ Jesucristo yere weretamugʉ̃ ni'i.
Mʉ'ʉ ya wi'ipʉ Jesucristore ẽjõpeori curuacjãrã nerẽwʉarã quẽ'rãrẽ oja'a. Marĩ acawerego Apia wãmetigore, tojo nicã Arquipo quẽ'rãrẽ oja'a. Cʉ̃ ʉ̃sã weronojõ Jesucristo yere weregʉ́ tutuaro me'rã da'ranu'cũsami.
Mʉsãrẽ Õ'acʉ̃ marĩ pacʉ, Jesucristo marĩ wiogʉ añurõ weeato. Mʉsãrẽ ejerisãjãcã weeato.
Pablo Filemó ye cjasere ucũ'que ni'i<sup>(4-5)</sup> Yʉ'ʉ mʉ'ʉrẽ “A'tiro weemi”, nicã tʉ'owʉ. “Marĩ wiogʉ Jesure ma'imi, cʉ̃rẽ ẽjõpeomi” nisere tʉ'owʉ. Tojo nicã “Jesure ẽjõpeorãrẽ mejãrõta ma'imi” nisere tʉ'owʉ. Tojo weegʉ Õ'acʉ̃ yʉ'ʉ wiogʉre sẽrĩgʉ̃, mʉ'ʉrẽ sẽrĩbosasetirinʉcʉ̃ e'catise o'o'o.
(-)
Mʉ'ʉ ẽjõpeosere ãpẽrãrẽ wereturiacã ʉagʉ sẽrĩbosa'a. Jesucristo marĩrẽ añurõ weesere masĩtu'ajato nígʉ̃ sẽrĩbosa'a.
Acaweregʉ, mʉ'ʉ Jesucristore ẽjõpeorãrẽ wãcũtutuacã weewʉ. Tojo weegʉ yʉ'ʉ mʉ'ʉ me'rã e'cati'i. Mʉ'ʉ ãpẽrãrẽ ma'isere tʉ'ogʉ, wãcũtutua'a.
Onésimo Filemórẽ da'rawã'ñaco'tegʉ ní'cʉre “Añurõ ñe'eña” ní'que ni'iFilemó, mʉ'ʉ añurõ weeseti'i. Tojo weegʉ yʉ'ʉ Jesucristo besecṹú'cʉ niyugʉ, mʉ'ʉrẽ “A'tiro weeroʉa'a”, ni dutimasĩ'i.
Sõ'owaro dutibutiasĩ'rĩtisa'a. Ma'ise me'rã pe'e mʉ'ʉrẽ “Tojo weeya”, nisĩ'rĩsa'a. Yʉ'ʉ bʉcʉ ẽjã wa'a'a. Jesucristo yere werese wapa, bu'iri da'reri wi'ipʉ ni'i.
Mʉ'ʉrẽ Onésimo ye cjasere “A'tiro weeya”, nisĩ'rĩsa'a. A'topʉ bu'iri da'reri wi'ipʉ cʉ̃ Jesucristore ẽjõpeonʉ'cãmi. Yʉ'ʉ macʉ̃ weronojõ nimi.
Todʉporopʉre cʉ̃ mʉ'ʉrẽ da'raco'tegʉ queoro weeticʉ niwĩ. Ni'cãrõacã pũrĩcãrẽ marĩ pʉarãrẽ mʉ'ʉrẽ, tojo nicã yʉ'ʉre weetamumasĩmi.
Mʉ'ʉ tiropʉ cʉ̃rẽ yʉ'ʉ ʉpʉtʉ ma'igʉ̃rẽ o'ógʉti tja. Cʉ̃rẽ añurõ ñe'eña.
A'topʉ cʉ̃rẽ yʉ'ʉ me'rã tojaque'acã ʉami'i. Yʉ'ʉ Jesucristo yere werese wapa, bu'iri da'reri wi'ipʉ ni'i. Cʉ̃ a'topʉ nirṍ ejatuaro mʉ'ʉ yʉ'ʉre weetamubo'quere weetamubosami.
Mʉ'ʉ dutiro pe'e yʉ'ʉ weesĩ'rĩsa'a. Mʉ'ʉ “Jaʉ” nicãma, mʉ'ʉ tojo nise yʉ'ʉ dutibutiase mejeta nirõsa'a. Mʉ'ʉ ʉaronojõ wa'arosa'a.
Apetero weero a'tiro wa'apã. Onésimo yoaticã aperopʉ wa'apĩ. Ni'cãrõacãrẽ mʉ'ʉrẽ cʉ̃rẽ cʉonu'cũdutiro tojo wa'aro wa'apã.
A'tocaterore mʉ'ʉrẽ da'raco'tegʉ weronojõ nisome. Mʉ'ʉrẽ da'rawã'ñaco'tegʉ nemorõ nigʉ̃sami. Mʉ'ʉ acaweregʉ mʉ'ʉ ma'igʉ̃́ waro weronojõ nigʉ̃sami. Yʉ'ʉ cʉ̃rẽ ʉpʉtʉ ma'i'i. Mʉ'ʉ pũrĩcã tjãsa'a. Cʉ̃ mʉ'ʉrẽ da'rawã'ñaco'tegʉ se'saro nisome. Jesucristore ẽjõpeogʉ, mʉ'ʉ acaweregʉ weronojõ nigʉ̃sami.
Cʉ̃ apeyenojõ dojorẽcãma, o wapamoocã, yʉ'ʉre tere wapaseeya.
Yʉ'ʉ basuta a'tere oja'a. Wapayegʉti. Tojo nimigʉ̃, mʉ'ʉrẽ a'tiro nímasĩsa'a. Yʉ'ʉ Jesucristo ye quetire mʉ'ʉrẽ ẽjõpeocã weewʉ. Tojo wee'que wapa mʉ'ʉ yʉ'ʉre wapamoo'o.
Acaweregʉ, mʉ'ʉ Jesucristore ẽjõpeogʉ niyugʉ, Onésimorẽ añurõ ñe'ecã ʉa'a. Tojo weegʉ yʉ'ʉre wãcũtutuacã weeya.
Yʉ'ʉ mʉ'ʉrẽ “Yʉ'tigʉsami”, ni masĩtoja'a. Tojo weegʉ oja'a. Yʉ'ʉ duti'que nemorõ weegʉsa'a.
Tojo nicã apeye quẽ'rãrẽ nibaque'ogʉti. Yʉ'ʉ cãrĩatjore apoyuya. Õ'acʉ̃ mʉsã sẽrĩsere tʉ'ocã, mʉsã tiropʉ wa'agʉsa'a.
Pablo cʉ̃ añudutitʉo'que ni'iEpafra yʉ'ʉ me'rãcjʉ̃ Jesucristo yere werese wapa, bu'iri da'reri wi'ipʉ nimi. Cʉ̃ quẽ'rã mʉ'ʉrẽ añudutise o'omi.
Yʉ'ʉ me'rã da'rarã́ Marco, Aristarco, Demas, tojo nicã Luca añudutima.
Marĩ wiogʉ Jesucristo mʉsãrẽ añurõ weeato.Tocã'rõta oja'a.Pablo
Hebreo masãrẽ oja'que ni'iÕ'acʉ̃ cʉ̃ macʉ̃ me'rã masãrẽ ucũcʉ niwĩ nise ni'iDʉporopʉ Õ'acʉ̃ marĩ ñecʉ̃sʉmʉa judío masãrẽ pejetiri ucũcʉ niwĩ. Cʉ̃, cʉ̃ ye queti weremʉ'tãrĩ masãrẽ mejẽcãnojõ dia'cʉ̃ werecʉ niwĩ. Ãpẽrãrẽ bajuyoropʉ werecʉ niwĩ. Ãpẽrãrẽ quẽ'ese weronojõ ĩ'ocʉ niwĩ. Ãpẽrãrẽ quẽ'erõpʉ werecʉ niwĩ.
A'tocaterore a'ti ʉmʉco pe'tiatji dʉporo cʉ̃ macʉ̃ me'rã cʉ̃ ye cjasere marĩrẽ ucũmi. Ne waropʉta Õ'acʉ̃ cʉ̃ macʉ̃ me'rã nipe'tise a'ti turi cjasere weecʉ niwĩ. Tere wéégʉ, nipe'tise cʉ̃ macʉ̃ ye tojadutigʉ tojo weecʉ niwĩ.
Cʉ̃́ta Õ'acʉ̃ asistesere cʉogʉ́ nimi. Õ'acʉ̃ tutuayʉ'rʉgʉ, añuyʉ'rʉgʉ nimi. Cʉ̃ macʉ̃ quẽ'rã cʉ̃ weronojõta nimi. Cʉ̃ ucũtutuase me'rã nipe'tise a'ti turi cjasere cʉ̃ ne waropʉ weenʉ'cã'caro weronojõta ninu'cũcã weemi. Cʉ̃ wẽrĩse me'rã marĩ ña'arõ wee'quere yʉ'rʉocʉ niwĩ. Tojo wééca be'ro ʉ'mʉsepʉre Õ'acʉ̃ tutuayʉ'rʉgʉ dujiri cũmurõpʉ ejanujãcʉ niwĩ.
Õ'acʉ̃ macʉ̃ Õ'acʉ̃rẽ wereco'terã ʉ'mʉsecjãrã nemorõ nimi nise ni'iÕ'acʉ̃ cʉ̃ macʉ̃rẽ cʉ̃ wiogʉ nisere o'oturiacʉ niwĩ. Tojo weegʉ cʉ̃ macʉ̃ cʉ̃rẽ wereco'terã ʉ'mʉsecjãrã bu'ipʉ tojacʉ niwĩ.
Õ'acʉ̃ cʉ̃ macʉ̃rẽ a'tiro nicʉ niwĩ:Mʉ'ʉ yʉ'ʉ macʉ̃ ni'i. Ni'cãcã me'rã yʉ'ʉ mʉ'ʉ pacʉ ni'i nisere ĩ'o'o, nicʉ niwĩ.Cʉ̃, cʉ̃rẽ wereco'terãrẽ tojo niticʉ niwĩ. Tojo nicã cʉ̃ macʉ̃ ye cjasere ucũgʉ̃, a'tiro nicʉ niwĩ:Yʉ'ʉ cʉ̃ pacʉ nigʉ̃ti. Cʉ̃ yʉ'ʉ macʉ̃ nigʉ̃sami, nicʉ niwĩ.Cʉ̃rẽ wereco'terã pe'ere ne tojo niticʉ niwĩ.
A'tiro weecʉ niwĩ. Cʉ̃ macʉ̃ masã ma'mi ni'cʉ̃ nigʉ̃rẽ a'ti nucũcãpʉ bajuacã weecʉ niwĩ. Tojo wa'acã wéégʉ, Õ'acʉ̃ a'tiro nicʉ niwĩ:Nipe'tirã yʉ'ʉre wereco'terã yʉ'ʉ macʉ̃rẽ ejaque'a, ẽjõpeoato, nicʉ niwĩ.
Õ'acʉ̃ cʉ̃rẽ wereco'terã pe'ema a'tiro nicʉ niwĩ:Yʉ'ʉ, yʉ'ʉre wereco'terãrẽ wĩ'rõ weronojõ upʉticã wee'e. Narẽta tja pecame'e weronojõ upʉticã wee'e.
Cʉ̃ macʉ̃ pe'ere “A'tiro weegʉti”, nicʉ niwĩ:Mʉ'ʉ Õ'acʉ̃ nise, wiogʉ nise ne pe'tisome. Mʉ'ʉ masãrẽ queoro dutigʉsa'a.
Mʉ'ʉ queoro weesere ma'i'i. Ãpẽrã ña'arõ weese pe'ere yabi'i. Tojo weegʉ yʉ'ʉ Õ'acʉ̃ mʉ'ʉrẽ besegʉ, wiogʉ sõrõgʉ̃, ʉ'se me'rã wa'rewʉ. Mʉ'ʉ me'rãcjãrã bu'i tojacã weewʉ. Masã mʉ'ʉrẽ “Añuyʉ'rʉagʉ nimi”, nima.
Apero Õ'acʉ̃ cʉ̃ macʉ̃rẽ ucũ'quere a'tiro ojano'wʉ̃:Wiogʉ, ne waropʉre mʉ'ʉ basuta a'ti turire, ʉ'mʉsere bajurẽwʉ̃.
A'te mʉ'ʉ wee'que pe'tirosa'a. Mʉ'ʉ pũrĩcã pe'tisome. Ninu'cũgʉ̃sa'a. Nipe'tise mʉ'ʉ wee'que su'ti weronojõ boadijarosa'a.
Mʉ'ʉ tere su'ti weronojõ tuupe'egʉsa'a. Nipe'tise te dʉcayuno'rõsa'a. Mʉ'ʉ pũrĩcã ne dʉcayuwe'e. Mejãrõta ninu'cũ'u. Mʉ'ʉ catiri ʉmʉco ne pe'tisome, nicʉ niwĩ Õ'acʉ̃ cʉ̃ macʉ̃rẽ.
Õ'acʉ̃ a'te quẽ'rãrẽ cʉ̃ macʉ̃rẽ a'tiro nicʉ niwĩ:Yʉ'ʉ tiro wiogʉ dujiri cũmurõ diacjʉ̃ pe'e dujigʉsa'a. Mʉ'ʉrẽ ĩ'atu'ti'cãrã mʉ'ʉ doca tojape'ticã weegʉti. Yʉ'ʉ tojo weeri cura mʉ'ʉ dujigʉsa'a, nicʉ niwĩ.Cʉ̃rẽ wereco'terã pe'ere ne ni'cʉ̃rẽ tojo niticʉ niwĩ.
Nipe'tirã Õ'acʉ̃rẽ wereco'terã bajutirã nima. Na cʉ̃ dutisere weeco'terã nima. Na cʉ̃ yʉ'rʉono'cãrãrẽ weetamudutigʉ o'ó'cãrã nima.
Õ'acʉ̃ masãrẽ yʉ'rʉo'que quetire wãcũnʉrʉ̃dutise ni'iÕ'acʉ̃ cʉ̃ macʉ̃rẽ nipe'tirã wiogʉ wa'acã weecʉ niwĩ. Tojo weerã Jesucristo ye quetire marĩ tʉ'o'quere nemorõ wãcũnʉrʉ̃rõʉa'a. Tere wãcũtirã, mejẽcã ẽjõpeobosa'a nírã, wãcũnʉrʉ̃rõʉa'a.
Dʉporopʉre Õ'acʉ̃ cʉ̃rẽ wereco'terã ʉ'mʉsecjãrãrẽ cʉ̃ ye quetire wereduticʉ niwĩ. “Na were'que diacjʉ̃ ni'i”, nino'caro niwʉ̃. Tojo nimicã, masã pe'e na were'quere ẽjõpeoti, yʉ'rʉnʉ'cãcãrã niwã. Õ'acʉ̃ nipe'tirã na dutisere weetirãrẽ queoro bu'iri da'recʉ niwĩ.
Marĩ pũrĩcã Õ'acʉ̃ masãrẽ yʉ'rʉose queti añubutiasere cʉo'o. Tojo cʉomirã, tere tojo ĩ'acõ'arã, cʉ̃ bu'iri da'resere ne yʉ'rʉwetisome. Ne warore Jesucristo marĩ wiogʉ masãrẽ yʉ'rʉogʉti nisere werenʉ'cãcʉ niwĩ. Be'ro tja cʉ̃ were'quere tʉ'orã, a'tiro wee'cãrã niwã. Diacjʉ̃ta ni'i nírã, marĩrẽ wereturiacãrã niwã.
Apeye quẽ'rãrẽ Õ'acʉ̃ a'tiro weecʉ niwĩ. Cʉ̃ a'te quetire diacjʉ̃ta ni'i nígʉ̃, peje weeĩ'osere ĩ'amarĩase me'rã ĩ'ocʉ niwĩ. Tojo nicã Espíritu Santu me'rã marĩrẽ a'tiro weecʉ niwĩ. Cʉ̃ ʉaronojõ peje mejẽcãrĩ dia'cʉ̃ weemasĩsere o'ocʉ niwĩ.
Jesucristo marĩ weronojõ upʉtigʉ nimi nise ni'iA'ti turi pe'tíca be'ro ape turi nirõsa'a. Ti turipʉre Õ'acʉ̃rẽ wereco'terã ʉ'mʉsecjãrã dutise doca nisome.
A'tiro pe'e ni'i. Õ'acʉ̃ ye queti ojaca pũrĩpʉre ni'cʉ̃ a'tiro ojacʉ niwĩ:Õ'acʉ̃, ¿de'ro weegʉ masãrẽ wãcũmiti mʉ'ʉ? Na boadijarãrẽ ¿de'ro weeacjʉ tocã'rõ wãcũque'timiti mʉ'ʉ?
Õ'acʉ̃, yoaticã masãrẽ mʉ'ʉrẽ wereco'terã doca nicã weecʉ niwʉ̃. Tojo weemigʉ̃, narẽ be'ropʉre wiorã sõrõcʉ niwʉ̃. Narẽ wiorã sõrõ, nipe'tirã narẽ “Añurã nima”, ni wãcũcã weecʉ niwʉ̃.
Jesú pũrĩcãrẽ tojo oja'caronojõta wa'acaro niwʉ̃. Õ'acʉ̃ cʉ̃rẽ a'ti nucũcãpʉre o'ógʉ, cʉ̃rẽ wereco'terã docapʉ cũunicʉ niwĩ. Õ'acʉ̃ marĩrẽ pajaña'gʉ̃, nipe'tirãrẽ wẽrĩbosadutigʉ tojo cũucʉ niwĩ. Ni'cãrõacãrẽ cʉ̃ wẽrĩ pi'eti'que wapa Õ'acʉ̃ cʉ̃rẽ wiogʉ sõrõcʉ niwĩ. Nipe'tirã cʉ̃rẽ “Añuyʉ'rʉgʉ nimi” nidutigʉ tojo weecʉ niwĩ.
Nipe'tise Õ'acʉ̃ ye ni'i. Cʉ̃ tutuaro me'rã ninu'cũ'u. Nipe'tirã cʉ̃ põ'rãrẽ ʉ'mʉsepʉ cʉ̃ wiogʉ nirõpʉ cʉ̃ me'rã nicã ʉami. Tojo weegʉ cʉ̃ queoro weesĩ'rĩgʉ̃, Jesucristo marĩrẽ yʉ'rʉogʉre pi'eticã weecʉ niwĩ.
Jesucristo marĩ ña'arõ wee'quere cõ'acʉ niwĩ. Marĩrẽ Õ'acʉ̃ yarã tojacã weecʉ niwĩ. Marĩ Jesucristo me'rã ni'cʉ̃ põ'rã ni'i. Tojo weegʉ Õ'acʉ̃ macʉ̃ marĩrẽ “Yʉ'ʉ acawererã nima”, nímasĩmi. Marĩrẽ ne bopoyasãtimi.
Õ'acʉ̃ ye queti ojaca pũrĩpʉ Jesucristo cʉ̃ pacʉre ucũsere a'tiro ojano'wʉ̃:Mʉ'ʉ ye cjasere, yʉ'ʉ acawererã mʉ'ʉrẽ ẽjõpeorãrẽ weregʉti. Masã nerẽwʉaropʉ “Õ'acʉ̃ añuyʉ'rʉami”, mʉ'ʉrẽ ni basapeogʉti.
Aperopʉ quẽ'rãrẽ a'tiro ojano'wʉ̃:Yʉ'ʉ Õ'acʉ̃rẽ ẽjõpeogʉti.Aperopʉre ninemowʉ̃ tja:Õ'acʉ̃ põ'rã cʉ̃ yʉ'ʉre o'o'cãrã me'rã a'to ni'i, ni ojano'wʉ̃.
Marĩ wẽrĩdijati upʉre cʉo'o. Tojo weronojõ Jesú quẽ'rã marĩ weronojõ upʉticʉ niwĩ. Cʉ̃ marĩ weronojõ upʉtigʉ, wẽrĩcʉ niwĩ. Cʉ̃ wẽrĩse me'rã wãtĩ wẽrĩse o'ogʉre docaque'acã weecʉ niwĩ.
Cʉ̃ wẽrĩse me'rã wẽrĩsere uirãrẽ, te doca ninu'cũrãrẽ yʉ'rʉweticã weecʉ niwĩ.
A'tiro ni'i. Jesucristo Õ'acʉ̃rẽ wereco'terã ʉ'mʉsecjãrãrẽ weetamugʉ̃ mejeta a'ticʉ niwĩ. Marĩ Abrahã pãrãmerã nituriarã Õ'acʉ̃ yarã pe'ere weetamugʉ̃ a'ticʉ niwĩ.
Jesucristo marĩ cʉ̃ acawererã weronojõ upʉticʉ niwĩ. Marĩrẽ yʉ'rʉosĩ'rĩgʉ̃ tojo weecʉ niwĩ. Cʉ̃ wẽrĩse me'rã marĩ ña'arõ wee'quere cʉ̃ pacʉre acobojoduticʉ niwĩ. Cʉ̃ tojo weegʉ pa'ia wiogʉ masã ña'arõ wee'quere Õ'acʉ̃rẽ sẽrĩbosagʉ weronojõ weecʉ niwĩ. Marĩrẽ añurõ weetamunu'cũsĩ'rĩgʉ̃ tojo weecʉ niwĩ. Nipe'tise marĩ weronojõ weesetigʉ, marĩrẽ pajaña'gʉ̃ti nígʉ̃, tojo upʉticʉ niwĩ.
Peje mejẽcã wa'acã, pi'eticʉ niwĩ. Tojo nicã wãtĩ cʉ̃rẽ niquesãcʉ niwĩ. Tojo wa'asere wãcũtutuacʉ niwĩ. Tojo weegʉ marĩrẽ mejẽcã wa'acã, wãtĩ marĩrẽ ña'arõ weeduticã, weetamumasĩmi.
Jesucristo Moisé yʉ'rʉoro nimi nise ni'iYʉ'ʉ acawererã, Jesucristore ẽjõpeorã Õ'acʉ̃ beseno'cãrã Jesucristore añurõ wãcũnʉrʉ̃ña. Cʉ̃ Õ'acʉ̃ yere weredutigʉ o'óno'cʉ nimi. Tojo nicã cʉ̃ pa'ia wiogʉ weronojõ Õ'acʉ̃rẽ marĩ ye niatjere sẽrĩbosagʉ weesami.
Dʉporopʉ Moisé Õ'acʉ̃ cʉ̃ yere weedutigʉ cũu'quere queoro weecʉ niwĩ. Mejãrõta Jesú quẽ'rã Õ'acʉ̃ cʉ̃rẽ cũu'quere queoro weecʉ niwĩ.
Jesure Moisé yʉ'rʉoro añurõ wãcũyʉ'rʉnʉ'cãrõʉa'a. A'te weronojõ ni'i. Ni'cʉ̃ wi'ire weesami. Ti wi'i nemorõ wi'i wee'cʉ pe'e añurõ ucũno'sami. Jesúta wi'i wee'cʉ weronojõ nimi.
Nipe'tise wi'serire masã weema. Õ'acʉ̃ pe'e nipe'tisepʉreta wee'cʉ nimi.
Moisé Õ'acʉ̃ yarãrẽ co'tegʉ, queoro weecʉ niwĩ. Cʉ̃ da'rase a'tiro nicaro niwʉ̃. Õ'acʉ̃ were'quere weremʉ'tãrĩ masʉ̃ nicʉ niwĩ.
Õ'acʉ̃ yarã ni'cã wi'i weronojõ nima. Õ'acʉ̃ bese'cʉ Cristo ti wi'icjʉ̃ wiogʉ macʉ̃ nimi. Cʉ̃ queoro weenu'cũmi. Ti wi'icjãrã marĩta ni'i. Marĩ Õ'acʉ̃rẽ ẽjõpeodu'utirã, cʉ̃ yarã nirãsa'a. Tojo nicã “Be'ropʉ cʉ̃ o'oatjere marĩrẽ o'ogʉsami” ni ẽjõpeorã, cʉ̃ yarã nirãsa'a.
Õ'acʉ̃ me'rã nirã́ soo, e'catise ni'iEspíritu Santu Õ'acʉ̃ ye queti ojaca pũrĩpʉ ní'caronojõta marĩ ẽjõpeodu'uticã'rõʉa'a. A'tiro ojano'wʉ̃:A'tiro nicã mʉsã Õ'acʉ̃ ucũsere tʉ'orã,
ne ejeripõ'rã bʉtiticã'ña. Dʉporopʉ Õ'acʉ̃rẽ yʉ'rʉnʉ'cã'cãrã weronojõ niticã'ña. Na yucʉ marĩrõ, masã marĩrõpʉ nícaterore Õ'acʉ̃ dutisere ʉaticãrã niwã. Ʉatirã, Õ'acʉ̃rẽ uacã weenu'cũcãrã niwã.
Õ'acʉ̃ a'tiro nicʉ niwĩ: “Mʉsã ñecʉ̃sʉmʉa masã marĩrõpʉ nírã, yʉ'ʉre uacã weewã. Cuarenta cʉ̃'marĩ yʉ'ʉ añurõ weesere ĩ'amirã, tojo weewã.
Tojo weegʉ yʉ'ʉ na me'rã uacãti. A'tiro niwʉ̃: ‘Mʉsã no'o ʉaro mejẽcã dia'cʉ̃ wee'e. Yʉ'ʉ dutisere ne ʉawe'e.’
Tojo weegʉ na me'rã uagʉ, ‘Diacjʉ̃ta a'tiro weegʉti’ niwʉ̃. ‘Yʉ'ʉ mʉsãrẽ o'oatji di'tare ne ejasome. Yʉ'ʉ me'rã soo, e'catitamusome’, niwʉ̃ narẽ”, nicʉ niwĩ Õ'acʉ̃.
Yʉ'ʉ acawererã, tʉ'omasĩña. Ne ni'cʉ̃ ña'arõ wãcũ, ẽjõpeotigʉ niticã'ña. Ña'arõ wãcũrã, cʉ̃rẽ ẽjõpeotirã, mʉsã Õ'acʉ̃ catinu'cũgʉ̃rẽ cõ'arã weebosa'a.
A'tiro pe'e weeya. Ʉmʉcorinʉcʉ̃ a'merĩ wãcũtutuacã weeya. Nipe'tise mʉsã catiri ʉmʉcore, ña'arõ weeri nírã, a'merĩ weetamunu'cũcã'ña. Mʉsã ña'arõ wéérã, nemorõ ña'arõ weesãjãbosa'a. Õ'acʉ̃rẽ yʉ'rʉnʉ'cãbosa'a. Tojo weerã a'merĩ wãcũtutuacã weeya.
Marĩ ne waro Jesucristore ẽjõpeo'caronojõ ẽjõpeonu'cũrã. Tojo wéérã, marĩ Õ'acʉ̃ bese'cʉ Cristo wiogʉ nirõpʉ cʉ̃ me'rã ninu'cũrãsa'a.
Yʉ'ʉ ní'caronojõta a'tiro ojano'caro niwʉ̃:Ni'cãcã mʉsã Õ'acʉ̃ ucũsere tʉ'orã, mʉsã ejeripõ'rã bʉtiticã'ña. Dʉporocjãrã Õ'acʉ̃rẽ yʉ'rʉnʉ'cã'cãrã weronojõ niticã'ña, nino'caro niwʉ̃.
Dʉporocjãrã Õ'acʉ̃ ucũsere tʉ'omirã, cʉ̃rẽ yʉ'rʉnʉ'cãcãrã niwã. Na nipe'tirã Egiptopʉ ní'cãrã Moisé miano'cãrã nicãrã niwã. Tojo miano'cãrã nimirã, Õ'acʉ̃rẽ yʉ'rʉnʉ'cãcãrã niwã.
Cuarenta cʉ̃'marĩ Õ'acʉ̃ ña'arõ weerã́ me'rã uacʉ niwĩ. Na yucʉ marĩrõ, masã marĩrõpʉ boabajaque'aticãrã niwã.
Õ'acʉ̃ cʉ̃rẽ yʉ'rʉnʉ'cã'cãrãrẽ “A'tiro weegʉti” nicʉ niwĩ: “Yʉ'ʉ narẽ o'oatji di'tare ne ejasome. Na yʉ'ʉ me'rã soo, e'catitamusome”, nicʉ niwĩ.
Tojo weerã marĩ masĩ'i. Na Õ'acʉ̃rẽ ẽjõpeotise ye bu'iri cʉ̃ o'oatji di'tare ejamasĩticãrã niwã. Cʉ̃ me'rã soo, e'catitamumasĩticãrã niwã.
Marĩ quẽ'rã dʉporocjãrã weronojõta masãrẽ yʉ'rʉose quetire wereno'cãrã ni'i. Námarĩcã mejõ waro te quetire tʉ'ocãrã niwã. Tere tʉ'omirã, ẽjõpeoticãrã niwã.
Marĩ tere ẽjõpeorã pũrĩcã, cʉ̃ me'rã soo, e'catitamurãsa'a. Õ'acʉ̃ a'ti turi weetu'ajanʉ'cõca be'ro soocʉ niwĩ. Dʉporopʉre “Soorãsama” ní'cʉ nimigʉ̃, masã marĩrõpʉ sija'cãrãrẽ ucũgʉ̃, a'tiro nicʉ niwĩ:Yʉ'ʉre ẽjõpeotise bu'iri na me'rã uagʉ, “Diacjʉ̃ta yʉ'ʉ me'rã soo, e'catitamusome”, niwʉ̃, nicʉ niwĩ.
Aperopʉ Õ'acʉ̃ ye queti ojaca pũrĩpʉ cʉ̃ a'ti turire weetʉoca nʉmʉ be'rocja nʉmʉrẽ a'tiro ojano'caro niwʉ̃:Ti nʉmʉ nicã, nipe'tise cʉ̃ wééca be'ro saurure soocʉ niwĩ Õ'acʉ̃.
Apaturi mejãrõta a'tiro ojano'wʉ̃ tja:Yʉ'ʉ me'rã soo, e'catitamurã wa'asome, nicʉ niwĩ.
Dʉporocjãrãpʉ Õ'acʉ̃ yʉ'rʉose quetire tʉ'omʉ'tã'cãrã, na yʉ'rʉnʉ'cã'que bu'iri cʉ̃ me'rã soo, e'catitamurã wa'aticãrã niwã. Ãpẽrã pe'ere cʉ̃ me'rã soo, e'catitamurã wa'atjo dʉ'sa'a yujupʉ.
Dʉporocjãrãpʉ na soo, e'catitamurã wa'aticã ĩ'agʉ̃, Õ'acʉ̃ marĩ pe'ere ape nʉmʉ besecṹúcʉ niwĩ. Cʉ̃ beseca nʉmʉ a'tocatero ni'i. Õ'acʉ̃ be'ropʉ Davi oja'que me'rã marĩrẽ a'tere masĩcã weemi. Tere Õ'acʉ̃ ye queti ojaca pũrĩpʉ a'tiro ojacʉ niwĩ:A'tocaterore mʉsã Õ'acʉ̃ ucũsere tʉ'orã, mʉsã ejeripõ'rã bʉtiticã'ña, nicʉ niwĩ.
Todʉporopʉ Josué Israe curuacjãrãrẽ Canaá wãmetiropʉ sʉ'ori miacʉ niwĩ. Cʉ̃ narẽ topʉ miaa, narẽ soose o'oticʉ niwĩ. Cʉ̃ o'oca be'ro nicãma, Õ'acʉ̃ be'ropʉre tere ucũnemotibopĩ.
Tojo weero masĩno'o. Añubutiase soose Õ'acʉ̃ a'ti di'ta wééca be'ro soo'caronojõta marĩ cʉ̃ yarãrẽ soose dʉ'sa'a yujupʉ, nino'o.
Õ'acʉ̃rẽ añurõ ẽjõpeogʉ, cʉ̃ me'rã soo, e'catitamugʉ̃sami. Cʉ̃ da'rasetisere cʉ̃ me'rã ejerisãjãgʉ̃sami. Õ'acʉ̃marĩcã cʉ̃ da'ráca be'ro soocʉ niwĩ. Tojo weegʉ Õ'acʉ̃ me'rã nigʉ̃́ cʉ̃ me'rã soogʉsami.
Õ'acʉ̃ me'rã soorãti nírã, marĩ quẽ'rã wãcũtutuaroʉa'a. Dʉporocjãrãpʉ Õ'acʉ̃rẽ yʉ'rʉnʉ'cã'caro weronojõ weesirututicã'rõʉa'a. Na ẽjõpeotise bu'iri cʉ̃ me'rã sooticãrã niwã.
Õ'acʉ̃ ye ucũse ninu'cũcã'a. Tutuayʉ'rʉa'a. Ñosẽrĩ pjĩjo pʉ́aperi osoyojaca pjĩ me'rã ñosẽrõ weronojõ ni'i. Ti pjĩ nemorõ Õ'acʉ̃ ucũse pũrĩcã marĩ po'peapʉ, marĩ ejeripõ'rãpʉ, marĩ wãcũsepʉ, nipe'tiropʉ sãjãsa'a. Õ'acʉ̃ ucũsere tʉ'orã, marĩ po'peapʉ wãcũsere “Añu ni'i, o ña'a ni'i”, ni besemasĩno'o.
Marĩ Õ'acʉ̃ wee'cãrã ni'i. Cʉ̃rẽ ne du'timasĩwe'e. Nipe'tise marĩ nisere, marĩ weesere cʉ̃ ĩ'amasĩmi. Cʉ̃́ta marĩ wee'quere “¿De'ro weerã tojo weeri?” ni besegʉsami.
Jesú pa'ia wiogʉ weronojõ nimi nise ni'iJesú Õ'acʉ̃ macʉ̃ pa'ia wiogʉ weronojõ marĩrẽ Õ'acʉ̃rẽ sẽrĩbosagʉ nimi. Cʉ̃ Õ'acʉ̃ pʉ'topʉ nimi. Tojo weerã marĩ cʉ̃rẽ ẽjõpeonu'cũcã'rõʉa'a.
Õ'acʉ̃rẽ marĩrẽ sẽrĩbosagʉ pa'ia wiogʉ weronojõ nimi. Cʉ̃ quẽ'rã marĩ weronojõ pi'eticʉ niwĩ. Tojo weegʉ marĩ tutuaticã, marĩrẽ pajaña'sami. Cʉ̃ nipe'tise ña'arõ wa'asere tʉ'oña'cʉ niwĩ. Tojo nicã wãtĩ marĩrẽ ña'asere weedutironojõta Jesú quẽ'rãrẽ ña'asere weeduticʉ niwĩ. Wãtĩ tojo weedutimicã, Jesú pe'e ne ni'cãti ña'arõ weeticʉ niwĩ.
Marĩrẽ cʉ̃ pajaña'yucã, uiro marĩrõ Õ'acʉ̃ cʉ̃ weetamusere sẽrĩmasĩ'i. Marĩrẽ añurõ weegʉsami. Marĩrẽ mejẽcã wa'acã, cʉ̃rẽ weetamuse sẽrĩcã, pajaña'gʉ̃sami.
Pa'ia wiogʉre beserã, na wa'tero nigʉ̃rẽ besema. Cʉ̃, masã ye cjase niatjere Õ'acʉ̃rẽ sẽrĩbosagʉ nimi. Masã ña'arõ wee'quere acobojose sẽrĩgʉ̃, wa'icʉrãrẽ wẽjẽ ʉ̃jʉ̃amorõmi.
Pa'ia wiogʉ marĩ weronojõ nimi. Masʉ̃ nígʉ̃, cʉ̃ quẽ'rã tutuatimi. Tojo weegʉ tutuatirãrẽ, tʉ'omasĩtirãrẽ, no'o ʉaro weebajaque'atirãrẽ pajaña'sami.
Cʉ̃ quẽ'rã cʉ̃ basu ña'arõ wee'que wapa ãpẽrãrẽ weebosaronojõta wa'icʉrãrẽ wẽjẽ ʉ̃jʉ̃amorõsami.
Ne ni'cʉ̃ pa'ia wiogʉ cʉ̃ basu bese sãjãmasĩtisami. A'tiro pe'e weeno'sami. Õ'acʉ̃ basu bese sõrõsami. Cʉ̃ Aarṍrẽ wee'caronojõta weesami.
Õ'acʉ̃ bese'cʉ Cristo quẽ'rãrẽ tojota wa'acaro niwʉ̃. Cristo Õ'acʉ̃ tiropʉ pa'ia wiogʉ weronojõ wa'agʉ, cʉ̃ basu beseticʉ niwĩ. Õ'acʉ̃ pe'e cʉ̃rẽ bese sõrõcʉ niwĩ. Yʉ'ʉ mʉsãrẽ a'te dʉporo oja'caronojõta a'tiro nicʉ niwĩ:Mʉ'ʉ yʉ'ʉ macʉ̃ ni'i. Ni'cãcã me'rã yʉ'ʉ mʉ'ʉ pacʉ ni'i nisere ĩ'o'o.
Aperopʉ quẽ'rãrẽ Õ'acʉ̃ ye queti ojaca pũrĩpʉ cʉ̃ macʉ̃rẽ a'tiro nicʉ niwĩ:Mʉ'ʉ pa'i ninu'cũgʉ̃sa'a. Melquisedec ní'caronojõta nigʉ̃sa'a, nicʉ niwĩ.
Õ'acʉ̃ bese'cʉ Cristo a'ti nucũcãpʉ nígʉ̃, cʉ̃rẽ ñubuecʉ niwĩ. Cʉ̃rẽ sẽrĩgʉ̃, ʉpʉtʉ tutuaro me'rã, utise me'rã Õ'acʉ̃rẽ sẽrĩcʉ niwĩ. Cʉ̃rẽ wẽrĩticã weemasĩbo'cʉre tojo sẽrĩcʉ niwĩ. Cʉ̃ Õ'acʉ̃ ʉaro weesĩ'rĩcʉ niwĩ. Cʉ̃ tojo weecã ĩ'agʉ̃, cʉ̃ sẽrĩsere tʉ'ocʉ niwĩ.
Cristo Õ'acʉ̃ bese'cʉ cʉ̃ macʉ̃ nimigʉ̃, pi'eticʉ niwĩ. Tojo pi'etigʉ, Õ'acʉ̃ dutisere yʉ'ticʉ niwĩ. Te me'rã Õ'acʉ̃rẽ yʉ'tisere añurõ masĩcʉ niwĩ.
Cʉ̃ wẽrĩgʉ̃, nipe'tise cʉ̃ pacʉ cũu'quere weecʉ niwĩ. Tojo weegʉ cʉ̃ masãrẽ yʉ'rʉogʉ sãjãcʉ niwĩ. Marĩ nipe'tirã cʉ̃rẽ ẽjõpeo yʉ'tirãrẽ yʉ'rʉo, catinu'cũcã weemi.
Õ'acʉ̃ Melquisedec pa'ia wiogʉ warore weronojõ cʉ̃rẽ sõrõcʉ niwĩ.
Ẽjõpeodu'uri nírã, wãcũtutuaya nise ni'iÕ'acʉ̃ bese'cʉ Cristo pa'ia wiogʉ waro Melquisedec weronojõ nisere peje waro weresĩ'rĩsa'a. Tojo weresĩ'rĩmigʉ̃, mʉsã tʉ'omasĩti, tʉ'osĩ'rĩtise ye bu'iri basiowe'e.
Mʉsã yoacã Jesucristore ẽjõpeowʉ. Ni'cãrõacãrẽ ãpẽrãrẽ bu'erãpʉ nitojabosa'a. Tojo nimirã, Õ'acʉ̃ yere mejõ niseacãrẽ apaturi wereapocã ʉa'a. Mʉsã tutuatirã waro weronojõ wa'a'a tja. Tojo weerã diasatiseacãrẽ añurõ tʉ'orãnojõ o'orã, tʉ'otiyʉ'rʉocã'a. Ba'asere ba'aronojõ o'orã, ni'cãrõacãrẽ wecʉ õpẽcõrẽ sĩ'rĩrã weronojõ ni'i yujupʉ.
Wecʉ õpẽcõ dia'cʉ̃rẽ sĩ'rĩrã, wĩ'marã waro nima. Mʉsã na wĩ'marã weronojõ diacjʉ̃ weesere Õ'acʉ̃ ye cjasere masĩwe'e.
Ba'ase bʉtise pe'e bʉcʉrã ba'ase ni'i. Na diasasere masĩma. Añusere, ña'asere besepo'cãrãpʉ nima.
Apeye quẽ'rãrẽ wãmeyesere, Espíritu Santure ñapeorã cʉocã weesere bu'emʉ'tãwʉ̃. Tojo nicã wẽrĩ'cãrã masãrãsama, ña'arõ wee'cãrã pecame'epʉ bu'iri da'reno'rãsama nisere bu'ewʉ.
Ni'cãrõacã Õ'acʉ̃ cʉ̃ ʉacã, apeyere, diasasere bu'enemobosa'a.
<sup>(4-6)</sup> Mʉsã apetero weerã Jesucristo quetire ẽjõpeomirã, ẽjõpeodu'ubosa'a. Õ'acʉ̃ masãrẽ catinu'cũsere o'ocʉ niwĩ. Cʉ̃ o'omicã, na ẽjõpeodu'ubosama. Tojo ẽjõpeodu'urãnojõrẽ a'tiro ni'i. Na wãcũsere apaturi ne dʉcayumasĩtisama. Tojo nicã Espíritu Santure cʉorã́nojõ, no'o Õ'acʉ̃ ye queti añuse quetire masĩrã́nojõ tere ẽjõpeodu'urã, ne apaturi na wãcũsere dʉcayumasĩtisama. Õ'acʉ̃ tutuase o'osere masĩmirã Jesucristore ẽjõpeodu'urã, ne apaturi acobojose sẽrĩmasĩtisama. Cʉ̃rẽ ẽjõpeodu'urã, na basu Õ'acʉ̃ macʉ̃rẽ apaturi curusapʉ paabi'perã weronojõ weerã weema. Nipe'tirã ĩ'orõpʉ cʉ̃rẽ yabi bujicã'rã weema.
(-)
(-)
Õ'acʉ̃ masãrẽ añurõ weese a'tiro ni'i. Masã di'ta weronojõ nima. Õ'acʉ̃ narẽ añurõ weese acoro pejaro weronojõ ni'i. Nipe'tisetiri acoro pejasetirinʉcʉ̃ di'tapʉ si'bisãjã'a. Aco di'tapʉre añurõ si'bisãjãca be'ro na otese añurõ pĩ'rĩ dʉcatisa'a. Tojo dʉcaticã, ti di'ta wiogʉre añu ni'i. Õ'acʉ̃ “Añuse di'ta ni'i”, nisami. Tojo weronojõ añurõ weerãrẽ e'catise me'rã narẽ ĩ'asami.
Ãpẽrã pe'e ña'ase di'ta weronojõ nima. Ña'ase di'tapʉre acoro pejamicã, pota, ña'ase dia'cʉ̃ bajuasa'a. Ti di'ta wapamarĩ'i. Ti di'ta wiogʉ tere ĩ'agʉ̃, “Ña'ase ni'i, ʉ̃jʉ̃acõ'arã”, nisami. Cʉ̃ ní'caronojõ Õ'acʉ̃ quẽ'rã cʉ̃rẽ ẽjõpeodu'urãrẽ mejãrõta nisami.
Marĩ ʉ'mʉsepʉ niatjere e'catiyurã ẽjõpeodu'usome nise ni'iYʉ'ʉ ma'irã́, ʉ̃jʉ̃acõ'asere ucũmigʉ̃, yʉ'ʉ “Õ'acʉ̃ mʉsãrẽ ʉ̃jʉ̃acõ'agʉ̃sami”, nigʉ̃ mejeta wee'e. Mʉsã yʉ'rʉono'cãrãpʉ ni'i. Tojo weerã añurõ wee'e.
Õ'acʉ̃ queoro weegʉ́ nimi. Cʉ̃ mʉsã acawererã Jesucristore ẽjõpeorãrẽ mʉsã añurõ wee'quere acobojosome. Narẽ mʉsã weetamusere acobojosome. Mʉsã narẽ añurõ wéérã, Õ'acʉ̃rẽ ma'isere ĩ'o'o.
Mʉsã a'tiro weecã ʉpʉtʉ ʉa'a. Ãpẽrãrẽ weetamurã, mʉsãnʉcʉ̃ e'catise me'rã añurõ weesĩ'rĩsere tojota weeyapaticã'ña. Tojo weero Õ'acʉ̃ “O'ogʉti” ní'que queoro mʉsã wãcũ'caronojõta wa'arosa'a.
Mʉsã nijĩsijarã dojocã ʉatisa'a. Ãpẽrã Jesucristore ẽjõpeorã weronojõ weeya. Na, narẽ ña'arõ wa'acã, wãcũtutuama. Ne Jesucristore ẽjõpeodu'utima. Na tojo weecã ĩ'agʉ̃, Õ'acʉ̃ narẽ cʉ̃ “O'ogʉti” ní'quere o'ogʉsami. Mʉsã quẽ'rã narẽ ĩ'acũu, weesirutuya.
<sup>(13-16)</sup> Masã diacjʉ̃ta ni'i nírã, na yʉ'rʉoro nigʉ̃́ me'rã wãmepeorã weesama. Na tojo ni wãmepeocã, narẽ “Tojo niwe'e”, nita basiotisa'a. Õ'acʉ̃ pũrĩcã Abrahãrẽ mʉ'ʉrẽ añurõ weegʉti nígʉ̃, apĩ wãme me'rã wãmepeoticʉ niwĩ. Ne ni'cʉ̃ Õ'acʉ̃ nemorõ niyʉ'rʉnʉ'cãgʉ̃ marĩmi. Tojo weegʉ a'tiro weegʉti nígʉ̃, cʉ̃ basu wãmepeocʉ niwĩ. A'tiro nicʉ niwĩ: “Diacjʉ̃ta ni'i. Mʉ'ʉrẽ añubutiaro weegʉti. Mʉ'ʉ pãrãmerã pãjãrã nituriarãsama”, nicʉ niwĩ. Abrahã cʉ̃ tojo ní'quere sojaticʉ niwĩ. Tojo weegʉ Õ'acʉ̃ cʉ̃rẽ “Tojo weegʉti” ní'quere ñe'ecʉ niwĩ.
(-)
(-)
(-)
Õ'acʉ̃ “Masãrẽ añurõ weegʉti” ní'quere dʉcayusome nígʉ̃, cʉ̃ basu wãmepeocʉ niwĩ. Marĩrẽ cʉ̃ “O'ogʉti” ní'quere ñe'erãsa'a ni masĩdutigʉ tojo weecʉ niwĩ.
Tojo weero te pʉaro cʉ̃ wãmepeose, cʉ̃ “Masãrẽ añurõ weegʉti” ní'que ne dʉcayuta basiowe'e. Õ'acʉ̃ ne nisoomasĩtimi. Cʉ̃ diacjʉ̃ ucũse me'rã marĩrẽ cʉ̃ yʉ'rʉono'cãrãrẽ wãcũtutuacã weemi. Cʉ̃ marĩrẽ “Añurõ weegʉti” ní'caronojõta weegʉsami, nino'o.
Tere wãcũrã, marĩ ʉ'mʉsepʉ niatjere e'catise me'rã co'teyurã, ẽjõpeodu'usome. Marĩ co'teyuse ninu'cũcã'rõsa'a. Dʉcayusome. Jesú ʉ'mʉse Õ'acʉ̃ nirõpʉ sãjãcʉ niwĩ. Tojo weerã marĩ tojo tʉ'oña'a.
A'tiro ni'i. Judío masã pa'ia wiogʉ Õ'acʉ̃ wi'i po'peapʉ cʉ̃ Nibutiari Tucũpʉ sãjãgʉ̃, a'tiro weesami. Ʉsebʉtiri caserojore yʉ'rʉsãjãsami. Jesú cʉ̃ wẽ́rĩ́ca be'ro ʉ'mʉsepʉ sãjãgʉ̃, ti caserojore yʉ'rʉagʉ weronojõ weecʉ niwĩ. Marĩ ʉ'mʉsepʉ wa'atji ma'arẽ pãobosagʉ weecʉ niwĩ. Cʉ̃ tojo weese me'rã pa'ia wiogʉ waro weronojõ tojacʉ niwĩ. Cʉ̃ Melquisedec ní'caronojõta pa'i ninu'cũgʉ̃sami.
Jesú Melquisedec weronojõ pa'ia wiogʉ nise ni'iDʉporocjʉ̃ Melquisedec wãmetigʉ Salem wãmetiri macã wiogʉ nicʉ niwĩ. Cʉ̃ pa'i niyugʉ, Õ'acʉ̃ nipe'tirã bu'ipʉ nigʉ̃rẽ masãrẽ sẽrĩbosacʉ niwĩ. Cʉ̃ nícaterore Abrahã ãpẽrã wiorã me'rã a'mequẽcʉ niwĩ. Na me'rã a'mequẽgʉ̃ ejagʉ, cʉ̃ yarã me'rã wapata'adajacʉ niwĩ. Cʉ̃ tojo weedajacã, Melquisedec cʉ̃rẽ põtẽrĩgʉ̃ ejacʉ niwĩ. Cʉ̃rẽ põtẽrĩgʉ̃, “Õ'acʉ̃ mʉ'ʉrẽ añurõ weeato”, nicʉ niwĩ.
Cʉ̃ tojo níca be'ro Abrahã cʉ̃ a'mequẽgʉ̃ wapata'a'quere pʉamocʉse mesãrĩ dʉcawaacũucʉ niwĩ. Ni'cã mesãrẽ Melquisedere o'ocʉ niwĩ. Melquisedec wãme “Wiogʉ queoro weegʉ́” nisĩ'rĩrõ wee'e. Cʉ̃ Salem wãmetiri macãcjʉ̃ nitjĩagʉ̃, “Ejerisãjãse wiogʉ” nicʉ niwĩ. Salem “Ejerisãjãse” nisĩ'rĩrõ wee'e.
Melquisedec pacʉsʉmʉarẽ, cʉ̃ ñecʉ̃sʉmʉarẽ ne masĩno'ña marĩ'i. Cʉ̃ bajua'quere, cʉ̃ wẽrĩ'que quẽ'rãrẽ ne masĩno'ña marĩ'i. Tojo weegʉ Melquisedec Õ'acʉ̃ macʉ̃ Jesucristo pa'i ninu'cũacjʉ weronojõ nicʉ niwĩ.
Mʉsã Melquisedere wãcũña. Mejõ nigʉ̃́ mejeta nicʉ niwĩ. Marĩ ñecʉ̃ Abrahã waromarĩcã cʉ̃ wiorãrẽ a'mequẽgʉ̃ wapata'a'quere pʉamocʉse mesãrĩ cʉ̃ seeneocũu'quere cʉ̃rẽ ni'cã mesãrẽ o'owapamocʉ niwĩ.
Moisé duti'que pa'iare o'odutisere a'tiro ojano'wʉ̃: “Leví pãrãmerã nituriarã pa'ia nirã́ dia'cʉ̃rẽ cã'rõ wapaseeato”, niwʉ̃. Abrahã cʉ̃ o'o'caronojõta masã na cʉosere o'odutiwʉ. Na, na acawererã waro nimicã, tojo nicã Abrahã pãrãmerã nimirã, na o'osere ñe'ecãrã niwã.
Melquisedec pũrĩcã Leví pãrãmi nituriatimigʉ̃, a'tiro weecʉ niwĩ. Abrahã Õ'acʉ̃ “Añurõ weegʉti” nino'cʉre cʉ̃ cʉosere o'ocã, ñe'ecʉ niwĩ. Tere ñe'egʉ̃, Abrahãrẽ “Õ'acʉ̃ mʉ'ʉrẽ añurõ weeato”, ni sẽrĩbosacʉ niwĩ.
A'te diacjʉ̃ta ni'i. “Õ'acʉ̃ mʉ'ʉrẽ añurõ weeato” nigʉ̃́ pe'e apĩ “Tojota weeato” ni yʉ'tigʉ́ nemorõ wiogʉ niyʉ'rʉnʉ'cãmi.
A'tiro nicã pa'ia marĩ wa'tero nirã́ ãpẽrã o'osere ñe'erã́ marĩ weronojõ masã nima. Na quẽ'rã wẽrĩsama. Abrahã o'o'quere ñe'e'cʉ Melquisedec pe'ema Õ'acʉ̃ ye queti ojaca pũrĩpʉ catinu'cũgʉ̃ weronojõ nigʉ̃rẽ ojano'caro niwʉ̃. Cʉ̃ catinu'cũgʉ̃ weronojõ ucũno'mi.
<sup>(9-10)</sup> Leví Abrahã pãrãmi nicʉ niwĩ. Cʉ̃ pãrãmerã nituriarã quẽ'rã Abrahã pãrãmerã nicãrã niwã. Leví, tojo nicã nipe'tirã cʉ̃ pãrãmerã nituriarã pa'ia nicãrã niwã. Na, masã o'osere ñe'ecãrã niwã. Abrahã Melquisedere a'merĩ bocaejacã, na quẽ'rã marĩ'cãrã nimirã, Abrahã me'rã nírã weronojõ nicãrã niwã. Tojo weero a'tiro nita basio'o. Leví pãrãmerã nituriarãpʉ Abrahã Melquisedere o'ocã, na quẽ'rã cʉ̃rẽ o'obu'ipejatamu'cãrã weronojõ nicãrã niwã.
(-)
Apĩ pa'i sãjãcã, todʉporo cjase dutise quẽ'rã dʉcayusa'a.
Marĩ wiogʉ Jesucristore Õ'acʉ̃ ye queti ojaca pũrĩpʉ a'tiro nicʉ niwĩ: “Mʉ'ʉ pa'i Melquisedec ní'caronojõ ninu'cũgʉ̃sa'a”, nicʉ niwĩ. Jesucristo pa'i niacjʉ nimigʉ̃, Leví ya curuacjʉ̃ niticʉ niwĩ. Cʉ̃ ya curuacjʉ̃ ne ni'cʉ̃ pa'i sãjãticʉ niwĩ.
Masĩno'o, marĩ wiogʉ Jesucristo Judá ya curuacjʉ̃ nicʉ niwĩ. Moisé pa'iare ucũgʉ̃, ne ni'cãti “Judá ya curuacjãrã pa'ia nirãsama”, niticʉ niwĩ.
<sup>(15-16)</sup> Apĩ pa'i Melquisedec weronojõ nigʉ̃́ bajuase me'rã a'tiro masĩno'o. Jesucristo pa'i sãjãcã, Leví ya curuacjãrã pa'iare sõrõduti'caronojõ wa'aticaro niwʉ̃. Cʉ̃ catinu'cũgʉ̃ nise me'rã pe'e pa'i sãjãcʉ niwĩ.
(-)
Õ'acʉ̃ Jesucristore a'tiro nicʉ niwĩ:Mʉ'ʉ pa'i ninu'cũacjʉ ni'i. Melquisedec ní'caronojõta nigʉ̃sa'a, nicʉ niwĩ.
Õ'acʉ̃ todʉporo cʉ̃ dutise cũumʉ'tã'quere mejõ nise tojacã weecʉ niwĩ. Te masãrẽ añurõ niseticã weeticaro niwʉ̃.
A'tiro ni'i. Moisé duti'quere yʉ'tirã, masã añurã wa'aticãrã niwã. Ni'cãrõacãma marĩ Jesucristore ẽjõpeorã, añurã toja'a. Õ'acʉ̃rẽ masĩta basio'o. Tojo weerã añurõ e'catiyu'u.
Õ'acʉ̃ cʉ̃ macʉ̃rẽ pa'i sõrõgʉ̃, cʉ̃ basuta “Diacjʉ̃ weegʉti”, nicʉ niwĩ.
Ãpẽrã pa'ia pe'ere sõrõgʉ̃, tojo niticʉ niwĩ. Õ'acʉ̃ cʉ̃ macʉ̃rẽ sõrõgʉ̃, cʉ̃ basu wãmepeo, sõrõcʉ niwĩ. Õ'acʉ̃ cʉ̃ ye queti ojaca pũrĩpʉre a'tiro ojano'wʉ̃:“Yʉ'ʉ basuta diacjʉ̃ tojo weegʉti” ní'que dʉcayuno'ña marĩrõsa'a. Mʉ'ʉ pa'i ninu'cũacjʉ ni'i. Melquisedec weronojõta nigʉ̃sa'a, nicʉ niwĩ.
Cʉ̃ tojo ní'quere a'te me'rã masĩno'o. Jesú me'rã Õ'acʉ̃ “Masãrẽ añurõ weegʉti” ní'quere diacjʉ̃ta nigʉ̃ weepĩ, nino'o. Cʉ̃ Moisé me'rã “Masãrẽ añurõ weegʉti” nimʉ'tã'que nemorõ a'te be'ro cjase pe'e añuyʉ'rʉnʉ'cã'a.
Pa'ia pãjãrã waro sãjãmʉjãcãrã niwã. Na wẽrĩse bu'iri ninu'cũmasĩticãrã niwã. Na wẽ́rĩ́ca be'ro ãpẽrã dʉcayumʉjãcãrã niwã.
Jesú pũrĩcã catinu'cũcʉ̃sami. Cʉ̃ pa'i nisere ãpẽrãrẽ dʉcayuturiasome.
Tojo weegʉ Õ'acʉ̃rẽ masĩsĩ'rĩrãrẽ yʉ'rʉwetidojacã weemi. Cʉ̃rẽ ẽjõpeorãrẽ tojo weemi. Cʉ̃ catinu'cũgʉ̃ marĩ ye niatjere Õ'acʉ̃rẽ sẽrĩbosanu'cũmi.
Tojo weegʉ Jesú pa'ia wiogʉ waro nimi. Cʉ̃nojõrẽta marĩ ʉa'a. Cʉ̃ ña'ase moogʉ̃, añubutiagʉ, ña'arõ weetigʉ nimi. Marĩ ña'arõ weerã́ weronojõ nitimi. Õ'acʉ̃ cʉ̃rẽ nipe'tirã bu'ipʉ cũucʉ niwĩ.
Cʉ̃ ãpẽrã pa'ia wiorã weronojõ nitimi. Pa'ia wiorã ʉmʉcorinʉcʉ̃ na ña'arõ wee'quere acobojosere sẽrĩrã, wa'icʉrãrẽ wẽjẽ ʉ̃jʉ̃amorõsama. Be'ro ãpẽrã yere mejãrõta weebosasama. Jesucristo pe'e a'tiro weecʉ niwĩ. Cʉ̃ ni'cãtita na wa'icʉrãrẽ wẽjẽ ʉ̃jʉ̃amorõpeo'caro weronojõ wéégʉ, cʉ̃ basu cʉ̃ wẽrĩse me'rã masã ña'arõ wee'quere wẽrĩwapayepe'ocã'cʉ niwĩ. Cʉ̃ nipe'tirã ye niatjere tojo weebosacʉ niwĩ.
Moisé duti'que me'rã pa'ia wiogʉre sõrõrã, a'tiro weeno'caro niwʉ̃. Cʉ̃rẽ sõrõrã, cʉ̃ añurõ weenu'cũtimicã, besesõrõno'caro niwʉ̃. Tojo wééca be'ro Õ'acʉ̃ pe'e diacjʉ̃ta cʉ̃ basu cʉ̃ macʉ̃rẽ pa'ia wiogʉ waro sõrõcʉ niwĩ. Cʉ̃ macʉ̃ añugʉ̃ ninu'cũgʉ̃rẽ tojo weecʉ niwĩ.
Jesú apobosari masʉ̃ nimi nise ni'iNipe'tise ni'cãrõacã yʉ'ʉ oja'que a'tiro ni'i. Jesucristo marĩ yagʉ pa'ia wiogʉ waro nimi. Cʉ̃ ʉ'mʉsepʉ wiogʉ dujiri cũmurõ Õ'acʉ̃ tutuayʉ'rʉgʉ tiro diacjʉ̃ pe'e ejanujãcʉ niwĩ.
Cʉ̃ ʉ'mʉsepʉ Õ'acʉ̃ Nibutiari Tucũpʉre pa'ia wiogʉ weronojõ nisami. Ti wi'i Õ'acʉ̃ weeca wi'i ni'i. Masã mejeta weecãrã niwã.
A'ti di'tapʉma pa'ia wiorãrẽ wa'icʉrãrẽ wẽjẽ ʉ̃jʉ̃amorõpeodutiro sõrõno'caro niwʉ̃. Tojo nicã apeyere o'odutirã sõrõno'cãrã niwã. Tojo weegʉ Jesucristo quẽ'rã Õ'acʉ̃rẽ apeyenojõ o'ocã, añutʉ'sa'a nígʉ̃ wẽrĩgʉ̃, cʉ̃rẽ apeyenojõ o'ogʉ weronojõ weecʉ niwĩ.
Jesucristo a'ti nucũcãpʉre tojadojagʉ, ne cã'rõ pa'i nima'atibopĩ. Ãpẽrã pa'ia Moisé duti'caronojõta Õ'acʉ̃rẽ apeyenojõrẽ o'orã́ nitojacãrã niwã. Tojo weero basiotibopã.
A'ti nucũcãpʉ pa'ia Õ'acʉ̃ cjasere da'rarã́ a'tiro weema. Na Õ'acʉ̃ wi'i ʉ'mʉsepʉ nirĩ wi'i cjasere weronojõ weerã weema. Marĩ masĩ'i. Ʉ'mʉsecja wi'i pe'e ti wi'i waro ni'i. A'ti nucũcãcja wi'i pe'e ʉ'mʉsecja wi'i queose ni'i. Tojo weegʉ Õ'acʉ̃ cʉ̃ ya wi'i a'ti nucũcãcja wi'ire weedutigʉ, Moisére a'tiro nicʉ niwĩ: “Añurõ wãcũña. Nipe'tise ya wi'i cjasere mʉ'ʉrẽ ʉ̃rʉ̃gʉ̃pʉ ĩ'o'caronojõta weeya”, nicʉ niwĩ.
A'tocateroma majã Jesú pa'ia wiogʉ waro Õ'acʉ̃ tiropʉ marĩrẽ sẽrĩbosanu'cũgʉ̃ nimi. Cʉ̃ weese ãpẽrã pa'ia ye nemorõ añuyʉ'rʉnʉ'cã'a. A'tiro ni'i. Õ'acʉ̃ ne waro masã me'rã apogʉ, “Yʉ'ʉ duti'quere wéérã, yarã nirãsama”, nicʉ niwĩ. Be'rore tja masã me'rã apogʉ, “Mʉsã wiogʉ nigʉ̃ti. Mʉsãrẽ yarã wa'acã weegʉti. Mʉsãrẽ acobojogʉti. Yʉ'ʉ me'rã catinu'cũrãsa'a”, nicʉ niwĩ. Cʉ̃ tojo ní'quere masĩno'o. Cʉ̃ nimʉ'tã'que nemorõ be'ro cjase pe'e añuyʉ'rʉnʉ'cã'a. A'te be'ro cjasere Jesúta queoro wa'acã weecʉ niwĩ. Tojo weero ãpẽrã pa'ia weese nemorõ añuyʉ'rʉnʉ'cã'a.
A'tiro ni'i. Õ'acʉ̃ ne waro masã me'rã apo'que queoro wa'aticaro niwʉ̃. Queoro wa'acãma, masã me'rã apaturi aponemotibopĩ.
Õ'acʉ̃ ne warocjãrãrẽ “Yʉ'ʉ duti'quere queoro weetima”, nicʉ niwĩ. Narẽ cʉ̃ ye queti ojaca pũrĩpʉ a'tiro ojano'wʉ̃:Marĩ wiogʉ a'tiro nimi: “Be'ropʉ yʉ'ʉ Israe curuacjãrãrẽ, tojo nicã Judá ya curuacjãrãrẽ apaturi añurõ na me'rã weeapogʉti tja.
Todʉporopʉ na ñecʉ̃sʉmʉa me'rã weegʉti ni apo'caronojõ nisome. Narẽ Egiptopʉ ní'cãrãrẽ yʉ'ʉ basu miwijawʉ. Narẽ ‘Añurõ weegʉti’, nimiwʉ̃. Na pe'e yʉ'ʉ duti'quere weetiwã. Tojo weegʉ narẽ cõ'awã'cãwʉ̃”, nicʉ niwĩ marĩ wiogʉ.
“Be'ropʉ Israe curuacjãrã me'rã apaturi ‘Añurõ weegʉti’ ní'que a'tiro ni'i. Yʉ'ʉ duti'quere narẽ wãcũcã weegʉti. Tojo nicã narẽ yʉ'ʉ duti'quere ẽjõpeocã weegʉti. Tojo weegʉ yʉ'ʉ na wiogʉ nigʉ̃ti. Na quẽ'rã yarã nirãsama.
Na ne ni'cʉ̃rẽ yʉ'ʉ Õ'acʉ̃ nisere bu'esome. Ne cʉ̃ me'rãcjʉ̃rẽ, cʉ̃ acaweregʉre, ‘Õ'acʉ̃rẽ masĩña’, nisome. Nipe'tirã yʉ'ʉre masĩrãsama. Wĩ'marã, tojo nicã bʉcʉrã masĩrãsama.
Na ña'arõ wee'quere acobojogʉti.Ne apaturi tere wãcũnemosome”, nicʉ niwĩ marĩ wiogʉ.
Ʉ'mʉsepʉ nirĩ wi'i Õ'acʉ̃ wi'i cjase, tojo nicã a'ti nucũcãpʉ nirĩ wi'i cjase ni'iNi'cãrõacãma a'tiro nigʉ̃ti. Õ'acʉ̃ ne waro “Masã me'rã añurõ weegʉti” nícaterore cʉ̃rẽ ñubuerã weewʉadutisenojõrẽ cũucʉ niwĩ. Na ñubueri wi'i a'ti nucũcãcja wi'i nicaro niwʉ̃.
Ti wi'i wa'icʉrã caseri me'rã weeca wi'i nicaro niwʉ̃. Ne sãjãrĩ tucũ Añurĩ Tucũ wãmeticaro niwʉ̃. Topʉre sĩ'ócjʉ nu'cũcaro niwʉ̃. Tojo nicã na Õ'acʉ̃rẽ o'orã pã́rẽ peoro nu'cũcaro niwʉ̃.
Ʉsebʉtiri caserojo yʉ'rʉropʉ ape tucũ Õ'acʉ̃ Nibutiari Tucũ nicaro niwʉ̃.
Ti tucũpʉ ʉ'mʉtise ʉ̃jʉ̃amorõpeowʉaro uru me'rã wee'caro nicaro niwʉ̃. Tojo nicã Õ'acʉ̃ “Masã me'rã añurõ weegʉti” ní'quere cʉori acaro, uru casero me'rã omabi'aca acaro cũña'caro niwʉ̃. Ti acaro po'peapʉ ni'cãrʉ̃ uru me'rã weecarʉ nicaro niwʉ̃. Tirʉpʉ ba'ase maná wãmetise sãñacaro niwʉ̃. Apeye quẽ'rãrẽ tuacjʉ Aarṍ yagʉ ñasãwijicjʉ nicaro niwʉ̃. Tojo nicã Õ'acʉ̃ duti'quere oja'que pjĩrĩ ʉ̃tãpjĩrĩ sãñacaro niwʉ̃.
Ti acaro bu'ipʉre Õ'acʉ̃rẽ wereco'terã ʉ'mʉsecjãrã queose yee'que nu'cũcaro niwʉ̃. Na topʉ niyucã, Õ'acʉ̃ topʉ nisere ĩ'ono'caro niwʉ̃. Õ'acʉ̃rẽ wereco'terã wʉʉse docapʉ pa'ia wiogʉ Õ'acʉ̃rẽ masãrẽ ña'arõ wee'quere acobojodutigʉ dí wẽestepeocʉ niwĩ. Ni'cãrõacãrẽ nipe'tise ti wi'i cjasere werenemomasĩtisa'a.
Õ'acʉ̃ wi'ire apóca be'ro pa'ia na da'rawʉasere wéérã, nimʉ'tãrĩ tucũpʉre sãjãnu'cũcã'cãrã niwã.
Ape tucũ pe'ere pa'ia wiogʉ waro dia'cʉ̃ ni'cãtita, ni'cã cʉ̃'marẽ sãjãcʉ niwĩ. Topʉ sãjãgʉ̃, wa'icʉrã wẽjẽ'cãrã ye díre misãjãcʉ niwĩ. Cʉ̃ basu ña'arõ wee'que wapa, tojo nicã masã na ña'arõ wee'que wapare acobojose sẽrĩgʉ̃ tojo weecʉ niwĩ.
Tojo wee'que me'rã a'tocaterore Espíritu Santu a'tiro marĩrẽ ĩ'omi. Todʉporopʉ pa'ia Õ'acʉ̃ wi'ipʉ weewʉasenojõ ni'cãrõacãrẽ weenu'cũcãma, marĩ ʉ'mʉsepʉre ne sãjãmasĩtibosa'a.
A'te nipe'tise todʉporo cjase a'tiro nicãrẽ queose ni'i. Titapʉre Õ'acʉ̃rẽ o'ose, na wa'icʉrãrẽ ʉ̃jʉ̃amorõpeose masãrẽ bu'iri marĩrã tʉ'oña'cã weemasĩticaro niwʉ̃.
Te na weeseti'que a'tiro nicaro niwʉ̃. Sĩ'rĩse, ba'ase, tojo nicã na Õ'acʉ̃rẽ ñubuese dʉporo na ña'arõ wee'quere coesetise nicaro niwʉ̃. Te dutise bu'icjase dia'cʉ̃ nicaro niwʉ̃. Tojo weese tée Õ'acʉ̃ tere dʉcayúca be'ropʉ añucaro niwʉ̃.
Õ'acʉ̃ bese'cʉ Cristo a'titojacʉ niwĩ. Ni'cãrõacãrẽ cʉ̃ pe'e pa'ia wiogʉ waro nimi. Cʉ̃ marĩrẽ añusere miiticʉ niwĩ. Ni'cãrõacãrẽ cʉ̃ pa'ia wiogʉ weewʉasenojõrẽ Õ'acʉ̃ wi'i ʉ'mʉsepʉ nirĩ wi'ipʉ weegʉ weesami. Ʉ'mʉsepʉ nirĩ wi'i, a'ti nucũcãcja wi'i nemorõ, añubutiari wi'i nisa'a. Masã weeca wi'i nitisa'a.
Õ'acʉ̃ bese'cʉ Cristo ʉ'mʉsecja wi'i Õ'acʉ̃ Nibutiari Tucũ waropʉre sãjãcʉ niwĩ. Cʉ̃ wa'icʉrã, cabracã, wecʉ wĩ'marã ye díre misãjãticʉ niwĩ. Tojo weronojõ o'ogʉ, cʉ̃ ye dí me'rã, cʉ̃ wẽrĩse me'rã sãjãcʉ niwĩ. Te me'rã marĩ nipe'tirãrẽ ni'cãti me'rãta wẽrĩbosacʉ niwĩ. Marĩrẽ catinu'cũdutigʉ tojo weecʉ niwĩ.
Dʉporocjãrãpʉ na wẽrĩ'cãrãrẽ da'raña'ca be'ro Õ'acʉ̃ ĩ'orõpʉre ña'ase cʉorã weronojõ tojacãrã niwã. Tojo weerã wecʉa ʉmʉa ye díre, cabra ye díre, tojo nicã wecʉ wĩ'magõ ʉ̃jʉ̃ano'co ye nitĩ me'rã ña'ase cʉorã weronojõ nirãrẽ wẽestepeocãrã niwã. Narẽ Õ'acʉ̃ ĩ'orõpʉre ña'ase moorã tojadutirã tojo weecãrã niwã. Diacjʉ̃ta ni'i, nírõ. Na, bu'ipʉ dia'cʉ̃ añurã tojacãrã niwã.
Wecʉ ye dí me'rã, cabra ye dí me'rã tojo weeta basiocã pũrĩcãrẽ, Cristo ye dí me'rãma tjã'a. Cristo Espíritu Santu ninu'cũgʉ̃ weetamuse me'rã wa'icʉrã ʉ̃jʉ̃amorõpeoronojõ o'ogʉ, cʉ̃ basu Õ'acʉ̃rẽ wiagʉ, wẽrĩcʉ niwĩ. Cʉ̃ curusapʉ wẽrĩgʉ̃, ña'ase moogʉ̃ nicʉ niwĩ. Cʉ̃ ye dí me'rã marĩ bu'iritirã, ña'arõ weeseti tʉ'oña'quere pecame'epʉ wa'abo'cãrãrẽ yʉ'rʉweticã weecʉ niwĩ. Cʉ̃ Õ'acʉ̃ catinu'cũgʉ̃ yere weenu'cũdutigʉ tojo weecʉ niwĩ.
Tojo weegʉ Jesucristo a'tiro weegʉ́ nimi. Be'ropʉre masãrẽ apaturi Õ'acʉ̃ “Yʉ'ʉ mʉsã wiogʉ nigʉ̃ti. Mʉsã, yarã nirãsa'a” ní'quere apobosagʉ nimi. Todʉporocjãrã pe'e Õ'acʉ̃ nimʉ'tãse cʉ̃ duti'que doca nírã, ña'arõ wee, cʉ̃ duti'quere yʉ'rʉnʉ'cãcãrã niwã. Jesucristo wẽrĩse me'rã tere acobojono'cãrã niwã. Tojo nicã Õ'acʉ̃ bese'cãrã cʉ̃ “O'ogʉti” ní'que catinu'cũsere ñe'erãsama.
A'tiro weronojõ ni'i. Ni'cʉ̃ cʉ̃ wẽrĩse dʉporo cʉ̃ acaweregʉre “Yʉ'ʉ cʉose mʉ'ʉ ye tojarosa'a”, nisami. Cʉ̃ wẽrĩcã ĩ'arã, wẽrĩ'cʉ ye ní'quere cʉ̃rẽ o'osama.
Cʉ̃ wẽrĩse dʉporo cʉ̃ “O'ogʉti” ní'quere ñe'emasĩtisami. Cʉ̃ wẽ́rĩ́ca be'ropʉ dia'cʉ̃ ñe'emasĩsami.
Tojo weero Õ'acʉ̃ “Masãrẽ a'tiro weegʉti” nimʉ'tã'que quẽ'rãrẽ tojota wa'acaro niwʉ̃. Wa'icʉrãrẽ wẽjẽ, na ye dí wẽestese me'rã dia'cʉ̃ Õ'acʉ̃ “Tojo weegʉti” ní'que wa'anʉ'cãcaro niwʉ̃.
Moisé a'tiro weecʉ niwĩ. Cʉ̃ nipe'tise Õ'acʉ̃ duti'quere nipe'tirã tʉ'oropʉ bu'ecʉ niwĩ. Bu'etojanʉ'cõ, cʉ̃ sõ'arĩ casero oveja poari me'rã weeca caserore miicʉ niwĩ. Tojo nicã yucʉsiti hisopo wãmetirisitire pe'ecʉ niwĩ. Wecʉ macʉ̃ wẽjẽno'cʉ ye díre, cabra ye díre aco me'rã morẽcʉ niwĩ. Be'ro sõ'arĩ caserore tisiti dʉpʉpʉ dʉ'teõ'o, te dípʉ yosomiicʉ niwĩ. Be'ro Õ'acʉ̃ ye duti'que ojaca pũrĩrẽ, tojo nicã masã nipe'tirãrẽ wẽestepeocʉ niwĩ.
Cʉ̃ tojo wééca be'ro narẽ nicʉ niwĩ: “A'te dí me'rã Õ'acʉ̃ masãrẽ ‘Tojo weegʉti’ ní'quere masĩno'o”, nicʉ niwĩ.
Apeyere, Moisé Õ'acʉ̃ wi'ire a'tiro weecʉ niwĩ. Nipe'tise ti wi'i po'peapʉ Õ'acʉ̃rẽ ẽjõpeorã na cʉosere dí me'rã wẽestepeocʉ niwĩ.
Titare Õ'acʉ̃ dutise a'tiro nicaro niwʉ̃. Dí me'rã Õ'acʉ̃ wi'ipʉ nisere cʉ̃ ĩ'orõpʉ añuse tojadutiro wẽestepeono'caro niwʉ̃. Wẽestepeoya marĩcã, Õ'acʉ̃ masã ña'arõ wee'quere acobojoticʉ niwĩ. Dí me'rã dia'cʉ̃ Õ'acʉ̃ masã ña'arõ weesere acobojono'o.
Jesú cʉ̃ wẽrĩse me'rã masã ña'arõ wee'quere yʉ'rʉose ni'iDʉporo cjase Õ'acʉ̃ wi'ipʉ weewʉasenojõ ʉ'mʉse cjase queose nicaro niwʉ̃. Tere Õ'acʉ̃ ĩ'orõpʉ añuse tojadutirã a'tiro weecãrã niwã. Wa'icʉrãrẽ wẽjẽ, na ye dí me'rã wẽestepeocãrã niwã. Dʉporocjãrã na wee'que nemorõ ʉ'mʉse cjase pe'e añuyʉ'rʉnʉ'cã'a. Tojo weero wa'icʉrãrẽ ʉ̃jʉ̃amorõpeo'que nemorõ, añuse warore ʉa'a. Te Jesucristo wẽrĩse ni'i.
A'ti nucũcãpʉre Jesucristo masã weeca wi'i Añurĩ Tucũ wãmetiri tucũpʉre sãjãticʉ niwĩ. Ti wi'i ʉ'mʉsecja wi'i queose nicaro niwʉ̃. Cʉ̃ ʉ'mʉse waro pe'ere sãjãcʉ niwĩ. Ni'cãrõacãrẽ cʉ̃ Õ'acʉ̃ tiropʉ marĩrẽ sẽrĩbosagʉ weesami.
Todʉporopʉ pa'ia wiogʉ judío masʉ̃ Õ'acʉ̃ Nibutiari Tucũpʉre ni'cãrẽtiri cʉ̃'marĩnʉcʉ̃rẽ wa'icʉrã ye díre misãjãmʉjãcʉ niwĩ. Te dí, cʉ̃ ye dí niticaro niwʉ̃. Cristo pũrĩcãrẽ cʉ̃ ye dí waro nicaro niwʉ̃. Cʉ̃ wẽrĩse me'rã ni'cãtita ʉ'mʉse Õ'acʉ̃ tiropʉ sãjãcʉ niwĩ.
Jesucristo pa'ia wiogʉ weronojõ wéégʉ pũrĩcã, a'ti di'ta dʉ'pocãticãpʉta wẽrĩnʉ'cã, a'tiro nicã quẽ'rãrẽ wẽrĩnu'cũcã'bosami. Tojo weronojõ o'ogʉ, a'tocatero a'ti ʉmʉco pe'tiwã'cãrĩ curare Cristo a'ti nucũcãpʉre bajuacʉ niwĩ. Cʉ̃ ni'cãtita nipe'tirã ye niatjere wẽrĩbosacʉ niwĩ. Ña'arõ wee'quere cõ'agʉ̃, tojo weecʉ niwĩ.
Marĩ quẽ'rã nipe'tirã ni'cãti me'rãta wẽrĩdijarãsa'a. Wẽ́rĩ́ca be'ro Õ'acʉ̃ marĩrẽ besegʉsami.
Cristo ni'cãtita cʉ̃ wẽrĩse me'rã wa'icʉrãrẽ wẽjẽ ʉ̃jʉ̃amorõpeoro weronojõ weecʉ niwĩ. Tojo weese me'rã masã nipe'tirã ña'arõ wee'quere cõ'acʉ niwĩ. Be'ro apaturi a'tigʉsami. Masã na ña'arõ wee'quere cõ'agʉ̃ mejeta a'tigʉsami. Masã cʉ̃rẽ yucuerã pe'ere yʉ'rʉogʉ a'tigʉ weegʉsami.
Moisé dutise Õ'acʉ̃ masãrẽ be'ropʉ añurõ weeatje queose nicaro niwʉ̃. Tojo weero Moisé duti'que masãrẽ Õ'acʉ̃ me'rã añurõ nímasĩcã weeticaro niwʉ̃. Te a'tiro nicaro niwʉ̃. Na Õ'acʉ̃ me'rã añurõ nisĩ'rĩrã, ni'cãti cʉ̃'marĩnʉcʉ̃ wa'icʉrãrẽ wẽjẽ ʉ̃jʉ̃amorõpeocãrã niwã. Te narẽ Õ'acʉ̃ ĩ'orõpʉ añurã waro tojacã weemasĩticaro niwʉ̃.
A'tiro pe'e nicaro niwʉ̃. Na wa'icʉrãrẽ wẽjẽ ʉ̃jʉ̃amorõpeorã, na ña'arõ wee'quere cʉ̃'marĩnʉcʉ̃ wãcũrã, tojo weecãrã niwã.
Wecʉa ʉmʉa ye dí, cabra ye dí ña'arõ wee'quere ne cõ'amasĩtisa'a.
Tojo weegʉ Jesucristo a'ti nucũcãpʉre a'tigʉ, Õ'acʉ̃rẽ a'tiro nicʉ niwĩ:Mʉ'ʉ masã ña'arõ wee'quere acobojosĩ'rĩgʉ̃, wa'icʉrãrẽ wẽjẽ ʉ̃jʉ̃amorõpeosere ʉawe'e. Tojo nicã narẽ acobojosĩ'rĩgʉ̃, apeyenojõ o'ocã ʉawe'e. A'tiro wéégʉ, mʉ'ʉ ni'cã upʉ yʉ'ʉre o'ocʉ niwʉ̃. Masã ña'arõ wee'quere wẽrĩbosadutigʉ tojo weecʉ niwʉ̃.
Mʉ'ʉ masã na ña'arõ weesere cõ'asĩ'rĩgʉ̃, wa'icʉrãrẽ ʉ̃jʉ̃amorõpeosere, tojo nicã apeyenojõ o'osere tʉ'sawe'e.
Tojo tʉ'satise bu'iri yʉ'ʉ a'tiro niwʉ̃: “Õ'acʉ̃, mʉ'ʉ ʉaro weegʉ a'tigʉ wee'e. Mʉ'ʉ ye queti ojaca pũrĩpʉ yʉ'ʉ pi'etiatjere ojano'caronojõta weegʉti”, nicʉ niwĩ Jesucristo.
Tojo weegʉ Jesucristo ní'caronojõta a'tiro ni'i. Õ'acʉ̃ wa'icʉrã ʉ̃jʉ̃amorõpeosere, cʉ̃rẽ apeyenojõ o'osere tʉ'satisami. Tojo nicã masã ña'arõ wee'quere cõ'asĩ'rĩrã ʉ̃jʉ̃amorõpeosere ʉatisami. Nipe'tise te tojo weese Moisé duti'caronojõ nicaro niwʉ̃, nírõ. Tojo nimicã, Õ'acʉ̃ pe'e tojo weesere tʉ'saticʉ niwĩ.
Jesucristo Õ'acʉ̃rẽ “Mʉ'ʉ ʉaro weegʉ a'tigʉ wee'e”, nicʉ niwĩ. Tojo nígʉ̃, wa'icʉrã wẽjẽ ʉ̃jʉ̃amorõpeosere cõ'acʉ niwĩ. Cʉ̃ wẽrĩse me'rã todʉporopʉ na weeseti'quere dʉcayucʉ niwĩ.
Jesucristo cʉ̃ wẽrĩse me'rã Õ'acʉ̃ ʉaro weecʉ niwĩ. Tere wéégʉ, cʉ̃ wa'icʉrã wẽjẽ ʉ̃jʉ̃amorõpeosere weronojõ weegʉ weecʉ niwĩ. Cʉ̃ wẽrĩse me'rã Õ'acʉ̃ marĩrẽ cʉ̃ yarã tojacã weecʉ niwĩ. Ni'cãtita cʉ̃ wẽrĩse me'rã marĩ nipe'tirãrẽ wẽrĩbosacʉ niwĩ.
Nipe'tirã judío masã pa'ia ʉmʉcorinʉcʉ̃ a'tiro weecãrã niwã. Nu'cũtjĩarã, wa'icʉrãrẽ wẽjẽ ʉ̃jʉ̃amorõpeomʉjãcãrã niwã. Na ʉ̃jʉ̃amorõpeonu'cũmicã, masã ña'arõ wee'quere ne cõ'amasĩticaro niwʉ̃.
Jesucristo pũrĩcã ni'cãti cʉ̃ wẽrĩse me'rãta masã ña'arõ wee'quere cõ'ape'ocʉ niwĩ. Cʉ̃ tojo wééca be'ro Õ'acʉ̃ tiro diacjʉ̃ pe'e ejanujãcʉ niwĩ.
Topʉ yucuegʉ weesami. Õ'acʉ̃ nipe'tirã cʉ̃rẽ ĩ'atu'ti'cãrãrẽ docaque'acã wééca be'ropʉ weedu'ugʉsami.
Ni'cãti cʉ̃ wẽrĩse me'rãta Õ'acʉ̃ yarãrẽ añurã tojacã weecʉ niwĩ. Na añurã ninu'cũrãsama.
Te diacjʉ̃ta niyucã, Espíritu Santu quẽ'rã marĩrẽ “Tojota ni'i”, ni weremi. Cʉ̃ a'tiro weremʉ'tãcʉ niwĩ:
“Be'ropʉ yʉ'ʉ na me'rã ‘Apaturi añurõ weegʉti’ ní'que a'tiro ni'i”, nicʉ niwĩ Õ'acʉ̃.“Yʉ'ʉ duti'quere narẽ wãcũcã weegʉti. Tojo nicã narẽ yʉ'ʉ duti'quere ẽjõpeocã weegʉti.”
Be'ro a'tiro ninemocʉ niwĩ:“Ne apaturi na ña'arõ wee'quere wãcũnemosome”, nicʉ niwĩ, ni werecʉ niwĩ Espíritu Santu.
Tojo weerã marĩ ña'arõ wee'quere acobojono'ca be'ro niyucã, apaturi marĩ ña'arõ wee'que bu'irire acobojodutirã wa'icʉrãrẽ ʉ̃jʉ̃amorõpeosere ʉanemowe'e.
Jesucristo ye dí me'rã Õ'acʉ̃ tiro sãjãmasĩ'i nise ni'i<TS3>(Mt 27.51; Mr 15.38; Lc 23.45)Todʉporo pa'ia wiogʉ dia'cʉ̃ Õ'acʉ̃ Nibutiari Tucũpʉre sãjãmasĩcʉ niwĩ. Ni'cãrõacãrẽ marĩ quẽ'rã acobojono'cãrãpʉ nírã, uiro marĩrõ cʉ̃ sãjã'caronojõ weemasĩ'i. Õ'acʉ̃pʉre diacjʉ̃ uiro marĩrõ sẽrĩmasĩ'i. Jesucristo cʉ̃ wẽrĩ'que me'rã, cʉ̃ ye dí o'mabʉro'que me'rã tojo weemasĩ'i.
Todʉporopʉ ʉsebʉtiri caserojo Õ'acʉ̃ Nibutiari Tucũpʉre cã'mota'ayosacaro niwʉ̃. Ti casero cã'mota'a'caro weronojõ Jesucristo wẽrĩse dʉporo masã Õ'acʉ̃ Nibutiari Tucũpʉre sãjãmasĩticãrã niwã. Ni'cãrõacãrẽ cʉ̃ wẽrĩse me'rã marĩ ti tucũpʉre sãjã'cãrã weronojõ cʉ̃ me'rã catinu'cũmasĩ'i.
Jesucristo pa'ia wiogʉ waro ʉ'mʉsepʉ Õ'acʉ̃ wi'ipʉ marĩrẽ sẽrĩbosagʉ nimi.
Tojo weerã Õ'acʉ̃rẽ queoro wãcũse, añurõ ẽjõpeose me'rã sẽrĩrã. “Tojo ẽjõpeoma'acãrã weesa'a” nirṍ marĩrõ sẽrĩrã. A'tiro ni'i. Cʉ̃ marĩ ña'arõ bu'iritirã tʉ'oña'quere bu'iri marĩrã tojacã weecʉ niwĩ. Marĩ ya upʉ aco añuse me'rã ʉ'ono'caro weronojõ ni'i. Marĩ ña'arõ wee'quere cõ'ape'ono'cãrãpʉ ni'i.
Õ'acʉ̃ “Tojo weegʉti” ní'quere weegʉsami. Tojo weerã marĩ ẽjõpeosetisere ẽjõpeoronojõta ne dʉcayuro marĩrõ ẽjõpeonu'cũrã. Cʉ̃ o'oatjere e'catise me'rã yucuerã, tojo weerã.
Marĩ basu a'tiro wãcũrõʉa'a. “Ã'rãrẽ, ãpẽrãrẽ weetamuturiadutigʉ, ¿de'ro weegʉsari?” ni wãcũrõʉa'a. “Narẽ a'merĩ ma'idutigʉ, añurõ weedutisĩ'rĩgʉ̃ tojo ʉasã'a”, nirõʉa'a.
Õ'acʉ̃rẽ ẽjõpeorã nerẽwʉaropʉ ãpẽrã nerẽtisama. Na weesere sirututicã'rõʉa'a. Narẽ siruturonojõ o'orã, marĩ nerẽrã, a'merĩ wãcũtutuacã weeroʉa'a. Cã'rõ dʉ'sa'a marĩ wiogʉ a'tiatje. Tojo weerã tojo weeroʉa'a.
A'tiro ni'i. Diacjʉ̃ cjasere masĩmirã, marĩ ña'arõ weesĩ'rĩrõ bajuro ña'arõ weenu'cũrã, acobojose bocasome. Jesucristo wẽrĩse me'rã dia'cʉ̃ acobojono'o. Marĩ ña'arõ weenu'cũrã, cʉ̃rẽ ʉatirã weronojõ ni'i. Tojo weerã ne acobojono'some.
Marĩ ña'arõ weenu'cũcã, marĩrẽ a'tiro wa'arosa'a. Õ'acʉ̃ marĩrẽ besegʉsami. Cʉ̃ beséca be'ro pecame'epʉ ãpẽrã cʉ̃rẽ ĩ'atu'ti'cãrã me'rã cõ'agʉ̃sami. Marĩrẽ “Bu'iri da'regʉti” cʉ̃ ní'que tuunʉrʉ̃se dia'cʉ̃ toja'a.
Todʉporopʉre no'o Moisé duti'quere yʉ'rʉnʉ'cãgʉ̃rẽ pʉarã o i'tiarã werésãca be'ro cʉ̃rẽ ne pajaña'ticãrã niwã. Cʉ̃rẽ wẽjẽcõ'acãrã niwã.
Añurõ wãcũña. Õ'acʉ̃ duti'que cʉ̃ Moisére cũu'quere yʉ'rʉnʉ'cãgʉ̃, bu'iri da'reno'cʉ niwĩ. Ni'cãrõacãma Õ'acʉ̃ macʉ̃ cʉ̃rẽ wẽrĩbosa'quere ẽjõpeodu'ugʉre tjãsami. Ẽjõpeotigʉnojõ Õ'acʉ̃ macʉ̃ cʉ̃rẽ wẽrĩbosa'quere “Wapamarĩ'i”, ni wãcũsami. Espíritu Santu cʉ̃rẽ ma'isere yabisami. A'tiro ni'i. Jesucristo wẽrĩse me'rã Õ'acʉ̃ masãrẽ cʉ̃ “Weegʉti” ní'quere queoro wa'acã weecʉ niwĩ. Cʉ̃ wẽrĩse me'rã, cʉ̃ ye dí me'rã marĩ ña'arõ wee'quere cõ'acʉ niwĩ. Tojo weegʉ Õ'acʉ̃ cʉ̃ macʉ̃rẽ ʉatigʉre ʉpʉtʉ bu'iri da'regʉsami.
Õ'acʉ̃ marĩ wiogʉ ucũ'quere masĩ'i. A'tiro nicʉ niwĩ: “Yʉ'ʉ bu'iri da'reacjʉ ni'i. Na wee'que wapare yʉ'ʉ wapayegʉsa'a.” Apeye quẽ'rãrẽ nicʉ niwĩ: “Marĩ wiogʉ cʉ̃ yarãrẽ na ña'arõ weese wapare bu'iri da'regʉsami.”
Õ'acʉ̃ catinu'cũgʉ̃ nimi. Cʉ̃ bu'iri da'rese pũrõ wiose ni'i.
Ni'cãrẽrã masã ĩ'orõpʉ yabi bujicã'no'cãrã niwʉ̃. Cãmida'reno'cãrã niwʉ̃. Apeterore ãpẽrã na pi'etisere tʉ'oña'tamucãrã niwʉ̃.
Mʉsã bu'iri da'reri wi'ipʉ nirãrẽ pajaña'cãrã niwʉ̃. Ãpẽrã mʉsã yere ẽ'macã, e'catise me'rã nʉ'cãcãrã niwʉ̃. Mʉsã ʉ'mʉsepʉ cʉoatje pe'ere “A'ti nucũcã cjase nemorõ, añuyʉ'rʉnʉ'cãse ni'i”, nicãrã niwʉ̃. Te pe'titiatje ni'i nírã, wãcũtutuacãrã niwʉ̃.
Tojo weerã ne ẽjõpeodu'uticã'ña. Ẽjõpeonu'cũrã, añuse warore ñe'erãsa'a.
Mʉsãrẽ wãcũtutuarã nirõʉa'a. Tojo wéérã, Õ'acʉ̃ ʉaro wééca be'ro cʉ̃ “O'ogʉti” ní'quere mʉsã ñe'erãsa'a.
Õ'acʉ̃ ye queti ojaca pũrĩpʉ a'tiro ni ojano'caro niwʉ̃:“Maata waro a'tigʉti” ní'cʉ a'tigʉsami. Ne yoogosome.
Yʉ'ʉ “Añurõ weerã́ nima” nino'rã pũrĩcã ẽjõpeonu'cũrã, yʉ'ʉ me'rã ninu'cũrãsama. Ãpẽrã uirã, ẽjõpeodu'urã pũrĩcãrẽ ne tʉ'sasome, ni ojano'wʉ̃.
Marĩ pe'e ui ẽjõpeodu'urãnojõ niwe'e. Tojo weerã marĩ pecame'epʉ wa'asome. Marĩ cʉ̃rẽ ẽjõpeorã, yʉ'rʉono'rãsa'a.
Õ'acʉ̃rẽ ẽjõpeose cjase ni'iMarĩ ẽjõpeorã, a'tiro nímasĩ'i: “Õ'acʉ̃ marĩrẽ ní'quere diacjʉ̃ta weegʉsami”, ni'i. Tere ĩ'atimirã, ĩ'arã weronojõ “Diacjʉ̃ta ni'i”, ni'i.
Dʉporopʉ marĩ ñecʉ̃sʉmʉa Õ'acʉ̃rẽ ẽjõpeocãrã niwã. Na a'tiro ni wãcũcãrã niwã: “Õ'acʉ̃ ní'caronojõta marĩrẽ weetamugʉ̃sami”, nicãrã niwã. Tojo weegʉ Õ'acʉ̃ narẽ “Añurã nima”, nicʉ niwĩ.
Marĩ Õ'acʉ̃rẽ ẽjõpeorã, a'tiro masĩ'i. Cʉ̃ a'ti turi nipe'tisere bajurẽgʉ̃, cʉ̃ dutiro me'rã bajurẽcʉ niwĩ. Tojo weero a'ti turi cjase marĩ ni'cãrõacã ĩ'ase ne waropʉ marĩ'quere wee'que ni'i, nino'o.
Dʉporocjʉ̃pʉ Abel Õ'acʉ̃rẽ ẽjõpeogʉ, Õ'acʉ̃rẽ oveja wĩ'magʉ̃rẽ wẽjẽ ʉ̃jʉ̃amorõpeocʉ niwĩ. Cʉ̃, cʉ̃ ma'mi Caĩ́ o'o'que nemorõ añurõ o'ocʉ niwĩ. Õ'acʉ̃ Abel ẽjõpeosere ĩ'agʉ̃, cʉ̃ o'osere ñe'ecʉ niwĩ. Cʉ̃rẽ “Añugʉ̃ nimi”, nicʉ niwĩ. Tojo weero Abel dʉporopʉ wẽ́rĩ́ca be'ro nimicã, a'tiro ni'i. Cʉ̃ Õ'acʉ̃rẽ ẽjõpeo'que a'tiro nicãrẽ marĩrẽ bu'ese ni'i. Marĩ quẽ'rã cʉ̃ ẽjõpeo'caronojõta Õ'acʉ̃rẽ ẽjõpeoroʉa'a.
Enoc wãmetigʉ quẽ'rã Õ'acʉ̃rẽ ẽjõpeogʉ nicʉ niwĩ. Cʉ̃ wẽrĩtimicã, Õ'acʉ̃ cʉ̃rẽ cʉ̃ tiropʉ miacʉ niwĩ. Ãpẽrã cʉ̃rẽ a'macãrã nimiwã. Ne bocaticãrã niwã. Õ'acʉ̃ ye queti ojaca pũrĩpʉ a'tiro ojano'caro niwʉ̃: “Õ'acʉ̃ Enorẽ e'catise me'rã ĩ'acʉ niwĩ. Tojo weegʉ cʉ̃rẽ miacʉ niwĩ”, niwʉ̃.
Marĩ Õ'acʉ̃rẽ ẽjõpeotirã, cʉ̃rẽ e'caticã weemasĩtisa'a. A'tiro ni'i. Õ'acʉ̃rẽ ẽjõpeosĩ'rĩgʉ̃, “Diacjʉ̃ta cʉ̃ nisami”, nirõʉa'a. Tojo nicã “Cʉ̃rẽ yʉ'ʉ ẽjõpeocã, añurõ weegʉsami”, nirõʉa'a.
Noé wãmetigʉ quẽ'rã Õ'acʉ̃rẽ ẽjõpeogʉ, a'tiro weecʉ niwĩ. A'ti turire bu'iri da'reatjere Õ'acʉ̃ cʉ̃rẽ werecʉ niwĩ. Noé “Tojo wa'arosa'a” ni masĩtimigʉ̃, Õ'acʉ̃rẽ ẽjõpeocʉ niwĩ. Tojo weegʉ Õ'acʉ̃rẽ yʉ'tigʉ, cʉ̃ acawererã me'rã dia mirĩcã yʉ'rʉsĩ'rĩgʉ̃, yucʉsʉ pajipjʉjore da'recʉ niwĩ. Tojo ẽjõpeogʉ, a'ti nucũcãcjãrã Õ'acʉ̃ ucũsere ẽjõpeotirãrẽ a'tiro ĩ'ocʉ niwĩ. Na pecame'epʉ wa'atjere ĩ'ocʉ niwĩ. Cʉ̃rẽ Õ'acʉ̃ “Añugʉ̃ nimi”, nicʉ niwĩ. Cʉ̃ ẽjõpeoyucã, tojo nicʉ niwĩ.
Abrahã quẽ'rã Õ'acʉ̃rẽ ẽjõpeogʉ, a'tiro weecʉ niwĩ. Õ'acʉ̃ cʉ̃rẽ ape di'tapʉ wa'aduticã, yʉ'ticʉ niwĩ. Õ'acʉ̃ cʉ̃rẽ o'oatjopʉ wa'acʉ niwĩ. Cʉ̃ ya macãrẽ wijawã'cãgʉ̃, “Ti di'tapʉ wa'agʉsa'a” nirṍ marĩrõ wa'acʉ niwĩ.
Abrahã Õ'acʉ̃ cʉ̃rẽ “Ti di'tare mʉ'ʉrẽ o'ogʉti” ní'quere ẽjõpeocʉ niwĩ. Ti di'tapʉre etacʉ niwĩ. Eta, cʉ̃ ãpẽrã ya di'tapʉre nígʉ̃, mejẽcã pejaro tʉ'oña'cʉ niwĩ. Wa'icʉrã caseri me'rã weeca wi'ipʉ cãjĩcʉ niwĩ. Cʉ̃ macʉ̃ Isaa, tojo nicã cʉ̃ pãrãmi Jacob mejãrõta nisirutubʉrocãrã niwã. Õ'acʉ̃ na quẽ'rãrẽ “Mʉsãrẽ a'ti di'tare o'ogʉti”, nicʉ niwĩ.
Abrahã Õ'acʉ̃ ya macã pe'titiatji macã ʉ'mʉse pe'ere nisĩ'rĩgʉ̃, tojo weecusiacʉ niwĩ. Ti macã Õ'acʉ̃ weeca macã ni'i.
Apego quẽ'rã Õ'acʉ̃rẽ ẽjõpeogo, Abrahã nʉmo Sara a'tiro weeno'co niwõ. Co bʉcʉo waro põ'rã bocata basiotimicã, Õ'acʉ̃ core põ'rãticã weecʉ niwĩ. Co ni'cʉ̃ põ'rãtico niwõ. Co a'tiro wãcũco niwõ: “Õ'acʉ̃ yʉ'ʉre ‘Wĩ'magʉ̃ wʉagosa'a’ ní'quere queoro weegʉsami”, nico niwõ. Tojo weegʉ Õ'acʉ̃ queoro weecʉ niwĩ.
Abrahã bʉcʉ waro nimigʉ̃, macʉ̃ticʉ niwĩ. Macʉ̃ti, be'ro pãjãrã waro pãrãmerã nituriarã cʉocʉ niwĩ. Na ñocõa, nucũpori weronojõ pãjãrã waro ba'paqueota basiotirã nicãrã niwã.
Ã'rã yʉ'ʉ ucũrã Õ'acʉ̃rẽ ẽjõpeonu'cũcãrã niwã. Cʉ̃ “O'ogʉti” níca di'tare ñe'etimirã, ẽjõpeocãrã niwã. Ñe'etimirã, wẽrĩa wa'acãrã niwã. Na ẽjõpeose cʉorã, cʉ̃ o'oatjere ñe'e'cãrã weronojõ nicãrã niwã. “Cʉ̃ ní'caronojõta weegʉsami” ni wãcũrã, e'caticãrã niwã. Na tojo wee'que me'rã “Ʉ'mʉsepʉ wa'arãsa'a, a'ti nucũcãpʉre sijari masã weronojõ ni'i”, nicãrã niwã.
Masĩno'o, tojo nírã, ape di'ta na niatji di'ta warore a'marã weecãrã niwã.
Na ne waro wijawã'cã'caropʉre wãcũrã pũrĩcã, dajabopã.
A'tiro pe'e weecãrã niwã. Ti di'ta nemorõ añurĩ di'ta waro ʉ'mʉse pe'ere nisĩ'rĩcãrã niwã. Tojo weegʉ Õ'acʉ̃ na “Ʉ̃sã wiogʉ nimi” nicã, bopoyasãticʉ niwĩ. Tojo bopayasãtigʉ, na ya macã na niatjo ʉ'mʉsere apoyutojacʉ niwĩ.
Abrahã Õ'acʉ̃rẽ ẽjõpeogʉ, a'tiro weecʉ niwĩ. Õ'acʉ̃ ¿diacjʉ̃ta yʉ'ʉre ẽjõpeomiti? nígʉ̃, cʉ̃ macʉ̃ Isaare wa'icʉre wẽjẽ ʉ̃jʉ̃amorõpeowʉaronojõ weeduticʉ niwĩ. Abrahã cʉ̃ macʉ̃ ni'cʉ̃ nigʉ̃rẽ “Wẽjẽ ʉ̃jʉ̃amorõpeowe'e”, niticʉ niwĩ.
Todʉporopʉre Õ'acʉ̃ Abrahãrẽ a'tiro nicʉ niwĩ: “Isaa mʉ'ʉ macʉ̃ me'rã pãjãrã pãrãmerã nituriarã cʉogʉsa'a”, nicʉ niwĩ.
Abrahã a'tiro wãcũcʉ niwĩ: “Õ'acʉ̃ nipe'tirã wẽrĩ'cãrãpʉreta masõmasĩmi.” Cʉ̃ macʉ̃rẽ “Wẽjẽgʉ̃ti” weeri cura Õ'acʉ̃ cʉ̃rẽ “Wẽjẽticã'ña”, nicʉ niwĩ. Tojo weerã a'tiro nímasĩ'i: “Abrahã cʉ̃ macʉ̃rẽ wẽrĩ'cʉpʉ masã'cʉre weronojõ cʉocʉ niwĩ”, nímasĩ'i.
Isaa Õ'acʉ̃rẽ ẽjõpeogʉ, cʉ̃ põ'rã Jacore, Esaúre be'ropʉ añurõ wa'atjere wereyucʉ niwĩ.
Jacob Õ'acʉ̃rẽ ẽjõpeogʉ, cʉ̃ wẽrĩse dʉporoacã cʉ̃ pãrãmerã José põ'rãnʉcʉ̃rẽ “Añurõ wa'arosa'a”, nicʉ niwĩ. Tojo ucũgʉ̃, cʉ̃ tuacjʉpʉ ñatuunu'cũgʉ̃ta, Õ'acʉ̃rẽ ñubuecʉ niwĩ.
José Õ'acʉ̃rẽ ẽjõpeogʉ nicʉ niwĩ. Cʉ̃ wẽrĩgʉ̃, a'tiro wereyucʉ niwĩ: “Israe curuacjãrã Egipto ní'cãrã be'ropʉ wijarãsama. Na wa'arã, yé õ'arĩrẽ miato”, nicʉ niwĩ.
Be'ro Egiptocjãrã wiogʉ macõ cʉ̃rẽ masõco niwõ. Moisé bʉcʉ ẽjãgʉ̃, Õ'acʉ̃rẽ ẽjõpeocʉ niwĩ. Tojo weegʉ cʉ̃ “Egiptocjãrã wiogʉ pãrãmi nimi” nisere tʉ'osĩ'rĩticʉ niwĩ.
A'tiro pe'e weesĩ'rĩcʉ niwĩ. Õ'acʉ̃ yarã Israe curuacjãrã me'rã pe'e pi'etitamusĩ'rĩcʉ niwĩ. Õ'acʉ̃rẽ ẽjõpeotigʉ weronojõ Egiptocjãrã wiogʉ ya wi'ipʉ tojasĩ'rĩticʉ niwĩ. Na ña'arõ weesere bu'ipejatamusĩ'rĩticʉ niwĩ.
Na cʉ̃rẽ yabicã, cʉ̃ Cristo Õ'acʉ̃ bese'cʉ pi'etiatje weronojõ pi'eticʉ niwĩ. Tojo pi'etigʉ, “Nipe'tise Egiptopʉ nisere cʉoro nemorõ añu ni'i”, nicʉ niwĩ. Õ'acʉ̃ cʉ̃rẽ be'ropʉ o'oatjere wãcũgʉ̃, tojo nicʉ niwĩ.
Ẽjõpeose cʉogʉ, Moisé Egiptopʉ ní'cʉ wijacʉ niwĩ. Cʉ̃ Egiptocjʉ̃ wiogʉ uasere uiro marĩrõ wijacʉ niwĩ. Moisé Õ'acʉ̃ bajutigʉre ĩ'agʉ̃ weronojõ cʉ̃ “Weegʉti” nisere dʉcayuro marĩrõ weenu'cũcʉ niwĩ.
Ẽjõpeose cʉogʉ, Moisé Egiptopʉ wijawã'cãgʉ̃, Pascua wãmetiri bosenʉmʉrẽ weewã'cõcʉ niwĩ. A'tiro ni'i. Õ'acʉ̃ cʉ̃rẽ wereco'tegʉ ʉ'mʉsecjʉ̃rẽ nipe'tirã Egiptocjãrã ʉmʉa masã ma'misʉmʉarẽ wẽjẽduticʉ niwĩ. Tojo weegʉ Moisé a'tiro weecʉ niwĩ. Õ'acʉ̃ duti'caronojõta Israe curuacjãrãrẽ weeduticʉ niwĩ. Na põ'rã masã ma'misʉmʉarẽ wẽjẽticã'to nígʉ̃ oveja wĩ'marãrẽ wẽjẽduti, na ye dí me'rã sope sumuto wã'ñase pjĩrĩrẽ wa'reduticʉ niwĩ. Tojo weegʉ Õ'acʉ̃rẽ wereco'tegʉ díre ĩ'agʉ̃, wẽjẽticʉ niwĩ.
Õ'acʉ̃rẽ ẽjõpeotjĩarã, Israe curuacjãrã dia pajiri maa, sõ'arĩ maajore pẽ'acãrã niwã. Ti maarẽ pẽ'arã, di'ta aco marĩrõ pẽ'acãrã niwã. Egiptocjãrã na be'ro pẽ'asĩ'rĩmirã, mirĩpe'tia wa'acãrã niwã.
Apeye quẽ'rãrẽ Israe curuacjãrã Jericó wãmetiri macã sumutore siete nʉmʉrĩ sʉtʉasijacãrã niwã. Na Õ'acʉ̃rẽ ẽjõpeose ye bu'iri ti macã sumutoca sã'rĩrõ ʉ̃tã me'rã weeca sã'rĩrõjo bʉrʉdijacaro niwʉ̃.
Tojo nicã ti macãcjõ Rahab wãmetigo ʉmʉa me'rã a'metãrãwapata'ari masõ ẽjõpeose cʉogó nico niwõ. Co Israe curuacjãrã ĩ'adu'tiri masãrẽ añurõ co'teco niwõ. Tojo weego ãpẽrã ti macãcjãrã Õ'acʉ̃rẽ yʉ'rʉnʉ'cã'cãrã me'rã wẽrĩtico niwõ.
¿Ñe'erẽ ninemogʉ̃sari yʉ'ʉ? Nipe'tirã ye quetire wereta basiowe'e. Gedeón wee'quere, Barac wee'quere, Sansón wee'quere, Jefté wee'quere, Davi wee'quere, Samue wee'quere, tojo nicã ãpẽrã Õ'acʉ̃ ye queti weremʉ'tãrĩ masã wee'quere werepe'otisa'a.
Na Õ'acʉ̃rẽ ẽjõpeorã ãpẽrã ye di'tacjãrã me'rã a'mequẽrã, wijawapata'acãrã niwã. Wiorã nirã́nojõ masãrẽ queoro duticãrã niwã. Tojo weegʉ Õ'acʉ̃ cʉ̃ “Añurõ weegʉti” ní'quere narẽ añurõ weecʉ niwĩ. Yaiwa nirõpʉ bi'adʉpomicã, narẽ ba'aticãrã niwã.
Masãrẽ bu'iri da'rerã, asipo ʉ̃jʉ̃awʉaropʉ sõrõcã quẽ'rãrẽ, ne ʉ̃jʉ̃ticãrã niwã. Ãpẽrã narẽ di'pjĩ me'rã wẽjẽsĩ'rĩcã, yʉ'rʉweticã'cãrã niwã. Tutuatimi'cãrã, tutuarã wa'acãrã niwã. Ape di'tacjãrã me'rã a'mequẽrã narẽ wapata'arã, nemorõ tutuayʉ'rʉarã wa'acãrã niwã. Narẽ ĩ'atu'tirãrẽ docaque'acã weecãrã niwã.
Ni'cãrẽrã numia na acawererãrẽ wẽ́rĩ́ca be'ro masõno'cãrãpʉre wiano'cãrã niwã tja.Ãpẽrã pe'e Õ'acʉ̃rẽ ẽjõpeose cʉomirã, ʉpʉtʉ pi'eticãrã niwã. Na pi'etise me'rã wẽjẽno'cãrã niwã. Na ẽjõpeodu'ucã, bu'iri da'reri wi'ipʉ nirãrẽ du'uwĩrõbopã. Na pe'e ʉ'mʉsepʉ catinu'cũsere cʉosĩ'rĩrã, ẽjõpeodu'uticãrã niwã.
Ãpẽrã quẽ'rã Õ'acʉ̃rẽ ẽjõpeorã yabi bujicã'no'cãrã niwã. Na wecʉ casero me'rã wee'que dari me'rã tãrãno'cãrã niwã. Ãpẽrã cõme dari me'rãpʉta dʉ'teno'cãrã niwã. Ãpẽrã bu'iri da'reri wi'ipʉ dʉpono'cãrã niwã.
Ãpẽrã ʉ̃tãperi me'rã doquewẽjẽno'cãrã niwã. Ãpẽrã na upʉ deco me'rã yejesureno'cãrã niwã. Ãpẽrã di'pjĩ me'rã dʉtewẽjẽno'cãrã niwã. Ãpẽrã su'ti marĩrã oveja caseri, cabra caseri me'rã dia'cʉ̃ cã'mota'acãrã, uicusiacãrã niwã. Na pajasecʉorã, ña'arõ weeno'cãrã, cãmida'reno'cãrã nicãrã niwã.
Na masã marĩrõpʉ, ʉ̃rʉ̃pagʉpʉ, ʉ̃tã tutiripʉ, di'ta se'te'que tʉ'rʉripʉ nise coperipʉ sijabaque'aticãrã niwã. Tere tojo weeno'rã añurã nicãrã niwã. Ãpẽrã pe'e ña'ayʉ'rʉacãrã niwã. Ne cã'rõ Õ'acʉ̃rẽ ẽjõpeorã me'rã nita basioticaro niwʉ̃ narẽ.
Õ'acʉ̃ nipe'tirã cʉ̃rẽ ẽjõpeorãrẽ “Añurã nima”, ni ĩ'acʉ niwĩ. Ẽjõpeorã nimirã, nipe'tise cʉ̃ narẽ “Añurõ weegʉti” ní'que pe'ere ĩ'aticãrã niwã.
Titare Õ'acʉ̃ narẽ “Añurõ weegʉti” ní'quere weeticʉ niwĩ. A'tiro pe'e wãcũcʉ niwĩ: “Be'rocjãrã yʉ'ʉre ẽjõpeorã me'rã ã'rã yarãrẽ añurã wa'acã weegʉti”, nicʉ niwĩ. Cʉ̃ wãcũ'caronojõta weemi. Tojo weero cʉ̃ todʉporo wee'que nemorõ cʉ̃ ni'cãrõacã Jesucristo masãrẽ yʉ'rʉose pe'e añuyʉ'rʉnʉ'cã'a.
Jesure ĩ'asirutu weedutise ni'iSõ'onícãrã yʉ'ʉ ucũ'cãrã pãjãrã Õ'acʉ̃rẽ ẽjõpeorã pi'etisere nʉ'cãcãrã niwã. Tojo nʉ'cãrã, na cʉ̃rẽ ẽjõpeosere ĩ'ocãrã niwã. Na wee'que marĩrẽ queose ni'i. Tojo weerã narẽ wãcũrã, Õ'acʉ̃ marĩrẽ cũu'quere wãcũtutuase me'rã weeroʉa'a. Ni'cʉ̃ omarĩ masʉ̃ nʉcʉ̃se cʉ̃rẽ caribosenojõrẽ miatisami. Marĩ quẽ'rã cʉ̃ weronojõ weeroʉa'a. Marĩ nipe'tise añurõ weesĩ'rĩcã, dojorẽsere, marĩ ña'arõ weewʉasere du'ucã'rõʉa'a.
Jesure wãcũnʉrʉ̃rõʉa'a. Cʉ̃́ta marĩrẽ ne waro ẽjõpeocã weewĩ. Cʉ̃ marĩrẽ nemorõ ẽjõpeowã'cãcã weemi. Cʉ̃ curusa bopoyoropʉ pi'eticʉ niwĩ. Cʉ̃ tojo bopoyoro wẽrĩsere bopoyoro marĩrõ wẽrĩcʉ niwĩ. Cʉ̃ pi'etíca be'ro ʉpʉtʉ e'catiatjere wãcũgʉ̃, tojo weecʉ niwĩ. Masãmʉjã́ca be'ro cʉ̃ Õ'acʉ̃ dujiri cũmurõ diacjʉ̃ pe'e ejanujãcʉ niwĩ.
Mʉsã Jesú wee'quere wãcũña. Ña'arã cʉ̃rẽ pũrõ pi'eticã weecãrã niwã. Tojo weerã mʉsã quẽ'rã pi'etirã, caributitirãta cʉ̃rẽ ẽjõpeonu'cũcã'ña.
Mʉsã ña'arõ weesere cã'mota'arã, ne ni'cʉ̃ wẽrĩña'timi yujupʉ.
¿Õ'acʉ̃ mʉsãrẽ cʉ̃ põ'rãrẽ weronojõ werecasa'quere wãcũweti? Cʉ̃ ye queti ojaca pũrĩpʉ a'tiro ni'i:“Yʉ'ʉ põ'rã, mʉsãrẽ añurõ weedutigʉ bu'iri da're'e. Yʉ'ʉ tojo weesere tojo ĩ'acõ'aticã'ña. Yʉ'ʉ mʉsãrẽ tu'ticã, wãcũtutuaya.
Yʉ'ʉ mʉsã wiogʉ yʉ'ʉ ma'irãrẽ mʉsã ña'arõ weecã, tu'ti'i. Nipe'tirã yʉ'ʉ põ'rãrẽ añurõ weedutigʉ bu'iri da're'e”, nicʉ niwĩ Õ'acʉ̃, ni ojano'wʉ̃.
Pi'etirã, Õ'acʉ̃ yere du'uticã'ña. Õ'acʉ̃ mʉsãrẽ cʉ̃ põ'rãrẽ bu'iri da'regʉ weemi. Ne ni'cʉ̃ pacʉ cʉ̃ macʉ̃ ña'arõ weesere bu'iri da'reticã weetisami.
Õ'acʉ̃ nipe'tirã cʉ̃ põ'rã ña'arõ weesere bu'iri da'remi. Tojo weeticã, mʉsã cʉ̃ põ'rã waro nitibosa'a. Pacʉ marĩrã, tojo boca'cãrã weronojõ nibosa'a.
Apeye quẽ'rãrẽ marĩ wĩ'marã nicã, marĩ pacʉsʉmʉa marĩ ña'arõ weesere bu'iri da'recũwã. Na tojo weesere marĩ yʉ'ti ẽjõpeowʉ. Tojo weerã marĩ pacʉ ʉ'mʉsepʉ nigʉ̃́ pe'ema tjãrõʉa'a. Tojo yʉ'ti ẽjõpeorã, catinu'cũrãsa'a.
Marĩ pacʉsʉmʉa a'ti nucũcãpʉ nirã́ marĩ ña'arõ weesere bu'iri da'rewã. Na bu'iri da're'que marĩrẽ yoaticã niwʉ̃. Na bu'iri da'resĩ'rĩrõnojõ marĩrẽ bu'iri da'rewã. Õ'acʉ̃ pe'e marĩrẽ añurõ waro wa'adutigʉ bu'iri da'remi. Marĩrẽ cʉ̃ weronojõ ña'ase moorã wa'adutigʉ tojo weemi.
Diacjʉ̃ta ni'i. Õ'acʉ̃ marĩrẽ bu'iri da'recã, ne tʉ'sawe'e. Marĩrẽ pũrĩ'i. Tojo nimicã, marĩ cʉ̃ bu'iri da'rese me'rã añurõ wee'e. Be'ropʉre marĩ ejeripõ'rãrĩpʉ ejerisãjãse bocarãsa'a. Añurõ cʉ̃ ʉaronojõ queoro weeme'rĩcã'rãsa'a.
Õ'acʉ̃ ucũsere tojo ĩ'acõ'aticã'ña nise ni'iMʉsã pi'etirã, wãcũtutuaya.
Nipe'tirã me'rã cumuca marĩrõ nisetiya. Ne ña'arõ weese marĩrõ niña. Ña'arõ wéérã, marĩ wiogʉre ne ĩ'ata basiowe'e.
Mʉsã tʉ'omasĩña. Apetero mʉsã ña'arõ weese bu'iri Õ'acʉ̃ weetamusere ʉatirã weronojõ wa'abosa'a. Ne ni'cʉ̃ Õ'acʉ̃ añurõ weesere ʉatigʉnojõ marĩato. Tojo nicã mʉsã wãcũsepʉ ãpẽrãrẽ ʉose, a'pepũrĩse, nipe'tise ãpẽrãrẽ ña'arõ weese wã'cãcã weeticã'ña. Siape me'rã tojo weesere cã'mota'atirã, pãjãrãrẽ dojorẽbosa'a.
Ne ni'cʉ̃ cʉ̃ nʉmo nitigo me'rã ña'arõ weeticã'to. Tojo nicã Õ'acʉ̃ yere mejõ nisere weronojõ wãcũticã'to. Esaú dʉporocjʉ̃pʉmarĩcã mejõ nisere weronojõ wãcũcʉ niwĩ. Cʉ̃ masã ma'mi nisere ʉjaboagʉ, cʉ̃ añuse ñe'ebo'quere ba'ase me'rã cʉ̃ acabijire dʉcayucʉ niwĩ. Tojo weegʉ cʉ̃ ñe'ebo'quere bajuriocʉ niwĩ.
Mʉsã masĩsa'a. Esaú cʉ̃ pacʉ “Mʉ'ʉrẽ añurõ wa'ato” nicã tʉ'osĩ'rĩcʉ nimiwĩ. Cʉ̃ pacʉ pe'e “Basiowe'e, mʉ'ʉ acabijire o'otojapʉ”, nicʉ niwĩ. Cʉ̃ tojo nicã tʉ'ogʉ, pũrõ uticʉ niwĩ. Tojo utimicã, cʉ̃ pacʉ cʉ̃ acabijire o'o'que ne dʉcayuta basioticaro niwʉ̃.
Mʉsã Õ'acʉ̃rẽ ẽjõpeorã dʉporocjãrã Israe curuacjãrã weronojõ weewe'e. Na sõ'onícʉ ʉ̃rʉ̃gʉ̃ ĩ'ata basiocjʉ, ñe'eña'ta basiocjʉ pʉ'to wa'acãrã niwã. Tigʉ ʉpʉtʉ ʉ̃jʉ̃caro niwʉ̃. Topʉre pũrõ na'itĩ'acaro niwʉ̃. Bʉpo paa, wĩ'rõ ʉpʉtʉ wa'acaro niwʉ̃.
Mʉsã titacjãrã weronojõ coroneta puticã bʉsʉsere tʉ'owe'e. Õ'acʉ̃ ucũse bajuyoropʉ quẽ'rãrẽ tʉ'owe'e. Na pũrĩcã cʉ̃ ucũcã tʉ'orã, uise me'rã “Tocã'rõta ucũato majã”, nicãrã niwã.
Na Õ'acʉ̃ duti'quere uiyʉ'rʉarã, tojo nicãrã niwã. Cʉ̃ duti'que a'tiro nicaro niwʉ̃: “No'o a'tigʉ ʉ̃rʉ̃gʉ̃pʉre ʉ'tacũugʉ̃nojõrẽ ʉ̃tãperi me'rã doquewẽjẽña. Tojo weetirã, ñosẽrĩ pjĩ me'rã wẽjẽña. No'o wa'icʉrã quẽ'rãrẽ mejãrõta weeya”, nicʉ niwĩ Õ'acʉ̃.
Tojo wa'a'que wioyʉ'rʉacaro niwʉ̃. Moisé basuta a'tiro nicʉ niwĩ: “Yʉ'ʉ uiyʉ'rʉagʉ narãsãsa'a”, nicʉ niwĩ.
Mʉsã pũrĩcã dʉporocjãrã weronojõ niwe'e. Mʉsã Jesucristore ẽjõpeoyucã, Õ'acʉ̃ mʉsãrẽ cʉ̃ tiropʉ wa'ata basiocã weecʉ niwĩ. Cʉ̃rẽ sẽrĩmasicã weecʉ niwĩ. Topʉ Õ'acʉ̃ catinu'cũgʉ̃ ya macã, ʉ'mʉsepʉ nirĩ macã ni'i. Ti macã Jerusalẽ́ wãmetiri macã ni'i. Opa bu'a Sión wãmetiri bu'apʉ ni'i. Ti macãpʉ Õ'acʉ̃rẽ wereco'terã pãjãrã waro nisama.
Na nerẽ, cʉ̃rẽ e'catipeosama. Õ'acʉ̃ põ'rã cʉ̃rẽ ẽjõpeomʉ'tã'cãrã quẽ'rã na wãmerẽ ʉ'mʉsepʉ ojaõ'ono'cãrã nima. Topʉta Õ'acʉ̃ nipe'tirãrẽ besegʉ́ nimi. Tojo nicã todʉporopʉ ejeripõ'rã añurã weeno'cãrã topʉ nima. Marĩ quẽ'rã Õ'acʉ̃rẽ ẽjõpeose me'rã na tiropʉ wa'arãsa'a.
Marĩ Jesure ẽjõpeo'o. Cʉ̃ Õ'acʉ̃ masãrẽ “Na wiogʉ nigʉ̃ti, na quẽ'rã yarã nirãsama” ní'quere apogʉ́ nimi. Topʉ cʉ̃ ye dí o'mabʉrose me'rã marĩ acobojono'cãrã wa'a'a. A'tiro ni'i. Abel cʉ̃ dí o'mabʉrocã, cʉ̃rẽ wẽjẽ'cʉre bu'iri da'reno'caro niwʉ̃. Tojo weero Jesucristo ye dí, dʉporocjʉ̃ Abel ye dí nemorõ wapati'i.
Tojo weerã añurõ tʉ'omasĩña. Õ'acʉ̃rẽ mʉsãrẽ weregʉre teeticã'ña. Todʉporocjãrãrẽ Õ'acʉ̃ bajuyoropʉ werecʉ niwĩ. Na cʉ̃rẽ teecãrã niwã. Na tojo weecã, narẽ bu'iri da'recʉ niwĩ. Marĩ pũrĩcãrẽ teecã, tjãgʉ̃sami. Õ'acʉ̃ ʉ'mʉsepʉ nigʉ̃́ marĩrẽ weremi. Cʉ̃rẽ teerã, ne yʉ'rʉwetisome.
Titapʉre Õ'acʉ̃ cʉ̃ ʉpʉtʉ ucũcã, di'ta narãsãcaro niwʉ̃. A'tocaterore a'tiro nimi: “Ni'cãti di'ta narãsãcã weenemogʉ̃ti. Di'ta dia'cʉ̃rẽ narãsãcã weesome. Ʉ'mʉarõpʉ nise quẽ'rãrẽ narãsãcã weegʉti”, nimi Õ'acʉ̃.
Cʉ̃ ni'cãti di'ta narãsãcã weenemogʉ̃ti nígʉ̃, a'tiro nigʉ̃ weemi. Nipe'tise cʉ̃ wee'que bajuse mióota basiosere cõ'agʉ̃sami. Mióota basiotise ʉ'mʉse cjase dia'cʉ̃ tojarosa'a.
Õ'acʉ̃ cʉ̃ wiogʉ nirõpʉ tojarosa'a. Topʉ marĩ nirãsa'a. A'te ne mióota basiowe'e. Tojo weerã Õ'acʉ̃rẽ a'tere e'catise o'orã. Cʉ̃rẽ e'catise o'orã, cʉ̃ tʉ'saronojõ añurõ weerã wee'e. Cʉ̃rẽ ẽjõpeorã wiopesase me'rã weerã wee'e.
Marĩ wiogʉ Õ'acʉ̃ nipe'tise ña'asere ʉ̃jʉ̃acõ'arĩme'e weronojõ nimi.
Õ'acʉ̃ cʉ̃ tʉ'sasere weeya nise ni'iMʉsã Jesucristore ẽjõpeorã ni'cʉ̃ põ'rã weronojõ ni'i. A'merĩ ma'idu'uticã'ña.
Mʉsã ya wi'ipʉ etarãrẽ, sijari masãrẽ añurõ weeya. Tere acobojoticã'ña. Ãpẽrã tojo weerã ʉ'mʉsecjãrã Õ'acʉ̃rẽ wereco'terã ejarãrẽ ñe'ecãrã niwã. “Õ'acʉ̃rẽ wereco'terã nima”, ni masĩticãrã niwã.
Bu'iri da'reri wi'ipʉ nirãrẽ wãcũña. Na me'rã nírã weronojõ tʉ'oña'ña. Ña'arõ yʉ'rʉ, cãmida'reno'cãrã quẽ'rãrẽ wãcũña. Mʉsã quẽ'rã na weronojõ upʉti'i. Tojo weerã pi'etitamumasĩ'i.
Nipe'tirã nʉmotirã, marãpʉtirã a'merĩ wiopesase me'rã ĩ'aña. Mʉsã nʉmosãnumia me'rã añurõ nisetiya. Numia na marãpʉsʉmʉa me'rã mejãrõta nisetiato. Nʉmo marĩrã, marãpʉ marĩrã no'o ʉaro a'metãrãbajaque'atirãrẽ Õ'acʉ̃ bu'iri da'regʉsami. Tojo nicã nʉmotirã, marãpʉtirã nimirã, ãpẽrãrẽ a'metãrãbajaque'atirãrẽ bu'iri da'regʉsami.
Niyerure ʉaripejayʉ'rʉnʉ'cãticã'ña. Mʉsã cʉose me'rã e'catiya. Õ'acʉ̃ a'tiro nicʉ niwĩ: “Ne mʉ'ʉrẽ ni'cʉ̃ta du'ucũusome. Ne cõ'awã'cãsome.”
Tojo weerã diacjʉ̃ta ẽjõpeose me'rã a'tiro nímasĩ'i:Marĩ wiogʉ yʉ'ʉre weetamumi. Ne ni'cʉ̃ yʉ'ʉre ña'arõ weesĩ'rĩsere uiwe'e, nímasĩ'i.
Mʉsãrẽ añurõ sʉ'ori wejepeo'cãrã Õ'acʉ̃ ye queti were'cãrãrẽ wãcũña. Na añurõ weeseti yapada'reo'quere wãcũña. Na weronojõ ẽjõpeo nisetiya.
Jesucristo ne dʉcayutimi. Todʉporopʉre niseti'caronojõta ni'cãrõacãrẽ, be'ropʉre mejãrõta ninu'cũgʉ̃sami.
Tojo weerã ãpẽrã mʉsãrẽ mejẽcã werecã, ẽjõpeoticã'ña. Õ'acʉ̃ cʉ̃ pajaña'se me'rã marĩrẽ ejeripõ'rãrĩpʉ wãcũtutuacã weesami. Ãpẽrã a'tiro dutisere cʉoma: “A'tere ba'aroʉa'a. A'te pe'ere ba'aticã'rõʉa'a”, nima. Na dutisere yʉ'tiro nemorõ Õ'acʉ̃ marĩrẽ wãcũtutuacã weese pe'e añuyʉ'rʉnʉ'cã'a. Te dutisere yʉ'ticã, tojo nirã́nojõrẽ wãcũtutuacã weewe'e.
Dʉporocjãrã pa'ia Õ'acʉ̃ wi'ipʉ da'rarã́ apeye wa'icʉrã ʉ̃jʉ̃amorõpeo'quere ba'aticãrã niwã. Na ba'ati'caronojõta náta tja a'tiro nicãrẽ marĩ Jesucristore ẽjõpeorã me'rã bu'ipejamasĩtisama.
A'tiro ni'i. Judío masʉ̃ pa'ia wiogʉ wa'icʉrãrẽ wẽjẽcʉ niwĩ. Cʉ̃ Õ'acʉ̃ Nibutiari Tucũpʉ na ye díre misãjãcʉ niwĩ. Masã ña'arõ wee'quere acobojodutigʉ tojo weecʉ niwĩ. Tojo weemigʉ̃, na wa'icʉrã upʉ pe'ere macã sumutopʉ ʉ̃jʉ̃acõ'acʉ niwĩ.
Tojo wee'caronojõ Jesú macã sumutopʉ pi'eti, wẽrĩcʉ niwĩ. Cʉ̃ ye dí me'rã marĩrẽ bu'iri marĩrã tojacã wéégʉ, tojo weecʉ niwĩ.
Cʉ̃ macã sumutopʉ wẽrĩse “Bopoyo ni'i”, nino'caro niwʉ̃. Cʉ̃ wẽrĩcã, judío masã wiorã cʉ̃rẽ tu'ti, yabicãrã niwã. Marĩ quẽ'rãrẽ cʉ̃rẽ sirutucã, ãpẽrã tu'ti, yabima. Marĩ cʉ̃rẽ siruturoʉa'a. Na tojo weesere tojo tʉ'oña'rã.
Tojo weerã Jesucristo cʉ̃ weetamuse me'rã marĩ Õ'acʉ̃rẽ ẽjõpeorã, a'tiro weerã. Wa'icʉrãrẽ wẽjẽ ʉ̃jʉ̃amorõpeo'caro weronojõ wéérã, cʉ̃rẽ e'catise o'onu'cũrã. “Cʉ̃ marĩ wiogʉ nimi, añuyʉ'rʉami” nírã, tojo weerã.
Tojo nicã mʉsã añurõ weenu'cũcã'ña. Añurõ weesere acobojoticã'ña. Ãpẽrãrẽ weetamurã, narẽ mʉsã cʉosere dʉcawaaya. Tojo weerã mʉsã Õ'acʉ̃pʉre o'orã weronojõ weerãsa'a. Cʉ̃ tojo weesere tʉ'sasami.
Mʉsãrẽ sʉ'ori wejepeorãrẽ yʉ'tiya. Na dutisere weeya. Na mejẽcã ẽjõpeori nírã, mʉsãrẽ ĩ'anʉrʉ̃, bu'enu'cũma. Na Õ'acʉ̃rẽ a'tiro nirãsama: “Ʉ̃sã narẽ bu'érã, queorota weewʉ”, nirãsama. Tojo weerã na dutisere tʉ'saropʉta yʉ'tiya. Narẽ bʉjaweticã weeticã'ña. Mʉsã narẽ yʉ'rʉnʉ'cãcã, na mʉsãrẽ añurõ weetamumasĩtima.
Ʉ̃sãrẽ Õ'acʉ̃rẽ sẽrĩbosanu'cũcã'ña. Ʉ̃sã bu'iri marĩrã tʉ'oña'a. Nipe'tisere queoro weesĩ'rĩ'i.
A'tiro Õ'acʉ̃rẽ sẽrĩcã ʉa'a: “Maata Õ'acʉ̃ mʉsã tiropʉ yʉ'ʉre o'oato”, ni sẽrĩña.
Añudutitʉose, tojo nicã Õ'acʉ̃ añurõ weeato nise ni'iÕ'acʉ̃ ejerisãjãse o'ogʉ́ marĩ wiogʉ Jesucristore wẽrĩ'cʉpʉre masõcʉ niwĩ. Jesucristo oveja co'tegʉ waro weronojõ marĩrẽ añurõ co'tegʉ́ nimi. Cʉ̃ wẽrĩse me'rã, cʉ̃ ye dí me'rã Õ'acʉ̃ masãrẽ “Na wiogʉ nigʉ̃ti, na quẽ'rã yarã nirãsama” ní'quere queoro wa'acã weecʉ niwĩ. Õ'acʉ̃ masãrẽ “Tojo weegʉti” ní'que ninu'cũrõsa'a.
Õ'acʉ̃ mʉsãrẽ queoro niseticã weeato. Nipe'tisere añurõ weeseticã weeato. Tojo weecã, cʉ̃ ʉaro weemasĩrãsa'a. Jesucristo cʉ̃ tutuaro me'rã mʉsãrẽ tojo weegʉsami. Cristore e'catipeonu'cũrã. Tojota weerã.
Yʉ'ʉ acawererã, yʉ'ʉ mʉsãrẽ werecasasere nʉ'cãcureya. Yʉ'ʉ mʉsãrẽ yoatiri pũrĩ oja'a.
Mʉsã a'tiro masĩcã ʉa'a. Marĩ acaweregʉ Timoteo bu'iri da'reri wi'ipʉ ní'cʉ du'uwĩrõno'tojami. Cʉ̃ maata yʉ'ʉ tiropʉ etacã, mʉsã tiropʉ wa'agʉ, cʉ̃rẽ miagʉ̃ti.
Nipe'tirã mʉsãrẽ sʉ'ori wejepeorã añuato. Nipe'tirã Jesucristore ẽjõpeorã quẽ'rã añuato. Italiacjãrã mʉsãrẽ añudutima.
Õ'acʉ̃ mʉsã nipe'tirãrẽ añurõ weeato. Tojota weeato.
Santiago cʉ̃ oja'que ni'iNo'o ʉaro du'tistewã'cã'cãrãrẽ oja'que ni'iYʉ'ʉ Santiago a'ti pũrĩ me'rã mʉsãrẽ añudutise o'ó'o. Marĩ pacʉ Õ'acʉ̃, tojo nicã marĩ wiogʉ Jesucristo dutisere da'rawã'ñaco'tegʉ ni'i. Mʉsã judío masã doce cururicjãrã Jesucristore ẽjõpeorãrẽ oja'a. Mʉsã apeye di'tapʉ du'tistewã'cã'cãrãrẽ oja'a.
Ẽjõpeo'cãrãpʉ tojota ẽjõpeoyapaticã'ña nise ni'iYʉ'ʉ acawererã, yʉ'ʉ weresere tʉ'oya. Marĩrẽ apetero wãcũña marĩrõ peje ña'ase, mejẽcã bajuse wa'abosa'a. Tojo wa'acã, e'catiya.
Õ'acʉ̃ marĩrẽ ¿yʉ'ʉre diacjʉ̃ta ẽjõpeomitina? nígʉ̃, mejẽcã wa'acã weebosami. Tojo wa'amicã, marĩ cʉ̃rẽ ẽjõpeodu'utirã, siape me'rã nemorõ wãcũtutuanemorãsa'a.
Mʉsãrẽ ña'ase wa'ari curare tojota wãcũtutuayapaticã'ña. Tojo weerã siape me'rã Jesucristore ẽjõpeonemorãsa'a. Añurõ ẽjõpeoyapatitu'ajarãsa'a. Õ'acʉ̃ ʉaronojõ nisetirãsa'a. Tojo nicã mʉsãrẽ ne cã'rõacã ẽjõpeose dʉ'sasome.
No'o masĩse moogʉ̃nojõ Õ'acʉ̃rẽ sẽrĩña. Cʉ̃ o'ogʉsami. Cʉ̃ “O'owe'e” nitigʉta, tu'tiro marĩrõ nipe'tirãrẽ marĩ sẽrĩse nemorõ o'oyʉ'rʉnʉ'cãgʉ̃sami.
Tere sẽrĩrã, ẽjõpeose me'rã sẽrĩña. “¿Yʉ'ʉre o'ogʉsariba?” nitirãta, sẽrĩña. Marĩ, apetero weegʉ yʉ'ʉre o'osome nírã, dia pajiri maa cjase pã'cõrĩ dʉcayumʉjãrõ weronojõ ni'i. Témarĩcã, wĩ'rõ wẽeocã, wa'amʉjã, dijamʉjãsa'a.
A'te weronojõ tʉ'oña'gʉ̃, “Õ'acʉ̃ yʉ'ʉre yʉ'tigʉsami”, ni wãcũticã'ña. Yʉ'tisome.
Ni'cã nʉmʉrẽ mejẽcã, ape nʉmʉrẽ mejẽcã wãcũsami. Queoro ni'cã́diacjʉ̃ wãcũtisami. Tojo wãcũgʉ̃́nojõrẽ Õ'acʉ̃ o'otisami.
Pajasecʉogʉ Jesure ẽjõpeogʉ e'catiato. Õ'acʉ̃ ĩ'orõpʉre mejõ nigʉ̃́ nitisami. Cʉ̃rẽ wiogʉ sõrõgʉ̃sami.
No'o peje cʉogʉ́ quẽ'rã Jesure ẽjõpeogʉ e'catiato. Cʉ̃ ẽjõpeose cʉ̃ cʉose nemorõ wapati'i. Cʉ̃ cʉose o'ori ñaidijaro weronojõ pe'tidijarosa'a.
Na masã peje cʉorã́nojõ a'tiro wa'arãsama. Tá mujĩpũ ʉpʉtʉ asicã, ñaia wa'asa'a. Tojo weero te o'ori añuse nimirõ, ñai, bʉrʉdija wa'asa'a. A'te weronojõ na peje cʉomi'que pe'tidijarosa'a. Tojo weerã na da'rase me'rãta wẽrĩrãsama.
Marĩ ña'arõ weesĩ'rĩsere Õ'acʉ̃ mejeta dutimi nise ni'iJesucristore ẽjõpeogʉ cʉ̃rẽ ña'arõ wa'amicã ẽjõpeonu'cũgʉ̃, e'catisami. Cʉ̃ wãcũtutuaca be'ro Õ'acʉ̃ cʉ̃rẽ “Queoro weemi”, nisami. Tojo weegʉ cʉ̃ me'rã ʉ'mʉsepʉ catinu'cũgʉ̃sami. Õ'acʉ̃ “Yʉ'ʉre ẽjõpeorãrẽ catinu'cũsere o'ogʉti” ní'caronojõta o'ogʉsami.
No'o ña'arõ weesĩ'rĩgʉ̃nojõ “Õ'acʉ̃ yʉ'ʉre tojo weedutimi”, niticã'ña. Õ'acʉ̃rẽ ne ña'arõ weesĩ'rĩse marĩ'i. Tojo nicã ne ni'cʉ̃rẽ “Ña'arõ weeya”, nitisami.
<sup>(14-15)</sup> A'tiro pe'e ni'i. Marĩ basu ña'arõ weesere wãcũnʉrʉ̃'ʉ. Tojo tere wãcũnʉrʉ̃cã, marĩ ña'arõ weesĩ'rĩse wã'cã'a. A'te ña'arõ weesĩ'rĩse me'rã ña'ase wa'asa'a. Marĩ siape me'rã pũrõ weepóca be'ro de'ro du'umasĩtisa'a. Te me'rã diacjʉ̃ta wẽrĩdojasere bocarãsa'a. Bu'iri da'rese bocarãsa'a.
(-)
Yʉ'ʉ acawererã, mʉsã diacjʉ̃ wãcũña. “Õ'acʉ̃ yʉ'ʉre ña'arõ weedutimi”, niticã'ña.
Nipe'tise añuse marĩrẽ o'ose “Õ'acʉ̃ cʉ̃ o'o'que ni'i”, ni wãcũña. Cʉ̃ a'ti ʉmʉco sĩ'orã mujĩpũ, ñocõarẽ wee'cʉ nimi. Na ʉ̃jʉ̃mʉjã, yatidijamʉjãsama. Õ'acʉ̃ pũrĩcã na weronojõ nitisami. Ne cã'rõ dʉcayutisami. Ʉmʉcorinʉcʉ̃ marĩrẽ añurõ weenu'cũcã'sami.
Õ'acʉ̃ marĩrẽ cʉ̃ ʉa'caronojõta cʉ̃ ye queti diacjʉ̃ nise me'rã cʉ̃ põ'rã wa'acã weecʉ niwĩ. Tojo weerã cʉ̃rẽ ẽjõpeotjĩarã, cʉ̃ põ'rã nimʉ'tã'cãrã weronojõ ni'i. Siape me'rã nemorõ pãjãrã cʉ̃rẽ ẽjõpeonemorãsama.
Marĩ uarã, Õ'acʉ̃ ʉaro weetisa'a.
Tojo weerã nipe'tise mʉsã ña'arõ wãcũsere, ña'arõ weesetisere du'ucã'ña. Õ'acʉ̃ ye queti marĩrẽ cʉ̃ cũu'quere queoro ẽjõpeoya. Te quetire tʉ'o ẽjõpeorã, mʉsã yʉ'rʉrãsa'a.
Mʉsã Õ'acʉ̃ ye quetire tʉ'orã, tʉ'oro bajuro tʉ'oticã'ña. Mʉsã tʉ'o'quere queoro weeya. Cʉ̃ ye quetire tʉ'o'cãrã nimirã tere weetirã, marĩ basu weesoorã wee'e.
<sup>(23-24)</sup> Marĩ Õ'acʉ̃ ye quetire tʉ'omirã tere weetirã, a'te weronojõ ni'i. Ni'cʉ̃ masʉ̃ cʉ̃ diapoare ẽorõpʉ ĩ'asami. Cʉ̃ ĩ'áca be'ro aperopʉ wa'agʉ, cʉ̃ bajusere acoboja wa'asami. Õ'acʉ̃ ye quetire tʉ'omirã tere weetirã, marĩ quẽ'rã cʉ̃ weronojõ ni'i. Maata cʉ̃ ye quetire acobojosa'a.
(-)
Apĩ pe'e cʉ̃ Õ'acʉ̃ ye tʉ'o'quere wãcũnu'cũ, acobojotisami. Õ'acʉ̃ dutironojõ marĩ weenu'cũcã, cʉ̃ nipe'tise marĩ weese me'rã e'caticã weegʉsami. Õ'acʉ̃ ye queti diacjʉ̃ta ni'i. Te me'rã marĩ ña'arõ wee'quere yʉ'rʉweticã weecʉ niwĩ.
Marĩ a'tiro nibosa'a: “Õ'acʉ̃rẽ ẽjõpeo'o.” Tojo nimirã, ãpẽrãrẽ ucja, ña'arõ ucũbosa'a. Te me'rã marĩ ucũsere diacjʉ̃ niwe'e, ni masĩno'o. “Marĩ Õ'acʉ̃rẽ ẽjõpeo'o” nimi'que ne wapamarĩsa'a.
Marĩ cʉ̃rẽ diacjʉ̃ ẽjõpeorã, a'tiro weesetiroʉa'a. Pacʉsʉmʉa moorãrẽ, wapewia numiarẽ narẽ mejẽcã wa'acã, weetamurõʉa'a. Apeye quẽ'rãrẽ a'ti ʉmʉco cjase ña'asere weeticã'rõʉa'a.
Masãrẽ ni'cãrõnojõ weeya nise ni'iMarĩ wiogʉ Jesucristo añuyʉ'rʉgʉre ẽjõpeorã, masãrẽ ne dʉcawaaticã'rõʉa'a.
<sup>(2-3)</sup> Apetero Õ'acʉ̃ wi'i mʉsã nerẽwʉaropʉ pʉarã sãjãbosama. Ni'cʉ̃ peje cʉogʉ́ añuse su'ti sãñagʉ̃́ omopica uru me'rã weeca be'tore tuusãasami. Apĩ pajasecʉogʉ pe'e su'ti boasemejã sãñasami. Mʉsã peje cʉogʉre añurõ wéérã, “A'to añurõpʉ dujiya”, nibosa'a. Apĩ pajasecʉogʉ pe'ere “Totá nu'cũña” o apetero weerã “Totá nucũcãpʉ dujicã'ña”, nicã'bosa'a.
(-)
Mʉsã tojo wéérã, narẽ ni'cãrõnojõ weetisa'a. “Peje cʉogʉ́ nemorõ wapatimi”, nisa'a. “Pajasecʉogʉ wapamarĩmi”, nirã weesa'a. Tojo nírã, ña'arõ wãcũrã wee'e.
Yʉ'ʉ acawererã yʉ'ʉ ma'irã́, yʉ'ʉre tʉ'oya. Õ'acʉ̃ pajasecʉorãrẽ pũrõ ma'isami. Cʉ̃rẽ ẽjõpeodutigʉ narẽ besecʉ niwĩ. Na ẽjõpeocã, cʉ̃ ĩ'orõpʉre na ẽjõpeose pajiro wapati'i. Tojo nicã cʉ̃ tiropʉ wa'ato nígʉ̃ besecʉ niwĩ. Cʉ̃ ní'caronojõta cʉ̃rẽ ma'irã́ cʉ̃ tiropʉ ninu'cũrãsama.
Õ'acʉ̃ tojo beséca be'ro nimicã, mʉsã pe'e pajasecʉorãrẽ yabi bopoyasãsa'a. Peje cʉorãrẽ añurõ weeyʉ'rʉnʉ'cãrã, queoro weetisa'a. Náta mʉsãrẽ ña'arõ weema. Mʉsãrẽ weresãrã, wiorã tiropʉ mʉsãrẽ ñe'ewã'cãsama.
Na Jesú marĩ ẽjõpeogʉre bujicã'sama.
Õ'acʉ̃ marĩ wiogʉ cʉ̃ ye queti ojaca pũrĩpʉ a'tiro weeduticʉ niwĩ. “Mʉsã basu ma'irõnojõta ãpẽrã quẽ'rãrẽ ma'iña.” Marĩ cʉ̃ tojo duti'quere wéérã, añurõ weerã wee'e.
Marĩ ãpẽrãrẽ ni'cãrõnojõ weetirã, Õ'acʉ̃ duti'quere yʉ'rʉnʉ'cãrã weesa'a. Tojo weerã bu'iri cʉosa'a.
Ni'cʉ̃ Õ'acʉ̃ duti'quere añurõ weepe'omigʉ̃ ni'cãrõ dutisere yʉ'rʉnʉ'cãgʉ̃, bu'iri cʉosami. Nipe'tisere Õ'acʉ̃ duti'quere yʉ'rʉnʉ'cãgʉ̃ weronojõ weesami.
Õ'acʉ̃ a'tiro nicʉ niwĩ: “Mʉsã nʉmosãnumia nitirãrẽ a'metãrãticã'ña.” Apeye quẽ'rãrẽ nicʉ niwĩ: “Ãpẽrãrẽ wẽjẽticã'ña.” Tojo weerã marĩ ãpẽrã nʉmosãnumiarẽ a'metãrãtimirã, no'o ãpẽrãrẽ wẽjẽrã, Õ'acʉ̃ duti'quere yʉ'rʉnʉ'cãrãta wee'e.
Cʉ̃ dutise marĩrẽ pajaña, ma'iduti'i. Te dutise me'rã marĩrẽ besegʉsami. Tojo weerã ãpẽrãrẽ ma'iti, pajaña'tirã, bu'iritirãsa'a. Cʉ̃ tojo beseatjere masĩrã, marĩ ucũsere, marĩ weesere añurõ wãcũyuroʉa'a.
Marĩ ãpẽrãrẽ pajaña'ticã, cʉ̃ beseri nʉmʉ nicã, marĩ quẽ'rãrẽ pajaña'tisami. Marĩ narẽ pajaña'cã pũrĩcãrẽ, Õ'acʉ̃ quẽ'rã marĩrẽ pajaña'gʉ̃sami.
Añurõ weese me'rã Jesucristore ẽjõpeosere ĩ'o'o nise ni'iAcawererã, marĩ “Jesucristore ẽjõpeo'o”, nibosa'a. Tojo nimirã, ãpẽrãrẽ weetamuticã, “Marĩ ẽjõpeo'o” nise ʉseri wapamarĩ'i. Te “Marĩ ẽjõpeo'o” ní'que ʉseri me'rã dia'cʉ̃ yʉ'rʉwetimasĩtisa'a.
<sup>(15-16)</sup> Mʉsãrẽ queose me'rã weregʉti. Apetero Jesucristore ẽjõpeorã pajasecʉorã su'ti moorã, ba'ase moorã marĩ tiropʉ etasama. Ni'cʉ̃ narẽ añurõ weetimigʉ̃, nibosami. “Añurõ wa'apa. Su'ti sãñaña yʉsʉabʉari, tojo nicã pajiro ba'aya”, nibosami. Cʉ̃ narẽ na ʉasere o'otimigʉ̃ tojo ucũcã, wapamarĩ'i.
(-)
A'te weronojõ ni'i “Jesucristore ẽjõpeo'o” nimirã, marĩ ãpẽrãrẽ weetamuticã. Marĩ cʉ̃rẽ ẽjõpeo'o nise wapamarĩ'i.
Apetero weegʉ yʉ'ʉ ní'quere ẽjõpeotigʉnojõ a'tiro nibosami. Ni'cʉ̃ añusere weetimigʉ̃, “Jesucristore ẽjõpeo'o”, nibosami. Apĩ “Añuse pe'ere wee'e”, nibosami. Cʉ̃ tojo nisere a'tiro weregʉti. Cʉ̃ añurõ weeticã, ¿de'ro wee marĩ cʉ̃ “Jesucristore ẽjõpeomi” ni ĩ'abosaʉ? Añurõ weecãma, cʉ̃ Jesucristore ẽjõpeosere masĩbosa'a.
Mʉsã “Õ'acʉ̃ ni'cʉ̃ta nimi”, ni ẽjõpeo'o. Añu ni'i mʉsã tojo nise. Wãtĩa quẽ'rã mʉsã weronojõta tere ẽjõpeosama. Na Õ'acʉ̃rẽ uirã, narãsãsama. Na tojo ẽjõpeomirã, Õ'acʉ̃ ʉaro weetisama.
Mʉsã diacjʉ̃ wãcũwe'e. Tʉ'omasĩtirã weronojõ ni'i. Marĩ “Jesucristore ẽjõpeo'o” nimirã, ãpẽrãrẽ añurõ weeĩ'otirã, Jesucristore diacjʉ̃ ẽjõpeotisa'a.
Dʉporocjʉ̃ marĩ ñecʉ̃ Abrahã ye cjasere weregʉti. Õ'acʉ̃ Abrahãrẽ ¿diacjʉ̃ yʉ'ʉre ẽjõpeomiticʉ̃? nígʉ̃, cʉ̃ macʉ̃ Isaare wẽjẽ ʉ̃jʉ̃amorõpeoduticʉ niwĩ. Abrahã Õ'acʉ̃rẽ yʉ'ticʉ niwĩ. Tojo weegʉ cʉ̃ macʉ̃ Isaare, cʉ̃rẽ wẽjẽ ñubuepeogʉti nígʉ̃, ʉ̃tãmesã bu'ipʉ dʉ'tepeocʉ niwĩ. Cʉ̃ tojo weecã ĩ'agʉ̃, Õ'acʉ̃ “Abrahã yʉ'ʉre añurõ ẽjõpeomi. Cʉ̃ añugʉ̃ nimi”, nicʉ niwĩ.
Cʉ̃ añurõ weecã, dʉporocjãrãpʉ Õ'acʉ̃ ye queti weremʉ'tãrĩ masã na oja'que queoro wa'acaro niwʉ̃. Na Abrahãrẽ a'tiro ojacãrã niwã: “Abrahã Õ'acʉ̃rẽ ẽjõpeocʉ niwĩ. Tojo weegʉ Õ'acʉ̃ cʉ̃rẽ ‘Añugʉ̃ nimi’, ni ĩ'acʉ niwĩ”, ni ojano'caro niwʉ̃. Abrahãrẽ masã “Õ'acʉ̃ me'rãcjʉ̃ nimi”, nicãrã niwã.
Cʉ̃ tojo wee'quere wãcũrã, marĩ a'tiro masĩ'i. Marĩ Õ'acʉ̃rẽ ẽjõpeorã añurõ weecã, Abrahãrẽ weronojõ marĩ quẽ'rãrẽ “Añurã nima”, ni ĩ'asami. Marĩrẽ “Õ'acʉ̃rẽ ẽjõpeo'o” ni ucũse ʉseri me'rã dia'cʉ̃ “Añurã nima”, nitisami.
Apego dʉporocjõpʉ Rahab wãmetigo ye cjasere weregʉti tja. Co judío masõ nitigo ʉmʉarẽ a'metãrãwapata'ari masõ nico niwõ. Tojo weesetimigõ, Õ'acʉ̃ yarã judío masãrẽ weetamuco niwõ. Na Josué o'óno'cãrã co ya macãpʉ ĩ'adu'tirã ejacãrã niwã. Co ya macãcjãrã narẽ wẽjẽrĩ nígõ, co ya wi'ipʉ narẽ nʉoco niwõ. Be'ro narẽ na du'titojaati ma'arẽ ĩ'oco niwõ. Co tojo weecã ĩ'agʉ̃, Õ'acʉ̃ core “Añugõ nimo”, ni ĩ'acʉ niwĩ.
Marĩ ejeripõ'rã du'úca be'ro marĩ upʉ catitisa'a majã. “Õ'acʉ̃rẽ ẽjõpeo'o” nimirã marĩ añurõ weeticã, wẽrĩca upʉ weronojõ nisa'a.
Marĩ ucũrĩ ñe'merõ cjase ni'iAcawererã, mʉsã masĩsa'a. Ʉ̃sã bu'eri masã mʉsã nemorõ nʉcʉ̃ĩ'ase me'rã beseno'rãsa'a. Õ'acʉ̃ yere bu'eri masã añurõ weeticã, Õ'acʉ̃ ãpẽrã yʉ'rʉoro bu'iri da'regʉsami. Tojo weerã mʉsã wa'teropʉ nirã́ pejetirãcã masãrẽ bu'eri masã nirõʉa'a.
Marĩ nipe'tirã pejetiri ña'arõ weesa'a. No'o ni'cʉ̃ ne cã'rõacã ña'arõ ucũtigʉ, añugʉ̃ waro nimi. Cʉ̃ ña'arõ ucũse ʉserire cã'mota'amasĩgʉ̃, cʉ̃ ña'arõ ʉaripejasere cã'mota'amasĩmi.
Queose me'rã mʉsãrẽ weregʉti. Marĩ cabayure cõmebe'tore ʉseropʉ tuusãarã, ti be'toacã me'rã cʉ̃ pajigʉ nimicã, marĩ wa'asĩ'rĩrõpʉ cʉ̃rẽ wa'adutimasĩsa'a.
Yucʉsʉ pajipjʉ quẽ'rã tojota ni'i. Tiwʉ pajipjʉ nisa'a. Tojo nimicã, wĩ'rõ ʉpʉtʉ wẽetutuamicã, tiwʉre autumasĩsama. Tiwʉre auturi pjĩ cã'pjĩacã nimicã, ti pjĩ me'rã na wa'asĩ'rĩrõ pe'e autuosama.
Tojota wa'asa'a marĩ ucũrĩ ñe'merõ me'rã. Marĩ ucũrĩ ñe'merõ cã'rõacã nimicã, pejeti ucũseacã me'rã pãjãrãrẽ dojorẽmasĩ'i. Pecame'e cã́'me'eacã me'rã marĩ sĩ'ayómicã, pajiro nʉcʉ̃ ʉ̃jʉ̃sa'a.
Marĩ ña'arõ ucũse ʉseri pecame'e weronojõ ni'i. Ñe'merõ cã'ñe'merõacã nimicã, ti ñe'merõ me'rã peje ña'ase ucũmasĩsa'a. No'o ʉaro nipe'tise ña'ase wa'asa'a. Te ña'arõ ucũse wãtĩ me'rã dʉ'pocã́tisa'a. Nipe'tiro marĩ catiri ʉmʉco marĩ weesetisere dojorẽsa'a.
Masã nipe'tirã wa'icʉrãrẽ, mirĩcʉ̃arẽ, pĩrõarẽ, diacjãrãrẽ ĩ'anʉrʉ̃, dutimasĩsama. Tojo weerã narẽ ne waropʉreta dutidʉ'pocã́titojacãrã niwã.
Marĩ ucũrĩ ñe'merõ pũrĩcãrẽ ne ni'cʉ̃ narẽ weronojõ dutimasĩtisami. Ti ñe'merõ dutita basiowe'e. Aña cʉ̃ cũ'rĩcã, cʉ̃ nímá o'oro weronojõ marĩ ucũse masãrẽ ña'arõ weesa'a.
Marĩ ñe'merõ me'rã Õ'acʉ̃ marĩ pacʉre e'catise o'osa'a. Ti ñe'merõ me'rãta tja ãpẽrãrẽ ña'arõ ucũsa'a. Marĩ Õ'acʉ̃ weronojõ bajurã cʉ̃ wee'cãrãrẽ mejãrõta ña'arõ ucũsa'a.
Ti ñe'merõpʉta tja Õ'acʉ̃rẽ e'catise o'o, ãpẽrãrẽ ña'arõ ucũsa'a. Tojo weeticã'rõʉa'a. A'tiro weecã, ña'a ni'i.
Ni'cãpe aco wijaripepʉre añuse, ña'ase aco morẽsu'u wijatisa'a.
Yʉ'ʉ acawererã, ojoño naraña dʉcatitisa'a. Ʉ'segʉ quẽ'rã ojo dʉcatitisa'a. Aco wijaripe quẽ'rã tojota ni'i. Aco moatise wijaripepʉre aco moa marĩse marĩsa'a. Marĩ quẽ'rã a'te weronojõ nirõʉa'a. Marĩ añuse dia'cʉ̃rẽ ucũrõʉa'a.
Tʉ'omasĩse cjase ni'iNo'o mʉsã wa'teropʉre tʉ'omasĩyʉ'rʉagʉ nigʉ̃́nojõ añurõ weesetiato. A'tiro wéégʉ, cʉ̃ masĩsere ãpẽrãrẽ ĩ'ogʉ̃sami. Queoro wãcũme'rĩgʉ̃, “Ãpẽrã nemorõ masĩyʉ'rʉnʉ'cã'a” nirṍ marĩrõ niato.
Mʉsã ãpẽrãrẽ doerã, narẽ ʉorã, na yʉ'rʉoro nisĩ'rĩsa'a nírã, tojo nima'acãrã wee'e. Tojo weerã mejõ waro “Tʉ'omasĩyʉ'rʉnʉ'cã'a”, nisa'a. Mʉsã tojo nise wapamarĩsa'a.
Mʉsã tojo wãcũse a'ti turi cjase, masã wãcũse ni'i. Õ'acʉ̃ mejeta mʉsãrẽ tojo wãcũdutisami. Wãtĩ wãcũse o'osere mʉsã wãcũsetisa'a.
Mʉsã ãpẽrãrẽ ʉorã, na yʉ'rʉoro nisĩ'rĩcã, cumuca wã'cãsa'a. No'o ʉaro nipe'tise ña'ase wa'asa'a.
Õ'acʉ̃ cʉ̃ tʉ'omasĩse marĩrẽ o'ose pe'e a'tiro ni'i. Marĩ cʉ̃ tʉ'omasĩsere cʉorã, ña'ase marĩrõ añurõ nisetisa'a. Uayetisa'a. Ãpẽrã me'rã añurõ tʉ'oña'a, nicã'sa'a. Ãpẽrãrẽ sõ'o o'obosaʉ nitirãta o'osa'a. Marĩ ʉaro dia'cʉ̃ weetisa'a. Ãpẽrãrẽ pajaña'sa'a. Nipe'tirãrẽ ni'cãrõnojõ weesa'a. Weesooro marĩrõ weesetisa'a.
Ãpẽrã me'rã añurõ nisĩ'rĩrã, cumuca marĩrõ nicã'sama. Tojo weerã ãpẽrãrẽ añurõ niseticã weesama.
Õ'acʉ̃rẽ, a'ti ʉmʉco cjasere ni'cãrõ me'rã ma'ita basiowe'e nise ni'i¿Ñe'e me'rã marĩrẽ a'mequẽse, ãpẽrã me'rã a'metu'tise wã'cãsari? A'tiro ni'i. Marĩ basu ña'arõ weesĩ'rĩrã, ʉaripejase me'rã, ña'arõ wãcũnʉrʉ̃se me'rã wã'cã'a.
Mʉsã a'ti turi cjasere ʉaripejayʉ'rʉnʉ'cãsa'a. Mʉsã ʉaripejasere bocatirã, wẽjẽsa'a. Ãpẽrã yere ĩ'arã, ʉosa'a. Tere bocamasĩtirã, no'o ʉaro a'metu'tima'acã'sa'a. A'mequẽsa'a. Õ'acʉ̃rẽ sẽrĩtise ye bu'iri mʉsã ʉasere bocatisa'a.
Apeterore cʉ̃rẽ sẽrĩrã quẽ'rã, añurõ wãcũse me'rã sẽrĩtisa'a. Mʉsã basu ʉaripejasere ña'arõ weerãtirã sẽrĩsa'a. Tojo weese ye bu'iri cʉ̃ mʉsãrẽ o'otisami.
Tojo weerã mʉsã ni'cõ numio marãpʉtigo nimigõta, apĩrẽ tʉ'sago weronojõ ni'i. Mʉsã Õ'acʉ̃ põ'rã nimirãta, a'ti di'ta cjasere wãcũyʉ'rʉnʉ'cãsa'a. Tojo weerã Õ'acʉ̃rẽ yabirã weronojõ ni'i. No'o a'ti di'ta cjasere ʉaripejayʉ'rʉnʉ'cãgʉ̃nojõ Õ'acʉ̃ me'rã a'pepũrĩgʉ̃ weesami.
Õ'acʉ̃ ye queti na ojaca pũrĩpʉ diacjʉ̃ta ojano'caro niwʉ̃. “Õ'acʉ̃ marĩrẽ Espíritu Santure o'ócʉ niwĩ. Tojo weegʉ ãpẽrã yʉ'rʉoro cʉ̃rẽ marĩ ma'icã ʉasami”, ni ojano'caro niwʉ̃.
Õ'acʉ̃ marĩrẽ pajaña'tjĩagʉ̃, weetamusami. Cʉ̃ ye queti ojaca pũrĩpʉ a'tiro ojano'caro niwʉ̃ tja: “ ‘Ãpẽrã yʉ'rʉoro ni'i’ nirã́ me'rã Õ'acʉ̃ a'pepũrĩ nisami. Ãpẽrã ‘Yʉ'ʉ mejõ nigʉ̃́ ni'i, yʉ'ʉre weetamuña’ nirã́ pe'ere weetamusami”, ni ojano'caro niwʉ̃.
Tojo weerã Õ'acʉ̃ dutisere añurõ yʉ'tiya. Wãtĩ mʉsãrẽ niquesãcã, wãcũtutuaya. Jesú cʉ̃ tutuaro me'rã cʉ̃rẽ wa'adutiya. Mʉsã tojo weecã, cʉ̃ uiwã'cãgʉ̃sami.
Mʉsã ña'arõ weesere wãcũrã, bʉjaweti utiya. Mʉsã ña'arõ weese e'cati, bujironojõ o'orã, bopoya, bʉjawetiya.
Marĩ wiogʉre “Mʉ'ʉ ĩ'orõpʉre yʉ'ʉ mejõ nigʉ̃́ ni'i”, niña. Mʉsã tojo nicã, cʉ̃ mʉsãrẽ wiorã wa'acã weegʉsami.
Õ'acʉ̃ ni'cʉ̃ta marĩrẽ besemasĩsami nise ni'iYʉ'ʉ acawererã, a'merĩ ucjaticã'ña. Mʉsã ãpẽrãrẽ ucjarã, Õ'acʉ̃ a'merĩ ma'iduti'quere yʉ'rʉnʉ'cãrã wee'e. Cʉ̃ dutisere yʉ'rʉnʉ'cãrã, “Õ'acʉ̃ dutise ña'a ni'i”, nirã weesa'a. Tojo weerã mʉsã apeyenojõ wa'a'quere beseri masã weronojõ ni'i.
Õ'acʉ̃ ni'cʉ̃ta te dutisere cũucʉ niwĩ. Cʉ̃ dia'cʉ̃ marĩ weesere besemasĩsami. Marĩrẽ yʉ'rʉomasĩsami. Bu'iri da'remasĩsami. Tojo weerã marĩ ãpẽrãrẽ “Na ña'a nima”, nímasĩtisa'a.
“Marĩ be'ro weeatjere a'tiro weerãsa'a” niyuticã'rõʉa'a nise ni'iYʉ'ʉ ucũsere tʉ'oya. Mʉsã ni'cãrẽrã a'tiro wãcũsa'a. “Ni'cãcã o ñamiacã ti macãpʉ ni'cã cʉ̃'ma pajiro da'ra wapata'agʉ wa'agʉti”, nisa'a.
Tojo wãcũticã'ña. Marĩ be'ropʉ wa'atjere masĩtisa'a. A'tiro ni'i. O'me bo'reacã dujise weronojõ marĩ catise ni'i. Témarĩcã yoaticã ni, maata bajudutia wa'asa'a. Marĩ quẽ'rã yoaticã catirãsa'a.
Tojo weerã a'tiro pe'e wãcũrõʉa'a. “Apetero Õ'acʉ̃ yʉ'ʉre catise cũunemocã, cʉ̃ ʉacã, tere weegʉti”, nirõʉa'a.
Ni'cãrõacãrẽ mʉsã pe'e a'tiro wãcũ'u. “Be'ro ʉ̃sã weeatjere ʉ̃sã ʉaro weemasĩ'i”, ni wãcũ'u. Nipe'tise mʉsã tojo wãcũse ña'a ni'i.
Marĩ añurõ weemasĩmirã tere weetirã, Õ'acʉ̃rẽ yʉ'rʉnʉ'cãrã wee'e.
Peje cʉorãrẽ wa'atjere wereyuse ni'iPeje cʉori masã, yʉ'ʉ ucũsere tʉ'oya. Mʉsã pũrõ pi'etirãsa'a. Tere wãcũrã, bʉjawetiyuya.
Mʉsã peje cʉomi'que boa wa'arosa'a. Mʉsã cʉose su'tire butua yeerãsama.
Niyeru, uru mʉsã ma'írã nʉrõ'que ʉ'tawiji boarosa'a. Tojo wa'acã ĩ'arã, mʉsã niyeru ma'írã nʉrõ'quere masĩno'rõsa'a. Mʉsã niyeru ma'ise marĩrẽ pecame'e ʉ̃jʉ̃arõ weronojõ mʉsãrẽ dojorẽsa'a. Mʉsã niyerure ma'ise ye bu'iri ãpẽrãrẽ weetamutisa'a. Te ye bu'iri Õ'acʉ̃ mʉsãrẽ bu'iri da'regʉsami. Õ'acʉ̃ bu'iri da'reatji dʉporoacã mejõ waro pajiro niyeru nʉrõmiapã.
Mʉsãrẽ da'raco'terãrẽ queoro wapayeticãrã niwʉ̃. Tojo weerã na tʉ'satisama. Õ'acʉ̃ nipe'tisere masĩgʉ̃́ na bʉjawetisere ĩ'asami. Masĩsami mʉsã narẽ queoro wapayeti'quere.
Mʉsã pe'e a'ti turipʉre peje waro cʉo'o. Nipe'tise mʉsã ʉasere cʉoyʉ'rʉocã'sa'a. Mʉsã a'tiro weronojõ ni'i. Wecʉ na wẽjẽatji dʉporore ba'a, di'iyojasami. Cʉ̃ weronojõ mʉsã quẽ'rã peje cʉose bu'iri, bu'iri da'reno'rãsa'a.
Mʉsã ãpẽrãrẽ bu'iri moomicã, narẽ bu'iri da'reri wi'ipʉ sõrõcãrã niwʉ̃. Narẽ wẽjẽduticãrã niwʉ̃. Na pe'e mʉsãrẽ “Weeticã'ña”, nítutuaticãrã niwã.
Jesucristo cʉ̃ apaturi a'tiatji dʉporo wãcũtutuaduti'que ni'iAcawererã, marĩ wiogʉ Jesucristo a'ticãpʉ wãcũtutuatʉoya. Ni'cʉ̃ oteri masʉ̃ cʉ̃ ote'que dʉcatiri cura co'tesami. Cʉ̃ ote'quere aco peja doquesãarĩ cura sojatimigʉ̃, co'tewapamosami.
Cã'rõacã dʉ'sa'a Jesú cʉ̃ a'tiatjo. Tojo weerã mʉsã quẽ'rã oteri masʉ̃ weronojõ yucuewapamoña. Jesure ẽjõpeodu'uticã'ña.
Acawererã, mʉsã Õ'acʉ̃ bu'iri da'resere ʉatirã, a'metu'titicã'ña. Õ'acʉ̃ marĩ nipe'tirãrẽ beseacjʉ a'tiatjo cã'rõacã dʉ'sa'a.
Dʉporocjãrã Õ'acʉ̃ ye queti weremʉ'tãrĩ masãrẽ wãcũña. Na Õ'acʉ̃ ye quetire werecã, ãpẽrã masã narẽ ña'arõ weecãrã niwã. Narẽ tojo weemicã, na pi'etisere wãcũtutua, nʉ'cãcãrã niwã. Na wee'caro weronojõ marĩ quẽ'rã weerã.
Ãpẽrã narẽ ña'arõ weemicã, Õ'acʉ̃rẽ ẽjõpeodu'uticãrã niwã. Tojo weerã marĩ na ẽjõpeonu'cũsere wãcũrã, “Õ'acʉ̃ na me'rã e'catipĩ”, ni tʉ'oña'a. Apĩ dʉporocjʉ̃pʉ Job wãmetigʉ ye queti quẽ'rãrẽ masĩ'i. Cʉ̃rẽ peje ña'ase wa'acaro niwʉ̃. Tojo wa'amicã, cʉ̃ wãcũtutua, Õ'acʉ̃rẽ ẽjõpeodu'uticʉ niwĩ. Õ'acʉ̃ masãrẽ ma'ígʉ̃, pũrõ pajaña'mi. Tojo weegʉ Job cʉ̃ pi'etíca be'ro Õ'acʉ̃ peje añuse cʉ̃rẽ o'ocʉ niwĩ. Cʉ̃ todʉporopʉ cʉo'que nemorõ o'ocʉ niwĩ.
Õ'acʉ̃ mʉsãrẽ bu'iri da'reri nígʉ̃, nʉcʉ̃ĩ'ase quetire weregʉti. Nisooro marĩrõ ucũña. Apeyenojõrẽ wee'cʉ “Weeapʉ”, niña. Weeti'cʉ “Weetiapʉ”, niña. Nemoticã'ña. Õ'acʉ̃pʉre wãmepeoticã'ña. “Õ'acʉ̃ me'rã diacjʉ̃ta ni'i”, niticã'ña. Tojo weegʉ Õ'acʉ̃ mʉsãrẽ bu'iri da'resome.
Marĩrẽ ña'arõ wa'acã, Õ'acʉ̃rẽ sẽrĩrõʉa'a. E'catirã, cʉ̃rẽ basapeoroʉa'a.
No'o dutitigʉ Jesure ẽjõpeorãrẽ sʉ'ori nirãrẽ pijiato. Na cʉ̃ tiro etarã, Õ'acʉ̃rẽ sẽrĩbosato. Ʉ'se me'rã cʉ̃rẽ ñapeo, “Jesú, ã'rĩ mʉ'ʉrẽ ẽjõpeogʉre yʉ'rʉoya”, ni ñubueato.
Ẽjõpeose me'rã cʉ̃rẽ sẽrĩbosacã, marĩ wiogʉ cʉ̃rẽ yʉ'rʉogʉsami. Dutiti'cʉ yʉ'rʉgʉsami. Cʉ̃ ña'arõ wééca be'ro nicã, Õ'acʉ̃ cʉ̃rẽ acobojogʉsami.
Tojo weerã mʉsã ña'arõ wee'quere a'merĩ wereyʉ'rʉya. Dutitirãrẽ yʉ'rʉodutirã, Õ'acʉ̃rẽ sẽrĩbosaya. Ni'cʉ̃ añurõ weenu'cũgʉ̃ ʉpʉtʉ ẽjõpeose me'rã sẽrĩcã, Õ'acʉ̃ yʉ'titicã weetisami.
Dʉporocjʉ̃pʉ Elía Õ'acʉ̃ ye queti weremʉ'tãrĩ masʉ̃ marĩ weronojõ nicʉ niwĩ. Cʉ̃ Õ'acʉ̃rẽ acoro pejaticã'to nígʉ̃, pũrõ sẽrĩcʉ niwĩ. Cʉ̃ sẽrĩsere Õ'acʉ̃ yʉ'ticʉ niwĩ. Cʉ̃ yʉ'ticã, i'tia cʉ̃'ma ape cʉ̃'ma deco aco ne pejaticaro niwʉ̃.
Be'ro Õ'acʉ̃rẽ “Aco pejato tja”, ni sẽrĩcʉ niwĩ. Cʉ̃ tojo sẽrĩcã, acoro pejacaro niwʉ̃. Tojo wa'acã, apaturi otese pĩ'rĩ dʉcaticaro niwʉ̃ tja.
<sup>(19-20)</sup> Acawererã, apeye mʉsãrẽ weretʉogʉti. Apetero ni'cʉ̃ Jesure ẽjõpeogʉ ña'arõ weebosami. Cʉ̃ tojo weecã, apĩ cʉ̃rẽ weetamugʉ̃, cʉ̃ todʉporopʉ ẽjõpeo'caronojõta ẽjõpeocã weesami tja. Cʉ̃ tojo weegʉ cʉ̃rẽ bu'iri da'reno'bo'cʉre yʉ'rʉcã weesami. Õ'acʉ̃ quẽ'rã cʉ̃ peje ña'ase wee'quere acobojosami.Tocã'rõta oja'a.Santiago.
(-)
Marĩ pacʉ Õ'acʉ̃ dʉporopʉ cʉ̃ ʉa'caronojõta marĩrẽ cʉ̃ põ'rã niato nígʉ̃ besetojacʉ niwĩ. Espíritu Santu me'rã marĩ ña'arã ní'cãrãrẽ dʉcayucʉ niwĩ. Marĩrẽ cʉ̃ macʉ̃ Jesucristo ʉaro weedutigʉ besecʉ niwĩ. Tojo nicã cʉ̃ macʉ̃ curusapʉ wẽrĩgʉ̃ dí o'mabʉrose me'rã marĩ ña'arõ wee'quere acobojogʉti nígʉ̃, besecʉ niwĩ.Õ'acʉ̃ mʉsãrẽ ejerisãjãse, nipe'tise añusere o'onemoato.
<sup>(3-4)</sup> Õ'acʉ̃, marĩ wiogʉ Jesucristo pacʉre e'catise o'orã. Cʉ̃ marĩrẽ pajaña'gʉ̃, cʉ̃ põ'rã sãjãcã weecʉ niwĩ. Cʉ̃ macʉ̃ Jesucristo wẽrĩ'cʉpʉre masõ'que me'rã marĩ todʉporo ña'arõ niseti'quere acobojocʉ niwĩ. Tere wéégʉ, marĩrẽ apaturi bajuaapo'cãrãrẽ weronojõ weecʉ niwĩ. Õ'acʉ̃ cʉ̃ põ'rãrẽ “Añubutiasere o'ogʉti”, nicʉ niwĩ. Cʉ̃ o'oatjere marĩ e'catise me'rã yucuerã wee'e. Tere ʉ'mʉsepʉ cʉoyutojasami. Cʉ̃ o'oatje a'ti nucũcã cjase weronojõ pe'ti, boasome. Ninu'cũcã'rõsa'a.
(-)
Marĩ Õ'acʉ̃rẽ ẽjõpeoyucã, cʉ̃ tutuaro me'rã marĩrẽ co'tesami. Jesucristo apaturi a'ti nucũcãpʉre a'tigʉ, nipe'tirã ĩ'orõpʉ “Ã'rã yʉ'ʉ yʉ'rʉo'cãrã nima. Yʉ'ʉ me'rã ninu'cũrãsama”, ni ĩ'ogʉ̃sami.
A'ti nucũcãpʉre nírã, marĩ pi'etinírã wee'e yujupʉ. Tojo pi'etimirã, ʉ'mʉsepʉ Jesucristo marĩrẽ o'oatjere wãcũrã, e'catiyurã.
Marĩ Jesucristore ẽjõpeose uru besese weronojõ ni'i. Masã ¿uruta niti? nírã, pecame'e bu'ipʉ asipopeosama. Sipipejaca be'ro ña'ase po'ca ʉ̃jʉ̃pe'tidija wa'asa'a. Añuse uru dia'cʉ̃ tojasa'a. A'te weronojõ marĩrẽ ¿Jesucristore diacjʉ̃ta ẽjõpeomitina? nírõ, ña'arõ wa'asa'a. Marĩ ña'arõ yʉ'rʉrã, te po'ca ʉ̃jʉ̃pe'ti'caro weronojõ ña'asere weedu'usa'a. Tojo nicã Jesucristore ẽjõpeonemosa'a. Cʉ̃rẽ ẽjõpeodu'uticã ĩ'arã, masã diacjʉ̃ta marĩrẽ cʉ̃rẽ ẽjõpeoma, ni ĩ'arãsama. Uru wapabʉjʉ ni'i. Wapabʉjʉmirõ, pe'tia wa'asa'a. Marĩ Jesucristore ẽjõpeose uru nemorõ wapati'i. Te pũrĩcã ne pe'titisa'a. Tojo weegʉ Jesucristo marĩrẽ apaturi a'ti nucũcãpʉre a'tigʉ, “Yʉ'ʉre añurõ ẽjõpeowʉ”, nigʉ̃sami.
<sup>(8-9)</sup> Mʉsã Jesucristore a'ti nucũcãpʉ nicã ĩ'ati'cãrã nimirã, cʉ̃rẽ ma'i'i. A'tiro nicãrẽ cʉ̃rẽ ĩ'atimirã, ẽjõpeo'o. Mʉsã cʉ̃rẽ ẽjõpeocã, mʉsãrẽ pecame'epʉ wa'abo'cãrãrẽ yʉ'rʉcã weegʉsami. Tojo weerã mʉsã Õ'acʉ̃ tiropʉ wa'atjere wãcũrã, pũrõ e'cati'i. ¿De'ro ni werenemobosaʉ? Wereta basiowe'e.
(-)
Dʉporopʉ Õ'acʉ̃ ye queti weremʉ'tãrĩ masã a'tiro nicãrã niwã: “Õ'acʉ̃ masã ña'arõ wee'quere acobojo, narẽ yʉ'rʉogʉsami”, nicãrã niwã. A'tere weremirã, na basu weresere tʉ'omasĩticãrã niwã. Tojo weerã tere masĩsĩ'rĩrã, ʉpʉtʉ bu'e wãcũnʉrʉ̃cãrã niwã.
Espíritu Santu weetamuse me'rã a'tiro wereyucãrã niwã: “Masãrẽ yʉ'rʉoacjʉ pũrõ pi'eti wẽrĩgʉ̃sami. Wẽrĩ'cʉpʉ nimigʉ̃, masãgʉ̃sami. Cʉ̃ masã́ca be'ro ʉ'mʉsepʉ mʉjãa, cʉ̃ pacʉ tiro wiogʉ dujiri cũmurõ diacjʉ̃ pe'e dujigʉsami.” Espíritu Santu tojo nisere tʉ'orã, Õ'acʉ̃ ye queti weremʉ'tãrĩ masã “¿De'ro nicã, noarẽ tojo wa'arosari?” nírã, pũrõ masĩsĩ'rĩcãrã niwã.
Õ'acʉ̃ na masĩsĩ'rĩcã ĩ'agʉ̃, narẽ a'tiro werecʉ niwĩ: “A'te queti mʉsã nirĩ curare wa'asome yujupʉ. Be'rocjãrãpʉ a'tere ĩ'arãsama”, nicʉ niwĩ. Narẽ tere wereyugʉ, marĩ a'tocaterocjãrã pe'ere weregʉ weecʉ niwĩ. Tojo weegʉ Õ'acʉ̃ a'tocaterore a'tiro weemi majã. Espíritu Santu ʉ'mʉsepʉ nigʉ̃rẽ cʉ̃ ye queti wererã́ me'rã mʉsãrẽ weredutigʉ o'ócʉ niwĩ. Na Espíritu Santu tutuaro me'rã tere a'tiro werema. “Jesucristo a'titojacʉ niwĩ. Marĩrẽ yʉ'rʉo'cʉ nimi”, nima. Õ'acʉ̃rẽ wereco'terã ʉ'mʉsecjãrã quẽ'rã masãrẽ yʉ'rʉosere “¿De'ro waro niti?” ni masĩsĩ'rĩsama.
Õ'acʉ̃ marĩrẽ ña'ase marĩrõ nisetidutise ni'iÕ'acʉ̃ marĩrẽ ma'ígʉ̃, ña'arõ marĩ wee'quere acobojotojacʉ niwĩ. Tojo weerã mʉsã weeatjere añurõ wãcũyuya. Mʉsã ña'arõ weesĩ'rĩsere weeticã'ña. Wãcũtutuaya. Õ'acʉ̃ añurõ wéégʉ, marĩrẽ Jesucristo apaturi a'ti nucũcãpʉ a'ticã cʉ̃ o'oatjere pũrõ wãcũnʉrʉ̃ña. Tere wãcũrã, e'catise me'rã co'teya.
Wĩ'marã añurã na pacʉsʉmʉa dutisere añurõ yʉ'tisama. Na weronojõta mʉsã quẽ'rã marĩ pacʉ Õ'acʉ̃ dutisere añurõ yʉ'tiya. Mʉsã todʉporopʉ Õ'acʉ̃rẽ masĩtirã, ña'arõ ʉaripejasere weecãrã niwʉ̃. Ni'cãrõacãrẽ mʉsã ña'arõ ʉaripejasere du'ucã'ña majã.
A'tiro pe'e weesetiya. Õ'acʉ̃ marĩrẽ bese'cʉ ña'ase moogʉ̃ nimi. Tojo weerã marĩ ña'ase marĩrã nirõʉa'a.
Õ'acʉ̃ ye queti ojaca pũrĩpʉ a'tiro ojano'caro niwʉ̃: “Yʉ'ʉ añugʉ̃, ña'ase moogʉ̃ ni'i. Tojo weerã mʉsã quẽ'rã ña'ase marĩrã nisetiya”, nicʉ niwĩ Õ'acʉ̃.
Mʉsã Õ'acʉ̃rẽ sẽrĩrã, cʉ̃rẽ “Pacʉ” nisa'a. Cʉ̃ nipe'tirãrẽ ni'cãrõnojõ marĩ wee'quenʉcʉ̃rẽ besebʉrogʉsami. Ne ni'cʉ̃rẽ dʉ'asome. Tojo weerã mʉsã a'ti ʉmʉcopʉre catiro põtẽorõ Õ'acʉ̃rẽ wiopesase me'rã tʉ'oña'ña.
Mʉsã ñecʉ̃sʉmʉa niseti'caronojõ weesirutumʉjãti'que wapamarĩcaro niwʉ̃. Te wapamarĩsere cõ'agʉ̃, Õ'acʉ̃ yʉ'rʉocʉ niwĩ. Mʉsã a'tiro masĩ'i. Cʉ̃ marĩrẽ bu'iri da'rebo'quere wapayewĩrõgʉ̃, pe'tisenojõ me'rã, uru, niyeru me'rã wapayeticʉ niwĩ.
A'tiro pe'e weecʉ niwĩ. Cʉ̃ macʉ̃ Jesucristo ʉpʉtʉ ma'igʉ̃́ cʉ̃ wẽrĩgʉ̃ dí o'mabʉrose me'rã marĩrẽ yʉ'rʉocʉ niwĩ. Ʉ̃sã judío masã ñecʉ̃sʉmʉapʉa na ña'arõ wee'que wapa Õ'acʉ̃rẽ acobojose sẽrĩrã, a'tiro weecãrã niwã. Oveja dojoriwi'i nitigʉre, cãmi marĩgʉ̃rẽ, nipe'tiro cʉ̃ upʉ añugʉ̃rẽ wẽjẽ, Õ'acʉ̃rẽ ʉ̃jʉ̃amorõcãrã niwã. Cʉ̃, oveja añugʉ̃ ní'caronojõ Jesucristo añugʉ̃ waro, ña'ase moogʉ̃ nimi. Cʉ̃ wẽrĩgʉ̃ dí o'mabʉrose me'rã marĩ ña'arõ wee'quere yʉ'rʉocʉ niwĩ.
Õ'acʉ̃ a'ti turi weese dʉporo “Yʉ'ʉ macʉ̃ masãrẽ yʉ'rʉogʉsami”, ni besetojacʉ niwĩ. Tojo besemigʉ̃, maata o'óticʉ niwĩ. A'tocateropʉ marĩ ye niatjere yʉ'rʉoacjʉre cʉ̃rẽ o'ócʉ niwĩ.
Jesucristo wẽrĩse me'rã Õ'acʉ̃rẽ ẽjõpeono'o. Cʉ̃ Jesucristore wẽrĩ'cʉpʉre masõcʉ niwĩ. Masõ, ʉ'mʉsepʉ cʉ̃rẽ mimʉjãcʉ niwĩ. Topʉ cʉ̃rẽ wiogʉ sõrõcʉ niwĩ. Marĩrẽ ẽjõpeodutigʉ tojo weecʉ niwĩ. Tojo nicã marĩ ʉ'mʉsepʉ wa'atjere e'catise me'rã yucuedutigʉ tojo weecʉ niwĩ.
Mʉsã diacjʉ̃ nisere yʉ'tirã, Jesucristore ẽjõpeorã weecãrã niwʉ̃. Cʉ̃rẽ ẽjõpeorã, mʉsã ña'arõ weeseti'quere du'ucãrã niwʉ̃. Tojo weerã mʉsã ni'cãrõacãrẽ bu'iri marĩrã ni'i. Mʉsã ni'cʉ̃ põ'rã weronojõ a'merĩ ma'i'i. A'merĩ ma'írã, bu'icjase ucũse me'rã dia'cʉ̃ ma'iticã'ña. Nipe'tise mʉsã weese me'rã pe'e ma'iña.
A'tiro ni'i. Õ'acʉ̃ ucũse ninu'cũcã'rõsa'a. Marĩ tere ẽjõpeorã, cʉ̃ põ'rã sãjãcãrã niwʉ̃. Tojo weerã apaturi bajuaapo'cãrã weronojõ ni'i. Marĩ pacʉsʉmʉa boadijasama. Marĩ apaturi bajuaaporã, na boadijaro weronojõ wa'asome. Õ'acʉ̃ põ'rã sãjãrã pe'e, cʉ̃ me'rã catinu'cũcã'rãsa'a.
Õ'acʉ̃ ye queti ojaca pũrĩpʉ a'tiro ojano'wʉ̃:Tá ñai wẽrĩpe'tia wa'asa'a. Masã quẽ'rã tojota nipe'tirã wẽrĩrãsama. O'ori quẽ'rã añuse nimirõ, boadijasa'a. Masã quẽ'rã peje cʉorã́, wiorã nimi'cãrã wẽrĩrãsama.
Na cʉose quẽ'rã pe'tirosa'a. Õ'acʉ̃ ucũse pũrĩcã ne pe'tisome. Ninu'cũcã'rõsa'a, ni ojano'wʉ̃.Mʉsãrẽ te quetire ãpẽrã werecãrã niwã. Na wereseta añuse, ne pe'titise queti ni'i.
Mʉsã Õ'acʉ̃ põ'rã ni'i. Tojo weerã nipe'tise ña'asere du'ucã'ña. Ãpẽrãrẽ nisooticã'ña. Weesooticã'ña. Ãpẽrã yere ʉoticã'ña. Ucjaticã'ña.
<sup>(2-3)</sup> Mʉsã Õ'acʉ̃ añugʉ̃ nimi nisere masĩtojasa'a. Tojo weerã wĩ'marã ne bajua'cãrã na paco õpẽcõrẽ ʉpʉtʉ mi'rĩsĩ'rĩrã weronojõ weeya. Õ'acʉ̃ ye añuse quetire ʉpʉtʉ tʉ'sase me'rã tʉ'osĩ'rĩña. Wĩ'marã na pacosãnumia ye õpẽcõrẽ mi'rĩrã, ĩ'oduarã wa'asama. Õ'acʉ̃ ucũse wĩ'magʉ̃ paco õpẽcõ weronojõ ni'i. Te diacjʉ̃ wereme'rĩcã'a. Marĩ tere wãcũnu'cũrã, cʉ̃rẽ ẽjõpeotutuanemorãsa'a. Cʉ̃rẽ masĩnemoato nígʉ̃ marĩrẽ yʉ'rʉocʉ niwĩ.
(-)
Wi'i yeerã ʉ̃tãgã yeenʉ'cãcja weronojõ Jesucristo nimi nise ni'iMʉsã Jesucristore ẽjõpeo'o. Tojo weerã cʉ̃ me'rã añurõ nisetiya. Cʉ̃ catigʉ, marĩrẽ cʉ̃ me'rã caticã weemi. Cʉ̃ ninu'cũcʉ̃sami. Ãpẽrã cʉ̃rẽta teecãrã niwã. Na teemicã, cʉ̃ pacʉ Õ'acʉ̃ pe'e cʉ̃rẽ “Añuyʉ'rʉgʉ nimi”, ni besecʉ niwĩ. Besetoja, cʉ̃rẽ wiogʉ sõrõcʉ niwĩ.
Mʉsãrẽ añurõ masĩdutigʉ queose me'rã weregʉti. Õ'acʉ̃ ʉ̃tãperi me'rã ni'cã wi'i añurĩ wi'i wéégʉ weronojõ weesami. Ʉ̃tãgã añucja me'rã yeenʉ'cãsami. Tutuari wi'i niato nígʉ̃ tojo weesami. Jesucristota cʉ̃ ne waro wi'i yeenʉ'cãca ʉ̃tãgã weronojõ nigʉ̃́ nimi. Marĩpʉa apeye na yeeturiamʉjãse weronojõ ni'i. Marĩ nipe'tirã ni'cãrõ me'rã Õ'acʉ̃ cʉ̃ weeca wi'i weronojõ ni'i. Tojo weerã cʉ̃ yarã waro nírã, Jesucristo weetamuse me'rã pa'ia weronojõ Õ'acʉ̃ yere da'ramasĩ'i. Añurõ wéérã, ãpẽrã ye niatjere sẽrĩbosamasĩ'i. Tojo nicã Õ'acʉ̃rẽ e'catise o'omasĩ'i. Marĩ tojo weecã ĩ'agʉ̃, Õ'acʉ̃ e'catisami.
Mʉsã Jesucristore ẽjõpeorã añurõ e'catise me'rã cʉ̃rẽ tʉ'oña'sa'a. Ãpẽrã pe'e cʉ̃rẽ ẽjõpeotitjĩarã, mʉsã weronojõ tʉ'oña'tisama. Mejõ nigʉ̃rẽ weronojõ tʉ'oña'cã'sama. Ãpẽrã Õ'acʉ̃ ye queti weremʉ'tãrĩ masã a'tiro ojacãrã niwã tja:Masã ʉ̃tã me'rã wi'i weerãtirã ni'cãgãrẽ ʉati, cõ'asama. Na cõ'acaga me'rã ãpẽrã pe'e tutuari wi'i weesama. Tiga marĩcã, wi'i yeeya marĩbopã.A'te a'tiro nisĩ'rĩrõ wee'e. Wiorã judío masã tiga ʉ̃tãgãrẽ weronojõ Jesucristore ʉatiwã. Na ʉatimicã, cʉ̃ pacʉ Õ'acʉ̃ pe'e cʉ̃rẽ besecʉ niwĩ. Bese, cʉ̃rẽ wiogʉ sõrõcʉ niwĩ. Cʉ̃ marĩcãrẽ, marĩ Õ'acʉ̃ põ'rã sãjãmasĩtibopã.
Apeye ojanemocãrã niwã tja:Õ'acʉ̃ cʉ̃ besecaga ʉ̃tãgãpʉ masã pʉ'atuu, bʉrʉque'arãsama.A'te a'tiro nisĩ'rĩrõ wee'e. Jesucristore Õ'acʉ̃ besecʉ niwĩ. Tigapʉ pʉ'atuu, bʉrʉque'a'caro weronojõ Jesucristore ẽjõpeotirã bu'iri da'reno'rãsama. Todʉporopʉta maata Õ'acʉ̃ cʉ̃ macʉ̃rẽ ẽjõpeotirã tojo wa'arãsama, nitojacʉ niwĩ.
Marĩ pũrĩcã na weronojõ niwe'e. Õ'acʉ̃ cʉ̃ yarã niato nígʉ̃ marĩrẽ besecʉ niwĩ. Tojo weerã marĩ wiogʉ yarã pa'ia weronojõ cʉ̃ yere da'rãrã́ ni'i. Õ'acʉ̃ marĩrẽ cʉ̃ ya curuacjãrã sãjãcã weecʉ niwĩ. Ña'ase marĩrõ niseticã weecʉ niwĩ. Dʉporopʉ Õ'acʉ̃ cʉ̃ yarã masã Israe curuacjãrãrẽ yʉ'ʉ were'que pejere weecʉ niwĩ. Mʉsã Jesucristore ẽjõpeorã ni'i. Tojo weegʉ mʉsãrẽ mejãrõta weemi. Õ'acʉ̃ marĩrẽ añurõ wee'quere ãpẽrãrẽ weredutigʉ tojo weemi. Õ'acʉ̃ añuyʉ'rʉagʉ marĩ ña'arõ wee'quere acobojomi. Acobojo, na'itĩ'arõpʉ ní'cãrãrẽ marĩrẽ yʉ'rʉomi. Tojo weerã ni'cãrõacãrẽ cʉ̃ põ'rã bo'reyuropʉ nirã́ weronojõ ni'i.
Dʉporopʉ ni'cʉ̃ Õ'acʉ̃ ye queti weremʉ'tãrĩ masʉ̃ a'tiro nicʉ niwĩ: “Õ'acʉ̃ pãjãrã judío masã nitirãrẽ yʉ'rʉogʉsami.” Tojo weerã mʉsã todʉporopʉre Õ'acʉ̃ põ'rã mejeta níni'wʉ̃ yujupʉ. Ni'cãrõacãrẽ cʉ̃rẽ ẽjõpeoca be'ro cʉ̃ põ'rã ni'i majã. Õ'acʉ̃rẽ mʉsã ẽjõpeose dʉporo cʉ̃ mʉsãrẽ ma'isere, cʉ̃ pajaña'sere masĩticãrã niwʉ̃. Ni'cãrõpʉta a'tere masĩ'i majã.
Pedro Jesucristore ẽjõpeorãrẽ “A'tiro weeya” nise ni'iYʉ'ʉ mʉsãrẽ pũrõ ma'isa'a. Ni'cãrõacã yʉ'ʉ wereatjere mʉsã weecã ʉasa'a. Marĩ a'ti turipʉre sijari masã ni'i. Marĩ niatjo waro ʉ'mʉsepʉ ni'i. Topʉ ninu'cũcã'rãsa'a. Tojo weerã marĩ ña'arõ weesĩ'rĩsere weeticã'rã. Marĩ ña'arõ weesĩ'rĩse añurõ weesĩ'rĩse me'rã a'mequẽse ni'i. Te ña'arõ weesĩ'rĩse añurõ weese pe'ere cã'mota'asĩ'rĩsa'a. Õ'acʉ̃ pe'e marĩrẽ añurõ weecã ʉasami.
Mʉsã Jesucristore ẽjõpeotirã wa'teropʉ nisa'a. Cʉ̃rẽ ẽjõpeose bu'iri mʉsãrẽ “Ña'arã nima”, ni ucjasama. Mʉsã na wa'teropʉre añurõ nisetiya. Tojo weecã, na tojo ucjamirã, mʉsã añurõ weesetisere ĩ'arãsama. Tere ĩ'arã, siape me'rã pãjãrã Jesucristore ẽjõpeorãsama. Tojo weerã cʉ̃ apaturi a'ticã, mʉsã weronojõta na quẽ'rã Õ'acʉ̃rẽ “Mʉ'ʉ añugʉ̃, tutuagʉ ni'i”, ni ẽjõpeorãsama.
<sup>(13-14)</sup> Marĩ wiogʉ Jesucristore ẽjõpeotjĩarã, a'tiro weeroʉa'a. A'ti di'tacjʉ̃ wiogʉ waro, cʉ̃ docacjãrã wiorã, tojo nicã nipe'tirã a'ti nucũcãcjãrã wiorã dutisere yʉ'tiroʉa'a. Wiogʉ waro cʉ̃ docacjãrãrẽ ña'arõ weerãrẽ bu'iri da'redutisami. “Añurõ weerã́ pe'ere ‘Añurõ weeapʉ mʉsã’ niña”, nisami.
(-)
Õ'acʉ̃ mʉsã añurõ weecã ʉasami. Tojo weecã, ãpẽrã mʉsãrẽ ucjami'cãrã mejõ warota ucjama'acã'rãsama. Õ'acʉ̃ mʉsã añurõ weese me'rã na ucjama'a'cãrã, tʉ'omasĩtirãrẽ di'tamarĩacã weecã ʉasami.
Õ'acʉ̃ marĩrẽ yʉ'rʉotojacʉ niwĩ. Tojo weerã yʉ'rʉono'cãrã weronojõ weesetirã. A'tiro wãcũticã'rã. “Yʉ'ʉ ãpẽrã dutise doca niwe'e. Tojo weegʉ yʉ'ʉ ʉaro weegʉti”, niticã'rã. A'tiro pe'e weerã. Õ'acʉ̃rẽ ma'i, cʉ̃ ʉaro weerã. Ña'asere weeticã'rã. Da'raco'terã na wiogʉ dutisere añurõ yʉ'tirã weronojõ marĩ quẽ'rã Õ'acʉ̃ dutisere yʉ'tirã.
Dʉcawaaro marĩrõ nipe'tirãrẽ ni'cãrõnojõ ĩ'arã. Jesucristore ẽjõpeorãrẽ ma'irã. Õ'acʉ̃rẽ nʉcʉ̃ĩ'ase me'rã ẽjõpeorã. A'ti di'tacjʉ̃ wiogʉre wiopesase me'rã tʉ'oña'rã.
Jesucristo pi'etigʉ nʉ'cã'caronojõ marĩrẽ nʉ'cãdutise ni'iMʉsã ni'cãrẽrã ãpẽrãrẽ da'raco'terã nisa'a. Mʉsã wiorãrẽ ẽjõpeoya. Nipe'tirã na dutisere yʉ'tiya. Mʉsãrẽ añurõ weerã́ dia'cʉ̃rẽ yʉ'titicã'ña. No'o ña'arõ weerã́ quẽ'rãrẽ yʉ'tiya.
Apetero mʉsã añurõ weemicã, mʉsã wiorã bu'iri da'rebosama. Na tojo weecã, mʉsã Õ'acʉ̃rẽ ẽjõpeosere ĩ'orã, narẽ ye'suticã'ña. Tojo weecã, mʉsãrẽ Õ'acʉ̃ “Añurõ weema”, ni ĩ'agʉ̃sami.
Mʉsã ña'arõ wééca be'roma mʉsãrẽ bu'iri da'rerã, queoro weerã weema. Mʉsã na bu'iri da'resere nʉ'cãrã, “Añurõ wéérã, nʉ'cã'a”, niticã'ña. Mʉsã tojo nʉ'cãse wapamarĩ'i. Mʉsã ña'arõ wee'que wapa queorota bu'iri da'rerã weesama. Mʉsã añurõ wééca be'ro na ña'arõ weecã, nʉ'cãña. Tojo weese pe'ere Õ'acʉ̃ “Añurõ weema”, ni ĩ'agʉ̃sami.
Õ'acʉ̃ mʉsã añurõ weemicã, mʉsãrẽ ña'arõ weesere nʉ'cãdutigʉ cũucʉ niwĩ. Jesucristomarĩcã marĩrẽ yʉ'rʉogʉ, pi'eti, wẽrĩwĩ. Añurõ weemicã, cʉ̃rẽ ña'arõ weewã. Tojo weegʉ marĩ quẽ'rãrẽ cʉ̃ wee'caronojõta weesirutucã ʉasami.
Cʉ̃ ne ni'cãti ña'arõ weetiwĩ. Nisootiwĩ.
Cʉ̃rẽ ña'arõ bujicã'cãrãrẽ narẽ bujicã'a'metiwĩ. Cʉ̃ pi'etigʉ, “Mʉsãrẽ bu'iri da'regʉti”, nitiwĩ. Cʉ̃ pacʉ pe'ere “Yʉ'ʉ pacʉ cʉ̃ ʉaro, queoro ña'arõ weerãrẽ bu'iri da'regʉsami”, niwĩ. Tojo weegʉ cʉ̃ ye niatjere cʉ̃ pacʉpʉre wiawĩ.
Cʉ̃ basu marĩ ña'arõ wee'que wapare wapayegʉ curusapʉ wẽrĩwĩ. Marĩ ña'arõ weesere du'udutigʉ marĩrẽ wẽrĩbosawĩ. Tojo cʉ̃ weese me'rã a'tiro weewĩ. Marĩrẽ ña'asere sirutumi'cãrãrẽ añuse Õ'acʉ̃ ye pe'ere sirutucã weewĩ. Cʉ̃ marĩrẽ yʉ'rʉogʉ, cãmi da'reno'o, ʉpʉtʉ pũrĩse tʉ'oña'wĩ. Tojo cʉ̃ weese me'rã marĩ ña'arõ yʉ'rʉbo'cãrã yʉ'rʉono'wʉ̃.
Marĩ a'tiro nicũmiwʉ̃. Oveja sã'rĩrõ po'peapʉ ní'cãrã no'o ʉaro wijawã'cãsama. Wijawã'cã, ĩ'anʉrʉ̃ticã, bajudutia wa'asama. Marĩ na weronojõ nicũmiwʉ̃. Ni'cãrõacãrẽ Jesucristore ẽjõpeo'o. Tojo weerã ovejare co'tegʉ bajuduti'cãrãrẽ a'ma, cʉ̃ narẽ boca'caro weronojõ ni'i. Jesucristo marĩrẽ ña'arõ weeri nígʉ̃, marĩrẽ ĩ'anʉrʉ̃, co'tegʉ́ nimi.
Omocã dʉ'te'cãrãrẽ dutise ni'i<sup>(1-2)</sup> Numia, marãpʉsʉmʉatirã añurõ tʉ'oya yʉ'ʉ wereatjere. Mʉsã marãpʉsʉmʉa dutisere, na ʉaro weeya. Ni'cãrẽrã mʉsã marãpʉsʉmʉa Jesucristore ẽjõpeotisama. Cʉ̃ ye quetire ne tʉ'osĩ'rĩtisama. Tojo weerã te quetire weretimirã, a'tiro pe'e weeya. Narẽ ẽjõpeoya. Na dutisere e'catise me'rã weeya. Mʉsã tojo weecã, na quẽ'rã mʉsã añurõ weesetisere ĩ'acũu, Jesucristore ẽjõpeobosama.
(-)
Ãpẽrã, añurã nima, nidutirã mʉsã upʉre peje ma'masu'aticã'ña. Mʉsã upʉ bajuse dia'cʉ̃rẽ wãcũnʉrʉ̃ticã'ña.
Mʉsã añurã nisĩ'rĩrã, añurõ bajusĩ'rĩrã, a'tiro pe'e weesetiya. Mʉsã marãpʉsʉmʉarẽ tʉ'saropʉta na dutisere ma'ise me'rã weeya. Tu'tiro marĩrõ ãpẽrãrẽ queoro weeme'rĩcã'ña. Ejeripõ'rã caributiro marĩrõ tʉ'oña'ña. A'te añurõ weesetise pe'tisome. Mʉsã upʉre ma'masu'ase pũrĩcã pe'tirosa'a. Mʉsã añurõ weeseticã, Õ'acʉ̃ mʉsã me'rã e'catigʉsami. Mʉsã a'tiro weese cʉ̃ ĩ'orõpʉre añubutiase waro ni'i.
Yʉ'ʉ mʉsãrẽ nírõnojõta dʉporocjãrã numia Õ'acʉ̃rẽ ẽjõpeorã añurõ weeseticãrã niwã. Na marãpʉsʉmʉa dutisere añurõ yʉ'ticãrã niwã.
Sara dʉporocjõpʉ co marãpʉ Abrahã dutisere añurõ yʉ'tico niwõ. Tojo weego Abrahãrẽ co wiogʉre weronojõ tʉ'oña'co niwõ. Mʉsã quẽ'rã mʉsã marãpʉsʉmʉarẽ añurõ weeya. Mʉsã nipe'tisere añurõ wéérã, tojo nicã uiro marĩrõ nisetirã, Sara weronojõ nirãsa'a.
Ni'cãrõacãrẽ nʉmotirãrẽ weregʉti. Mʉ'ʉ nʉmorẽ añurõ weesetiya. Core ẽjõpeoya. Co mʉ'ʉ weronojõ tutuatimo. Õ'acʉ̃ co quẽ'rãrẽ pajaña'gʉ̃, mʉ'ʉrẽ weronojõta yʉ'rʉocʉ niwĩ. Tojo weegʉ core añurõ co'teya. A'tiro weecã, mʉsã Õ'acʉ̃rẽ ñubuese ne cã'mota'ata basiosome.
A'merĩ añurõ nisetidutise ni'iNi'cãrõacãrẽ nipe'tirãpʉre weretʉogʉti. Ni'cãrõ me'rã nisetibʉroya. Ãpẽrãrẽ pajaña'ña. Ni'cʉ̃ põ'rã weronojõ ma'isetiya. “Ʉ̃sã ãpẽrã yʉ'rʉoro ni'i”, ni wãcũticã'ña.
Ãpẽrã mʉsãrẽ ña'arõ weecã, narẽ a'meticã'ña. Mʉsãrẽ ña'arõ bujicã'cã, narẽ bujicã'a'meticã'ña. A'tiro pe'e weeya. Narẽ añurõ wa'ato nírã, Õ'acʉ̃rẽ sẽrĩbosaya. Õ'acʉ̃ marĩrẽ tojo weedutisami. A'tiro weecã, Õ'acʉ̃ mʉsãrẽ añurõ weegʉsami.
Dʉporopʉre ni'cʉ̃ Salmo wãmetiri pũrĩpʉre añurõ nisetisere a'tiro ojacʉ niwĩ:No'o mʉsã catiri ʉmʉcore e'catise me'rã nisĩ'rĩrã, ña'arõ ucũticã'ña. Nisootirãta niña.
Añurõ weesetirãrẽ Õ'acʉ̃ co'tesami. Na cʉ̃rẽ sẽrĩsere yʉ'tisami. Ña'arõ weerã́ me'rã pe'ere e'catitisami. Narẽ bu'iri da'resami. Tojo weerã mʉsã añurõ nisetiya ni, Salmo pũrĩpʉre ojano'caro niwʉ̃.
Mʉsã añuse dia'cʉ̃rẽ weeseticã, ¿noa mʉsãrẽ ña'arõ weebosaʉ? Weetisama.
Mʉsã añurõ weemicã, ãpẽrã mʉsãrẽ ña'arõ weecãma, e'catiya. Õ'acʉ̃ mʉsãrẽ añurõ weegʉsami. Tojo weerã na mʉsãrẽ ña'arõ weesĩ'rĩcã, wãcũque'titicã'ña. Narẽ uiticã'ña.
A'tiro pe'e wãcũña. “Jesucristo nipe'tirã bu'ipʉ ʉ̃sã wiogʉ nimi”, ni ẽjõpeoya. No'o mʉsãrẽ ãpẽrã “¿De'ro weerã Jesucristore ẽjõpeoti?” nibosama. Na tojo nicã, mʉsã yʉ'tiatjere wãcũyutojaya. Narẽ añurõ yʉ'time'rĩcã'ña. Pũrĩrõ yʉ'titicã'ña.
Mʉsã Jesucristore ẽjõpeose bu'iri ãpẽrã mʉsãrẽ ña'arõ ucjasama. Na ucja'que diacjʉ̃ niticã ĩ'arã, bopoyarãsama. Tojo weerã mʉsã añurõ nisetirã, Õ'acʉ̃ ĩ'orõpʉre bu'iri marĩrã tʉ'oña'rãsa'a.
Õ'acʉ̃ cʉ̃ ʉacãma, marĩ añurõ weemicã, ãpẽrã marĩrẽ ña'arõ weebosama. Tojo weese añu ni'i. Marĩ ña'arõ weecã pe'ema, ãpẽrã marĩrẽ ña'arõ weecã, marĩ ye bu'irita ni'i.
Jesucristomarĩcã añugʉ̃ nimigʉ̃, pi'etiwĩ. Cʉ̃ bu'iri moomigʉ̃, marĩ ña'arõ wee'que wapare wẽrĩ wapayebosawĩ. Marĩ bu'iri cʉorãrẽ wẽrĩbosagʉ tojo weewĩ. Marĩrẽ yʉ'rʉogʉ, ni'cãtita wẽrĩwĩ. Cʉ̃ tojo weese me'rã cʉ̃ pacʉ tiropʉ marĩrẽ wa'ata basiocã weewĩ. Cʉ̃ bu'icá upʉ waroma wẽrĩa wa'awĩ. Wẽrĩtoja, be'ro masãcʉ niwĩ. Cʉ̃ ejeripõ'rã pũrĩcã wẽrĩticaro niwʉ̃.
<sup>(19-20)</sup> Cʉ̃ ejeripõ'rã me'rã cʉ̃ upʉ masãpepʉ cũñarĩ cura a'tiro weecʉ niwĩ. Dʉporopʉ Õ'acʉ̃ a'ti turi miocã wẽrĩ'cãrã na bi'adʉpono'caropʉ nirãrẽ ĩ'agʉ̃ wa'acʉ niwĩ. Topʉ narẽ cʉ̃ wẽrĩ masãsere weregʉ ejacʉ niwĩ. Dia miose dʉporo Noé yoacã yucʉsʉjore a'medo'gʉ da'racʉ niwĩ. Cʉ̃ tiwʉ weeri curare cʉ̃ nícaterocjãrãrẽ Õ'acʉ̃ narẽ ẽjõpeocã ʉacʉ nimiwĩ. Na pe'e ne ẽjõpeoticãrã niwã. Noé, cʉ̃ nʉmo, cʉ̃ põ'rã, na nʉmosãnumia dia'cʉ̃ ẽjõpeocãrã niwã. Tojo weerã na ochota tiwʉ me'rã yʉ'rʉcãrã niwã.
(-)
Õ'acʉ̃ narẽ yʉ'rʉo'caro weronojõta marĩ quẽ'rãrẽ Jesucristo wẽrĩ masãse me'rã Õ'acʉ̃ yʉ'rʉocʉ niwĩ. Õ'acʉ̃ a'ti turire miogʉ̃ narẽ yʉ'rʉo'que marĩrẽ wãmeyese weronojõ ni'i. Marĩrẽ wãmeyese marĩ upʉre ũ'irĩ coese mejeta ni'i. A'tiro ni'i. Õ'acʉ̃ ĩ'orõpʉre bu'iri marĩrã nisĩ'rĩrã, cʉ̃rẽ acobojose sẽrĩse ni'i.
Jesucristo masã́ca be'ro cʉ̃ pacʉ tiropʉ mʉjãcʉ niwĩ. Ni'cãrõacãrẽ cʉ̃ wiogʉ dujiri cũmurõpʉ nisami. Cʉ̃ nipe'tirã bu'ipʉ, wiogʉ nimi. Õ'acʉ̃rẽ wereco'terã, nipe'tirã wiorã ʉ'mʉarõpʉ nirã́ yʉ'rʉoro nimi.
Dʉporopʉ ña'arõ weemi'cãrã ña'arõ weedu'use queti ni'iJesucristomarĩcã a'ti di'tapʉ nígʉ̃, pũrõ pi'etiwĩ. Marĩ quẽ'rã cʉ̃ pi'eti'caro weronojõta weerã. Pi'etisere uiticã'rã. Marĩ pi'etirã, Jesucristo weetamuse me'rã nemorõ wãcũtutuarãsa'a. Ña'asere weesĩ'rĩtirãsa'a.
Tojo weerã a'tiro nicã me'rã marĩ catise nʉmʉrĩ ejatuaro marĩ ña'arõ weesĩ'rĩsere weesome majã. Õ'acʉ̃ cʉ̃ ʉaro pe'e weerãsa'a.
Mʉsã Jesucristore ẽjõpeotirã na weesetisenojõrẽ weetojacãrã niwʉ̃. Ña'arõ mʉsã weesĩ'rĩsere weecãrã niwʉ̃. Numia me'rã ña'arõ weecãrã niwʉ̃. Numia quẽ'rã ʉmʉa me'rã mejãrõta ña'arõ weecãrã niwʉ̃. Que'acãrã niwʉ̃. Bosenʉmʉ nicã que'a, caricũcãrã niwʉ̃. Ña'arõ weesere yʉ'rʉoquejocã'cãrã niwʉ̃. Apeyere Õ'acʉ̃ dutisere yʉ'rʉnʉ'cãrã, masã yee'quere ẽjõpeocãrã niwʉ̃.
Ni'cãrõacãrẽ te pejere mʉsã weetisa'a majã. Todʉporopʉ mʉsã me'rã ña'arõ weeseti'cãrãrẽ ba'patinemotisa'a. Mʉsãrẽ na pijicã, wa'atisa'a. Mʉsã tojo weecã, “¿De'ro weerã tojo weeti?” nisama. Tere ĩ'arã, mʉsãrẽ ĩ'atu'ti, ucjasama.
Na tojo weemicã, a'tere masĩña. Õ'acʉ̃ mʉsãrẽ ucja tu'tirãrẽ “¿De'ro weerã yʉ'ʉ põ'rãrẽ tojo weeri?” ni sẽrĩtiña'gʉ̃sami. Mʉsãrẽ tojo wee'cãrã na wee'quere beseno'rãsama. Õ'acʉ̃ nipe'tirã wẽrĩ'cãrãrẽ, catirãrẽ marĩ weesenʉcʉ̃rẽ besegʉsami. Ne ni'cʉ̃rẽ dʉ'asome.
Nipe'tirã masã wẽrĩdijape'tirãsama. Jesucristore ẽjõpeo'cãrã pe'e na ye upʉ boamicã, Õ'acʉ̃ tiropʉ catinu'cũcã'rãsama. Tojo weerã narẽ a'ti turipʉ caticã, Jesucristo ye añuse quetire wereno'caro niwʉ̃.
A'ti turi pe'tiatjo cã'rõacã dʉ'sasa'a. Tojo weerã mʉsã weesere añurõ tʉ'oña'nʉ'cõ, weesetiya. Wãcũtutuaya. Mʉsã ña'arõ weesĩ'rĩsere nʉ'cãña. Tojo weerã mʉsã queoro ñubuerãsa'a.
Nipe'tise apeyenojõ yʉ'rʉoro a'tiro weeya. Diacjʉ̃ a'merĩ ma'iña. Ne a'merĩ ma'idu'uticã'ña. Marĩ ãpẽrãrẽ ma'írã, marĩrẽ ña'arõ weesere maata acobojosa'a.
Ãpẽrã mʉsã ye wi'seripʉ ejacã, e'catise me'rã narẽ ñe'eña. Uase marĩrõ narẽ a'máca, cãrĩse o'oya.
Õ'acʉ̃ cʉ̃ tutuaro me'rã marĩ Jesucristore ẽjõpeorãnʉcʉ̃rẽ de'ro marĩ weemasĩsere o'osami. Te o'ose me'rã cʉ̃ yere añurõ weemasĩ'i. Tere o'ogʉ, ni'cãrõnojõ o'otisami. Cʉ̃ o'o'que põtẽorõ ãpẽrãrẽ weetamudutigʉ o'osami. Marĩ ãpẽrãrẽ weetamurã, cʉ̃ o'o'quere queoro weerã wee'e.
Ni'cãrẽrãrẽ a'tenojõrẽ o'osami. Pãjãrã wa'teropʉ cʉ̃ ye queti weretutuasere o'osami. A'tere wererã, cʉ̃ were'caro weronojõ wereya. Ãpẽrã, weetamurãnojõ quẽ'rã Õ'acʉ̃ mʉsãrẽ tutuaro o'o'caro põtẽorõ weetamuña. Tojo weecã, masã “Jesucristo cʉ̃ weetamurõ me'rã tojo weeama” ni, e'catise o'orãsama Õ'acʉ̃rẽ. Jesucristo tutuayʉ'rʉami. Cʉ̃ nipe'tirã bu'ipʉ, wiogʉ nimi. Tojo weerã marĩ cʉ̃rẽ e'catise o'onu'cũcã'rã.
Jesucristore ẽjõpeorãrẽ “Mejẽcã wa'acã, wãcũtutuaya” nise ni'iYʉ'ʉ ma'irã́, apeyenojõ werenemogʉ̃ti tja. Mʉsã Jesucristore ẽjõpeose bu'iri ña'arõ yʉ'rʉrã, “¿De'ro weero tojo wa'ati?” ni ĩ'amarĩaticã'ña. Te mʉsã pi'etisere wãcũtutuarã, diacjʉ̃ta Jesucristore ẽjõpeosere ĩ'ono'o. Tojo weerã mʉsã mejẽcã wa'acã, ĩ'amarĩaticã'ña.
Mejõ e'catiya. Ni'cãrõacãrẽ mʉsã Jesucristo cʉ̃ pi'eti'caronojõta pi'etisiruturã wee'e. Tojo weerã cʉ̃ apaturi a'ticã, cʉ̃ asistesere, cʉ̃ tutuasere ĩ'arã, pũrõ e'catirãsa'a.
Marĩ Jesucristore ẽjõpeose bu'iri ãpẽrã marĩrẽ ña'arõ bujicã'sama. Na tojo weecã, marĩ a'tiro masĩ'i. Espíritu Santu tutuayʉ'rʉagʉ marĩpʉre nimi. Marĩ me'rã ninu'cũcʉ̃sami. Ãpẽrã marĩrẽ ña'arõ weecã, weetamusami. Tojo weerã na ña'arõ bujicã'micã, e'catino'sa'a.
Mʉsã a'tiro wãcũña. Wẽjẽcõ'arĩ masãrẽ, yajari masãrẽ Õ'acʉ̃ bu'iri da'regʉsami. Ãpẽrã yere ucja wãcũnʉrʉ̃rã quẽ'rãrẽ tojota weegʉsami. No'o ña'arõ weerãrẽ bu'iri da'regʉsami. Mʉsã na weronojõ weeticã'ña. Na, na ye bu'iri pi'etirãsama.
Apeterore mʉsã Jesucristore ẽjõpeose bu'iri pi'etirãsa'a. Tojo pi'etirã, bopoyaticã'ña. A'tiro pe'e weeya. Õ'acʉ̃rẽ e'catise o'orã, “Añu'u”, niña. “Mʉ'ʉ ʉ̃sãrẽ Jesucristo yarã sãjãcã weeapʉ”, ni wãcũtutuaya.
Ni'cãrõacãrẽ Õ'acʉ̃ masãrẽ beseri nʉmʉ nʉ'cãtoja'a. Cʉ̃rẽ ẽjõpeorã me'rã besenʉ'cãmi. Marĩ cʉ̃rẽ ẽjõpeorã me'rã nʉ'cãcã, ãpẽrã cʉ̃rẽ ẽjõpeotirã pe'ema de'ro wa'aro wa'arosa'a. Õ'acʉ̃ náma ʉpʉtʉ bu'iri da'regʉsami.
Dʉporopʉ Õ'acʉ̃ ye queti weremʉ'tãrĩ masʉ̃ te pi'etise cjasere a'tiro ojacʉ niwĩ:Õ'acʉ̃rẽ ẽjõpeorã waromarĩcã ʉ'mʉsepʉ wa'ase dʉporo a'ti nucũcãpʉre pi'etinírãsama yujupʉ. To pũrĩcãrẽ cʉ̃rẽ ẽjõpeotirã ña'arõ weerã́ pe'ere ¿de'ro wa'arosaʉ? Narẽ ña'abutiaro wa'arosa'a. Õ'acʉ̃ narẽ bu'iri da'regʉsami, tojo nicʉ niwĩ Õ'acʉ̃ ye queti weremʉ'tãrĩ masʉ̃.
Jesucristore ẽjõpeorã a'tiro weeroʉa'a nise ni'iNi'cãrõacãrẽ majã Jesucristore ẽjõpeorã sʉ'ori nirãrẽ weregʉti. Yʉ'ʉ quẽ'rã ãpẽrãrẽ sʉ'ori nigʉ̃́ta ni'i. Yʉ'ʉ Jesucristo pi'eticã ĩ'awʉ̃. Cʉ̃ apaturi a'ti turipʉ a'ticã, Õ'acʉ̃ nipe'tirãpʉre Jesucristo asistesere, cʉ̃ tutuasere ĩ'ogʉ̃sami. Tere yʉ'ʉ quẽ'rã nipe'tirã cʉ̃rẽ ẽjõpeo'cãrã me'rã bu'ipejatamugʉ̃sa'a.
Jesucristore ẽjõpeorãrẽ sʉ'ori nirã́, yʉ'ʉ wereatjere tʉ'oya. Õ'acʉ̃ cʉ̃ yarãrẽ co'tedutigʉ mʉsãrẽ cũucʉ niwĩ. Ovejare co'teri masʉ̃ cʉ̃ yarã ovejare añurõ co'tesami. Cʉ̃ weronojõta mʉsã quẽ'rã Õ'acʉ̃ yarãrẽ añurõ co'teya. Ãpẽrã dutiro marĩrõ mʉsã ʉaro narẽ co'teya. Mʉsã tojo weecã, Õ'acʉ̃ ʉasami. Apeye quẽ'rãrẽ narẽ sʉ'ori wejepeorã, niyeru dia'cʉ̃rẽ wapata'asĩ'rĩticã'ña. Mejõ pe'e e'catise me'rã co'teya.
Narẽ co'terã, ña'arõ dutipeticã'ña. Narẽ ĩ'acũudutirã pe'e, añurõ weesetiya.
Tojo weecã, Jesucristo nipe'tirã masãrẽ co'terã́ wiogʉ apaturi a'ti turipʉ a'tigʉ, mʉsãrẽ wapayegʉsami. “Añurõ co'tewʉ narẽ yʉ'ʉ co'tedutigʉ cũu'cãrãrẽ”, nigʉ̃sami. Cʉ̃ mʉsãrẽ wapayese ninu'cũcã'rõsa'a. Cʉ̃ tiro, cʉ̃ asisteropʉ catinu'cũatjere o'ogʉsami. Te ne pe'tisome.
Ma'mapjia, nu'mia, a'tiro weeya. Bʉcʉrã mʉsãrẽ sʉ'ori wejepeorãrẽ ẽjõpeo yʉ'tiya. Mʉsã “Nipe'tirãpʉta ãpẽrã yʉ'rʉoro ni'i” ni wãcũtirãta, a'merĩ weetamuña. Dʉporopʉ Õ'acʉ̃ ye queti weremʉ'tãrĩ masʉ̃ a'tiro ojacʉ niwĩ:“Ãpẽrã yʉ'rʉoro ni'i” nirã́ me'rã Õ'acʉ̃ a'pepũrĩ nisami. Ãpẽrã “Yʉ'ʉ mejõ nigʉ̃́ ni'i, yʉ'ʉre weetamuña” nirã́ pe'ere Õ'acʉ̃ weetamusami, ni ojacʉ niwĩ.
Õ'acʉ̃ tutuayʉ'rʉgʉ nimi nírã, cʉ̃ dutisere yʉ'tiya. Tojo weecã, Õ'acʉ̃ cʉ̃ ʉari nʉmʉ mʉsãrẽ ãpẽrã wiorã weronojõ añurõ wãcũcã weegʉsami.
Õ'acʉ̃ marĩrẽ ma'ígʉ̃, co'tesami. Tojo weerã nipe'tise marĩ wãcũque'tisere, marĩrẽ no'o mejẽcã wa'asere Õ'acʉ̃pʉre o'orã. Cʉ̃ marĩ tojo weesere ñe'egʉ̃sami.
Mʉsã weesere añurõ tʉ'oña'nʉ'cõtojarãpʉ weesetiya. Mʉsã ña'arõ weesĩ'rĩsere wãcũtutuaya. Añurõ tʉ'omasĩña. Wãtĩ marĩrẽ ĩ'atu'tigʉ nipe'tiropʉ a'masijasami. Marĩrẽ ña'arõ weecã ʉagʉ, tojo weesami. Tojo weerã co'te ĩ'anʉrʉ̃ña. Ni'cʉ̃ yai ba'ase a'magʉ̃ pi'etisijaro weronojõ marĩ Jesucristore ẽjõpeosere pe'osĩ'rĩsami.
Wãtĩ dutisere weeticã'nã. Wãcũtutuaya. Jesucristore ẽjõpeonu'cũcã'ña. Wãtĩ mʉsã dia'cʉ̃rẽ ña'arõ weegʉ weetimi. Nipe'tirocjãrãpʉ Jesucristore ẽjõpeorãrẽ tojo weegʉ weemi. Na quẽ'rã mʉsã pi'etironojõta pi'etirã weema. Tojo weerã wãcũtutuaya.
Õ'acʉ̃ marĩrẽ ma'ígʉ̃, no'o nirṍ weetamunu'cũgʉ̃sami. Cʉ̃ macʉ̃ Jesucristo wẽrĩse me'rã marĩrẽ yʉ'rʉocʉ niwĩ. Õ'acʉ̃ta marĩrẽ cʉ̃ asisteropʉ cʉ̃ me'rã ninu'cũdutigʉ besecʉ niwĩ. Marĩ yoaticã a'ti nucũcãpʉre pi'etinírãsa'a yujupʉ. Tojo wééca be'ro Õ'acʉ̃ marĩ ña'arõ niseti'quere aponʉ'cõ, wãcũtutuacã weegʉsami. Cʉ̃ tojo weecã, marĩ ne uisome.
Tojo weerã cʉ̃rẽ a'tiro nirã: “Õ'acʉ̃, mʉ'ʉ nipe'tirã bu'ipʉ, wiogʉ ni'i. Mʉ'ʉ tutuase ne pe'tisome. Ninu'cũcã'rõsa'a”, nirã cʉ̃rẽ.
Pedro añudutitʉo'que ni'iSilvano ojabosase me'rã yʉ'ʉ mʉsãrẽ pejeti ʉseriacã a'ti pũrĩpʉre oja'a. Cʉ̃ yʉ'ʉre ba'patimi. Jesucristore ẽjõpeogʉ añurõ weesetimi. Tojo weegʉ cʉ̃ queoro weecã ĩ'agʉ̃, cʉ̃rẽ ẽjõpeo'o. Mʉsãrẽ wãcũtutua, e'catidutigʉ a'ti pũrĩrẽ oja'a. Tojo nicã Õ'acʉ̃ ma'ise diacjʉ̃ta ni'i nígʉ̃, mʉsãrẽ oja'a. Cʉ̃ ma'isere masĩrã, Õ'acʉ̃rẽ ẽjõpeoyapaticã'ña.
A'ti macã Babiloniacjãrã Jesucristore ẽjõpeorã mʉsãrẽ añudutise o'óma. Õ'acʉ̃ ã'rã quẽ'rãrẽ mʉsãrẽ weronojõta besecʉ niwĩ. Apĩ quẽ'rã Marco yʉ'ʉ macʉ̃ weronojõ nigʉ̃́ mʉsãrẽ añudutimi.
Mʉsã e'catise me'rã a'merĩ añudutiya. Mʉsã nipe'tirãrẽ Jesucristore ẽjõpeorãrẽ Õ'acʉ̃ ejerisãjãse o'oato.Tocã'rõta oja'a.Pedro
Pedro ape pũrĩ ojanemoca pũrĩ ni'iPedro Jesucristore ẽjõpeorãrẽ oja'que ni'iYʉ'ʉ Simó Pedro Jesucristore da'rawã'ñaco'tegʉ cʉ̃ besecṹú'cʉ mʉsãrẽ añuduti'i. Nipe'tirã ʉ̃sã weronojõ ẽjõpeorãrẽ a'ti pũrĩrẽ oja'a. Marĩ Jesucristore ẽjõpeose añuse waro ni'i. Jesucristo marĩ wiogʉ marĩrẽ yʉ'rʉogʉ cʉ̃rẽ ẽjõpeocã weecʉ niwĩ. Marĩrẽ ni'cãrõnojõ cʉ̃ yarã wa'acã weecʉ niwĩ.
Õ'acʉ̃, tojo nicã marĩ wiogʉ Jesure masĩnemoña. Mʉsã tojo weecã, na añuse, ejerisãjãsere o'oyʉ'rʉmajãrãsama.
Jesucristore ẽjõpeorãrẽ “A'tiro weeroʉa'a” nise ni'iÕ'acʉ̃ cʉ̃ macʉ̃ Jesucristore marĩrẽ masĩcã weecʉ niwĩ. Cʉ̃rẽ masĩrã, cʉ̃ tutuaro me'rã marĩ cʉ̃ ʉaro añurõ nisetimasĩrãsa'a. Jesucristo añuyʉ'rʉagʉ, nipe'tise añurõ weegʉ́ marĩrẽ cʉ̃ yarã nidutigʉ pijicʉ niwĩ.
A'tiro wéégʉ, cʉ̃ tutuaro me'rã marĩrẽ “Peje añurõ weegʉti”, nicʉ niwĩ. Cʉ̃ tojo ní'que añuse waro ni'i. Wapatiyʉ'rʉa'a. Cʉ̃ “A'tiro weegʉti” nise me'rã marĩ cʉ̃ weronojõ nisetimasĩrãsa'a. Tojo nicã mʉsã a'ti turi cjase ña'ase ʉaripejasere yʉ'rʉwetirãsa'a.
Mʉsã Jesucristore ẽjõpeotoja'a. Mʉsã tutuaro põtẽorõ a'tere weenemopeoya. Wãcũtutua, añurõ nisetiya. Tojo nisetirã, Õ'acʉ̃ yere tʉ'omasĩnemoña.
Tʉ'omasĩnemorã, mʉsã basu ña'arõ weesĩ'rĩrã, nʉ'cãña. Nʉ'cãrã, mejẽcã wa'acã, ẽjõpeodu'uticã'ña. Ẽjõpeodu'utirã, Õ'acʉ̃rẽ queoro ẽjõpeo, cʉ̃ ʉaro weeya.
Cʉ̃ ʉaro wéérã, ni'cʉ̃ põ'rã weronojõ mʉsã basu a'merĩ weetamuña. A'merĩ weetamurã, nipe'tirãrẽ ma'iña.
Mʉsã a'tere siape me'rã nemorõ weeturiawã'cãrã, marĩ wiogʉ Jesucristore añurõ masĩrãsa'a. Cʉ̃ ʉaro weenemorãsa'a. “Mejõ waro cʉ̃rẽ ẽjõpeopã”, nisome.
Mʉsã tere tojo weetirã pe'e, caperi ĩ'aejatirã weronojõ nisa'a. Õ'acʉ̃ yere ne masĩtisa'a. Mʉsã todʉporopʉ ña'arõ wee'quere Jesucristo acobojo'quere wãcũtisa'a.
Yʉ'ʉ acawererã, mʉsã Õ'acʉ̃ bese'cãrã ni'i. Tojo weerã cʉ̃ bese'cãrã weronojõ nipe'tise mʉsã weepõtẽorõ añurõ nisetiya. Mʉsã tojo weerã Jesucristore ẽjõpeodu'usome.
Mʉsã añurõ weenu'cũrã, marĩ wiogʉ Jesucristo tiropʉ ejarãsa'a. Topʉ marĩrẽ yʉ'rʉogʉ me'rã añurõ ninu'cũcã'rãsa'a.
Yʉ'ʉ were'quere masĩtojasa'a. Tere masĩrã, du'ucũurõ marĩrõ mʉsã tʉ'o'quere añurõ weenu'cũrã wee'e. Mʉsã tere masĩmicã, acobojori nígʉ̃, werenu'cũcʉ̃ti.
<sup>(13-14)</sup> Cã'rõacã dʉ'sasa'a yʉ'ʉ wẽrĩatjo. Marĩ wiogʉ Jesucristo yʉ'ʉre weretojami. Tojo weegʉ yʉ'ʉ catiro ejatuaro yʉ'ʉ ucũ'quere wãcũato nígʉ̃ were'e. Yʉ'ʉ tojo werecã, añu nirõsa'a ni wãcũgʉ̃, tojo were'e.
(-)
Yʉ'ʉ wẽ́rĩ́ca be'ro yʉ'ʉ were'quere añurõ wãcũnu'cũcã'to nígʉ̃ yʉ'ʉ põtẽorõ añurõ weegʉti.
Cʉ̃ pacʉ Õ'acʉ̃ cʉ̃ tutuasere, cʉ̃ asistesere ĩ'ocã ĩ'awʉ̃. Cʉ̃ tojo weeri cura ʉ'mʉsepʉ ucũgʉ̃, a'tiro niwĩ: “Ã'rĩ yʉ'ʉ macʉ̃ yʉ'ʉ ma'igʉ̃́ nimi. Cʉ̃ me'rã e'cati'i”, niwĩ.
Cʉ̃ tojo ucũdijosere ʉ̃sã tʉ'owʉ. Titare marĩ wiogʉ me'rã ʉ̃rʉ̃gʉ̃pʉ niwʉ̃. Cʉ̃ tigʉpʉ nígʉ̃ta asistewĩ.
Tojo wa'ase me'rã ʉ̃sã masĩwʉ̃. “Dʉporocjãrãpʉ Õ'acʉ̃ ye queti weremʉ'tãrĩ masã diacjʉ̃ta ojapã Jesú ye cjasere”, niwʉ̃. Na oja'que na'itĩ'arõpʉ sĩ'ocã bo'reyuse weronojõ ni'i. Tere bu'e, wãcũnʉrʉ̃ña. Tojo weerã marĩ Õ'acʉ̃ ʉaro nisetimasĩrãsa'a. Tée Jesucristo apaturi a'ticãpʉ tere bu'e, wãcũnu'cũcã'ña. Bo'reamʉjãticã ñocõawʉ̃ mʉjãtaro weronojõ Jesucristo a'ti nucũcãpʉ a'tigʉ, marĩ masĩtisere masĩcã weegʉsami.
A'te pũrĩcãrẽ añurõ tʉ'omasĩña. Õ'acʉ̃ ye queti weremʉ'tãrã na “Tojo wa'arosa'a” ni oja'quere marĩ basu wãcũse me'rã “Tojo nisĩ'rĩrõ wee'e”, nímasĩtisa'a. Espíritu Santu cʉ̃ weetamurõ me'rã pe'e marĩ tere tʉ'omasĩrãsa'a.
Õ'acʉ̃ ye queti weremʉ'tãrĩ masãmarĩcã na oja'quere na wãcũse me'rã dia'cʉ̃ dʉ'pocãtiticãrã niwã. A'tiro pe'e weecãrã niwã. Na Espíritu Santu ĩ'o, ojadutiro me'rã Õ'acʉ̃ yere ojacãrã niwã.
Nisoose me'rã bu'ese cjase ni'i<TS3>(Judas 4–12)Dʉporopʉre Israe curuacjãrã ni'cãrẽrã “Ʉ̃sã Õ'acʉ̃ ye queti weremʉ'tãrã ni'i”, nisoocãrã niwã. Na tojo wee'caro weronojõ mʉsã tiropʉ nirã́ quẽ'rã mejãrõta weesiruturãsama. Nisoose me'rã diacjʉ̃ weronojõ bu'erãsama. Tojo weerã mʉsã ẽjõpeosere dojorẽrãsama. Jesú na ña'arõ wee'que bu'iri wẽrĩ wapaye'cʉ pe'ere ʉasome. Na tojo weecã, Õ'acʉ̃ wãcũña marĩrõ narẽ bu'iri da'regʉsami.
Na numiarẽ a'metãrãsetisere pãjãrã Jesure ẽjõpeorã ĩ'acũurãsama. Na tojo weecã ĩ'arã, Jesure ẽjõpeotirã pe'e Jesú ye, diacjʉ̃ cjasere ña'arõ ucũrãsama.
Niyerure ʉaripejarã, nisoose me'rã mʉsãrẽ bu'erãsama. Na tojo weese wapa narẽ bu'iri da'reatje niyutojasa'a. Ne yʉ'rʉwetisome. Dʉporopʉ “Õ'acʉ̃ narẽ bu'iri da'reno'rãsama”, nitojacʉ niwĩ.
Õ'acʉ̃ dʉporopʉre ʉ'mʉsecjãrã cʉ̃rẽ wereco'terã nimi'cãrãrẽ na ña'arõ weecã, bu'iri da'recʉ niwĩ. Tojo weegʉ narẽ bu'iri da'rero na'itĩ'ase tutiripʉ dʉ'tecũucõ'acʉ niwĩ. Be'ro nipe'tirã masãrẽ beseatji nʉmʉ nicã, narẽ bu'iri da'rebajuriogʉsami.
Noé cʉ̃ nícatero quẽ'rãrẽ Õ'acʉ̃ cʉ̃rẽ ẽjõpeoti'cãrãrẽ acobojoticʉ niwĩ. Acobojotigʉ, nipe'tirã masã ña'arãrẽ miocõ'acʉ niwĩ. Noé, cʉ̃ nʉmo, põ'rã ʉmʉa i'tiarã, na nʉmosãnumia dia'cʉ̃rẽ yʉ'rʉocʉ niwĩ. Noé masã wãcũsere dʉcayuduti, “Añurõ weeya”, ni werecʉ nimiwĩ.
Tojo nicã Õ'acʉ̃ Sodoma, Gomorra wãmetise macãrĩcjãrã quẽ'rãrẽ bu'iri da'recʉ niwĩ. Bu'iri da'regʉ, ʉ̃jʉ̃'que po'ca dia'cʉ̃ cũñacã narẽ ʉ̃jʉ̃acõ'abajuriocʉ niwĩ. Be'ropʉre ña'arõ weerãrẽ “Tojo wa'arosa'a” ni masĩato nígʉ̃ tojo weecʉ niwĩ.
Narẽ bu'iri da'regʉ, Lot añurõ weegʉ́ dia'cʉ̃rẽ yʉ'rʉweticã weecʉ niwĩ. Lot Sodomacjʉ̃ ãpẽrã ti macãcjãrã na ña'abutiase weecã ĩ'agʉ̃, caributicʉ niwĩ.
Cʉ̃ añugʉ̃ nicʉ niwĩ. Na ña'arã wa'teropʉ nígʉ̃, ʉmʉcorinʉcʉ̃ na ña'abutiase weecã ĩ'agʉ̃, bʉjaweticʉ niwĩ. Tojo nicã na ña'arõ ucũsere tʉ'ogʉ, bʉjawetinemopeocʉ niwĩ.
Õ'acʉ̃ narẽ tojo wee'quere wãcũrã, a'tiro nímasĩ'i. Õ'acʉ̃ añurãrẽ ña'arõ wa'acã, yʉ'rʉweticã weemasĩsami. Ña'arã pe'ere cʉ̃ bu'iri da'reatji nʉmʉ nicãpʉ bu'iri da'reacjʉ dʉ'tecũuyutojasami.
Masã ña'ase na upʉ cjase ʉaripeja weerã́nojõrẽ Õ'acʉ̃ bu'iri da'reyʉ'rʉnʉ'cãgʉ̃sami. Tojo nicã Jesucristo cʉ̃ wiogʉ nisere na yʉ'rʉnʉ'cãrãnojõrẽ ʉpʉtʉ bu'iri da'regʉsami.Sõ'onícãrã mʉsãrẽ nisoosijari masã na ʉaro se'saro, no'o ʉaro weema'acusiasama. Uiro marĩrõ ʉ'mʉsepʉ nirã́ ape turicjãrã tutuarãrẽ bujicã'sama.
Ʉ'mʉsecjãrã Õ'acʉ̃rẽ wereco'terã pe'e nisoori masã yʉ'rʉoro tutuayʉ'rʉnʉ'cãrã nima. Tojo nimirã, ña'arã Õ'acʉ̃rẽ wereco'terã nimi'cãrãrẽ Õ'acʉ̃pʉre weresã, bujicã'tisama.
Nisoori masã wa'icʉrã weronojõ tʉ'omasĩtisama. Na tʉ'omasĩtisere no'o ʉaro ucũma'asama. Na tʉ'oña'rõbajuro tʉ'oña'sama. Wa'icʉrã bajuáca be'ro ñe'e wẽjẽcõ'ano'ajã weronojõ nisama. Na weronojõ na quẽ'rã wẽrĩdijarãsama.
Ãpẽrãrẽ na ña'arõ wee'que wapa na quẽ'rã ña'arõ weeno'rãsama. Ʉmʉco, bajuyoropʉ no'o ʉaro ña'arõ weebajaque'atitʉ'sasama. Mʉsã bosenʉmʉrĩ weecã, na bopoyoro, ña'abutiaro weerã weesama. Weeta'sase me'rã e'catisama.
Numiarẽ ña'arõ wãcũse me'rã dia'cʉ̃ ĩ'asama. Na me'rã ña'arõ weesĩ'rĩsama. Ña'arõ weesere caributitisama. Ẽjõpeotutuatirãrẽ na weronojõ ʉaripejacã weesama. No'o na ĩ'asenʉcʉ̃ ʉapo'cãrã niyurã, ʉanemocã'sama. Na bu'iri da'reno'ajã nima.
Õ'acʉ̃ ye, diacjʉ̃ cjasere du'urã, diacjʉ̃ nitise pe'ere sirutusama. Na dʉporocjʉ̃pʉ Balaã wãmetigʉ Beor macʉ̃ weronojõ weesama. Cʉ̃ Balaã ña'arõ weese me'rã niyeru wapata'asĩ'rĩcʉ niwĩ.
Cʉ̃ tojo weecã ĩ'agõ, cʉ̃ yago burra cʉ̃rẽ tu'tico niwõ. Burra ucũmasĩti'co nimigõ, Õ'acʉ̃ cʉ̃ weetamurõ me'rã masã ucũrõ weronojõ Balaãrẽ tu'tico niwõ. Co tojo nise me'rã cʉ̃ weema'asere du'ucã weeco niwõ.
Nisoori masã aco wijaseperi si'bique'a'caro weronojõ nima. Teperi aco marĩrõ weronojõ na ña'arãrẽ añuse ãpẽrãrẽ weetamuse marĩsa'a. O'mecururi wĩ'rõ me'rã tuuwã'cãrõ weronojõ nima. No'o ʉaro weenu'cũma. Na ni'cã́diacjʉ̃ta ucũtisama. Bu'iri da'reno'ajã nitojama. Tojo weerã na'itĩ'arõpʉ tojota ni bajudutirãsama.
Nisoori masã ucũse wapamarĩsa'a. Masĩbutiarã weronojõ nisoose me'rã bu'esama. A'tiro nisama. “Marĩ no'o ʉaro marĩ weetʉ'saronojõ weecã, añu ni'i,” nisama. Tere nírã, na ña'arõ weewʉase me'rã, tojo nicã na ña'arõ ʉaripejase me'rã ãpẽrãrẽ dojorẽsama. Jesucristore ẽjõpeowã'cãrãrẽ, ña'arõ weesere du'uwã'cãrãrẽ, apaturi na ña'arõ wee'quere ʉaripejacã weesama tja.
Na a'tiro nisama. “Mʉsã ãpẽrã dutise doca niwe'e. Tojo weerã mʉsã ʉaro weeya,” nimisama. Tojo nimirã, na basu ña'asere weedu'umasĩtirã, ña'ase dutise doca niwã'ñarã weronojõ nisama. Nipe'tise marĩ ña'arõ weesere du'umasĩtise te doca niwã'ñaco'tecã wee'e.
Marĩ wiogʉ Jesucristo marĩrẽ yʉ'rʉogʉre ẽjõpeorã, a'ti turi cjase ña'asere yʉ'rʉwetiwʉ. Tojo wééca be'ro nimicã, apaturi ña'asere weenemopeorãnojõ todʉporo ní'caro nemorõ ña'arõ tojasama.
Diacjʉ̃ta narẽ Jesucristo yere, diacjʉ̃ cjasere masĩtiyʉ'rʉocã, añubopã. Na Jesucristore ẽjõpeoca be'ro añuse dutise, narẽ were'quere du'urã, ña'abutiaro weerã weema.
Na apaturi ña'arõ weenemopeorã, masã na ucũwʉasenojõ weerã weema. Na a'tiro ucũwʉasama. Diayi cʉ̃ etoacõ'aca be'ro apaturi cʉ̃ etoa'quere ba'asami tja. Apeye quẽ'rã ni'i. Yese ʉóca be'ro apaturi mejãrõta ũ'irĩbʉjʉropʉ sĩ'cõcũñasami tja. Na Jesucristore ẽjõpeoca be'ro ña'arõ wéérã tja, te weronojõ nima.
Marĩ wiogʉ apaturi a'tiatje ni'iYʉ'ʉ ma'irã́, mʉsãrẽ ni'cã pũrĩ ojatojawʉ. Todʉporoca pũrĩ, tojo nicã a'ti pũrĩ me'rã mʉsãrẽ diacjʉ̃ wãcũato nígʉ̃ oja'a. Mʉsã masĩ'quere wãcũnu'cũdutigʉ werecasa'a.
Dʉporocjãrãpʉ Õ'acʉ̃ ye queti weremʉ'tãrĩ masã añurã na oja'quere wãcũña. Tojo nicã marĩ wiogʉ, marĩrẽ yʉ'rʉogʉ dutisere wãcũña. Tere ʉ̃sã Jesucristo besecṹú'cãrã mʉsãrẽ wereturiawʉ.
A'tiro nirãsama: “Jesucristo cʉ̃ ‘A'tigʉti’ ní'que ¿de'ro wa'amitito?” nirãsama. A'tiro ni bujicã'rãsama. “Marĩ ñecʉ̃sʉmʉa wẽrĩdijape'tiatojama. A'ti turi ne weenʉ'cã'caro weronojõ mejãrõta ninu'cũcã'a. Ne a'tisome”, ni wãcũsama.
A'tiro wa'a'que pe'ere wãcũsĩ'rĩtisama. Dʉporopʉ Õ'acʉ̃ cʉ̃ ucũse me'rã ʉ'mʉse, a'ti turi bajurẽcʉ niwĩ. Cʉ̃ dutiro me'rã di'ta aco po'peapʉ ní'que bajuacaro niwʉ̃. Tojo nicã aco me'rã a'ti turi cjase pĩ'rĩ, bʉcʉacaro niwʉ̃.
Aco me'rãta tja Noé nícaterore Õ'acʉ̃ a'ti turire miocõ'acʉ niwĩ. Cʉ̃ tojo wee'que me'rã “Õ'acʉ̃ a'ti turire dʉcayutojacʉ niwĩ”, ni masĩno'o.
A'tocatero nisepʉa majã ʉ'mʉse nise, a'ti di'ta cjase pecame'e ʉ̃jʉ̃acõ'ano'atje ni'i. Be'ro Õ'acʉ̃ cʉ̃ ucũse me'rãta ʉ̃jʉ̃ape'ocã'gʉ̃sami. Cʉ̃ masãrẽ beseatji nʉmʉ nicã, ña'arãrẽ bu'iri da'regʉ ʉ̃jʉ̃acõ'agʉ̃sami.
Yʉ'ʉ ma'irã́, a'tere wãcũña. Marĩ tʉ'oña'cã pe'ema, mil cʉ̃'marĩ yoabutia'a. Õ'acʉ̃ pe'ere mil cʉ̃'marĩ ni'cã nʉmʉ weronojõ nisa'a. Ni'cã nʉmʉ quẽ'rã cʉ̃rẽ mejãrõta mil cʉ̃'marĩ weronojõ nisa'a. Ni'cãrõnojõ ĩ'asami.
Marĩ wiogʉ cʉ̃ “Apaturi a'tigʉti” ní'quere masã a'tiro wãcũsama: “Yoogoyʉ'rʉami”, nisama. Na wãcũse diacjʉ̃ niwe'e. Masãrẽ pajaña'gʉ̃, maata a'titisami yujupʉ. Ne ni'cʉ̃rẽ pecame'epʉ wa'acã ʉatisami. Nipe'tirã na ña'asere bʉjaweti dʉcayucã ʉasami. Tojo weegʉ a'titisami yujupʉ.
Marĩ wiogʉ apaturi a'ti nucũcãpʉ a'tiri nʉmʉ marĩ ne wãcũtiri nʉmʉ nirõsa'a. Ni'cʉ̃ yajari masʉ̃ ñamipʉ wãcũña marĩrõ yajagʉ a'tigʉ weronojõ a'tigʉsami. Cʉ̃ dijatiri nʉmʉ a'tiro wa'arosa'a. Pũrõ bʉsʉse me'rã nipe'tise ʉ'mʉarõpʉ nise pe'tia wa'arosa'a. Nipe'tise ʉ̃jʉ̃pe'tidija wa'arosa'a. A'ti di'ta cjase pe'e quẽ'rã, ʉ̃jʉ̃bajudutirosa'a.
“Nipe'tise ʉ̃jʉ̃pe'tidija wa'arosa'a” nisere tʉ'o, ña'arõ weesetisere du'u, Õ'acʉ̃ ʉaro pe'e añurõ weenu'cũrã.
Marĩ wiogʉ a'tiatjere e'catise me'rã cʉ̃rẽ co'terã. Cʉ̃rẽ maata a'tidutirã marĩ añurõ weepõtẽota basioro añurõ weerã. Cʉ̃ a'tiri nʉmʉ nicã, nipe'tise ʉ'mʉarõ cjase ʉ̃jʉ̃pe'tidijarosa'a. Nipe'tise a'ti di'ta cjase, ʉ'mʉarõpʉ cjase sipipe'tirosa'a.
Marĩ pe'e Õ'acʉ̃ cʉ̃ “Ape ma'ma ʉ'mʉse, ma'ma di'ta weegʉti” ní'quere co'te'e. Ti turipʉre nipe'tirã añuse dia'cʉ̃rẽ weerãsama.
Tojo weerã yʉ'ʉ ma'irã́, cʉ̃ a'tisere co'terã, nipe'tise mʉsã weepõtẽorõ añurõ weeya. A'tiro weecã, Jesú a'tigʉ, mʉsãrẽ añurã, bu'iri moorã, añurõ ejeripõ'rãtirãrẽ bocaejagʉsami.
Mʉsã a'tiro masĩña. Marĩ wiogʉ marĩrẽ pajaña'gʉ̃, marĩ yʉ'rʉcã ʉasãgʉ̃ co'tewapamosami. Tojo weegʉ maata a'titisami. Marĩ acaweregʉ Pablo marĩ ma'igʉ̃́ quẽ'rã tojota mʉsãrẽ ojacʉ niwĩ. Õ'acʉ̃ cʉ̃rẽ masĩse o'ose me'rã tojo ojacʉ niwĩ.
Nipe'tise cʉ̃ oja'que pũrĩnʉcʉ̃ Jesucristo apaturi a'tiatjere, tojo nicã marĩrẽ ña'arõ weeticã'to nígʉ̃ ojasami. Apeye ni'cãrẽ cʉ̃ oja'que diasayʉ'rʉa'a. Masĩtirã, tojo nicã ẽjõpeotutuatirã tere ãpẽrãrẽ weresu'riacã'sama. Na apeye Õ'acʉ̃ ya pũrĩpʉ oja'quere weresu'riaro weronojõ weesama. Tojo weerã bu'iri da'reno'rãsama.
Yʉ'ʉ ma'irã́, yʉ'ʉ mʉsãrẽ na nisoorã weeatjere wereyutojapʉ. Mʉsã tojo weerã masĩtoja'a. Na ña'arã mʉsãrẽ nisoori nírã, tʉ'omasĩña. Tojo nicã mʉsãrẽ ẽjõpeotutuarã ní'cãrãrẽ ẽjõpeodu'ucã weeticã'to.
Marĩ wiogʉ Jesucristo marĩrẽ yʉ'rʉogʉ pe'ere masĩnemoña. Cʉ̃ marĩrẽ ma'imi nisere masĩrã, cʉ̃rẽ nemorõ ẽjõpeowã'cãña. Nipe'tirã ni'cãrõacãrẽ, be'ropʉ quẽ'rãrẽ Jesucristore “Añuyʉ'rʉami”, ninu'cũcã'rã. Tojota nirõʉa'a.Tocã'rõta oja'a.Pedro
Juã ojamʉ'tãca pũrĩ ni'iJesucristo ye queti ni'i<sup>(1-2)</sup> Yʉ'ʉ mʉsãrẽ Jesucristo ye cjasere, cʉ̃ nisetisere ojagʉ wee'e. A'tiro ni'i. A'ti turi weese dʉporo cʉ̃, cʉ̃ pacʉ me'rã nitojacʉ niwĩ. Be'ro a'ti turipʉre bajuacʉ niwĩ. Cʉ̃ catinu'cũgʉ̃ marĩrẽ catinu'cũcã weegʉ́ nimi. Ʉ̃sã cʉ̃rẽ ĩ'awʉ̃. Cʉ̃ ucũsere tʉ'owʉ. Ʉ̃sã basu warota cʉ̃rẽ ĩ'abutiawʉ. Cʉ̃rẽ añurõ masĩwʉ̃. Tojo weerã cʉ̃rẽ ĩ'a'quere mʉsãrẽ were'e.
(-)
Ʉ̃sã marĩ pacʉ Õ'acʉ̃ me'rã, tojo nicã cʉ̃ macʉ̃ Jesucristo me'rã añurõ nicã'a. Mʉsã quẽ'rãrẽ tojota ʉasãsa'a. Tojo weerã ʉ̃sã ĩ'a'quere, tʉ'o'quere mʉsãrẽ were'e.
Mʉsãrẽ añurõ e'catiato nígʉ̃ a'ti pũrĩrẽ oja'a.
Õ'acʉ̃ añugʉ̃ nimi nise queti ni'iJesucristo ʉ̃sãrẽ bu'e'quere mʉsãrẽ wereturia'a. Cʉ̃ a'tiro niwĩ: “Õ'acʉ̃ añugʉ̃ nimi. Cʉ̃pʉre ne ña'ase marĩ'i. Cʉ̃ sĩ'ose weronojõ nimi. Na'itĩ'ase weronojõ nitimi”, niwĩ.
Marĩ a'tiro nibosa'a: “Õ'acʉ̃ me'rã añurõ nicã'a”, nibosa'a. Tojo nimirã ña'arõ wéérã, nisoorã weesa'a. Marĩ weesetise, marĩ ye ucũse ʉseri me'rã tojo weesa'a.
Õ'acʉ̃ añurõ weemi. Marĩ Õ'acʉ̃ weronojõ añurõ wéérã pũrĩcã, ãpẽrã me'rã añurõ nisetimasĩ'i. Cʉ̃ macʉ̃ Jesucristo wẽrĩse me'rã nipe'tise marĩ ña'arõ nisetisere dʉcayunu'cũmi.
Marĩ ña'ase cʉomirã ña'ase moo'o nírã, marĩ basuta nisoorã wee'e. Marĩ wãcũse diacjʉ̃ niwe'e.
Õ'acʉ̃ queoro weenu'cũgʉ̃ marĩ ña'arõ wee'quere diacjʉ̃ wereyʉ'rʉcã, queorota marĩrẽ acobojogʉsami. Nipe'tise marĩ ña'arõ weeseti'quere coepe'ocʉ̃sami.
Õ'acʉ̃ a'tiro nicʉ niwĩ: “Masã nipe'tirã ña'arã nima”, nicʉ niwĩ. Marĩ ña'arõ weewe'e nírã, Õ'acʉ̃ nisoosepijagʉ nimi, nirã weebosa'a. Cʉ̃ ucũsere ẽjõpeotirã weronojõ nibosa'a.
Õ'acʉ̃ me'rã nírã a'tiro weeya nise ni'iMʉsã yʉ'ʉ põ'rã weronojõ ni'i. Ña'ase weeticã'to nígʉ̃, mʉsãrẽ a'tere oja'a. Marĩ ña'arõ weecãma, Jesucristo cʉ̃ pacʉpʉre marĩrẽ ucũbosasami. “Narẽ acobojoya”, nisami. Jesucristo ña'ase moogʉ̃ nimi. Tojo weegʉ cʉ̃ marĩrẽ sẽrĩbosamasĩsami.
Jesucristo wẽrĩse me'rã marĩ ña'arõ wee'quere acobojose bocacãrã niwʉ̃. Marĩ dia'cʉ̃ acobojose bocamasĩtisa'a. Nipe'tirã a'ti turicjãrã acobojose bocamasĩsama.
Marĩ masĩ'i, Õ'acʉ̃ dutisere wéérã, cʉ̃rẽ ĩ'awã'no'sa'a.
Marĩ a'tiro nibosa'a: “Õ'acʉ̃rẽ masĩ'i.” Tojo nimirã cʉ̃ dutisere weetirã, nisoosepijarã nibosa'a.
Marĩ Õ'acʉ̃ me'rã ni'i nírã, Jesucristo weeseti'caronojõta weesiruturoʉa'a.
A'merĩ ma'iña nise queti ni'iAcawererã, yʉ'ʉ mʉsãrẽ ojase apeye ma'ma dutise mejeta ni'i. Todʉporopʉ mʉsã dutise cʉo'quereta oja'a. A'te mʉsã tʉ'o'quepʉ ni'i.
Tojo nimirõ, yʉ'ʉ mʉsãrẽ ojase ma'ma dutise weronojõ wa'a'a. A'merĩ ma'isere wãmepeogʉ wee'e. Todʉporopʉ marĩ a'merĩ ma'itirã, ña'arã niwʉ̃. Na'itĩ'arõpʉ nirã́ weronojõ niwʉ̃. Ni'cãrõacãrẽ a'te du'uno'rõ wee'e. A'tocaterore marĩ a'merĩ ma'írã, bo'reyuropʉ nirã́ weronojõ ni'i. Te a'merĩ ma'isere Jesucristo me'rã masĩno'o. Tojo nicã mʉsã me'rã masĩno'o.
Marĩ a'tiro nibosa'a: “Yʉ'ʉ pũrĩcã añurõ Õ'acʉ̃ dutiro weenu'cũcã'a.” Tojo nimigʉ̃ ãpẽrãrẽ ma'itigʉ, todʉporopʉ na'itĩ'arõpʉ ní'caro weronojõta nicã'sa'a tja.
Ãpẽrãrẽ ma'ígʉ̃, bo'reyuropʉ nigʉ̃́ weronojõ nimi. Ne cʉ̃rẽ cã'rõacã ña'arõ weese marĩ'i.
Marĩ ãpẽrãrẽ ma'itirã, na'itĩ'arõpʉ nirã́ weronojõ nisetisa'a. Marĩ ña'arõ weese bu'iri caperi bajuno'tirã weronojõ nisa'a. Tojo weerã “A'tiro pe'e ʉa'a”, nímasĩtisa'a.
<sup>(12-14)</sup> Yʉ'ʉ mʉsã nipe'tirãrẽ ojagʉti. Jesucristo cʉ̃ wẽrĩse wapa Õ'acʉ̃ mʉsã ña'arõ wee'quere acobojocʉ niwĩ. Mʉsã Õ'acʉ̃rẽ masĩ'i. Bʉcʉrã, mʉsãrẽ oja'a. Jesucristore ne waropʉ dʉ'pocã́ti'cʉre ẽjõpeoyucã, oja'a. Ma'mapjia, mʉsã wãcũtutuarã ni'i. Õ'acʉ̃ ye ucũsere tʉ'o ẽjõpeo'o. Wãtĩrẽ docaque'acã weecãrã niwʉ̃. Tojo weegʉ mʉsãrẽ oja'a.
(-)
(-)
<sup>(15-16)</sup> A'ti ʉmʉco cjase Õ'acʉ̃ ye mejeta ni'i. A'tere wãcũnʉrʉ̃ticã'ña. Ña'arõ wãcũse, a'metãrãsĩ'rĩse, ʉaripejase, ãpẽrã yʉ'rʉoro nicã'gʉ̃ nisĩ'rĩse ña'a ni'i. A'te nipe'tise a'ti ʉmʉco cjase ni'i. “Tere weerãti”, niticã'ña. No'o a'tere weesĩ'rĩgʉ̃nojõ marĩ pacʉ Õ'acʉ̃rẽ ma'itisami.
(-)
A'ti turi pe'tiwã'cãrõ wee'e. Nipe'tise ña'arõ weesĩ'rĩ ʉaripejase quẽ'rã pe'tia wa'arosa'a. Õ'acʉ̃ dutiro weerã́ pũrĩcã ne pe'titirãsama. Cʉ̃ tiropʉ ninu'cũcã'rãsama.
Nisoorã ye queti ni'iNisoori masã ye quetire weregʉti. A'ti ʉmʉco pe'tiro wee'e. A'ti turi pe'tise dʉporo ni'cʉ̃ Jesucristore ĩ'atu'tigʉ a'tigʉsami. Mʉsã a'tere tʉ'otojacãrã niwʉ̃. Pãjãrã cʉ̃ weronojõ nirã́ nitojama. Tojo weerã marĩ a'ti turi maata pe'tiatjere masĩ'i.
Na cʉ̃rẽ ĩ'atu'tirã marĩ me'rãcjãrãta nicã'miwã. Be'ro, na Jesucristo ye quetire ẽjõpeotirã, marĩrẽ dʉcawatia wa'awã. Na marĩ me'rãcjãrã waro mejeta ní'cãrã niwã. Marĩ me'rãcjãrã nírã pũrĩcã, marĩ me'rãta nibosama. Na tojo dʉcawaticã ĩ'arã, marĩ narẽ ĩ'amasĩ'i. Marĩ me'rãcjãrã mejeta nicãrã niwã.
Jesucristo mʉsãrẽ Espíritu Santure o'ócʉ niwĩ. Tojo weerã mʉsã diacjʉ̃ cjase, Jesucristo ye quetire masĩpe'ticã'sa'a.
Cʉ̃ ye quetire masĩtirãrẽ ojagʉ weewe'e. Mʉsã Jesucristo yere queoro masĩsa'a. Tojo weegʉ mʉsãrẽ oja'a. Mʉsã masĩ'i, cʉ̃ ye queti nisoose mejeta ni'i.
Nisoosepijagʉ a'tiro nisami: “Jesú Õ'acʉ̃ bese'cʉ mejeta nimi”, nisami. Tojo bʉsʉgʉ́ cʉ̃rẽ ĩ'atu'tiri masʉ̃ nimi. Marĩ pacʉ Õ'acʉ̃rẽ, cʉ̃ macʉ̃ Jesucristore teesami.
No'o cʉ̃ macʉ̃ Jesucristore ʉatirã, cʉ̃ pacʉ quẽ'rãrẽ moosama. Marĩ Jesucristore Õ'acʉ̃ bese'cʉ nimi nírã, Õ'acʉ̃ põ'rã ni'i.
Tojo weerã mʉsã ne waro tʉ'o'que Jesucristo ye quetire wãcũnʉrʉ̃ña. Mʉsã cʉ̃ ye quetire ẽjõpeonu'cũrã, Õ'acʉ̃ me'rã, cʉ̃ macʉ̃ Jesucristo me'rã añurõ nicã'rãsa'a.
Jesucristo marĩrẽ a'tiro nicʉ niwĩ: “Catinu'cũatjere o'ogʉti”, nicʉ niwĩ.
Mʉsãrẽ nisoori masã ye quetire ojatojapʉ.
Mʉsã Espíritu Santu Jesucristo o'ó'cʉre cʉotoja'a. Cʉ̃ basu nipe'tisere nisooro marĩrõ mʉsãrẽ bu'emi. “Ʉ̃sãrẽ ãpẽrã bu'eato”, nitisa'a. Cʉ̃ bu'eronojõta Jesucristo me'rã añurõ nicã'ña.
Ni'cãrõacã quẽ'rãrẽ cʉ̃ me'rã ninu'cũcã'ña. Marĩ tojo wéérã, cʉ̃ a'ti nucũcãpʉ a'ticã, cʉ̃rẽ põtẽrĩrã ĩ'aʉcʉasome. Bopoyasome.
Mʉsã Jesucristo añurõ weesere masĩtoja'a. Tojo weerã nipe'tirã añurõ weerã́ Õ'acʉ̃ põ'rã nima nisere masĩno'o.
Õ'acʉ̃ põ'rã weesetise ni'iĨ'arẽ mʉsã Õ'acʉ̃ marĩ pacʉ marĩrẽ ma'isere. Marĩrẽ ma'ígʉ̃, “Yʉ'ʉ põ'rã” ni ẽjõpeosami. Tojo nírõnojõta marĩ cʉ̃ põ'rã ni'i. Ãpẽrã a'ti turicjãrã Õ'acʉ̃rẽ masĩtitjĩarã, marĩ cʉ̃rẽ ẽjõpeorã weesetisere masĩtisama.
Acawererã, marĩ Õ'acʉ̃ põ'rã nitoja'a. Cʉ̃ põ'rã nimirã, be'ropʉ marĩ de'ro wa'atjere añurõ masĩno'ña marĩ'i yujupʉ. A'te dia'cʉ̃rẽ masĩ'i. Marĩ Jesucristo a'ticã, cʉ̃ bajusere ĩ'arãsa'a. Cʉ̃rẽ ĩ'arã, cʉ̃ weronojõ wa'arãsa'a.
Jesucristore ne ña'ase marĩ'i. Marĩ quẽ'rã cʉ̃ weronojõ añurã wa'arãsa'a niatjere wãcũ'u. Tojo weerã marĩ ña'arõ weeseti'quere dʉcayuwã'cãrã wee'e.
Ña'arõ weesetise Õ'acʉ̃ duti'quere yʉ'rʉnʉ'cãse ni'i. Nipe'tirã ña'arõ weerã́ Õ'acʉ̃rẽ yʉ'rʉnʉ'cãrã weema.
Mʉsã masĩtoja'a, marĩ ña'arõ wee'quere cõ'agʉ̃ Jesucristo a'ti nucũcãpʉre a'ticʉ niwĩ. Ne cʉ̃rẽ cã'rõacã ña'ase marĩ'i.
Mʉsã tʉ'omasĩña. Ãpẽrã mʉsãrẽ maasoocã, ẽjõpeoticã'ña. Jesucristo añugʉ̃ nimi. Tojo weerã cʉ̃ weronojõ nirã́ masã añurã nima.
Wãtĩ ne waropʉta ña'agʉ̃ nimʉjãti'cʉ nimi. Tojo weerã ña'arõ weesetirã cʉ̃ yarã nima. Jesucristo Õ'acʉ̃ macʉ̃ wãtĩ ña'arõ weesere cõ'agʉ̃ a'tigʉ a'ti turipʉre a'ticʉ niwĩ.
Õ'acʉ̃ cʉ̃ põ'rãrẽ cʉ̃ weronojõ niseticã weecʉ niwĩ. Tojo weerã Õ'acʉ̃ põ'rã ña'asere weenu'cũtima.
Marĩ Õ'acʉ̃ põ'rãrẽ, wãtĩ yarãrẽ a'tiro ĩ'adʉcawaamasĩ'i. No'o ãpẽrãrẽ ma'itirã, ña'arõ weesetirãrẽ “Wãtĩ yarã nima”, ni'i. Ãpẽrãrẽ ma'irã́ añurõ weesetirã pe'ere “Õ'acʉ̃ põ'rã nima”, ni'i.
A'merĩ ma'idutise ni'iA'merĩ ma'irõʉa'a nise queti mʉsã ne waro maata tʉ'o'que ni'i.
Dʉporocjʉ̃pʉ Caĩ́ wãmetigʉ weronojõ niticã'rã. Cʉ̃ wãtĩ yagʉ nígʉ̃, cʉ̃ acabiji Abere wẽjẽcʉ niwĩ. ¿De'ro weegʉ cʉ̃rẽ wẽjẽpari? Caĩ́ cʉ̃ weesetise ña'ase nicaro niwʉ̃. Cʉ̃ acabiji weese pe'e añuse nicaro niwʉ̃. Te bu'iri cʉ̃rẽ ʉogʉ, wẽjẽcʉ niwĩ.
Ãpẽrã mʉsã añurõ weesetisere ĩ'áʉorã, ĩ'atu'tibosama. Na Caĩ́ cʉ̃ acabijire ʉo'caro weronojõ weerã weesama. Na mʉsãrẽ ĩ'atu'ticã, ʉcʉaticã'ña.
Marĩ ãpẽrãrẽ ma'írã, Õ'acʉ̃ põ'rã ni'i nisere masĩ'i. Todʉporopʉre Jesucristore masĩtitjĩarã, ãpẽrãrẽ ma'itiwʉ. Ni'cãrõacãrẽ cʉ̃rẽ ẽjõpeoyurã, a'merĩ ma'i'i. Ãpẽrãrẽ ma'itirã pũrĩcã, marĩ todʉporopʉ ní'caronojõta nicã'bosa'a. Catinu'cũsere moobosa'a.
No'o ãpẽrãrẽ ĩ'atu'tigʉnojõ masãrẽ wẽjẽcõ'arĩ masʉ̃ weronojõ nimi. Mʉsã masĩ'i, ne ni'cʉ̃ masãrẽ wẽjẽcõ'arĩ masʉ̃ catinu'cũsere moosami. Mʉsã cʉ̃ weronojõ niticã'ña.
Jesucristo marĩ ye niatjere wẽrĩcʉ niwĩ. Tojo weerã marĩ a'merĩ ma'isere masĩ'i. No'o ãpẽrãrẽ ma'írã, marĩ ya catiri ʉmʉcore wãcũnʉrʉ̃tisa'a. Narẽ weetamurã, marĩ quẽ'rã wẽrĩmasĩ'i.
Marĩ apeyenojõ cʉomirã, pajasecʉorãrẽ o'otirã, ¿de'ro wee “Õ'acʉ̃rẽ ma'i'i”, nibosaʉ?
Bu'i, marĩ ye ucũse ʉseri me'rã dia'cʉ̃ “Narẽ ma'i'i”, niticã'rõʉa'a. Narẽ añurõ weetamurõʉa'a. Te me'rã marĩ narẽ ma'isere ĩ'omasĩ'i.
Õ'acʉ̃rẽ ẽjõpeorã uiro marĩrõ nímasĩ'i nise ni'i<sup>(19-20)</sup> Apetero marĩ a'tiro wãcũsa'a: “Yʉ'ʉ ña'ayʉ'rʉagʉ nisa'a.” Tojo wãcũmirã, marĩ ãpẽrãrẽ ma'írã, Õ'acʉ̃ me'rã uiro marĩrõ nímasĩ'i. Marĩ cʉ̃ põ'rã ni'i. Cʉ̃ marĩ wãcũsere masĩpe'ocã'sami. Cʉ̃ marĩ ña'arõ wee'quere acobojosami.
(-)
<sup>(21-22)</sup> Marĩ ne bu'iri moosa'a ni tʉ'oña'rã, uise marĩrõ Õ'acʉ̃rẽ sẽrĩmasĩ'i. Cʉ̃ dutisere, cʉ̃ ʉasere weecã, Õ'acʉ̃ nipe'tise marĩ sẽrĩsere yʉ'tigʉsami.
(-)
Cʉ̃ duti'que a'te ni'i. Cʉ̃ macʉ̃ Jesucristore ẽjõpeodutimi. Tojo nicã cʉ̃ duti'caronojõta marĩrẽ a'merĩ ma'idutimi.
Marĩ cʉ̃ duti'quere wéérã, cʉ̃ me'rã añurõ nicã'a. Cʉ̃ quẽ'rã marĩ me'rã añurõ nicã'mi. Marĩrẽ Espíritu Santure o'ocʉ niwĩ. Tojo weerã cʉ̃ marĩ me'rã nisere masĩ'i.
Ãpẽrã weresere ĩ'abesetojarãpʉ weedutise ni'iAcawererã, Õ'acʉ̃ yere wereri masã mʉsã tiropʉ bu'erã etacã, na weresere “¿Diacjʉ̃ta Õ'acʉ̃ ye nimitito?” ni ĩ'aña. Ãpẽrã Õ'acʉ̃ o'ó'cãrã nitima. Nipe'tirãpʉre ẽjõpeoticã'ña. Na Espíritu Santure moomirã, tojo nima'acã'bosama. A'ti ʉmʉcopʉre no'o ʉaro nisoori masã nibi'acã'ma. “Õ'acʉ̃ yere wererã wee'e”, ni bʉsʉsijama.
Mʉsã na diacjʉ̃ wererãrẽ a'tiro ĩ'abeseya. Na “Jesucristo a'ti upʉ me'rã bajuacʉ nimi”, nisama. Tojo ẽjõpeorã, Espíritu Santure cʉorã́ nima. Narẽ ẽjõpeoya.
Ãpẽrã tojo ẽjõpeotirã, Espíritu Santure mooma. Mejõ cʉ̃rẽ pe'sutima. Mʉsã Jesucristore ĩ'atu'tigʉ cʉ̃ a'tiatjere tʉ'otojapã. Na cʉ̃ weronojõ nirã́ a'ti di'tapʉre nitojama.
Nisoori masã wãtĩ yarã nima. Õ'acʉ̃ wãtĩ nemorõ tutuami. Mʉsã Õ'acʉ̃ yarã ni'i. Tojo weerã mʉsã na ucũsere ẽjõpeoticãrã niwʉ̃.
Nisoori masã a'ti turicjãrã a'ti ʉmʉco cjase dia'cʉ̃rẽ bu'esama. Na weronojõ nirã́ta na bu'esere tʉ'osama.
Marĩ pũrĩcã Õ'acʉ̃ põ'rã ni'i. Cʉ̃ põ'rã nirã́ marĩ bu'esere tʉ'osama. Cʉ̃ põ'rã nitirã tʉ'otisama. Tojo weerã marĩ diacjʉ̃ cjase ẽjõpeorãrẽ, diacjʉ̃ nitisere ẽjõpeorãrẽ ĩ'abesemasĩ'i. “Ã'rãta nima diacjʉ̃ cjasere ẽjõpeorã”, nímasĩ'i. “Na nima diacjʉ̃ cjasere ẽjõpeotirã”, ni ĩ'adʉcawaamasĩ'i.
Marĩrẽ a'merĩ ma'idutise ni'i<sup>(7-8)</sup> Acawererã, Õ'acʉ̃ masãrẽ ma'imi. Tojo weerã marĩ quẽ'rã a'merĩ ma'irõʉa'a. A'merĩ ma'irã́nojõ Õ'acʉ̃ põ'rã nima. Na Õ'acʉ̃rẽ masĩma. No'o ma'ise moorãnojõ Õ'acʉ̃rẽ ne masĩtima.
(-)
Cʉ̃ marĩrẽ ma'isere ĩ'ogʉ̃, cʉ̃ macʉ̃ ni'cʉ̃ nigʉ̃rẽ a'ti turipʉre o'ócʉ niwĩ. Marĩ catinu'cũatjere wéégʉ tojo weecʉ niwĩ.
Yʉ'ʉ ma'isere ucũgʉ̃, marĩ Õ'acʉ̃rẽ ma'isere ucũgʉ̃ mejeta wee'e. Cʉ̃ pe'e marĩrẽ ma'isere ucũgʉ̃ wee'e. Cʉ̃ marĩrẽ ma'ígʉ̃, marĩ ña'arõ wee'quere acobojodutigʉ cʉ̃ macʉ̃rẽ o'ócʉ niwĩ. Cʉ̃ me'rã marĩ acobojose boca'a.
Acawererã, Õ'acʉ̃ marĩrẽ ma'i'caronojõta marĩ quẽ'rã ãpẽrãrẽ ma'irõʉa'a.
Õ'acʉ̃ marĩrẽ Espíritu Santure o'ocʉ niwĩ. Tojo weerã marĩ Õ'acʉ̃ marĩpʉre nisere masĩ'i. Marĩ quẽ'rã cʉ̃pʉreta ni'i.
Õ'acʉ̃ macʉ̃rẽ ʉ̃sã basuta ĩ'awʉ̃. Cʉ̃rẽ a'ti turipʉre marĩ ña'arõ wee nisetimi'cãrãrẽ yʉ'rʉweticã weedutigʉ o'ócʉ niwĩ. Tojo weerã mʉsãrẽ a'tere were'e.
No'o nipe'tirã “Jesú Õ'acʉ̃ macʉ̃ nimi” nirã́nojõ Õ'acʉ̃ me'rã nima. Cʉ̃ quẽ'rã napʉre nimi.
Õ'acʉ̃ marĩrẽ ma'isere masĩ'i. Cʉ̃ nipe'tirãrẽ ma'imi. No'o ãpẽrãrẽ ma'igʉ̃́nojõ añurõ Õ'acʉ̃ me'rã nimi. Õ'acʉ̃ quẽ'rã cʉ̃ me'rã nimi.
Marĩ Õ'acʉ̃ me'rã nírã, queoro ma'imasĩ'i. Jesucristo a'ti turipʉ nicã, cʉ̃ pacʉ quẽ'rã cʉ̃ me'rã nicʉ niwĩ. Cʉ̃ me'rã ní'caronojõta marĩ me'rã quẽ'rãrẽ Õ'acʉ̃ nimi. Tojo weerã marĩ a'ti turicjãrãrẽ beseatji nʉmʉ nicã, cʉ̃rẽ ne uisome.
A'merĩ ma'irã́ tirore uise marĩ'i. Uise cʉorã́ tiro pe'ere ne a'merĩ ma'ise marĩ'i. Marĩ uise me'rã bu'iritirã weronojõ tʉ'oña'a. No'o uigʉ́nojõ a'merĩ ma'imasĩtimi.
Õ'acʉ̃ marĩrẽ ma'imʉ'tãcʉ niwĩ. Tojo weerã marĩ cʉ̃rẽ ma'i'i.
Marĩ Õ'acʉ̃rẽ ma'imirã, ãpẽrãrẽ ĩ'atu'tirã, nisoosebʉcʉrã ni'i. Masã marĩ ĩ'arã́ waromarĩcãrẽ ma'itirã, nemorõ Õ'acʉ̃ bajutigʉ pũrĩcãrẽ ma'ita basiotisa'a.
Jesucristo marĩrẽ a'tiro dutiwĩ: “Õ'acʉ̃rẽ ma'írã, ãpẽrã quẽ'rãrẽ ma'irõʉa'a”, niwĩ.
Õ'acʉ̃ põ'rã nírã, ña'asere weeticã'rõʉa'a nise ni'iNipe'tirã “Jesú Õ'acʉ̃ bese'cʉ nimi” ni ẽjõpeorãnojõ Õ'acʉ̃ põ'rã nima. Ãpẽrãrẽ ma'írã, na põ'rã quẽ'rãrẽ ma'irõʉa'a.
Marĩ Õ'acʉ̃rẽ ma'i, cʉ̃ duti'quere wéérã, marĩ cʉ̃ põ'rãrẽ ma'i'i nisere masĩno'o.
Õ'acʉ̃rẽ ma'írã, cʉ̃ duti'quere weerã wee'e. Cʉ̃ dutise diasawe'e, weeta basiopũrĩcã'sa'a.
Marĩ Õ'acʉ̃ põ'rã a'ti turi cjase ña'asere weewe'e. Jesucristore ẽjõpeose me'rã añurõ weeta basio'o.
Marĩ Jesucristore “Õ'acʉ̃ macʉ̃ nimi”, ni ẽjõpeo'o. Te me'rã dia'cʉ̃ a'ti ʉmʉco cjase ña'asere cã'mota'amasĩsa'a.
Jesucristore “Õ'acʉ̃ macʉ̃ nimi” nise ni'iJesucristo Õ'acʉ̃ macʉ̃ nimi. Cʉ̃ a'ti turipʉ nicã, Juã wãmeyeri masʉ̃ cʉ̃rẽ wãmeyewĩ. Cʉ̃rẽ wãmeyegʉ, aco me'rã wãmeyewĩ. Be'ro cʉ̃ curusapʉ wẽrĩwĩ. A'tiro weese me'rã cʉ̃ Õ'acʉ̃ macʉ̃ nisere ĩ'owĩ. Cʉ̃rẽ wãmeye'que me'rã dia'cʉ̃ ĩ'otiwĩ. Cʉ̃ wẽrĩse me'rã quẽ'rãrẽ ĩ'owĩ. Espíritu Santu Jesucristo Õ'acʉ̃ macʉ̃ nisere ĩ'omi. Cʉ̃́ta diacjʉ̃ cjasere weregʉ́ nimi.
A'te quetire na basuta ĩ'oma. Na i'tiarã ʉ'mʉsepʉ nima: pacʉ, macʉ̃, tojo nicã Espíritu Santu. Ã'rã i'tiarãpʉ dʉcawatimirã, ni'cʉ̃ta nimi.
A'ti nucũcãpʉre Espíritu Santu werese me'rã Jesú Õ'acʉ̃ macʉ̃ nimi nisere masĩ'i. Tojo nicã Jesú cʉ̃ Õ'acʉ̃ macʉ̃ nisere cʉ̃ wãmeyeno'que me'rã, cʉ̃ wẽrĩ'que me'rã ĩ'ocʉ niwĩ.
Masã na ĩ'a'quere werecãmarĩcãrẽ, marĩ ẽjõpeo'o. Õ'acʉ̃ cʉ̃ macʉ̃ yere werecã pũrĩcãrẽ, nemorõ ẽjõpeoroʉa'a. Cʉ̃ masã ucũse nemorõ queoro weremi.
<sup>(10-12)</sup> Õ'acʉ̃ marĩrẽ cʉ̃ macʉ̃ me'rã catinu'cũsere o'ocʉ niwĩ. Tojo weerã cʉ̃ macʉ̃rẽ ẽjõpeorã cʉ̃ me'rã catinu'cũrãsama. Cʉ̃ macʉ̃rẽ ẽjõpeotirã ne cʉ̃ me'rã catinu'cũsome. Marĩ Jesucristo ye quetire diacjʉ̃ta ni'i nírã, cʉ̃rẽ ẽjõpeorã wee'e. Ãpẽrã a'tere ẽjõpeotirãnojõ “Õ'acʉ̃ nisoogʉ nimi”, nirã weema.
(-)
(-)
Juã werecasa'que ni'iMʉsã Õ'acʉ̃ macʉ̃rẽ ẽjõpeorãrẽ tere ojapʉ. Mʉsã catinu'cũrãsa'a nisere masĩato nígʉ̃ tojo ojapʉ.
Marĩ masĩ'i, Õ'acʉ̃ cʉ̃ ʉaronojõ marĩ sẽrĩcã, marĩ sẽrĩsere tʉ'osami. “Marĩ sẽrĩsere tʉ'osami” ni masĩrã, cʉ̃rẽ uise marĩrõ sẽrĩmasĩ'i.
“Õ'acʉ̃ marĩ sẽrĩsere tʉ'osami” ni masĩrõnojõta “Cʉ̃ marĩ sẽrĩ'que quẽ'rãrẽ o'otojami”, nino'o.
Apetero Jesucristore ẽjõpeogʉ ña'arõ weesami. Cʉ̃ tojo weecã ĩ'arã, Õ'acʉ̃rẽ sẽrĩbosaya. Marĩ sẽrĩbosacã, Õ'acʉ̃ yʉ'tigʉsami. Cʉ̃rẽ dʉcayugʉsami tja. Apeye pũrĩcã ña'abutiaro weese ni'i. Téma “Sẽrĩbosaya” niña marĩ'i. Tere weerã́ Õ'acʉ̃ tiropʉ wa'asome.
Nipe'tise ña'ase Õ'acʉ̃rẽ yʉ'rʉnʉ'cãse ni'i. Yʉ'ʉ nirṍnojõta apeye ña'arõ weesere Õ'acʉ̃ acobojogʉsami. Apeye ña'abutiaro weesere acobojosome.
Marĩ masĩ'i, Õ'acʉ̃ põ'rãrẽ Jesucristo añurõ co'tenu'cũcã'mi. Tojo weerã na ña'arõ weenu'cũtisama. Wãtĩ quẽ'rã Jesucristo co'tese bu'iri narẽ ña'arõ weemasĩtisami.
Marĩ Õ'acʉ̃ põ'rã nisere, tojo nicã wãtĩ nipe'tiro a'ti turicjãrã wiogʉ nimi nisere masĩ'i.
Apeye quẽ'rãrẽ, Õ'acʉ̃ macʉ̃ cʉ̃ a'ti'quere masĩ'i. Cʉ̃ marĩrẽ Õ'acʉ̃ diacjʉ̃ nigʉ̃rẽ masĩdutigʉ tʉ'omasĩse o'ocʉ niwĩ. Marĩ Jesucristo me'rã nírã, cʉ̃ pacʉ Õ'acʉ̃pʉreta ni'i. Jesucristo Õ'acʉ̃ nimi. Cʉ̃́ta catinu'cũgʉ̃ marĩ catinu'cũatjere o'omi.
Nimʉ'tãrĩ pũrĩ be'ro Juã ojaca pũrĩ ni'iA'merĩ ma'idutise ni'iYʉ'ʉ Jesucristore ẽjõpeorãrẽ sʉ'ori nirĩ masʉ̃ ni'i. Yʉ'ʉ mʉ'ʉrẽ Õ'acʉ̃ bese'core oja'a. Mʉ'ʉ põ'rã quẽ'rãrẽ oja'a. Yʉ'ʉ mʉsãrẽ diacjʉ̃ta ma'i'i. Yʉ'ʉ se'saro mʉsãrẽ ma'igʉ̃ weewe'e. Nipe'tirã diacjʉ̃ cjase Jesucristo ye quetire tʉ'o'cãrã mʉsãrẽ ma'ima.
Cʉ̃ ye quetire ʉ̃sã ye ejeripõ'rãrĩpʉ cʉo'o. Tojo weerã mʉsãrẽ pũrõ ma'i'i. Te quetire cʉonu'cũcã'rãsa'a.
Marĩ pacʉ Õ'acʉ̃, tojo nicã cʉ̃ macʉ̃ Jesucristo marĩ wiogʉ mʉsãrẽ a'tiro weeato. Añurõ wee, mʉsãrẽ pajaña ejerisãjãcã weeato. Tere wéégʉ, diacjʉ̃ nise ma'ise me'rã weeato.
Ni'cãrẽrã mʉ'ʉ põ'rãrẽ bocaejawʉ. Narẽ diacjʉ̃ Õ'acʉ̃ duti'caronojõta weecã ĩ'awʉ̃. Tere ĩ'agʉ̃, pũrõ e'catiwʉ.
Ni'cãrõacã mʉ'ʉrẽ nigʉ̃ti. Marĩ a'merĩ ma'irõʉa'a. A'te apeye ma'ma dutise mejeta ni'i. Maata marĩ cʉo'que ni'i.
Marĩ a'merĩ ma'írã, Õ'acʉ̃ dutisere weerã wee'e. Cʉ̃ marĩrẽ a'merĩ ma'iduticʉ niwĩ. A'te mʉsã tʉ'otoja'quepʉ ni'i.
Nisoori masãrẽ ẽjõpeoticã'ña nise ni'iA'ti turipʉre pãjãrã weremaasoosijari masã nima. Na, Jesucristo masʉ̃ marĩ weronojõ upʉtigʉ a'ticʉ niwĩ nisere ẽjõpeotima. Náta Jesucristore ĩ'atu'tiri masã nima.
Mʉsã tʉ'omasĩña. Na weresere ẽjõpeoticã'ña. Mʉsã tere ẽjõpeorã, Õ'acʉ̃ mʉsãrẽ o'obo'quere bajuriorã weebosa'a. Na weresere tʉ'otirã pe'e, Õ'acʉ̃ nipe'tise mʉsãrẽ o'oatjere bocarãsa'a. Cʉ̃ mʉsãrẽ añurõ weese wapa o'ogʉsami.
Jesucristo bu'e'que dia'cʉ̃rẽ bu'etigʉ, no'o cʉ̃ ʉaro, yʉ'rʉoro weremorẽsu'ugʉnojõ Õ'acʉ̃rẽ moomi. Jesucristo cʉ̃ bu'e'que se'sarore weregʉ́ Õ'acʉ̃ me'rã añurõ nisami. Tojo nicã cʉ̃ macʉ̃ me'rã añurõ nicã'mi.
Ãpẽrã Jesucristo ye quetire mejẽcã bu'eri masã mʉsã ya wi'ipʉ etacã, narẽ sõrõticã'ña. Narẽ utamurã, “Õ'acʉ̃ mʉsãrẽ añurõ weeato”, niticã'ña.
Mʉsã narẽ tojo nírã, na me'rãcjãrã wa'arã weebosa'a. Mʉsã na ña'arõ weesere bu'ipejarã weebosa'a.
Juã cʉ̃ ojatʉo'que ni'iYʉ'ʉ peje waro nisĩ'rĩse cʉomi'i, cʉogʉ pe'e. A'ti pũrĩpʉre ojasome. Yʉ'ʉ basuta topʉ wa'a, mʉsã me'rã ucũgʉ̃ti. Marĩ tojo wéérã, e'catirãsa'a.
Mʉ'ʉ acabijo põ'rã mʉ'ʉrẽ añudutima. Co quẽ'rã Õ'acʉ̃ bese'co nimo.Tocã'rõta oja'a.Juã
Pʉa pũrĩ be'ro Juã ojaca pũrĩ ni'iGayo ye queti ni'iYʉ'ʉ Jesucristore ẽjõpeorãrẽ sʉ'ori nirĩ masʉ̃ ni'i. Gayo yʉ'ʉ me'rãcjʉ̃ yʉ'ʉ ʉpʉtʉ ma'igʉ̃rẽ, mʉ'ʉrẽ oja'a. Mʉ'ʉrẽ diacjʉ̃ta ma'i'i.
Yʉ'ʉ mʉ'ʉrẽ Õ'acʉ̃rẽ sẽrĩbosagʉ wee'e. “Nipe'tise mʉ'ʉ ye cjase añurõ wa'ato. Mʉ'ʉ Õ'acʉ̃rẽ ẽjõpeose añurõ wa'aronojõta wa'ato. Apeye quẽ'rã, duti mʉ'ʉrẽ wa'aticã'to”, ni sẽrĩbosa'a Õ'acʉ̃rẽ.
Yʉ'ʉ pũrõ e'cati'i. Ãpẽrã Jesure ẽjõpeorã mʉ'ʉ ye quetire miejawã. Mʉ'ʉ añurõ Õ'acʉ̃ ʉaro weenu'cũgʉ̃ weeaporo.
Yʉ'ʉ bu'e'cʉ queoro weecã tʉ'ogʉ, e'catiyʉ'rʉasa'a. ¿De'ro wee yʉ'ʉ mʉ'ʉrẽ nemorõ e'catimasĩbosaʉ?
Mʉ'ʉ nipe'tirã ãpẽrã mʉ'ʉ tiropʉ ejarãrẽ añurõ weesetigʉ weeaporo. Ʉpʉtʉ waro apesecjãrã mʉ'ʉ ĩ'amasĩtirãrẽ weetamuaporo.
Na ʉ̃sã nerẽwʉaropʉ mʉ'ʉ ye cjasere, ãpẽrãrẽ mʉ'ʉ ma'isere werewã. Mʉ'ʉ tiropʉ ejarãrẽ narẽ tojo weetamunu'cũcã'ña. Mʉ'ʉ tojo weecã, na añurõ Õ'acʉ̃ ʉaronojõta apesepʉre yʉ'rʉamasĩrãsama.
Na Jesucristore ẽjõpeotirã weetamusere ñe'erõ marĩrõ Jesucristo ye quetire werewã'cãrã weema.
Tojo weerã Jesucristore ẽjõpeorã marĩ pe'e narẽ weetamurõʉa'a. Marĩ narẽ weetamurã, na me'rã da'rarã wee'e.
Diótrefes wãmetigʉ cʉ̃ ña'arõ wee'que ni'iYʉ'ʉ mʉsãrẽ ni'cã pũrĩ ojawʉ. Diótrefes mʉsã wiogʉ nisĩ'rĩgʉ̃ weeapʉ. Tojo weegʉ ʉ̃sã duti'quere ʉatiapʉ.
Yʉ'ʉ mʉsã tiropʉ wa'agʉ, cʉ̃rẽ mʉsã ĩ'orõpʉ weregʉti cʉ̃ ʉ̃sãrẽ ucja'quere, ʉ̃sãrẽ nisoo'quere. A'te dia'cʉ̃ nitiaporo. Ãpẽrã Jesucristore ẽjõpeorã topʉ ejacã, narẽ ñe'etiapʉ. Ãpẽrã narẽ añurõ ñe'esĩ'rĩrãrẽ ñe'edutitiapʉ. Narẽ ñe'ecãma, na me'rã ninemodutitiacjʉ niapʉ.
Ña'arã na weesere ĩ'acũuticã'ña. Añurõ weerã́ pe'ere ĩ'acũuña. Añurõ weerã́ Õ'acʉ̃ yarã nima. Ña'arõ weerã́ Õ'acʉ̃rẽ masĩtisama.
Demetrio cʉ̃ añurõ weese ni'iNipe'tirã Demetriore añurõ ucũma. Õ'acʉ̃ ʉaronojõta queoro weeapʉ. Ʉ̃sã quẽ'rã cʉ̃rẽ tojota ĩ'awʉ̃. Mʉsã masĩ'i. Ʉ̃sã diacjʉ̃ta ucũ'u.
Juã cʉ̃ añudutise ni'iYʉ'ʉ peje waro ucũse cʉomi'i, cʉogʉ pe'e. A'ti pũrĩpʉre ojasome.
Yʉ'ʉ maata topʉ wa'acã, marĩ a'merĩ utamurãsa'a. Añurõ wa'ato mʉ'ʉrẽ. A'tocjãrã yʉ'ʉ me'rãcjãrã mʉ'ʉrẽ añudutima. Nipe'tirã topʉ nirã́ marĩ me'rãcjãrã añuato.Tocã'rõta oja'a.Juã
Juda cʉ̃ ojaca pũrĩ ni'iJuda Õ'acʉ̃ yarãrẽ ojase ni'iYʉ'ʉ Juda Jesucristore da'rawã'ñaco'tegʉ Santiago acabiji mʉsãrẽ añuduti'i. Marĩ pacʉ Õ'acʉ̃ mʉsãrẽ cʉ̃ põ'rã niato nígʉ̃ besecʉ niwĩ. Cʉ̃ mʉsãrẽ ma'imi. Jesucristo mʉsãrẽ ẽjõpeonu'cũcã'to nígʉ̃ co'temi. A'ti pũrĩrẽ mʉsãrẽ oja'a.
Õ'acʉ̃ mʉsãrẽ pajaña'se, ejerisãjãse, ma'ise cʉoyʉ'rʉmajãcã weeato.
(-)
Mʉsã masĩ'quepʉre apaturi wãcũdutigʉ mʉsãrẽ weregʉti. Õ'acʉ̃ cʉ̃rẽ yʉ'rʉnʉ'cãrãrẽ bu'iri da'resami. Dʉporopʉ Õ'acʉ̃ ʉ̃sã ñecʉ̃sʉmʉa Israe curuacjãrãrẽ yʉ'rʉocʉ niwĩ. Na Egiptopʉ pi'eti'cãrãrẽ aperopʉ miwijacʉ niwĩ. Be'ro cʉ̃ tojo weecã ĩ'amirã, ãpẽrã cʉ̃rẽ ẽjõpeoticãrã niwã. Tojo weegʉ narẽ bu'iri da'rebajuriobutiacʉ niwĩ.
Apeye quẽ'rãrẽ wãcũña. Dʉporopʉ ãpẽrã ʉ'mʉsecjãrã Õ'acʉ̃rẽ wereco'terã nimi'cãrã cʉ̃rẽ yʉ'rʉnʉ'cãcãrã niwã. Õ'acʉ̃ narẽ dutise cũumi'quere yʉ'rʉnʉ'cãrã, añurõpʉ nimi'cãrã cõ'owijacãrã niwã. Tojo weegʉ Õ'acʉ̃ cʉ̃rẽ wereco'terã nimi'cãrãrẽ na'itĩ'arõpʉ cõme dari me'rã dʉ'tecũucõ'acʉ niwĩ. Cʉ̃ nipe'tirãrẽ beseatji nʉmʉ nicã, narẽ bu'iri da'rebutiagʉsami. Narẽ pi'etinu'cũdutigʉ pecame'epʉ cõ'abajuriogʉsami.
Sodoma, Gomorra, tojo nicã te pʉ'to cjase macãrĩ na ña'arõ wee'que quẽ'rãrẽ wãcũña. Õ'acʉ̃rẽ wereco'terã nimi'cãrã weronojõ te macãrĩcjãrã quẽ'rã ña'arõ weecãrã niwã. Na nʉmosãnumia nitirãrẽ a'metãrãcãrã niwã. Apeye quẽ'rãrẽ ʉmʉa se'saro numia me'rã weewʉasenojõrẽ weecãrã niwã. Numia quẽ'rã tojota weecãrã niwã. Na ña'arõ wee'que wapa Õ'acʉ̃ bu'iri da'regʉ, narẽ ʉ̃jʉ̃acõ'acʉ niwĩ. Nipe'tirã ña'arã na weronojõta pecame'e pe'titirime'epʉ bu'iri da'reno'rãsama nisere masĩyudutigʉ narẽ tojo weecʉ niwĩ.
A'tiro nicã quẽ'rãrẽ mʉsã wa'teropʉ nirã́ na nisoori masã todʉporocjãrãpʉ weronojõ ña'arõ weema. Tʉ'omasĩtirã weronojõ na ña'arõ weesĩ'rĩsere no'o ʉaro weesama. Tere wéérã, na basu na upʉre dojorẽsama. Tojo nicã Õ'acʉ̃ dutisere yʉ'rʉnʉ'cãsama. Ape turicjãrã ʉ'mʉsepʉ nirã́ tutuarãrẽ bujicã'sama.
Ʉ'mʉsecjãrã Õ'acʉ̃rẽ wereco'terã wiogʉ Miguemarĩcã tojo bujicã'ticʉ niwĩ. Dʉporopʉ Moisé wẽ́rĩ́ca be'ro Migue wãtĩ me'rã Moisé ya upʉre dʉ'sasocãrã niwã. Migue cʉ̃ basu wãtĩrẽ ne cã'rõ tu'ti bujicã'ticʉ niwĩ. A'tiro pe'e nicʉ niwĩ: “Õ'acʉ̃ yʉ'ʉ wiogʉ mʉ'ʉrẽ tu'tiato”, nicʉ niwĩ.
Nisoori masã pũrĩcã na tʉ'omasĩtisere no'o ʉaro ucũma'asama. A'ti turi cjase na no'o weerobajuro weese dia'cʉ̃rẽ masĩsama. Wa'icʉrã tʉ'omasĩtirã weronojõ nima. Na tʉ'oña'rõbajuro tʉ'oña'sama. Te me'rã na bu'iri da'rebajuriono'rãsama.
Ña'arõ wa'arosa'a narẽ. Dʉporocjʉ̃pʉ Caĩ́ cʉ̃ acabiji Abere ʉogʉ cʉ̃rẽ wẽjẽ'caro weronojõ ña'arõ weema. Tojo nicã Balaã wãmetigʉ wee'caro weronojõ weema. Cʉ̃ niyeru ʉayʉ'rʉagʉ, Õ'acʉ̃ dutisere yʉ'rʉnʉ'cãcʉ niwĩ. Apĩ Coré wãmetigʉ wee'caro weronojõ weema. Cʉ̃, wiorã Õ'acʉ̃ cũu'cãrãrẽ yʉ'rʉnʉ'cãcʉ niwĩ. Cʉ̃ tojo wee'que bu'iri Õ'acʉ̃ cʉ̃rẽ bu'iri da'regʉ, wẽrĩcã weecʉ niwĩ. Na nisoori masãrẽ Caĩ́, Balaã, Corére bu'iri da're'caronojõta Õ'acʉ̃ narẽ bu'iri da'regʉsami.
Nisoori masã, mʉsã Jesucristore ẽjõpeorã nerẽ ba'ari curare bopoyoro weerã weesama. Mʉsã me'rã sĩ'rĩ, ba'atamurã, na ye cjase dia'cʉ̃rẽ wãcũrã, ña'arõ weesama. Narẽ wiopesase marĩsa'a. Ãpẽrãrẽ wãcũtimirã, na basu ba'a yapisĩ'rĩsama. Aco pejatimirõ, acocurari wĩ'rõ wẽecã, tuuwã'cãrõ weronojõ nisama. Te curari aco pejatiro weronojõ masãrẽ añuse ĩ'otisama. Yucʉdʉca dʉcatiri cura apeye pagʉ dʉca marĩse pagʉ weronojõ nico'tesama. Na Õ'acʉ̃ yere bu'emirã, queoro weetirã, dʉca marĩrã weronojõ nisama. Na, masã dʉca marĩcjʉre paacõ'ano'cʉ weronojõ nisama. Narẽ ne cã'rõ añurõ weese marĩsa'a.
Pã'cõrĩ maa pajiri maa cjase ña'ase sa'pori sumutopʉ paaqueõ'que weronojõ nima. Na ucũme'rĩmirã, ña'ase bopoyase dia'cʉ̃rẽ weenu'cũsama. Ñocõa bʉrʉbajudutidijarã weronojõ nima. Diacjʉ̃ca ma'a cjasere du'urã, na'itĩ'arõpʉ bu'iri da'rebajuriono'rãsama.
Dʉporocjʉ̃pʉ Enoc wãmetigʉ Õ'acʉ̃ cʉ̃rẽ masĩse o'oro me'rã na nisoori masãrẽ bu'iri da'reatjere weremʉ'tãcʉ niwĩ. Marĩ ñecʉ̃ Adã́ pãrãmi nituriagʉpʉ nicʉ niwĩ Enoc. Seis turiri be'rocjʉ̃ nicʉ niwĩ. Cʉ̃, be'ropʉ wa'atjere a'tiro nicʉ niwĩ: “Marĩ wiogʉ pãjãrã ʉ'mʉsecjãrã cʉ̃rẽ wereco'terã me'rã a'tigʉsami.
Nipe'tirã masãrẽ besegʉ a'tigʉsami. Ña'arã na ña'arõ wee'quere besepe'ocʉ̃sami. Tojo nicã dicʉse ña'arã cʉ̃rẽ ña'arõ ucũ'quere besegʉsami. Na tojo wee'que wapa, bu'iri da'regʉsami”, ni ojayucʉ niwĩ Enoc.
Nisoori masã nipe'tisere tʉ'satisama; “Ña'a ni'i”, nisama. Na ʉaro dia'cʉ̃rẽ weesĩ'rĩsama. Masĩrã́ waro weronojõ ucũma'asama. Na yere ʉasãrã, ãpẽrãrẽ añurõ ucũta'sasama.
Jesucristore ẽjõpeorãrẽ werecasa'que ni'iYʉ'ʉ ma'irã́, marĩ wiogʉ Jesucristo besecṹú'cãrã mʉsãrẽ todʉporopʉ ní'quere wãcũña.
Mʉsãrẽ a'tiro nicãrã niwã: “A'ti ʉmʉco pe'tiati dʉporo masã no'o ʉaro Õ'acʉ̃ yere bujicã'rãsama. Õ'acʉ̃rẽ ʉatirã, na ña'arõ ʉaripejasere weerãsama”, nicãrã niwã.
Jesucristore ẽjõpeorãrẽ dʉcawaticã weesama. Na ña'ase ʉaripejase dia'cʉ̃rẽ weesama. Espíritu Santure mooma.
Mʉsã pũrĩcã yʉ'ʉ ma'irã́, Jesucristore nemorõ ẽjõpeo, wãcũtutuawã'cãña. Mʉsã ẽjõpeose diacjʉ̃ nise ni'i. Õ'acʉ̃rẽ sẽrĩrã, Espíritu Santu mʉsãrẽ masĩse o'ose me'rã sẽrĩña.
Õ'acʉ̃ mʉsãrẽ ma'isere wãcũnu'cũcã'ña. Acobojoticã'ña. Marĩ wiogʉ Jesucristo marĩrẽ pajaña'gʉ̃, cʉ̃ me'rã catinu'cũsere o'ogʉsami. Cʉ̃ o'oatjere e'catise me'rã co'teyuya.
Ãpẽrã Jesucristo yere “¿Diacjʉ̃ta nisariba?” nirãrẽ pajaña'ña. Narẽ añurõ ẽjõpeocã weeya.
Ãpẽrã nisoori masã bu'esere siruturãrẽ diacjʉ̃nʉ'cõña. Wi'i ʉ̃jʉ̃rĩ wi'i po'peapʉ nirãrẽ wejewijarã weronojõ narẽ pecame'epʉ wa'abo'cãrãrẽ yʉ'rʉcã weeya. Ãpẽrã ña'ase weepoyʉ'rʉa'cãrãrẽ weetamusĩ'rĩrã, pajaña'ña. Mʉsãpʉ na ña'arõ weesere pẽ'rĩpejari nírã, ne cã'rõ na tojo weesere ʉaticã'ña.
Õ'acʉ̃rẽ e'catitʉose ni'i<sup>(24-25)</sup> Õ'acʉ̃ tutuayʉ'rʉgʉ marĩ ña'arõ weeri nígʉ̃, cã'mota'amasĩsami. Tojo nicã cʉ̃ tutuase me'rã cʉ̃ tiro, cʉ̃ asisteropʉ marĩrẽ bu'iri marĩrã nidutigʉ miamasĩsami. Topʉre e'catiyʉ'rʉarãsa'a. Õ'acʉ̃ ni'cʉ̃ nigʉ̃́ marĩ wiogʉ Jesucristo wẽrĩse me'rã marĩ pecame'epʉ wa'abo'cãrãrẽ yʉ'rʉocʉ niwĩ. Cʉ̃rẽ nipe'tirã “Añuyʉ'rʉami, nipe'tirã bu'ipʉ wiogʉ nimi”, wiopesase me'rã ni ẽjõpeoato. “Nipe'tirã a'ti turicjãrãrẽ dutigʉ́ wiogʉ waro nimi”, niato. “Ne waropʉ, a'tiro nicã, be'ropʉ quẽ'rãrẽ mejãrõta nimi”, ninu'cũato. Tojota nirõʉa'a.Tocã'rõta oja'a.Juda
(-)
Be'ropʉ wa'atjere Jesucristo Juãrẽ wereca pũrĩ ni'iJesucristo Juãrẽ quẽ'ese weronojõ ĩ'o'que ni'iA'ti pũrĩ be'ropʉ wa'atjere Jesucristo wereri pũrĩ ni'i. Õ'acʉ̃ Jesucristore “Cã'rõacã be'ro a'tiro wa'arosa'a”, ni ĩ'ocʉ niwĩ. Cʉ̃ Jesucristore ẽjõpeorãrẽ tere masĩdutigʉ tojo werecʉ niwĩ. Be'ro Jesucristo yʉ'ʉ Juã wãmetigʉre tere wereturiawĩ. Cʉ̃ Õ'acʉ̃rẽ wereco'tegʉ ʉ'mʉsecjʉ̃ me'rã tojo weewĩ. Yʉ'ʉta Jesucristore da'rawã'ñaco'tegʉ ni'i.
Yʉ'ʉ ĩ'a'que nipe'tisere weregʉti. Yʉ'ʉ tʉ'o'que quẽ'rãrẽ weregʉti. Õ'acʉ̃ ucũ'quere Jesucristo yʉ'ʉre añurõ werewĩ.
A'ti pũrĩ oja'caronojõ wa'atjo cã'rõ dʉ'sa'a. No'o a'ti pũrĩrẽ Jesucristore ẽjõpeorãrẽ bu'egʉnojõ e'catise bocagʉsami. Tojo nicã a'ti pũrĩ Õ'acʉ̃ o'o'quere bu'ecã tʉ'orã́ pe'e quẽ'rã e'catise bocarãsama. No'o na a'ti pũrĩpʉ oja'quere diacjʉ̃ weerã́nojõ e'catise bocarãsama.
Juã Jesucristore ẽjõpeose cururicjãrãrẽ oja'que ni'iYʉ'ʉ mʉsã Asiapʉ nirã́ siete Jesucristore ẽjõpeose cururicjãrãrẽ oja'a. Õ'acʉ̃ mʉsãrẽ añurõ weeato. Mʉsãrẽ añurõ ejerisãjãcã weeato. Õ'acʉ̃ ne waropʉta ní'cʉ nimi. A'tiro nicã quẽ'rãrẽ ninu'cũcã'mi. Be'ropʉ quẽ'rãrẽ apaturi a'tigʉsami. Õ'acʉ̃ wiogʉ dujiri cũmurõ pʉ'to siete Õ'acʉ̃rẽ wereco'terã bajutirã nu'cũma. Na topʉ nu'cũrã́ Espíritu Santure nipe'tise tutuase cʉogʉ́ nimi, nisĩ'rĩrã weema. Na quẽ'rã mʉsãrẽ añurõ weeato.
Tojo nicã Jesucristo mʉsãrẽ añurõ weeato. Cʉ̃ Õ'acʉ̃ ye cjasere queoro weregʉ́ nimi. Cʉ̃́ta nipe'tirã wẽrĩ'cãrã dʉporo masãmʉ'tã'cʉ nimi. Cʉ̃ nipe'tirã a'ti di'tacjãrã wiorãrẽ dutimi. Marĩrẽ ma'imi. Cʉ̃ wẽrĩgʉ̃, cʉ̃ ye dí me'rã marĩ ña'arõ wee'quere yʉ'rʉowĩ.
Cʉ̃ wẽrĩse me'rã marĩ wiorã wa'apã. Tojo nicã Õ'acʉ̃ yere da'rari masã sãjãpã. Cʉ̃ pacʉ dutisere da'rato nígʉ̃ marĩrẽ tojo weecʉ niwĩ. Cʉ̃rẽ añurõ e'catipeorã. Tojo tutuagʉ ninu'cũgʉ̃sami. Tojota niato.
Mʉsã tʉ'oya. Õ'acʉ̃ bese'cʉ Cristo o'mecururipʉ dijatigʉsami. Cʉ̃ a'ticã, nipe'tirã ĩ'arãsama. Tojo nicã cʉ̃rẽ wẽjẽ'cãrãpʉta ĩ'asãjãrãsama. Nipe'tirã a'ti di'tacjãrã cʉ̃ a'ticã ĩ'arã, utirãsama. Tojota wa'arosa'a.
Juã Jesucristore quẽ'ese weronojõ ĩ'a'que ni'iYʉ'ʉ Juã mʉsã acaweregʉ weronojõ ni'i. Mʉsã weronojõta yʉ'ʉ quẽ'rã pi'eti'i. Marĩ ni'cãrõnojõ Õ'acʉ̃ põ'rã ni'i. Tojo nicã ña'arõ wa'acã, Jesucristo marĩrẽ wãcũtutuasere o'omi. Yʉ'ʉ Patmos wãmetiri nʉcʉ̃rõpʉ bu'iri da'reri wi'ipʉ niwʉ̃. Õ'acʉ̃ ye queti, Jesucristo ucũ'quere werese ye bu'iri topʉ niwʉ̃.
A'tiro wa'awʉ yʉ'ʉre. Ni'cã soorinʉmʉ Espíritu Santu tutuaro me'rã quẽ'ese weronojõ ĩ'owĩ. Wãcũña marĩrõ yʉ'ʉ sẽ'ema pe'e tutuaro ucũcã tʉ'owʉ. Cʉ̃ ucũse coroneta putiro weronojõ bʉsʉwʉ.
Cʉ̃ yʉ'ʉre a'tiro niwĩ:—Yʉ'ʉta nimʉ'tãgʉ̃, nitʉogʉpʉ ni'i. Nipe'tise mʉ'ʉ ĩ'asere ni'cã pũrĩpʉ ojaya. Mʉ'ʉ oja'quere Asiapʉ nirã́ siete cururi Jesucristore ẽjõpeose cururicjãrãrẽ o'óya. Na a'ticʉrã nima: Efesocjãrã, Esmirnacjãrã, Pérgamocjãrã, Tiatiracjãrã, Sardicjãrã, Filadelfiacjãrã, tojo nicã Laodiceacjãrãrẽ o'óya, niwĩ.
Cʉ̃ tojo ucũcã tʉ'ogʉ, yʉ'ʉ ¿noa niti? nígʉ̃, majãmiĩ'awʉ̃. Siete pagʉ sĩ'ose uru me'rã wee'que pagʉre ĩ'awʉ̃.
Te pagʉ wa'teropʉ ni'cʉ̃ masʉ̃rẽ ĩ'awʉ̃. Cʉ̃ su'tiro yoarojore sãñawĩ. Cʉ̃ cutiropʉ uru me'rã weeca dare dʉ'tewĩ.
Cʉ̃ poari añurõ butise poari niwʉ̃. Cʉ̃ caperi pe'e pecame'e ʉ̃jʉ̃rĩ põ'rã weronojõ asiwʉ.
Cʉ̃ dʉ'pocãrĩ cõme asipa'acjʉ pecame'epʉ ʉ̃jʉ̃rõ weronojõ niwʉ̃. Cʉ̃ ucũse peje maarĩ pu'eeja o'mabʉrose weronojõ bʉsʉwʉ.
Cʉ̃ diacjʉ̃camocãpʉ siete ñocõarẽ cʉowĩ. Cʉ̃ ʉseropʉ ni'cã pjĩ wiori pjĩrẽ cʉowĩ. Ti pjĩ pʉ́aperi osoyojaca pjĩ niwʉ̃. Cʉ̃ diapoa ʉmʉcocjʉ̃ mujĩpũ ʉpʉtʉ asistero weronojõ niwʉ̃.
Cʉ̃rẽ ĩ'aʉcʉagʉ, wẽrĩgʉ̃ weronojõ cʉ̃ dʉ'pocãrĩ tiro bʉ'rʉque'acãti. Yʉ'ʉ tojo wa'acã ĩ'agʉ̃, cʉ̃ diacjʉ̃camocã me'rã ñapeo, yʉ'ʉre niwĩ:—Uiticã'ña. Yʉ'ʉta nimʉ'tãgʉ̃, nitʉogʉpʉ ni'i.
Catinu'cũgʉ̃ ni'i. Todʉporopʉre wẽrĩwʉ̃. Ni'cãrõacãrẽ catinu'cũcã'a. Yʉ'ʉ masãrẽ wẽrĩdutimasĩ'i. Pecame'epʉ wa'adutimasĩ'i. Ãpẽrã quẽ'rãrẽ “Pecame'epʉ wa'asome”, nímasĩ'i.
Mʉ'ʉ ĩ'a'quere, ni'cãrõacã nisere ojaya. Be'ropʉ mʉ'ʉ ĩ'atje quẽ'rãrẽ ojaya.
Apeyere masã todʉporopʉ masĩno'ña marĩ'quere weregʉti. Ã'rã siete ñocõa a'tiro nisĩ'rĩrã weema. Na yʉ'ʉre ẽjõpeose cururicjãrã wiorã sʉ'ori nirã́ nima. Siete sĩ'ose uru me'rã wee'que pagʉ quẽ'rã a'tiro nisĩ'rĩrõ wee'e. Te ticʉse pagʉ yʉ'ʉre ẽjõpeose cururicjãrã nima, nisĩ'rĩrõ wee'e, niwĩ.
Efesocjãrãrẽ oja'que ni'iJesucristo a'tiro niwĩ:—Efesocjãrã, yʉ'ʉre ẽjõpeori curuacjãrã wiogʉ sʉ'ori nigʉ̃rẽ a'tiro ni ojaya: “Yʉ'ʉ siete ñocõarẽ diacjʉ̃camocãpʉ cʉo'o. Tojo nicã siete sĩ'ose uru me'rã wee'que pagʉ wa'teropʉ sija'a.
Nipe'tise mʉsã weesere yʉ'ʉ masĩ'i. Mʉsã da'rase, mʉsã wãcũtutuasere masĩ'i. Tojo nicã ña'arõ weerãrẽ mʉsã ʉatisere masĩ'i. Mʉsã basu ãpẽrã na nisetisere ĩ'amasĩ'i. Na ‘Jesucristo besecṹú'cãrã ni'i’, nima. Tojo nimirã, nitima. Tojo weerã narẽ ĩ'arã, ‘Nisoorã nima’, ni'i. Mʉsã na tojo weesere masĩ'i.
Yé cjasere da'rarã, mʉsã ʉpʉtʉ pi'etiwʉ. Mʉsã te pi'etisere nʉ'cãwʉ̃.
Mʉsã añurõ weemicã, apeyenojõ mʉsãrẽ werenemosĩ'rĩ'i. A'tiro ni'i. Mʉsã ne waro ma'inʉ'cã'caro weronojõ weewe'e.
Tojo weerã mʉsã ne waropʉ añurõ wee'quere wãcũña. Mʉsã ña'arõ wee'quere bʉjawetiya. Ne waropʉ niseti'quereta weeya tja. Mʉsã dʉcayuticã, mʉsã ya curuacjãgʉ̃ sĩ'ócjʉre cõ'agʉ̃ti.
Apeye mʉsã weese pe'e añu ni'i. Nicolaíta wãmetiri curuacjãrã weesetisere mʉsã ne cã'rõacã ʉawe'e. Yʉ'ʉ quẽ'rã tere ne ʉawe'e.
Espíritu Santu Jesucristore ẽjõpeorãrẽ ucũmi. O'meperi cʉorã́ cʉ̃ ucũsere tʉ'oya. A'tiro ni'i. Yʉ'ʉ pacʉ tiro añurõ Paraíso wãmetiropʉ ni'cãgʉ̃ yucʉgʉ ni'i. Añurõ wee yʉ'rʉwetirã ẽjõpeodu'utirã tigʉ dʉcare ba'a, catinu'cũrãsama”, ni ojaya, niwĩ.
Esmirnacjãrãrẽ oja'que ni'iApaturi Jesucristo ninemowĩ tja:—Esmirnacjãrã, yʉ'ʉre ẽjõpeori curuacjãrã wiogʉ sʉ'ori nigʉ̃́ quẽ'rãrẽ a'tiro ojaya: “Yʉ'ʉta nimʉ'tãgʉ̃, nitʉogʉpʉ ni'i. Yʉ'ʉ wẽrĩ masã'cʉ ni'i.
Nipe'tise mʉsã weesere masĩ'i. Mʉsã pi'etise, pajasecʉosere masĩ'i. Tojo pajasecʉomirã, peje cʉorã́ weronojõ ni'i. Apeyere masĩ'i. Ãpẽrã ‘Judío masã ni'i’, nima. Tojo nimirã, mʉsãrẽ ña'arõ ucũma. Na judío masã waro nitima. Na wãtĩ ya curuacjãrã nima.
Mʉsã pi'etiatjere uiticã'ña. Wãtĩ ni'cãrẽrã mʉsã ẽjõpeosere du'udutigʉ bu'iri da'reri wi'ipʉ sãjãcã weegʉsami. Mʉsã yoaticã pʉamocʉse nʉmʉrĩta pi'etirãsa'a. Tojo weemicã, tée wẽrĩrãpʉ tojota ẽjõpeoyapaticã'ña. Yʉ'ʉ tiropʉ mʉsãrẽ catinu'cũcã weegʉti.
Espíritu Santu Jesucristore ẽjõpeorãrẽ ucũmi. O'meperi cʉorã́ cʉ̃ ucũsere tʉ'oya. A'tiro ni'i. Queoro wee yʉ'rʉwetirã ẽjõpeodu'utirã pecame'epʉ wa'asome”, ni ojaya, niwĩ.
Pérgamocjãrãrẽ oja'que ni'iJesucristo ninemowĩ tja:—Pérgamocjãrã, yʉ'ʉre ẽjõpeori curuacjãrã wiogʉ sʉ'ori nigʉ̃́ quẽ'rãrẽ a'tiro ojaya: “Yʉ'ʉ pʉ́aperi osoyojaca pjĩ wiori pjĩrẽ cʉogʉ́ ni'i.
Yʉ'ʉ mʉsã nipe'tise weesere masĩpe'ocã'a. Mʉsã ya macã Pérgamo quẽ'rãrẽ masĩ'i. Ti macãpʉ wãtĩa wiogʉ dutiro cʉosami. Topʉ nimirã, mʉsã yʉ'ʉre sirutunu'cũ'u. Yʉ'ʉre ẽjõpeodu'uwe'e. Sõ'onícatero mʉsã ya macã wãtĩ nirõpʉre a'tiro wa'acaro niwʉ̃. Antipas wãmetigʉ Õ'acʉ̃ ye cjasere queoro werecʉ niwĩ. Ãpẽrã cʉ̃rẽ mʉsã wa'teropʉ nigʉ̃rẽ wẽjẽcõ'acãrã niwã. Tita quẽ'rãrẽ mʉsã yʉ'ʉre ne ẽjõpeodu'utiwʉ.
Apeye mʉsãrẽ a'tiro werese cʉo'o. Dʉporopʉ ni'cʉ̃ Balaã wãmetigʉ nicʉ niwĩ. Cʉ̃ Balac wãmetigʉre a'tiro bu'ecʉ niwĩ: ‘Mʉ'ʉ Israe curuacjãrãrẽ ña'arõ weedutiya’, nicʉ niwĩ. ‘Narẽ mʉsã ẽjõpeogʉre o'o'que di'ire ba'adutiya’, nicʉ niwĩ. Cʉ̃ tojo nicã tʉ'ogʉ, Balac na wẽjẽ ñubuepeo'que di'ire Israe curuacjãrãrẽ ba'aduticʉ niwĩ. Tojo nicã na ña'arõ a'metãrãbajaque'aticã weecʉ niwĩ. A'tocatero mʉsã wa'tero ni'cãrẽrã Balaã weeduti'quenojõrẽ sirutuma.
Apeye quẽ'rãrẽ ni'cãrẽrã yʉ'ʉ yabisere a'tiro weema. Nicolaíta wãmetiri curuacjãrã bu'esere sirutuma. Ne du'usĩ'rĩtima.
Tojo weerã nipe'tise mʉsã ña'arõ weesere bʉjawetiya. Mʉsã dʉcayuticã, mʉsã tiropʉ wa'agʉti. Ya pjĩ wiori pjĩ ʉseropʉ cʉori pjĩ me'rã mʉsãrẽ bu'iri da'regʉti.
Espíritu Santu yʉ'ʉre ẽjõpeorãrẽ ucũmi. O'meperi cʉorã́ cʉ̃ ucũsere tʉ'oya. Queoro wee yʉ'rʉwetigʉ ẽjõpeodu'utigʉre maná wãmetise ʉ'mʉse cjasere ecagʉsa'a. Tojo nicã cʉ̃rẽ ʉ̃tãpe butiri pere o'ogʉti. Ti pepʉ masĩno'ña marĩrĩ wãmerẽ ojano'rõsa'a. Ne ni'cʉ̃ te wãmerẽ masĩsome. Ti pere cʉogʉ́ dia'cʉ̃ masĩgʉ̃sami”, ni ojaya, niwĩ.
Nipe'tise mʉsã weesere masĩpe'ocã'a. Mʉsã ma'ise, ẽjõpeose, a'merĩ weetamuse, wãcũtutuasere masĩ'i. Ni'cãrõacãrẽ mʉsã ne waro wee'caro nemorõ añurõ weerã wee'e.
Tojo nimicã, apeye mʉsãrẽ weresĩ'rĩ'i. A'tiro ni'i. Mʉsã sõ'oníco Jezabere cõ'awe'e. Co ‘Õ'acʉ̃ wereduti'quere wereturiago wee'e’, nimimo. Tojo nimigõ, yʉ'ʉre da'raco'terãrẽ nisoosere bu'emo. Narẽ ña'arõ wee, no'o ʉaro a'metãrãbajaque'aticã weemo. Tojo nicã wa'icʉ di'ire, na yee'cʉre ẽjõpeose o'o'que di'ire ba'acã weemo.
Ti nʉmʉpʉ co ña'arõ wee'quere bʉjaweti dʉcayudutimiwʉ̃. Ne dʉcayusĩ'rĩtimo. Co ña'arõ a'metãrãsere du'usĩ'rĩtimo.
Tojo weegʉ co ña'arõ weesere du'uticã ĩ'agʉ̃, core dutiticã weegʉti. Co me'rã ña'arõ wee a'metãrãrãrẽ ʉpʉtʉ pi'eticã weegʉti.
Co põ'rãrẽ wẽrĩcã weegʉti. Tojo weecã, nipe'tirã Jesucristore ẽjõpeose cururicjãrã a'tiro nirãsama: ‘Cʉ̃ masã tʉ'oña'sere masĩmi’, nirãsama. ‘Na po'peapʉ wãcũsere, ʉ̃sã quẽ'rãrẽ masĩpe'ocã'mi’, nirãsama. ‘Marĩ nisetisere queoro wapeyegʉsami’, nirãsama.
Ãpẽrã mʉsã Tiatirapʉ nirã́ Jezabel bu'esere sirututirã, wãtĩa wiogʉ ye cjase ya'yiosere masĩtirãnojõ pe'ere a'tiro nigʉ̃ti: ‘Mʉsãrẽ apeye dutinemosome.
A'te dia'cʉ̃rẽ weeya. Mʉsã queoro weesetisere ne du'uticã'ña. Tée yʉ'ʉ a'tiri curapʉ weenu'cũcã'ña.’
Queoro yʉ'ʉ ʉaronojõ wee yʉ'rʉweti ẽjõpeodu'utirã, tojota weeyapaticã'ña. Tojo weerãrẽ wiorã wa'acã weegʉti.
Yʉ'ʉ pacʉ yʉ'ʉre nipe'tise macãrĩcjãrã wiogʉ sõrõwĩ. Yʉ'ʉ quẽ'rã narẽ mejãrõta sõrõgʉ̃ti. Yarã a'tiro weerãsama. Ña'arãrẽ tutuaro me'rã dutirãsama. Cõmegʉ̃ me'rã bapari di'i me'rã yee'que parʉre paamʉtõrõ weronojõ narẽ weerãsama.
Apeye quẽ'rãrẽ yʉ'ʉ ʉaro weenu'cũgʉ̃rẽ a'tiro weegʉti. Narẽ sʉ'ori nigʉ̃́ weronojõ nigʉ̃sami. Ñocõawʉ̃ bo'reque'ari cura mʉjãtigʉ weronojõ nigʉ̃sami.
Espíritu Santu Jesucristore ẽjõpeorãrẽ ucũmi. O'meperi cʉorã́ cʉ̃ ucũsere tʉ'oya”, ni ojaya, niwĩ.
Sardi wãmetiri macãcjãrãrẽ oja'que ni'iJesucristo ninemowĩ tja:—Sardicjãrã, yʉ'ʉre ẽjõpeori curuacjãrã wiogʉ sʉ'ori nigʉ̃rẽ a'tiro ojaya: “Yʉ'ʉ siete Õ'acʉ̃rẽ wereco'terã bajutirãrẽ cʉo'o. Na Espíritu Santure nipe'tise tutuase cʉogʉ́ nimi, nisĩ'rĩrã weema. Tojo nicã ticʉrãta tja ñocõarẽ cʉo'o. Nipe'tise mʉsã weesere masĩpe'ocã'a. Mʉsã ‘Õ'acʉ̃ yere añurõ weema’ nino'rã ni'i. Tojo nimirã, wẽrĩ'cãrã weronojõ ni'i. Cʉ̃ yere ne weewe'e.
Tʉ'omasĩña. Mʉsã añurõ weese pe'tiro wee'e. Dʉ'saseacãrẽ añurõ weeya. Mʉsã weesere a'tiro ĩ'a'a. Õ'acʉ̃ ĩ'orõpʉre mʉsã queoro weewe'e.
Mʉsãrẽ bu'e'quere wãcũña. Tereta sirutuya. Mʉsã queoro weetisere bʉjawetiya. Tojo weeticã, yʉ'ʉ yajari masʉ̃ weronojõ weegʉti. Wãcũña marĩrõ mʉsã tiropʉ bu'iri da'regʉ wa'agʉti.
Tojo nimicã, ti macã Sardi mʉsã wa'teropʉre pejetirãcã añurõ weerã́ nima. Na ña'arõ weesere ĩ'acũu sirututima. Su'ti ũ'irĩtirã weronojõ nitima. Añurõ wee'cãrã niyurã, yʉ'ʉ me'rã nirãsama. Su'ti butise sãñarã weronojõ bu'iri marĩrã nirãsama.
Ãpẽrã quẽ'rã añurõ wee yʉ'rʉwetirã ẽjõpeodu'utirãnojõ su'ti añurõ butise sãano'rãsama. Catinu'cũse cʉorã́ na wãmerẽ ojaõ'oca pũrĩpʉ cʉorã́ na wãmerẽ ne coeno'some. Coeno'rõnojõ o'orã, yʉ'ʉ pacʉ ĩ'orõpʉre yʉ'ʉ ‘Narẽ masĩ'i’, nigʉ̃ti. Mejãrõta cʉ̃rẽ wereco'terã ĩ'orõpʉ quẽ'rãrẽ nigʉ̃ti.
Espíritu Santu Jesucristore ẽjõpeorãrẽ ucũmi. O'meperi cʉorã́ cʉ̃ ucũsere tʉ'oya”, ni ojaya, niwĩ.
Filadelfiacjãrãrẽ oja'que ni'iJesucristo ninemowĩ tja:—Filadelfiacjãrã, yʉ'ʉre ẽjõpeori curuacjãrã wiogʉ sʉ'ori nigʉ̃rẽ a'tiro ojaya: “Yʉ'ʉ ña'ase moogʉ̃, diacjʉ̃ nigʉ̃́ ni'i. Yʉ'ʉ dʉporocjʉ̃ wiogʉ Davi ya sawire cʉo'o. Yʉ'ʉ ni'cʉ̃ta masã Õ'acʉ̃ tiropʉ wa'acã weemasĩ'i. Ãpẽrã wa'aticã quẽ'rãrẽ weemasĩ'i. Yʉ'ʉ pãocã, ne apĩ bi'amasĩtimi. Bi'acã quẽ'rãrẽ, ne apĩ pãomasĩtimi. Mʉsãrẽ a'tiro weregʉti.
Nipe'tise mʉsã weesere masĩpe'ocã'a. Yʉ'ʉ mʉsãrẽ peje yé cjasere wereatjere cũuwʉ̃. Tere weemasĩ'i. Ne ni'cʉ̃ tere cã'mota'amasĩtimi. Mʉsã tutuatirã ni'i. Tutuatimirã, yé bu'esere añurõ yʉ'ti'i. Yé cjasere ãpẽrãrẽ ucũrã, ‘Cʉ̃rẽ masĩ'i’, ni'i.
Ãpẽrã a'tiro nisama: ‘Judío masã ni'i’, nisama. Tojo nimirã, judío masã waro nitima. Nisoori masã wãtĩa wiogʉ ya curuacjãrã nima. A'tiro weegʉti narẽ. Narẽ mʉsã dʉporo ejaque'acã weegʉti. Yʉ'ʉ tojo weecã, yʉ'ʉ mʉsãrẽ ma'isere masĩrãsama.
Mʉsãrẽ mejẽcã wa'acã wãcũtutuaduti'quere queoro weewʉ. Tojo weegʉ nipe'tirã a'ti turicjãrã pi'etiri cura mʉsãrẽ co'tegʉti. Nipe'tirã a'ti turicjãrãrẽ ¿de'ro ẽjõpeomitina? nígʉ̃, narẽ pi'eticã weegʉti.
Maata a'tigʉti tja. Mʉsã queoro weesetisere ne du'uticã'ña. Mʉsã queoro weetirã, Õ'acʉ̃ mʉsãrẽ o'oboca be'to, cʉ̃ ‘O'ogʉti’ ní'quere bajuriobosa'a. Ãpẽrãrẽ o'obosami. Tojo weerã queoro weenu'cũcã'ña.
Añurõ wee yʉ'rʉweti ẽjõpeodu'utirãrẽ yʉ'ʉ pacʉ pʉ'to cũugʉ̃ti. Na cʉ̃ ya wi'i cjase botari weronojõ cʉ̃ pʉ'to ninu'cũrãsama. Yʉ'ʉ pacʉ wãmerẽ napʉre ojagʉti. Cʉ̃ ya macã wãme quẽ'rãrẽ ojagʉti. Cʉ̃ ya macã, ape ma'ma macã Jerusalẽ́ wãmeti'i. Ti macã ʉ'mʉsecja macã ni'i. A'ti nucũcãpʉ dijatirosa'a. Yʉ'ʉ quẽ'rã narẽ yʉ'ʉ wãme, ma'ma ape wãme ojagʉti.
Espíritu Santu Jesucristore ẽjõpeorãrẽ ucũmi. O'meperi cʉorã́ cʉ̃ ucũsere tʉ'oya”, ni ojaya, niwĩ.
Laodiceacjãrãrẽ oja'que ni'iJesucristo ninemowĩ tja:—Laodiceacjãrã, yʉ'ʉre ẽjõpeori curuacjãrã wiogʉ sʉ'ori nigʉ̃́ quẽ'rãrẽ a'tiro ojaya: “Yʉ'ʉ diacjʉ̃ ucũgʉ̃ ni'i. Õ'acʉ̃ ye quetire queoro werenu'cũgʉ̃ ni'i. Õ'acʉ̃ yʉ'ʉ me'rã nipe'tisere weecʉ niwĩ.
Nipe'tise mʉsã weesere masĩpe'ocã'a. Yarã nimirãta, bu'iacã waro ẽjõpeo'o. Mʉsã ẽjõpeorã waro nicã, añubopã. Yʉ'ʉre ẽjõpeoticã, ña'a nibosa'a. Yʉ'ʉre bu'iacã ẽjõpeocãma, totá ña'ayʉ'rʉa'a.
Mʉsã tojo weesere yabiyʉ'rʉa'a.
Mʉsã a'tiro ucũ'u: ‘Peje cʉo'o. Nipe'tise añurõ wa'a'a. Ne dʉ'sawe'e’, ni'i. Mʉsã ne tʉ'omasĩwe'e. Pajasecʉorã waro weronojõ caperi bajuno'tirã, su'ti marĩrã weronojõ ni'i.
Tojo weegʉ mʉsãrẽ nigʉ̃ti. Mʉsã uru pecame'epʉ ʉ̃jʉ̃a apo'que yʉ'ʉ cʉosere ñe'eña. Pi'etimirã yʉ'ʉre ẽjõpeorã, uru cʉorã weronojõ ni'i. Tere cʉorã, mʉsã peje cʉorã́ nirãsa'a. Apeye quẽ'rãrẽ su'ti butise yʉ'ʉ cʉosere sãñaña. Mʉsã tere sãñacã, bopoyase pe'tia wa'arosa'a. Yʉ'rʉono'cãrã nirãsa'a. Tojo nicã caperi piose yʉ'ʉ cʉosere ñe'eña. Mʉsã te pióca be'ro añurõ ĩ'arãsa'a tja. Yé cjasere añurõ masĩrãsa'a.
Tʉ'oya. Yʉ'ʉ sãjãsĩ'rĩgʉ̃, ni'cʉ̃ sope pʉ'to pisunu'cũgʉ̃ weronojõ ni'i. No'o yʉ'ʉre tʉ'ogʉ, cʉ̃ me'rã nidutigʉ pãosõrõgʉ̃nojõrẽ a'tiro weegʉti. Cʉ̃ me'rã sʉ'ori e'cati, ninu'cũgʉ̃ti. Cʉ̃ quẽ'rã yʉ'ʉ me'rã mejãrõta weegʉsami.
Añurõ wee yʉ'rʉweti ẽjõpeodu'utirãrẽ yʉ'ʉ me'rã wiogʉ dujiri cũmurõpʉ dʉpogʉti. Yʉ'ʉmarĩcã, añurõ wee yʉ'rʉweti'cʉ yʉ'ʉ pacʉ me'rã wiogʉ dujiri cũmurõpʉ ni'i. Tojota yʉ'ʉ quẽ'rã narẽ mejãrõta weegʉti.
Espíritu Santu Jesucristore ẽjõpeorãrẽ ucũmi. O'meperi cʉorã́ cʉ̃ ucũsere tʉ'oya”, ni ojaya, niwĩ.
Ʉ'mʉsepʉ na Õ'acʉ̃rẽ ẽjõpeosere ĩ'a'que ni'iBe'ro yʉ'ʉ Juã ʉ'mʉsepʉ ĩ'amorõwʉ̃. Topʉ ni'cã sope susucã ĩ'awʉ̃. Sõ'onícatero coroneta putipjʉ puti'caro weronojõ bʉsʉ'cʉta tja ucũwĩ. A'tiro niwĩ yʉ'ʉre:—A'topʉ mʉjãtia. Be'ro wa'atjere mʉ'ʉrẽ ĩ'ogʉ̃tigʉ wee'e, niwĩ.
Cʉ̃ tojo níca be'roacã maata Espíritu Santu tutuaro me'rã yʉ'ʉre ʉ'mʉsepʉre miawĩ. Topʉ wiogʉ dujiri cũmurõrẽ ĩ'awʉ̃. Ti cũmurõpʉ dujigʉre ĩ'awʉ̃.
Cʉ̃ ʉ̃tãpe pũrõ asipa'ari pe weronojõ bajugʉ niwĩ. Jaspe o cornalina ʉ̃tã sõ'acja wa'teri pe weronojõ asipa'awĩ. Ti cũmurõ sumutore ni'cã da bu'eda nimajãmisʉtʉawʉ. Pũrõ ya'sari da esmeralda wãmetiri pe weronojõ asipa'awʉ.
Wiogʉ dujiri cũmurõ tiropʉ veinticuatro wiorã dujise cũmurĩ niwʉ̃. Te dujise cũmurĩpʉre ticʉrãta tja wiorã bʉcʉrã dujiwã. Na su'ti butisere sãñawã. Nánʉcʉ̃ na dʉpopapʉre uru me'rã wee'que be'torire pesawã.
Õ'acʉ̃ wiogʉ dujiri cũmurõpʉre bʉpo ya'baro weronojõ bajuwʉ. Tojo nicã bʉpo paaro weronojõ pũrõ bʉsʉwʉ. Ti cũmurõ tiro siete sĩ'ose tuturi nu'cũwʉ̃. Te tuturinʉcʉ̃ta tja Õ'acʉ̃rẽ wereco'terã bajutirã nima. Náta Espíritu Santure tutuase cʉogʉ́ nimi, nisĩ'rĩrã weema.
Apeye quẽ'rã ti cũmurõ tiro dia pajiri maa weronojõ bajuro acostiro niwʉ̃.Ti cũmurõ sumutopʉ ãpẽrã ba'paritirã catirã́ weronojõ bajurã nu'cũwã. Nipe'tiro na diapoapʉ, na sẽ'emapʉre caperi cʉobi'awã.
Nimʉ'tãgʉ̃ yai pajigʉ sõ'agʉ̃ weronojõ bajuwĩ. Cʉ̃ be'rocjʉ̃ wecʉ weronojõ bajugʉ niwĩ. Cʉ̃ be'rocjʉ̃ masʉ̃ weronojõ diapoatigʉ niwĩ. Cʉ̃ be'rocjʉ̃ á pacʉ wʉʉwã'cãgʉ̃ weronojõ bajugʉ niwĩ.
Nipe'tirã nánʉcʉ̃ seis wʉʉse cʉowã. Na wʉʉse bu'i, na wʉʉse docapʉ caperi weronojõ bajuse peje cʉowã. Na ʉmʉcore, ñamirẽ a'tiro bʉsʉnu'cũwã:Õ'acʉ̃ marĩ wiogʉ añubutiagʉ, ña'ase moogʉ̃ nimi. Tutuayʉ'rʉgʉ nimi. Cʉ̃́ta nimi ne waropʉta ní'cʉ. A'tiro nicã quẽ'rãrẽ ninu'cũcã'mi. Be'ropʉ quẽ'rãrẽ apaturi a'tigʉsami, niwã.
Wiogʉ dujiri cũmurõpʉ dujigʉ́, catinũ'cũgʉ̃rẽ na ba'paritirã añurõ ucũ, e'catise o'owã.
Na tojo weesetirinʉcʉ̃ sõ'onícãrã veinticuatro wiorã bʉcʉrã cʉ̃ dʉporo ejaque'amʉjãwã. Cʉ̃ catinu'cũgʉ̃rẽ ñubuepeowã. Cʉ̃ dʉ'pocãrĩ tiropʉ na ye uru me'rã wee'que be'torire cũuwã. Tojo nicã na veinticuatro wiorã bʉcʉrã a'tiro niwã:
Õ'acʉ̃ ʉ̃sã wiogʉ, mʉ'ʉ añubutiagʉ ni'i. Mʉ'ʉrẽ añurõ ucũrõʉa'a. Mʉ'ʉ nipe'tirã yʉ'rʉoro añuyʉ'rʉgʉ, tutuayʉ'rʉnʉ'cãgʉ̃ ni'i. Mʉ'ʉ nipe'tisere wee'cʉ ni'i. Mʉ'ʉ ʉaro me'rã nipe'tise ni'i. Te mʉ'ʉ ʉaro me'rãta nipe'tise weeno'caro niwʉ̃, niwã.
Oveja wĩ'magʉ̃ papera tũrũrẽ pãamasĩse ni'iÕ'acʉ̃ ʉ'mʉse wiogʉ dujiri cũmurõpʉ dujiwĩ. Cʉ̃ ni'cã papera tũrũrẽ diacjʉ̃camocãpʉ cʉowĩ. Ti tũrũ pʉ́aperi ojaca tũrũ niwʉ̃. Sietetiri pi'rabi'aca tũrũ niwʉ̃.
Wiogʉ dujiri cũmurõ pʉ'to ni'cʉ̃ Õ'acʉ̃rẽ wereco'tegʉ tutuagʉre ĩ'awʉ̃. Cʉ̃ tutuaro me'rã a'tiro sẽrĩtiña'wĩ:—¿Noanojõ a'ti tũrũrẽ pãomasĩacjʉ añugʉ̃ niti?
Ne ni'cʉ̃ ʉ'mʉsepʉ nigʉ̃́, a'ti nucũcãpʉ nigʉ̃́, tojo nicã a'ti turi docapʉ nigʉ̃́ ti tũrũrẽ pãamasĩtiwĩ. Tojo nicã ne cã'rõ ti tũrũrẽ pãa bu'eacjʉre ĩ'ano'ña marĩwʉ̃.
Yʉ'ʉ Juã ne ni'cʉ̃ ti tũrũrẽ pãamasĩticã, te oja'quere bu'emasĩticã ĩ'agʉ̃, pũrõ utiwʉ.
Yʉ'ʉ utiri cura ni'cʉ̃ wiogʉ bʉcʉ yʉ'ʉre niwĩ:—Tocã'rõta utiya. Dʉporocjʉ̃ wiogʉ Davi pãrãmi nituriagʉ añurõ wee yʉ'rʉwetitojawĩ. Cʉ̃ Judá ya curuacjʉ̃ yai sõ'agʉ̃ tutuamʉ weronojõ wiogʉ nimi. Cʉ̃ a'ti tũrũrẽ pãamasĩmi. Te pi'rabi'a'que quẽ'rãrẽ pãamasĩmi.
Cʉ̃ tojo níca be'ro yʉ'ʉ Cristo masãmʉjã'cʉre ĩ'awʉ̃. Cʉ̃ oveja wĩ'magʉ̃ wẽjẽno'cʉ weronojõ bajuwĩ. Cʉ̃ wiogʉ dujiri cũmurõ pʉ'to catigʉ́ nu'cũwĩ. Sõ'onícãrã ba'paritirã catirã́ weronojõ bajurã, tojo nicã wiorã bʉcʉrã wa'teropʉ nu'cũwĩ. Cʉ̃ siete capesa'ri cʉogʉ́ niwĩ. Ticʉseta tja caperi quẽ'rãrẽ cʉowĩ. Cʉ̃ capesa'ri tutuase cʉogʉ́ nimi, nisĩ'rĩrõ wee'e. Cʉ̃ caperi pe'e a'tiro nisĩ'rĩrõ wee'e. Cʉ̃ Espíritu Santure cʉomi. Tojo weegʉ nipe'tisere, nipe'tiropʉ nisere masĩpe'ocã'mi, nirõ wee'e.
Õ'acʉ̃ macʉ̃ oveja wĩ'magʉ̃ weronojõ bajugʉ wiogʉ dujiri cũmurõ pʉ'topʉ wa'awĩ. Topʉ wiogʉ diacjʉ̃camocãpʉ cʉoca tũrũrẽ miiwĩ.
Cʉ̃ tojo weecã ĩ'arã, na ba'paritirã catirã́ weronojõ bajurã, tojo nicã veinticuatro wiorã bʉcʉrã cʉ̃ dʉ'pocãpʉ ejaque'awã. Nánʉcʉ̃ bʉapʉ̃tẽse pacare cʉowã. Nánʉcʉ̃ uru me'rã wee'que pari baparire cʉowã. Te pari ʉ'mʉtise ʉ̃jʉ̃amorõsere poosetise pari niwʉ̃. Te ʉ'mʉtise Õ'acʉ̃rẽ ẽjõpeorã na sẽrĩse ni'i, nisĩ'rĩrõ wee'e.
Na Õ'acʉ̃ macʉ̃ oveja wĩ'magʉ̃ weronojõ bajugʉre apeye ma'ma basasere basapeowã. A'tiro niwã:Mʉ'ʉ añugʉ̃ ni'i. Mʉ'ʉ a'ti tũrũrẽ miimasĩ'i. A'te pi'rabi'a'quere pãamasĩ'i. A'tiro ni'i. Mʉ'ʉ wẽjẽno'cʉ niwʉ̃. Mʉ'ʉ wẽrĩse me'rã, mʉ'ʉ dí me'rã nipe'tirã masã Õ'acʉ̃ yarã niato nígʉ̃ wapayecʉ niwʉ̃. Nipe'tise cururicjãrãrẽ, mejẽcã ucũrãrẽ, nipe'tiropʉ nirãrẽ Õ'acʉ̃ yarã wa'acã weecʉ niwʉ̃. Tojo weegʉ mʉ'ʉ a'ti tũrũrẽ miimasĩ'i.
Õ'acʉ̃ yarãrẽ wiorã sãjãcã weecʉ niwʉ̃. Tojo nicã Õ'acʉ̃ yere da'rari masã sõrõcʉ niwʉ̃. Nipe'tirocjãrãrẽ dutirãsama, ni basawã.
Be'ro yʉ'ʉ ʉ'mʉsepʉ nirã́ Õ'acʉ̃rẽ wereco'terã pãjãrãrẽ ĩ'awʉ̃. Na ucũsere tʉ'owʉ. Na pãjãrã a'tiro weewã. Wiogʉ dujiri cũmurõ sumuto, tojo nicã ba'paritirã catirã́ weronojõ bajurã, ãpẽrã wiorã bʉcʉrã sumuto nu'cũmajãmisʉtʉawã. Pãjãrã waro niyʉ'rʉoquejocã'wã.
Tutuaro me'rã a'tiro niwã:Oveja wĩ'magʉ̃ na wẽjẽno'cʉ añugʉ̃ waro nimi. Tojo weegʉ nipe'tirãrẽ dutimasĩmi. Nipe'tisere cʉomasĩmi. Nipe'tisere masĩpe'omi. Tutuagʉ nimi. Nipe'tirã “Añuyʉ'rʉami” nino'gʉ̃ nimi. Cʉ̃ Õ'acʉ̃ asistesere cʉogʉ́ nimi. Nipe'tirã cʉ̃rẽ ñubuepeoma, ni basawã.
Be'ro ãpẽrã ucũse quẽ'rãrẽ tʉ'owʉ. Na a'ticʉrã niwã. Nipe'tirã Õ'acʉ̃ wee'cãrã ʉ'mʉsepʉ nirã́, a'ti di'tapʉ nirã́, di'ta po'peapʉ nirã́ niwã. Tojo nicã dia pajiri maapʉ nirã́ niwã. Na a'tiro basapeowã:Wiogʉ dujiri cũmurõpʉ dujigʉre nipe'tirã ñubuepeoato. Nipe'tirã cʉ̃rẽ “Añuyʉ'rʉami”, niato. “Asistese, tutuase cʉogʉ́ nimi”, niato. Tojo nicã Õ'acʉ̃ macʉ̃ oveja wĩ'magʉ̃ weronojõ bajugʉ quẽ'rãrẽ tojota ñubuepeonu'cũcã'to, niwã.
Na tojo nicã tʉ'orã, sõ'onícãrã ba'paritirã catirã́ weronojõ bajurã “Tojota wa'ato”, niwã. Ãpẽrã veinticuatro wiorã bʉcʉrã ejaque'a, cʉ̃rẽ catinu'cũgʉ̃rẽ ñubuepeowã.
Oveja wĩ'magʉ̃ papera tũrũrẽ pãawã'cã'que ni'iBe'ro Õ'acʉ̃ macʉ̃ oveja wĩ'magʉ̃ weronojõ bajugʉ ti tũrũ pi'rabi'a'quere pãacã ĩ'awʉ̃. Cʉ̃ pi'rabi'amʉ'tã'caro pã́áca be'ro ni'cʉ̃ sõ'onícãrã ba'paritirã catise cʉorã́ nimʉ'tãgʉ̃ yai pajigʉ sõ'agʉ̃ weronojõ bajugʉ ucũsere tʉ'owʉ. Cʉ̃ ucũse bʉpo paase weronojõ bʉsʉwʉ. A'tiro niwĩ:—A'tia.
Be'ro Õ'acʉ̃ macʉ̃ oveja wĩ'magʉ̃ weronojõ bajugʉ apero pi'rabi'a'carore pãawĩ tja. Cʉ̃ pãacã, apĩ catise cʉogʉ́ wecʉ weronojõ bajugʉ nimʉ'tãgʉ̃ be'rocjʉ̃ ucũwĩ tja:—A'tia, niwĩ.
Be'ro apĩ cabayu sõ'agʉ̃ wijawĩ. Cʉ̃ bu'i pesagʉre a'ti turipʉ nirãrẽ a'mequẽdutigʉ o'ówĩ.—A'mequẽse marĩrõ niticã'to, niwĩ. Masãrẽ a'mewẽjẽcã weewĩ. Cʉ̃rẽ pajiri pjĩjore o'owĩ.
Be'ro tja Õ'acʉ̃ macʉ̃ oveja wĩ'magʉ̃ weronojõ bajugʉ apero pi'rabi'a'carore pãawĩ. Cʉ̃ tojo weecã, apĩ catise cʉogʉ́ masʉ̃ weronojõ diapoatigʉ ucũwĩ:—A'tia, niwĩ.Be'ro apĩ cabayu ñigʉ̃rẽ ĩ'awʉ̃. Cʉ̃ bu'ipʉ pesagʉ́ ni'cãrõ nʉcʉ̃se queorore cʉowĩ.
Catise cʉorã́ weronojõ bajurã wa'teropʉre ni'cʉ̃ ucũcã tʉ'owʉ. A'tiro niwĩ:—Ba'ase a'tiro wapatirosa'a. Ni'cã kilo trigo peri ni'cã nʉmʉ da'rawapata'ase weronojõ wapatirosa'a. I'tia kilo cebada peri ni'cã nʉmʉ da'rawapata'ase weronojõ wapatirosa'a. Ʉ'se piritari ba'ase, tojo nicã ʉ'sedʉcaco vino pe'ticã weeticã'to, niwĩ.
Be'ro Õ'acʉ̃ macʉ̃ oveja wĩ'magʉ̃ weronojõ bajugʉ apero pi'rabi'a'carore pãawĩ. Cʉ̃ pãacã, apĩ catise cʉogʉ́ á pacʉ wʉʉwã'cãgʉ̃ weronojõ bajugʉ ucũcã tʉ'owʉ:—A'tia, niwĩ.
Be'ro apĩ cabayure ĩ'awʉ̃. Cʉ̃ butiwijigʉ niwĩ. Cʉ̃ bu'i pesagʉ́ Wẽrĩse wãmetiwĩ. Cʉ̃ be'ro apĩ wẽrĩ'cãrã na nirṍcjʉ̃pʉ sirutuwã'cãtiwĩ. Oveja wĩ'magʉ̃ a'ti turicjãrãrẽ cã'rõacã deco me'rã dʉjaro wẽjẽdutigʉ o'ówĩ. A'mewẽjẽse me'rã, ʉjaboase me'rã, dutitise me'rã boadutigʉ o'ówĩ. Tojo nicã wa'icʉrã, yaiwa me'rã masãrẽ wẽjẽdutigʉ o'ówĩ.
Be'ro Õ'acʉ̃ macʉ̃ oveja wĩ'magʉ̃ weronojõ bajugʉ apero pi'rabi'a'carore pãawĩ tja. Cʉ̃ pãacã, na Õ'acʉ̃rẽ wa'icʉrã ʉ̃jʉ̃amorõ ñubuepeowʉarore ĩ'awʉ̃. To docapʉ Õ'acʉ̃rẽ ẽjõpeorã wẽjẽno'cãrã ejeripõ'rãrĩ niwʉ̃. Na cʉ̃rẽ ẽjõpeose bu'iri, tojo nicã Jesucristo ye quetire werese bu'iri wẽjẽno'cãrã niwã.
Na tutuaro me'rã ucũwã. A'tiro niwã:—Wiogʉ, añubutiagʉ, mʉ'ʉ ña'ase moogʉ̃ ni'i. Mʉ'ʉ “Weegʉti” ní'quere queoro wee'e. ¿De'ro nicã mʉ'ʉ nucũcãcjãrã ʉ̃sãrẽ wẽjẽ'cãrãrẽ bu'iri da'rea'megʉ̃sari?
Be'ro narẽ su'ti butisere o'owĩ. A'tiro niwĩ:—Sooníña yujupʉ. Ãpẽrã mʉsã acawererã Jesucristo yere wererã́ mʉsã weronojõ wẽjẽno'rãsama. Mʉsã soorãsa'a. Tée “Ticʉrãrẽ wẽjẽrãsama” ní'que wa'acãpʉ soorãsa'a, niwĩ.
Be'ro Õ'acʉ̃ macʉ̃ oveja wĩ'magʉ̃ weronojõ bajugʉ apero pi'rabi'a'carore pãawĩ tja. Cʉ̃ pãacã, di'ta pũrõ narãsãwʉ̃. Mujĩpũ ʉmʉcocjʉ̃ na'itĩ'a wa'awĩ. Wẽrĩ'cãrãrẽ bʉjawetirã su'ti ñise sãñarõ weronojõ wa'awĩ. Mujĩpũ ñamicjʉ̃ dí weronojõ pũrõ sõ'awĩ.
Ñocõa quẽ'rã ʉ'mʉarõpʉ ní'cãrã nucũcãpʉ bʉrʉdijawã. Na yucʉdʉca wĩ'mase weronojõ wa'awã. Yucʉdʉcamarĩcã wĩ'rõ pũrõ wa'acã, bʉrʉdija'a. Tojo weronojõ wa'awã.
Ʉ'mʉse marĩ paperare tũrẽrõ weronojõ bajudutia wa'awʉ. Nipe'tise ʉ̃rʉ̃pagʉ, opañopa apesepʉ wa'awʉ.
A'ti ʉmʉcocjãrã wiorã ʉ̃tã tutiripʉ du'tiwã. Tojo nicã ʉ̃rʉ̃pagʉ cjase ʉ̃tãpá pacase docapʉ du'tiwã. Ãpẽrã quẽ'rã peje cʉorã́, surara wiorã, tutuarã, da'raco'terã, da'raco'tetirã du'tiwã.
Na ʉ̃rʉ̃gʉ̃rẽ, ʉ̃tãpáre niwã:—Ʉ̃sã bu'i bʉrʉpejaya. Wiogʉ dujiri cũmurõpʉ dujigʉ́ ʉ̃sãrẽ bu'iri da'regʉ weemi. Ʉ̃sãrẽ cã'mota'aya. Oveja wĩ'magʉ̃ quẽ'rã ʉ̃sãrẽ ʉpʉtʉ bu'iri da'regʉ weemi. Cã'mota'aya.
Masãrẽ bu'iri da'reatji nʉmʉ nitoja'a. ¿Noa põtẽobosari tere? ni caricũwã.
Israe ye cururicjãrãrẽ Õ'acʉ̃ wãmerẽ ñaacũu'que ni'iÕ'acʉ̃ macʉ̃ oveja wĩ'magʉ̃ weronojõ bajugʉ te pi'rabi'a'quere pãacã ĩ'áca be'ro apeye ĩ'awʉ̃. Ba'paritirã Õ'acʉ̃rẽ wereco'terã a'ti nucũcãpʉre ba'paritise sumutoripʉ nu'cũcã ĩ'awʉ̃. Nánʉcʉ̃ wĩ'rõ na tiro ejasere cã'mota'awã. Tojo weero wĩ'rõ di'tapʉre, dia pajiri maapʉre, yucʉpagʉ bu'ipʉre wẽeotiwʉ.
Apĩ Õ'acʉ̃rẽ wereco'tegʉ quẽ'rãrẽ ĩ'awʉ̃. Cʉ̃ mujĩpũ mʉjãtiro pe'e a'tiwĩ. Cʉ̃ Õ'acʉ̃ catinu'cũgʉ̃ wãme ñaacũurõrẽ cʉowĩ. Ã'rã ba'paritirã di'tare, dia pajiri maarẽ dojorẽdutino'cãrã niwã. Cʉ̃ narẽ caricũwĩ:
—Di'ta, maarẽ, yucʉpagʉre dojorẽticã'ña yujupʉ. Marĩ wiogʉre da'raco'terãrẽ na diapoapʉ cʉ̃ wãmerẽ ñaacũuca be'ropʉ dojorẽña, niwĩ.
Ciento cuarenta y cuatro mil masã Israe pãrãmerã nituriase cururicjãrã na diapoapʉ ñaacũuno'wã.
Judá ya curuacjãrã doce mil ojañaacũuno'wã. Rubén ya curuacjãrã doce mil ñaacũuno'wã. Gad ya curuacjãrã quẽ'rã doce mil ñaacũuno'wã.
Ãpẽrã Aser ya curuacjãrã doce mil ñaacũuno'wã. Neftalí ya curuacjãrã doce mil ñaacũuno'wã. Manasés ya curuacjãrã doce mil ñaacũuno'wã.
Tojo nicã Simeó ya curuacjãrã doce mil ñaacũuno'wã. Leví ya curuacjãrã doce mil ñaacũuno'wã. Isacár ya curuacjãrã doce mil ñaacũuno'wã.
Zabulṍ ya curuacjãrã quẽ'rã doce mil ñaacũuno'wã. José ya curuacjãrã doce mil ñaacũuno'wã. Benjamí ya curuacjãrã quẽ'rã ticʉrãta doce mil ñaacũuno'wã. Nipe'tirã na ye diapoaripʉre ñaacũuno'cãrã dia'cʉ̃ niwã.
Su'ti butise sãñarã́ pãjãrã Õ'acʉ̃ põtẽorõ nu'cũse queti ni'iIsrae ye cururicjãrãrẽ ñaacũuno'ca be'ro a'tiro ĩ'awʉ̃. Pãjãrã masã nipe'tise cururicjãrã, mejẽcã ucũrã, nipe'tirocjãrãpʉre ĩ'awʉ̃. Na wiogʉ dujiri cũmurõ põtẽorõ, tojo nicã Õ'acʉ̃ macʉ̃ oveja wĩ'magʉ̃ weronojõ bajugʉ põtẽorõ nu'cũwã. Pãjãrã waro niwã. Ne ba'paqueota basiotiwã. Na su'ti butisere sãña, pũrĩ opa querire cʉowã.
Na caricũwã:Õ'acʉ̃ marĩ wiogʉ marĩrẽ yʉ'rʉogʉ nimi. Cʉ̃ wiogʉ dujiri cũmurõpʉ dujimi. Õ'acʉ̃ macʉ̃ oveja wĩ'magʉ̃ weronojõ bajugʉ quẽ'rã marĩrẽ yʉ'rʉogʉ nimi, ni caricũwã.
Nipe'tirã Õ'acʉ̃rẽ wereco'terã wiogʉ dujiri cũmurõ sumutopʉ nu'cũmajãmisʉtʉawã. Tojo nicã sõ'onícãrã wiorã bʉcʉrãrẽ, ãpẽrã catise cʉorã́ weronojõ bajurãrẽ majãmisʉtʉawã. Na Õ'acʉ̃rẽ wereco'terã wiogʉ dujiri cũmurõ tiro ejaque'a, Õ'acʉ̃rẽ ñubuepeorã na diapoarire paamu'rĩque'awã.
A'tiro niwã:A'tiro wa'ato marĩ wiogʉre. Nipe'tirã ñubuepeoato. “Asistegʉ, masĩpe'ogʉ nimi”, niato. Cʉ̃rẽ ẽjõpeoato. Nipe'tirã “Añuyʉ'rʉami”, niato. Nipe'tirãrẽ dutimi. “Tutuayʉ'rʉgʉ nimi”, niato. A'te tojota ninu'cũato. Tojota niato, ni ẽjõpeowã.
Ni'cʉ̃ wiogʉ bʉcʉ yʉ'ʉre sẽrĩtiña'wĩ:—Ã'rã su'ti butise sãñarã́ ¿no'ocjãrã niti? ¿No'opʉ a'tiapari? niwĩ.
Yʉ'ʉ cʉ̃rẽ yʉ'tiwʉ:—Wiogʉ, mʉ'ʉ masĩsa'a.Cʉ̃ pe'e yʉ'ʉre niwĩ:—Ã'rã nucũcãcjãrã pũrõ pi'eticaterore na quẽ'rã pi'eti'cãrã nima. Na Õ'acʉ̃ macʉ̃ oveja wĩ'magʉ̃ weronojõ bajugʉ wẽrĩse me'rã na ejeripõ'rãrĩpʉ ña'ase moorã tojacãrã niwã.
Na ʉjaboa, acowʉonemosome. Narẽ mujĩpũ ʉmʉcocjʉ̃ ʉ̃jʉ̃anemosome. Asise ñaisere tʉ'oña'nemosome.
Õ'acʉ̃ macʉ̃ oveja wĩ'magʉ̃ weronojõ bajugʉ wiogʉ dujiri cũmurõ pʉ'topʉ nigʉ̃́ ovejare co'tegʉ weronojõ narẽ co'tegʉsami. Aco wijaripepʉ miagʉ̃sami. Tere sĩ'rĩrã, catinu'cũrãsama. Õ'acʉ̃ nipe'tirã na ya'coco wijarãrẽ tuucoegʉsami.
Papera tũrũrẽ na pi'rabi'atʉo'que queti, tojo nicã uru me'rã weecaga ʉ̃jʉ̃amorõpeocja queti ni'iBe'ro Õ'acʉ̃ macʉ̃ oveja wĩ'magʉ̃ weronojõ bajugʉ na pi'rabi'atʉo'carore pãawĩ. Cʉ̃ pãacã, nipe'tiro ʉ'mʉsepʉ di'tamarĩa wa'awʉ. Ni'cã hora deco tojo wa'awʉ.
Be'ro siete Õ'acʉ̃rẽ wereco'terã cʉ̃ pʉ'to nu'cũrãrẽ ĩ'awʉ̃. Narẽ nánʉcʉ̃ putise coronetare o'owĩ.
Be'ro apĩ Õ'acʉ̃rẽ wereco'tegʉ a'tiwĩ. Cʉ̃ ʉ'mʉtise ʉ̃jʉ̃amorõcja uru me'rã weecagare cʉowĩ. Cʉ̃ Õ'acʉ̃rẽ wa'icʉrã ʉ̃jʉ̃amorõ ñubuepeowʉaro pʉ'topʉ ejanʉ'cãwĩ. Peje ʉ'mʉtise cʉ̃rẽ ʉ̃jʉ̃amorõpeoatjere o'owã. Nipe'tirã Õ'acʉ̃ yarã cʉ̃rẽ sẽrĩ'que me'rã morẽsu'u ʉ̃jʉ̃amorõpeoatjere o'owã. Cʉ̃ uru me'rã wee'caro ʉ'mʉtise ʉ̃jʉ̃amorõwʉaropʉ wiogʉ dujiri cũmurõ põtẽorõpʉ tere ʉ̃jʉ̃amorõwĩ.
Cʉ̃ ʉ̃jʉ̃amorõse ʉ'mʉtise o'me Õ'acʉ̃ tiropʉ mʉjãwʉ̃. Õ'acʉ̃ yarã cʉ̃rẽ sẽrĩ'que me'rã morẽsu'umʉjãwʉ̃.
Be'ro Õ'acʉ̃rẽ wereco'tegʉ ʉ'mʉtise ʉ̃jʉ̃amorõwʉaropʉ cjase pecame'e ʉ̃jʉ̃amoa'quere ʉ'mʉtise ʉ̃jʉ̃amorõcjapʉ ṍrẽ́sãawĩ. Be'ro tiga cjasere a'ti nucũcãpʉre po'odijowĩ. Cʉ̃ tojo wééca be'ro bʉpo paacã, ʉpʉtʉ bʉsʉsere tʉ'owʉ. Bʉpo ya'bacã ĩ'awʉ̃. Tojo nicã di'ta narãsãwʉ̃.
Õ'acʉ̃rẽ wereco'terã coroneta putiatje ni'iBe'ro siete Õ'acʉ̃rẽ wereco'terã na coroneta putisere apoyuwã.
Nimʉ'tãgʉ̃ putiwĩ. Cʉ̃ putíca be'ro yʉsʉase peri a'ti nucũcãpʉre bʉrʉdijawʉ. Tojo nicã pecame'e dí me'rã morẽ'que bʉrʉdijawʉ. Tojo wa'acã, di'ta cã'rõ decobocure ʉ̃jʉ̃wʉ̃. Yucʉpagʉ quẽ'rã mejãrõta decobocurepʉta ʉ̃jʉ̃wʉ̃. Nipe'tise tá ʉ̃jʉ̃pe'tia wa'awʉ.
Cʉ̃ be'rocjʉ̃ putiwĩ. Cʉ̃ putíca be'ro ni'cãgʉ̃ ʉ̃rʉ̃gʉ̃ ʉ̃jʉ̃cjʉ dia pajiri maajopʉ doqueñono'wʉ̃. Ti maa decobocure dí maa wa'awʉ.
Dia pajiri maacjãrã decobocure wẽrĩwã. Yucʉsʉ pawʉ quẽ'rã ti maapʉ nise decobocure mirĩ ʉ̃jʉ̃acõ'ano'wʉ̃.
Be'ro, pʉarã be'rocjʉ̃ putiwĩ. Cʉ̃ putíca be'ro ñocõawʉ̃ pajigʉ ʉ'mʉarõcjʉ̃ bʉrʉdijawĩ. Bʉrʉdijagʉ, sĩ'orĩ tuturojo weronojõ ʉ̃jʉ̃dijawĩ. Cʉ̃ diapʉre, o'majã maarĩacãpʉre decobocure doquebi'peque'awĩ.
Ñocõawʉ̃ “Sʉ̃'egʉ̃” wãmetiwĩ. Aco a'ti nucũcã cjase cʉ̃ doqueque'a'caro ejatuaro aco sʉ̃'ese wa'awʉ. Te acore sĩ'rĩrã, pãjãrã masã wẽrĩwã.
I'tiarã be'rocjʉ̃ putiwĩ tja. Cʉ̃ puticã, mujĩpũ ʉmʉcocjʉ̃ decobocure dojowĩ. Ʉmʉcore decobocure bo'reyutiwĩ. Ñamicjʉ̃ tojota wa'awĩ. Ñocõa quẽ'rã pãjãrã decobocure dojowã. Na decobocure ñamipʉre ne bo'reyutiwã.
Be'ro ĩ'awʉ̃ tja. Ni'cʉ̃ á pacʉ a'ti ʉmʉco decopʉ wʉʉcã ĩ'awʉ̃. Tutuaro me'rã a'tiro niwĩ:—Ãpẽrã i'tiarã Õ'acʉ̃rẽ wereco'terã puticã, ña'abutiaro wa'arosa'a a'ti nucũcãcjãrãrẽ, niwĩ.
Ba'paritirã be'rocjʉ̃ putiwĩ. Cʉ̃ puticã, ni'cʉ̃ ñocõawʉ̃ nucũcãpʉ bʉrʉdija'cʉre ĩ'awʉ̃. Cʉ̃rẽ ni'cã sawi o'owã. Cope nibajudutidijaripecja sawi niwʉ̃.
Be'ro cʉ̃ tipere pãowĩ. Pã́oca be'ro o'me pajiro wijawʉ. Tipe cjase o'me mujĩpũrẽ tuubi'acã'wʉ̃. Na'itĩ'a wa'awʉ.
Te o'me me'rã pãjãrã mʉ'mʉrĩwi'ia wʉʉwijawã. Nipe'tiropʉ wʉʉse'sa wa'awã. Na mʉ'mʉrĩwi'ia a'ti nucũcãcjãrã cutipa weronojõ toawã. Na sipapʉre cutipa weronojõ toacja cʉowã.
Narẽ táre, otesere, yucʉpagʉre dojorẽdutigʉ mejeta weewĩ. Masã na diapoapʉ Õ'acʉ̃ wãme ñaacũuno'ña marĩrã dia'cʉ̃rẽ toadutiwĩ.
Narẽ toawẽjẽdutitiwĩ. Ni'cãmocʉse mujĩpũrĩ narẽ pũrĩcã weedutiwĩ. Na toase cutipa weronojõ pũrĩwʉ̃.
Tojo wa'ari curare masã ʉpʉtʉ wẽrĩsĩ'rĩmiwã. Na wẽrĩsĩ'rĩmicã, basiotiwʉ.
Mʉ'mʉrĩwi'ia cabayua a'mequẽse dʉporo apoyu'cãrã weronojõ bajuwã. Na dʉpopapʉ uru me'rã wee'que be'tori weronojõ bajusere pesawã. Na diapoa masʉ̃ diapoa weronojõ bajuwʉ.
Na poarire numia weronojõ poanʉ'motiwã. Na upicari yai upicari weronojõ bajuwʉ.
Na upʉre cã'mota'arã, cõmesu'ti weronojõ bajusere cʉowã. Na wʉʉcã, ʉpʉtʉ bʉsʉwʉ. Masã a'mequẽrã wa'arãtirã, cabayua wejese pawʉ wa'aro weronojõ bʉsʉwʉ.
Na sipapʉ toase cʉose me'rã ni'cãmocʉse mujĩpũrĩ masãrẽ toawã.
Mʉ'mʉrĩwi'ia wiogʉ nibajudutidijaripejo wiogʉ nimi. Cʉ̃́ta tipere sawipãawĩ. Cʉ̃ wãme hebreo ye me'rã Abadón wãmetimi. Griego ye me'rã Apolión wãmetiwĩ. Dojorẽrĩ masʉ̃ nimi, nisĩ'rĩrõ wee'e.
Nimʉ'tãse ña'ase pe'ti'i. Pʉaro dʉ'sa'a.
Ni'cãmocʉrã be'rocjʉ̃ putiwĩ. Cʉ̃ puticã, ni'cʉ̃ ucũcã tʉ'owʉ. Õ'acʉ̃ nirõpʉ Õ'acʉ̃rẽ ʉ'mʉtise ʉ̃jʉ̃amorõ ñubuepeowʉaro uru me'rã wee'caro niwʉ̃. To bu'ipʉ ba'paritise capesa'ri niwʉ̃. Te wa'teropʉ Õ'acʉ̃ ucũcã tʉ'owʉ.
Cʉ̃ coroneta putigʉre a'tiro niwĩ:—Ba'paritirã Õ'acʉ̃rẽ wereco'terã dʉ'tenʉ'cõ'cãrãrẽ pãaña. Na pajiri maajo Eufrates wãmetiri maa pʉ'to nima, niwĩ.
Na me'rã pãjãrã surara cabayua me'rã niwã. Narẽ pãjãrã waro doscientos millones nima nisere tʉ'owʉ.
Cabayua, tojo nicã na bu'i pesarã́ a'tiro bajuwã. Na bu'i pesarã́ na cutirore cã'mota'asere sõ'arõ, ya'saro, ewʉro cʉowã. Cabayua na dʉpopare yaijo weronojõ dʉpopatiwã. Na ʉseropʉ pecame'e ʉ̃jʉ̃wijawʉ. O'me wijawʉ. Tojo nicã azufre wãmetise ope weronojõ sipise ʉ̃jʉ̃wijawʉ.
Te i'tiaro pecame'e, o'me, azufre me'rã masãrẽ decobocure wẽjẽwã.
Cabayua na ʉseri me'rã, na ye pĩcõrĩ me'rã masãrẽ wẽjẽwã. Na ye pĩcõrĩ yapari aña dʉpoa weronojõ bajuwʉ. Te me'rã masãrẽ dutida'rewã.
Ãpẽrã masã pecame'e, o'me, azufre me'rã wẽrĩtirã pe'e na ña'arõ weesere ne du'utiwã. Na wãtĩarẽ ẽjõpeosere du'utiwã. Na ẽjõpeose yee'que uru me'rã wee'que, plata me'rã wee'que, bronce me'rã wee'que, ʉ̃tãperi me'rã wee'que, yucʉpagʉ me'rã wee'quere ñubuepeodu'utiwã. Te queose na ẽjõpeose yee'que peje ne ĩ'ati, ne tʉ'oti, ne sijawe'e. Tojo nimicã, ne ñubuepeodu'utiwã.
Tojo nicã masãrẽ wẽjẽcõ'asere, na ãpẽrãrẽ dojorẽsere du'utiwã. Apeyere, na no'o ʉaro a'metãrãbajaque'atisere, ãpẽrã yere yajasere ne du'utiwã.
Õ'acʉ̃rẽ wereco'tegʉ papera turiacã me'rã nu'cũse ni'iBe'ro apĩ Õ'acʉ̃rẽ wereco'tegʉ tutuagʉ ʉ'mʉsepʉ ní'cʉre dijaticã ĩ'awʉ̃. Cʉ̃ o'mecurua decopʉ dijatiwĩ. Cʉ̃ dʉpoa bu'i bu'eda niwʉ̃. Cʉ̃ ya diapoa mujĩpũ ʉmʉcocjʉ̃ weronojõ asistewʉ. Cʉ̃ ñecãrĩ ʉ̃jʉ̃sébotari weronojõ bajuwʉ.
Cʉ̃ omocãpʉ papera pãaca turiacãrẽ cʉowĩ. Cʉ̃ diacjʉ̃ca dʉ'pocãrẽ pajiri maajopʉ ʉ'tacũunu'cũwĩ. Cũpe pe'ere di'tapʉ ʉ'tacũunu'cũwĩ.
Cʉ̃ topʉ nu'cũgʉ̃ yaijo weronojõ pũrõ caricũwĩ. Cʉ̃ caricũcã, siete bʉpoa ucũwã.
Na ucṹca be'ro na ucũsere ojanʉ'cãmiwʉ̃. Tojo weeri cura ni'cʉ̃ ʉ'mʉsepʉ nigʉ̃́ yʉ'ʉre niwĩ:—Na bʉpoa ucũsere ãpẽrãrẽ wereticã'ña. Ojaticã'ña tere, niwĩ.
Be'ro yʉ'ʉ dia pajiri maapʉ, di'tapʉ nu'cũcã ĩ'a'cʉ cʉ̃ ya diacjʉ̃camocãrẽ sĩomorõwĩ.
Cʉ̃ a'tiro niwĩ:—Õ'acʉ̃ catinu'cũgʉ̃ nimi. Ʉ'mʉse, di'ta, pacase maarĩ nipe'tirã tepʉ nirãrẽ wee'cʉ nimi. Õ'acʉ̃ wãme me'rã nigʉ̃ti. Marĩ yucue'que pe'tia wa'a'a. Yucuenemosome.
Õ'acʉ̃rẽ wereco'tegʉ nitʉogʉ putinʉ'cãrĩ curare a'tiro wa'arosa'a. Õ'acʉ̃ “Tojo weegʉti” ní'que masĩno'ña marĩ'que wa'abaque'orosa'a. Cʉ̃, cʉ̃ ye queti weremʉ'tãrĩ masãrẽ “A'tiro weegʉti” ní'que queoro wa'arosa'a, niwĩ.
Cʉ̃ tojo níca be'ro ʉ'mʉsecjʉ̃ yʉ'ʉre “Ojaticã'ña” ní'cʉ a'tiro niwĩ:—Sĩ'i, maajopʉ, di'tapʉ ʉ'tacũunu'cũgʉ̃ tiropʉ wa'aya. Cʉ̃ ya turi pãaca turiacãrẽ miiña, niwĩ.
Cʉ̃ tojo nicã tʉ'ogʉ, yʉ'ʉ cʉ̃ tiropʉ wa'awʉ.—Mʉ'ʉ ya turire o'oya, niwʉ̃. Yʉ'ʉ sẽrĩcã tʉ'ogʉ, a'tiro niwĩ:—Miiña. Ti pũrĩrẽ ba'aya. Mʉ'ʉ ba'acã, mumia mumi weronojõ i'pitirosa'a. Mʉ'ʉ paagapʉ pe'ere sʉ̃'ese dojorosa'a, niwĩ.
Cʉ̃ tojo nicã tʉ'ogʉ, yʉ'ʉ ti turiacãrẽ miiwʉ̃. Mii, ba'awʉ. Yʉ'ʉ ba'acã, mumi weronojõ i'pitiwʉ. Paagapʉ pe'ere sʉ̃'e nicãti.
Be'ro Õ'acʉ̃rẽ wereco'terã yʉ'ʉre niwã:—Õ'acʉ̃ cʉ̃ ucũsere wereapogʉ wa'aya tja. Cʉ̃ peje macãrĩcjãrãrẽ, peje di'tacjãrãrẽ, mejẽcãrĩ ucũrãrẽ na ye cjasere weremi. Tere weregʉ wa'aya. Tojo nicã wiorã quẽ'rãrẽ “Õ'acʉ̃ tojo niami”, ni wereya, niwã.
Pʉarã Õ'acʉ̃ ye cjasere wereri masã wee'que ni'iBe'ro yʉ'ʉre a'tiro weewã. Ãrʉ̃gʉ̃ wi'i wéérã queocjʉ weronojõ bajucjʉre o'owã. Õ'acʉ̃ yʉ'ʉre a'tiro niwĩ:—Õ'acʉ̃ wi'ire queogʉ wa'aya. Na ʉ'mʉtise ʉ̃jʉ̃amorõ ñubuepeowʉaro quẽ'rãrẽ queoya. Topʉ ñubuerã quẽ'rãrẽ ba'paqueoya.
Õ'acʉ̃ wi'i sumutoma queoticã'ña. Te aperocjãrãrẽ o'o'que di'ta ni'i. Na cuarenta y dos mujĩpũrĩ Õ'acʉ̃ ya macã Jerusalẽ́ di'tare dojorẽnu'cũrãsama, niwĩ.
Be'ro Õ'acʉ̃ ninemowĩ tja:—Pʉarã yárã, yé cjasere wererãrẽ o'ógʉti. Na peje ʉmʉcori, mil doscientos sesenta nʉmʉrĩ yé cjasere ucũrãsama. Na bʉjawetisere ĩ'orã na weewʉaronojõpʉma bʉjawetise su'tire sãña, ucũrãsama, niwĩ.
Ã'rã pʉarã yucʉgʉ olivo wãmetise pagʉ weronojõ nima. Te pʉagʉ olivo pagʉ Õ'acʉ̃rẽ da'raco'terã nima, nirõ wee'e. Náta tja pʉaga sĩ'ósepa weronojõ nima. A'ti nucũcãcjʉ̃ wiogʉ Õ'acʉ̃ ĩ'orõpʉ sĩ'onu'cũma.
Ãpẽrã narẽ mejẽcã weesĩ'rĩcã, na ʉseropʉ pecame'e ʉ̃jʉ̃wijasama. Narẽ ĩ'atu'tirãrẽ ʉ̃jʉ̃acõ'ape'ocã'sama. Tojo weerã nipe'tirã narẽ mejẽcã weesĩ'rĩrãnojõ wẽrĩsama.
Na Õ'acʉ̃ ye cjase wereri curare acoro pejaticã weemasĩsama. Tojo nicã acore dí weronojõ dojocã weemasĩsama. Apeyere, masãrẽ no'o nisenojõ ña'arõ wa'acã weemasĩsama. No'o na weesĩ'rĩrõ weemasĩsama.
Na, narẽ wereduti'quere weretu'ajaca be'ro ĩ'abajudutidijaripecjʉ̃ ña'agʉ̃ narẽ a'mequẽgʉ̃sami. Narẽ wapata'a, wẽjẽcõ'agʉ̃sami.
Na pʉarã ye upʉre masã na sijaropʉ pajiri macãjopʉ cũurãsama. Ti macãjo Jesucristore na wẽjẽca macã ni'i. Ti macãcjãrã ña'arã nitjĩarã, Sodomacjãrã, Egiptocjãrã weronojõ nima.
I'tia nʉmʉ ape nʉmʉ deco nipe'tise macãrĩcjãrã, nipe'tise cururicjãrã na ye upʉre ĩ'arãsama. Tojo nicã nipe'tirã mejẽcãrĩ dia'cʉ̃ ucũrã, nipe'tise di'tacjãrã na ye upʉre ĩ'arãsama. Tere yaadutisome.
Na Õ'acʉ̃ yere wererã́ pi'ecʉoro masãrẽ tʉ'oña'cã weecãrã niwã. Tojo weerã a'ti nucũcãpʉ nirã́ na wẽrĩ'quere ĩ'arã, e'catirãsama. Na ʉpʉtʉ e'catirã, a'merĩ apeyenojõ o'orãsama.
I'tia nʉmʉ ape nʉmʉ deco be'ro Õ'acʉ̃ narẽ masõwĩ tja. Na wã'cãnʉ'cãcã ĩ'arã, masã ʉpʉtʉ ʉcʉawã.
Ni'cʉ̃ ʉ'mʉsepʉ nigʉ̃́ narẽ tutuaro me'rã a'tiro niwĩ:—Mʉjãtia.Cʉ̃ tojo nicã tʉ'orã, na o'mecurua me'rã mʉjãawã. Na mʉjãacã, narẽ ĩ'atu'ti'cãrã ĩ'awã.
Pʉati ña'arõ wa'atoja'a. Maata apero wa'abaque'orosa'a tja.
Õ'acʉ̃rẽ wereco'tegʉ cʉ̃ putitʉo'que ni'iÕ'acʉ̃rẽ wereco'tegʉ nitʉogʉ putiwĩ. Ʉ'mʉsepʉ nirã́ tutuaro me'rã na ucũcã tʉ'owʉ. A'tiro niwã:Ni'cãrõacãrẽ Õ'acʉ̃ marĩ wiogʉ nipe'tirã a'ti nucũcãcjãrã wiogʉ sãjãmi. Cʉ̃ bese'cʉ Cristo tojota sãjãmi. Cʉ̃ dutinu'cũgʉ̃sami, niwã.
Tojo wa'asere ĩ'arã, sõ'onícãrã veinticuatro wiorã bʉcʉrã a'tiro weewã. Na wiorã dujise cũmurĩ Õ'acʉ̃ põtẽorõpʉ dujirã́ cʉ̃ tiro ejaque'awã. Cʉ̃rẽ ñubuepeorã, na dʉpopare paamu'rĩque'awã.
A'tiro niwã:Õ'acʉ̃, ʉ̃sã wiogʉ tutuayʉ'rʉnʉ'cãgʉ̃, mʉ'ʉrẽ e'catise o'o'o. Mʉ'ʉ ne warocjʉ̃, be'rocjʉ̃, a'tiro nicã quẽ'rãrẽ ninu'cũgʉ̃ ni'i. Mʉ'ʉ tutuase me'rã ni'cãrõacã wiogʉ sãjãnʉ'cã'a. Nipe'tirãrẽ dutinʉ'cã'a. Tojo weerã mʉ'ʉrẽ e'catise o'o'o.
Nipe'tirã a'ti nucũcãcjãrã mʉ'ʉrẽ ʉatirã uamiwã. Mʉ'ʉ narẽ bu'iri da'reri nʉmʉ eja'a. Tojo nicã wẽrĩ'cãrã quẽ'rãrẽ bu'iri da'reritero ni'i. Ni'cãrõacãrẽ nipe'tirã mʉ'ʉ yarãrẽ wapayegʉsa'a. Mʉ'ʉ ye cjasere wereturiari masãrẽ wapayegʉsa'a. Wiopesase me'rã mʉ'ʉrẽ ẽjõpeorã wiorãrẽ, mejõ nirãrẽ wapayegʉsa'a. A'ti nucũcãcjãrãrẽ dojorẽrã quẽ'rãrẽ cõ'arĩ nʉmʉ ni'i, niwã.
Na tojo níca be'ro Õ'acʉ̃ wi'i ʉ'mʉsepʉ nirĩ wi'i sope pãrĩwʉ̃. Ti wi'i po'peapʉre ni'cã acaro niwʉ̃. Ti acaro Õ'acʉ̃ “A'tiro weegʉti masã me'rã” ni, cʉ̃ ojaca pjĩrẽ cʉori acaro niwʉ̃. Tojo wa'áca be'ro bʉpo ya'bacã ĩ'awʉ̃. Bʉpo paasere, tojo nicã mejẽcã bʉsʉsere tʉ'owʉ. Di'ta pũrõ narãsãwʉ̃. Aco yʉsʉase bʉtise peri bʉrʉwʉ.
Numio ye queti, tojo nicã pĩrõ weronojõ bajugʉ ye queti ni'iBe'ro ʉ'mʉarõpʉ mejẽcã bajuse paca bajuacã ĩ'awʉ̃. Ni'cõ numiorẽ ĩ'awʉ̃. Co mujĩpũ ʉmʉcocjʉ̃pʉ omabi'a'caro weronojõ asistewõ. Mujĩpũ ñamicjʉ̃ bu'ipʉ nu'cũwõ. Co dʉpoapʉre ni'cã be'to pesawõ. Ti be'to doce ñocõa cʉowʉ.
Co nijĩpaco niwõ. Co wʉatji dʉporoacã pũrĩno'gõ ʉpʉtʉ caricũwõ.
Be'ro ʉ'mʉarõpʉ mejẽcã bajuse ĩ'awʉ̃ tja. Ni'cʉ̃ pĩrõ weronojõ bajugʉ sõ'agʉ̃jore ĩ'awʉ̃. Cʉ̃ siete dʉpopa cʉowĩ. Pʉamocʉse capesa'ritigʉ niwĩ. Dʉpopanʉcʉ̃ pesase be'tori pesawĩ.
Cʉ̃ pĩcõrõ me'rã decobocure ʉ'mʉsepʉ nirã́ ñocõarẽ paastedijowĩ. Cʉ̃ numio põ'rãticã, maata ba'agʉti nígʉ̃, co tiro nu'cũwĩ.
Co ni'cʉ̃ wĩ'magʉ̃ wʉawõ. Cʉ̃́ta nipe'tirocjãrã wiogʉ niacjʉ niwĩ. Tutuaro me'rã masãre narẽ dutiacjʉ niwĩ. Cʉ̃ bajuáca be'ro maata Õ'acʉ̃ tiro cʉ̃ wiogʉ dujiri cũmurõpʉ miano'wĩ.
Numio pe'e masã marĩrõpʉ Õ'acʉ̃ apo'caropʉ du'tiwõ. Topʉ core peje mil doscientos sesenta nʉmʉrĩ ba'ase ecawã.
Be'ro ʉ'mʉarõpʉ a'mequẽse wa'awʉ. Õ'acʉ̃rẽ wereco'tegʉ Migue wãmetigʉ ãpẽrã cʉ̃ yarã Õ'acʉ̃rẽ wereco'terã me'rã pĩrõjo me'rã a'mequẽwĩ. Pĩrõ quẽ'rã cʉ̃ yarã me'rã a'mequẽwĩ.
Pĩrõ wapata'amasĩtiwĩ. Na ʉ'mʉsepʉre no'o nirṍ bocatiwã.
Õ'acʉ̃ pĩrõrẽ cõ'acã'wĩ. Cʉ̃́ta ne warocjʉ̃ pĩrõ nino'gʉ̃ nimi. Cʉ̃ wãtĩ nimi. Nipe'tirãrẽ a'ti nucũcãcjãrãrẽ mejẽcã ẽjõpeocã weegʉ́ nimi. Õ'acʉ̃ cʉ̃rẽ, cʉ̃ yarã me'rã nucũcãpʉ cõ'adijowĩ.
Tojo wa'áca be'ro ni'cʉ̃ ʉ'mʉsepʉ nigʉ̃́ tutuaro me'rã ucũdijocã tʉ'owʉ. A'tiro niwĩ:Marĩrẽ yʉ'rʉose nitoja'a. Õ'acʉ̃ tutuasere, cʉ̃ marĩ wiogʉ nise nitoja'a. Cʉ̃ bese'cʉ Jesucristo tutuase me'rã cʉ̃ wiogʉ nise quẽ'rã nitoja'a. Õ'acʉ̃ wãtĩrẽ ʉ'mʉsepʉ ní'cʉre a'ti nucũcãpʉ cõ'adijowĩ. Wãtĩ ʉmʉcorinʉcʉ̃, ñamirĩnʉcʉ̃ a'tiro weewĩ. Õ'acʉ̃pʉre weresãgʉ̃, marĩ acawererã Õ'acʉ̃ yarãrẽ “Ña'arõ tojo weema”, ninu'cũwĩ.
Õ'acʉ̃ yarã marĩ acawererã wãtĩrẽ docaque'acã weewã. Na Õ'acʉ̃ macʉ̃ oveja wĩ'magʉ̃ weronojõ bajugʉ wẽrĩse me'rã, cʉ̃ ye dí o'mabʉrose me'rã tojo weewã. Na catiri ʉmʉcore ma'itirã, Õ'acʉ̃ ye quetire werese me'rã cʉ̃rẽ tojo weewã. Ãpẽrã narẽ wẽjẽsĩ'rĩcã, na weredu'utiwã. Wẽrĩsere uitiwã.
Wãtĩrẽ cõ'ase ye bu'iri Õ'acʉ̃rẽ wereco'terã, nipe'tirã ʉ'mʉsepʉ nirã́, e'catiya. Nucũcãpʉ, dia pajiri maacjãrãma ña'abutia'a. Wãtĩ mʉsã tiropʉ uadijami. Cã'rõacã yʉ'ʉre dʉ'sa'a bu'iri da'reatjo nígʉ̃, tojo weemi, niwĩ.
Pĩrõjo nucũcãpʉ cõ'acã ĩ'agʉ̃, wĩ'magʉ̃ wʉa'core nʉrʉ̃wĩ.
Õ'acʉ̃ pe'e core á pacʉ wʉʉse pacare o'owĩ. Te me'rã co pĩrõjore du'tigo, wʉʉwã'cãwõ. Co masã marĩrõpʉ du'tiwõ. Topʉ Õ'acʉ̃ i'tia cʉ̃'ma ape cʉ̃'ma deco core ba'ase ecawĩ.
Be'ro pĩrõ diajo dojo, core mibʉrʉato nígʉ̃ cʉ̃ ʉseropʉ acore e'ocũuwĩ. Co numiorẽ o'mabʉrodutigʉ tojo weewĩ.
Cʉ̃ tojo weecã, di'ta core weetamuwʉ̃. Pĩrõ cʉ̃ e'ocũuse diajo dojosere si'bisãjãcã weewʉ.
Tojo wa'acã ĩ'agʉ̃, pĩrõ numio me'rã uayʉ'rʉawĩ. Be'ro co pãrãmerã nituriarã me'rã a'mequẽgʉ̃ wa'awĩ. Na Õ'acʉ̃ duti'quere weerã́ Jesucristo ye bu'esere ẽjõpeonu'cũrã nima.  Pĩrõjo pajiri maa sumutopʉ ejanʉ'cãwĩ.
Pʉarã mejẽcã bajurã ye queti ni'iDia pajiri maa sumutopʉre ni'cʉ̃ mejẽcã bajugʉ wã'cãpa'awĩ tja. Cʉ̃ quẽ'rã siete dʉpopa cʉowĩ. Apeyere pʉamocʉse capesa'ritiwĩ. Cʉ̃ capesa'rinʉcʉ̃ pesase be'torire cʉowĩ. Cʉ̃ dʉpopapʉre Õ'acʉ̃ yabise wãmerẽ ojaõ'ono'wʉ̃.
Cʉ̃ yai weronojõ do'rowĩ. Cʉ̃ bʉco weronojõ dʉ'pocãtigʉ niwĩ. Cʉ̃ pajigʉ yai weronojõ ʉserotiwĩ. Pĩrõ cʉ̃rẽ cʉ̃ tutuasere o'owĩ. Cʉ̃rẽ ña'arã wiogʉ dujiri cũmurõpʉ dʉpowĩ. “Masã mʉ'ʉ dutisere yʉ'tiato”, niwĩ.
Ni'cã dʉpoapʉre ña'arĩ cãmirõjo wã'ñarõ weronojõ bajuwʉ. Yatica cãmirõ weronojõ niwʉ̃. Ti cãmirõrẽ ĩ'arã, a'ti nucũcãcjãrã wẽrĩ masã'cʉre weronojõ cʉ̃rẽ ĩ'awã. Ʉpʉtʉ ĩ'amarĩa, cʉ̃rẽ sirutuwã.
Masã pĩrõ quẽ'rãrẽ ñubuepeowã. Cʉ̃ mejẽcã bajugʉre masãrẽ dutimasĩsere o'ose bu'iri tojo weewã. Mejẽcã bajugʉre ñubuepeorã, a'tiro niwã:—Ne ã'rĩ weronojõ tutuayʉ'rʉgʉ marĩmi. Ne ni'cʉ̃ cʉ̃ me'rã a'mequẽmasĩtisami, ni ẽjõpeowã.
Pĩrõjo mejẽcã bajugʉre a'tiro ucũcã weewĩ: “Nipe'tirã yʉ'rʉoro ni'i yʉ'ʉ”, ni ucũcã weewĩ. Tojo nicã Õ'acʉ̃ yabisere ucũwĩ. Pĩrõ cʉ̃rẽ “Cuarenta y dos mujĩpũrĩ masãrẽ dutigʉ wa'aya”, niwĩ.
Cʉ̃ duti'caronojõta weewĩ. Õ'acʉ̃rẽ ña'arõ ucũ, cʉ̃ wãmerẽ, cʉ̃ nirṍ ʉ'mʉsepʉre ña'arõ ucũwĩ. Tojo nicã ʉ'mʉsepʉ nirã́ quẽ'rãrẽ ña'arõ ucũwĩ.
Nipe'tirã a'ti nucũcãcjãrã mejẽcã bajugʉre ñubuepeowã. Na, na wãmerẽ Õ'acʉ̃ macʉ̃ oveja wĩ'magʉ̃ weronojõ bajugʉ wẽjẽno'cʉ ya pũrĩpʉre ojaõ'ono'ña marĩcãrã niwã. Ti pũrĩ a'ti di'ta weenʉ'cãrĩ cura catise cʉorãrẽ ojaõ'ono'ca pũrĩ nicaro niwʉ̃.
O'meperi cʉorã́ a'tere tʉ'oya.
“Bu'iri da'reri wi'ipʉ sõrõno'rãsama” nino'cãrã sãjãrãsama. “Di'pjĩjo me'rã wẽjẽno'rãsama” nino'cãrã ti pjĩ me'rãta wẽjẽno'rãsama. Tojo wa'ari curare Õ'acʉ̃ yarã wãcũtutuaya. Õ'acʉ̃rẽ ẽjõpeoya.
Be'ro apĩ mejẽcã bajugʉre ĩ'awʉ̃ tja. Cʉ̃ di'ta po'peapʉ ní'cʉ mʉjãtiwĩ. Cʉ̃ oveja weronojõ pʉaro capesa'ritiwĩ. Cʉ̃ ucũse pũrĩcã pĩrõjo weronojõ bʉsʉwʉ.
Cʉ̃ mejẽcã bajugʉ yai weronojõ bajugʉ dutisere cʉowĩ. Cʉ̃ yai weronojõ bajugʉ cãmirõjo yatino'masã'cʉre a'tiro weebosawĩ. Nipe'tirã a'ti nucũcãcjãrãrẽ cʉ̃rẽ ñubuepeocã weewĩ.
Be'ro cʉ̃ basu pe'e mejẽcã bajuse paca weeĩ'owĩ. Masã ĩ'orõpʉ pecame'e ʉ'mʉarõpʉ ní'quere di'tapʉ dijaticã weewĩ.
Cʉ̃rẽ tutuase o'o'que me'rã yai weronojõ bajugʉre mejẽcã bajuse paca weeĩ'owĩ. Masãrẽ yai weronojõ bajugʉre ẽjõpeodutigʉ tojo weewĩ. Narẽ yai weronojõ bajugʉ queosere yeedutiwĩ. Cʉ̃ yai weronojõ bajugʉta di'pjĩ me'rã cãmida'reno'cʉ nimigʉ̃, catiwĩ.
Oveja capesa'ri weronojõ cʉogʉ́ a'tiro weemasĩsere cʉowĩ. Yai weronojõ bajugʉ queose yee'quere caticã weemasĩsere cʉowĩ. Te me'rã cʉ̃ queose yee'quere ucũdutiwĩ. Tojo nicã te yee'que queosere ñubuepeotirãrẽ wẽjẽdutigʉ tojo weewĩ.
Apeyema nipe'tirãrẽ a'tiro weedutiwĩ. Na diapoapʉre o na ya diacjʉ̃camocãpʉre apeyenojõ ojaõ'odutiwĩ. Mejõ nirãrẽ, wiorãrẽ, peje cʉorãrẽ, pajasecʉorãrẽ, ãpẽrãrẽ da'raco'terãrẽ, da'raco'tetirãrẽ tojo weedutiwĩ.
Tojo ojaõ'ono'ña marĩrãma ne duudutiti, ne duadutitino'wã. Tojo nicã cʉ̃ wãmerẽ ojaõ'ono'ña marĩrã o cʉ̃ wãme weronojõ bajusere moorã quẽ'rã mejãrõta ne duudutiti, ne duadutitino'wã.
A'tere tʉ'omasĩse cʉoroʉa'a. No'o tʉ'omasĩgʉ̃nojõ yai weronojõ bajugʉ wãmerẽ masĩta basio'o. Cʉ̃ cʉori wãme masã wãme ni'i. Cʉ̃ wãme seiscientos sesenta y seis ni'i.
Ciento cuarenta y cuatro mil masã Õ'acʉ̃rẽ basapeo'que ni'iBe'ro yʉ'ʉ Õ'acʉ̃ macʉ̃ oveja wĩ'magʉ̃ weronojõ bajugʉre ʉ̃rʉ̃gʉ̃ Sión wãmeticjʉpʉ nu'cũcã ĩ'awʉ̃. Cʉ̃ me'rã pãjãrã ciento cuarenta y cuatro mil masã niwã. Na Õ'acʉ̃ macʉ̃ oveja wĩ'magʉ̃ weronojõ bajugʉ wãmerẽ, cʉ̃ pacʉ wãmerẽ na diapoapʉ ojaõ'ono'cãrã niwã.
Be'ro ʉ'mʉsepʉ ʉpʉtʉ bʉsʉdijaticã tʉ'owʉ. Peje maarĩ pu'eeja o'mabʉrose weronojõ bʉsʉdijatiwʉ. Bʉpo pũrõ paaro weronojõ bʉsʉwʉ. Pãjãrã bʉapʉ̃tẽsere bʉapʉ̃tẽrõ weronojõ bʉsʉwʉ.
Na ciento cuarenta y cuatro mil masã wiogʉ dujiri cũmurõ pʉ'topʉ niwã. Na sõ'onícãrã ba'paritirã catise cʉorã́ weronojõ bajurã ĩ'orõpʉ, tojo nicã wiorã bʉcʉrã ĩ'orõpʉ basawã. Apeye ma'ma basasere basapeowã. Na dia'cʉ̃ tere basamasĩwã. Ãpẽrã na basasere ne basamasĩtiwã. Na a'ti nucũcãcjãrã wa'teropʉ nirã́ Õ'acʉ̃ yʉ'rʉono'cãrã niwã.
Na ne ni'cãti numia me'rã ña'arõ weeticãrã niwã. Na Õ'acʉ̃ macʉ̃ oveja wĩ'magʉ̃ weronojõ bajugʉre no'o cʉ̃ wa'aro sirutuwã. Na a'ti nucũcãcjãrã wa'teropʉre yʉ'rʉono'cãrã niwã. Na Õ'acʉ̃rẽ, Õ'acʉ̃ macʉ̃ oveja wĩ'magʉ̃ weronojõ bajugʉre ñubuepeo o'omʉ'tã'cãrã nicãrã niwã.
Na wa'terore nisoogʉ marĩwĩ. Õ'acʉ̃ ĩ'orõpʉre bu'iri marĩrã niwã.
I'tiarã Õ'acʉ̃rẽ wereco'terã na were'que ni'iBe'ro apĩ Õ'acʉ̃rẽ wereco'tegʉ ʉ'mʉarõpʉ wʉʉcã ĩ'awʉ̃. Cʉ̃ nipe'tirã a'ti nucũcãcjãrãrẽ pe'titise queti, Õ'acʉ̃ masãrẽ yʉ'rʉomi nise quetire weregʉ́ niwĩ. Nipe'tise di'tacjãrãrẽ, nipe'tise cururicjãrãrẽ weregʉ́ niwĩ. Tojo nicã mejẽcã ucũrãrẽ, nipe'tise macãrĩcjãrãrẽ te quetire weregʉ́ niwĩ.
Cʉ̃ tutuaro me'rã a'tiro niwĩ:—Õ'acʉ̃rẽ wiopesase me'rã ẽjõpeoya. “Cʉ̃ añubutiagʉ nimi”, niña. Cʉ̃ bu'iri da'reritero ejatoja'a. Cʉ̃ ʉ'mʉsere, a'ti di'tare weecʉ niwĩ. Dia pajiri maa, nipe'tise no'o aco nise maarĩacãnojõrẽ weecʉ niwĩ. Cʉ̃rẽ ñubuepeoya, niwĩ.
Cʉ̃ be'ro apĩ Õ'acʉ̃rẽ wereco'tegʉ a'tiwĩ. A'tiro niwĩ:—Babilonia wãmetiri macã pe'tiwã'cãrõ wee'e. Pe'tiatoja'a. Na ña'arõ ʉaripejayʉ'rʉnʉ'cãrã, que'a maatirã weronojõ nipe'tise di'tacjãrãrẽ dojocã weewã. Narẽ ĩ'acũu, ãpẽrã quẽ'rã na weronojõ ña'arõ weewã, niwĩ.
<sup>(9-10)</sup> Pʉarã Õ'acʉ̃rẽ wereco'terã be'ro apĩ bajuawĩ. Tutuaro me'rã a'tiro niwĩ:—Yai weronojõ bajugʉre, cʉ̃ queose yee'quere ñubuepeogʉnojõrẽ Õ'acʉ̃ ʉpʉtʉ bu'iri da'regʉsami. Tojo nicã cʉ̃ ya diapoapʉ o cʉ̃ ya omocãpʉ yai weronojõ bajugʉ wãmerẽ ojañaacũuno'cʉnojõrẽ mejãrõta bu'iri da'regʉsami. Õ'acʉ̃ cʉ̃ me'rã pũrõ uagʉ, tojo weegʉsami. Tutuaro me'rã dʉoro marĩrõ bu'iri da'regʉsami. Pecame'epʉ ope weronojõ bajuse sipise me'rã ʉpʉtʉ pi'eticã weegʉsami. Õ'acʉ̃rẽ wereco'terã ĩ'orõpʉ, tojo nicã Õ'acʉ̃ macʉ̃ oveja wĩ'magʉ̃ weronojõ bajugʉ ĩ'orõpʉ tojo weegʉsami.
(-)
Narẽ ʉ̃jʉ̃acõ'ase o'me tojo o'mepu'sunu'cũrõsa'a. Ne pe'tisome. Yai weronojõ bajugʉre, cʉ̃ queose yee'quere ñubuepeorãnojõ o cʉ̃ wãmerẽ ojañaacũuno'rãnojõ pi'etinu'cũrãsama. Ʉmʉcore, ñamipʉre ne soosome, niwĩ.
Tojo weerã Õ'acʉ̃ yarã, cʉ̃ dutisere wéérã, ña'arõ wa'asere wãcũtutuaya. Jesucristore ẽjõpeonu'cũrã, tojota weeya.
Be'ro ni'cʉ̃ ʉ'mʉsepʉ nigʉ̃́ ucũcã tʉ'owʉ. Yʉ'ʉre niwĩ:—A'tiro ojaya: “Ni'cãcã me'rã marĩ wiogʉre ẽjõpeorã wẽrĩrã́ e'catirãsama.”Espíritu Santu quẽ'rã “Tojota ni'i”, niwĩ. “Na catirã Õ'acʉ̃ yere wererã, pi'etiwã. Na wẽ́rĩ́ca be'ro Õ'acʉ̃ na añurõ wee'quere wapayegʉsami. Tojo weerã na a'ti nucũcãpʉ pi'etisere du'u, añurõ soorãsama”, niwĩ Espíritu Santu.
A'ti di'ta cjase otese cjase ni'iBe'ro yʉ'ʉ o'me butiri curuare ĩ'awʉ̃. Ti curua bu'i ni'cʉ̃ masʉ̃ weronojõ upʉtigʉ dujiwĩ. Cʉ̃ dʉpoapʉ ni'cã be'to uru me'rã weeca be'tore pesawĩ. Di'pjĩcawero osoyojari pjĩjore cʉowĩ.
Apĩ Õ'acʉ̃rẽ wereco'tegʉ Õ'acʉ̃ wi'ipʉ ní'cʉ wijatiwĩ. Cʉ̃ o'mecuruapʉ dujigʉre tutuaro me'rã caricũwĩ:—Mʉ'ʉ ya pjĩ me'rã otesere tãrãmiiña. A'ti di'ta cjase otese dʉca miirĩteronojõ nitoja'a. Te bopoasepʉ ni'i, niwĩ.
Cʉ̃ tojo nicã tʉ'ogʉ, o'mecuruapʉ dujigʉ́ cʉ̃ ya pjĩ me'rã a'ti turi cjase otesere tãrãmiiwĩ. Te dʉcare miiwĩ.
Be'ro apĩ Õ'acʉ̃rẽ wereco'tegʉ ʉ'mʉsepʉ nirĩ wi'i Õ'acʉ̃ wi'ipʉ ní'cʉ wijatiwĩ. Cʉ̃ quẽ'rã di'pjĩcawero osoyojari pjĩjore cʉowĩ.
Be'ro apĩ Õ'acʉ̃rẽ wa'icʉrã ʉ̃jʉ̃amorõ ñubuepeowʉaro pʉ'tocjʉ̃ wijatiwĩ. Cʉ̃ pecame'erẽ dutimasĩsere cʉowĩ. Time'e wiogʉ niwĩ. Cʉ̃ apĩ di'pjĩ osoyojari pjĩrẽ cʉogʉre tutuaro me'rã niwĩ:—Mʉ'ʉ ya pjĩ osoyojari pjĩ me'rã a'ti turi cjase ʉ'se tõ'orĩrẽ dʉtemiiña. Te ñiatoja'a.
Te ʉ'sere macã sumutopʉ bipewã. Na biperi curare dí pajiro na ʉ'se biperi wi'ipʉre wijawʉ. Te dí ni'cã maa pajiri maajo wa'awʉ. Cabayua wãmʉta decopʉ dí pacare mirĩtʉowã. Trescientos kilómetros yoari maa niwʉ̃.
Õ'acʉ̃rẽ wereco'terã bu'iri da'retʉoatje ni'iBe'ro mejẽcã bajuse ĩ'amarĩase pacare ʉ'mʉsepʉ ĩ'awʉ̃. Õ'acʉ̃rẽ wereco'terã sietere ĩ'awʉ̃. Nánʉcʉ̃ta tja a'ti nucũcãcjãrãrẽ bu'iri da'retʉoatjere cʉowã. Te bu'iri da'retʉose me'rã Õ'acʉ̃ uase pe'tirosa'a.
Apeye quẽ'rãrẽ dia pajiri maarẽ ĩ'awʉ̃. Ti maa acostiri maa pecame'e me'rã morẽca maa weronojõ bajuwʉ. Ti maa sumutopʉre pãjãrã masã nu'cũwã. Na yai weronojõ bajugʉre, tojo nicã cʉ̃ queose yee'quere ñubuepeoti'cãrã niwã. Tojo nicã cʉ̃ wãmerẽ ojaõ'ono'ña marĩ'cãrã niwã. Na Õ'acʉ̃ o'o'que bʉapʉ̃tẽsere cʉowã.
Na Õ'acʉ̃rẽ da'raco'tegʉ Moisé ye basasere basapeowã. Õ'acʉ̃ macʉ̃ oveja wĩ'magʉ̃ weronojõ bajugʉ ye basase quẽ'rãrẽ basapeowã. A'tiro niwã:Õ'acʉ̃ ʉ̃sã wiogʉ, mʉ'ʉ tutuayʉ'rʉgʉ ni'i. Nipe'tise mʉ'ʉ wee'que añubutiase paca ni'i. Tere ĩ'arã, ʉ̃sã ĩ'amarĩa wa'a. Mʉ'ʉ nipe'tise macãrĩcjãrã wiogʉ ni'i. Mʉ'ʉ weesetise queoro ni'i. Mʉ'ʉrẽ ne nisoose marĩ'i.
¿Noanojõ mʉ'ʉrẽ uitibosari? ¿Noa mʉ'ʉrẽ ñubuepeotibosari? Mʉ'ʉ ni'cʉ̃ta ña'ase moogʉ̃ ni'i. Nipe'tise macãrĩcjãrã mʉ'ʉrẽ ñubuepeorãsama. Mʉ'ʉ queoro wee'quere ĩ'arã, na tojo weerãsama, ni basawã.
Be'ro Õ'acʉ̃ wi'i, ʉ'mʉsepʉ nirĩ wi'ire sope pãrĩcã ĩ'awʉ̃. Ti wi'i po'peapʉ Õ'acʉ̃ Nibutiari Tucũrẽ ĩ'awʉ̃. Ti tucũ po'peapʉ Õ'acʉ̃ dutise ojaca pjĩrẽ nʉrõno'wʉ̃.
Ti tucũpʉ ní'cãrã siete Õ'acʉ̃rẽ wereco'terã, bu'iri da'retʉoatjere cʉorã́ mii, wijatiwã. Na butise ũ'irĩ marĩse su'ti ʉpʉtʉ asistesere sãñawã. Na cutiropʉre nánʉcʉ̃ uru me'rã wee'que darire cʉowã.
Be'ro ni'cʉ̃ catise cʉorã́ me'rãcjʉ̃ a'tiro weewĩ. Cʉ̃ Õ'acʉ̃rẽ wereco'terã sietere nánʉcʉ̃ bapari o'owĩ. Te uru me'rã wee'que pari niwʉ̃. Te pari Õ'acʉ̃ cʉ̃ bu'iri da'reatjere posetiwʉ. Õ'acʉ̃ catinu'cũgʉ̃ a'ti nucũcãcjãrãrẽ ʉpʉtʉ bu'iri da'regʉsami.
Te pari narẽ o'oca be'ro Õ'acʉ̃ Nibutiari Tucũpʉre a'tiro wa'awʉ. Ti tucũpʉre Õ'acʉ̃ añuyʉ'rʉase, cʉ̃ tutuayʉ'rʉase o'mepu'suse'sa wa'awʉ. Pũrõ asistewʉ. Ne ni'cʉ̃ ti tucũpʉre sãjãta basiotiwʉ. Be'ro siete Õ'acʉ̃rẽ wereco'terã na bu'iri da'réca be'ropʉ sãjãta basiowʉ.
Õ'acʉ̃ bu'iri da'reatje ni'iBe'ro Õ'acʉ̃ wi'i ʉ'mʉse nirĩ wi'ipʉ nigʉ̃rẽ tutuaro me'rã ucũcã tʉ'owʉ. Cʉ̃ siete Õ'acʉ̃rẽ wereco'terãrẽ a'tiro niwĩ:—Mʉsã ye bapa cjase Õ'acʉ̃ bu'iri da'reatjere nucũcãpʉ piodijorã wa'aya, niwĩ.
Nimʉ'tãgʉ̃ wa'a, cʉ̃ ya pare di'tapʉ piodijowĩ. Tojo wééca be'ro masã yai weronojõ bajugʉ wãmerẽ ojaõ'ono'cãrãrẽ, cʉ̃ queosere ñubuepeorãrẽ a'tiro wa'awʉ. Nipe'tirã ña'ase musũrĩtise cãmitirã dojowã. Pũrõ pũrĩno'wã.
Cʉ̃ be'ro apĩ wa'a, cʉ̃ ya pare dia pajiri maajopʉre pioñowĩ. Ti maa dí maajo dojowʉ. Wẽrĩ'cʉ ye dí weronojõ bʉ'a'que niwʉ̃. Nipe'tirã ti maajopʉ nirã́ wẽrĩpe'tia wa'awã.
Pʉarã be'rocjʉ̃ cʉ̃ ya pa cjasere nipe'tise no'o aco nise maarĩacãpʉre pioñowĩ. Tojo weecã, te quẽ'rã dí maarĩ wa'awʉ.
Be'ro Õ'acʉ̃rẽ wereco'tegʉ nipe'tiropʉ aco wiogʉ a'tiro niwĩ:—Wiogʉ, mʉ'ʉ ña'ase moogʉ̃ ni'i. Mʉ'ʉ ne warocjʉ̃, a'tiro nicã quẽ'rãrẽ ninu'cũ'u. Mʉ'ʉ narẽ a'tiro bu'iri da'regʉ, queoro weegʉ wee'e.
Na a'tiro weecãrã niwã. Mʉ'ʉ yarã mʉ'ʉ ye cjase wererãrẽ wẽjẽcõ'acãrã niwã. Na ye dí o'mabʉrocã weecãrã niwã. Tojo weegʉ mʉ'ʉ narẽ aco dí dojo'quere sĩ'rĩdutigʉ, queoro weegʉ wee'e. Narẽ tojota ʉa'a, niwĩ.
Be'ro ni'cʉ̃ Õ'acʉ̃rẽ wa'icʉrã ʉ̃jʉ̃amorõ ñubuepeowʉaro tiropʉ ucũcã tʉ'owʉ. A'tiro niwĩ:—Tojota ni'i. Õ'acʉ̃ ʉ̃sã wiogʉ, mʉ'ʉ tutuayʉ'rʉa'a. Mʉ'ʉ nisooro marĩrõ queoro bu'iri da'regʉ wee'e, niwĩ.
Be'ro, i'tiarã be'rocjʉ̃ cʉ̃ ya pa cjasere mujĩpũ ʉmʉcocjʉ̃ bu'ipʉ piopeowĩ. Tojo wééca be'ro mujĩpũ ʉpʉtʉ asiwĩ. Te cʉ̃ asise me'rã masãrẽ ʉ̃jʉ̃amasĩwĩ.
Masã ʉpʉtʉ waro ʉ̃jʉ̃ano'wã. Tojo ʉ̃jʉ̃ano'mirã, ne na ña'arõ wee'quere bʉjaweti, na wãcũsere dʉcayutiwã. Õ'acʉ̃rẽ “Añugʉ̃ nimi”, ne nitiwã. Cʉ̃rẽ añurõ ucũrõnojõ o'orã, cʉ̃rẽ ña'arõ ucũwã. Õ'acʉ̃ bu'iri da'remicã, tojo weewã.
Be'ro, ba'paritirã be'rocjʉ̃ a'tiro weewĩ. Cʉ̃ ya bapa cjasere yai weronojõ bajugʉ dujiri cũmurõpʉre piodijowĩ. Nipe'tiro cʉ̃ dutise nirõpʉ na'itĩ'a wa'awʉ. Masã pũrõ pũrĩse tʉ'oña'rã, ʉpʉtʉ biritu, cũ'rĩdiowã.
Tojo pi'etimirã, na ña'arõ weesere ne du'utiwã. Du'uronojõ o'orã, na cãmi ʉpʉtʉ pũrĩno'rã, Õ'acʉ̃ ʉ'mʉsepʉ nigʉ̃rẽ ña'abutiaro ucũwã.
Be'ro tja ni'cãmocʉrã be'rocjʉ̃ cʉ̃ ya bapa cjasere pajiri maa Eufrates wãmetiri maajopʉre pioñowĩ. Ti maa si'bipe'tia wa'awʉ. Apeye di'tacjãrã mujĩpũ mʉjãtiro pe'e nirãrẽ na wiorã a'tiatji ma'arẽ apoyuro weewʉ.
Be'ro, yʉ'ʉ sõ'onícãrãrẽ ĩ'awʉ̃. Pĩrõjo weronojõ bajugʉre, apĩ yai weronojõ bajugʉre, tojo nicã oveja weronojõ capesa'ritigʉ nisoose queti weremʉ'tãgʉ̃rẽ ĩ'awʉ̃. Na i'tiarã ye ʉseripʉ wãtĩa wijawã. Wãtĩa ta'rocʉa weronojõ bajurã niwã.
Ã'rã i'tiarã ʉseripʉ wija'cãrã wãtĩa peje weeĩ'osere weewã. Na a'ti nucũcãcjãrã wiorã nipe'tirãrẽ a'mequẽdutirã neowã. Na a'mequẽatji nʉmʉ Õ'acʉ̃ tutuayʉ'rʉagʉ ya nʉmʉ waro nirõsa'a.
Jesucristo a'tiro nicʉ niwĩ:—Tʉ'omasĩña. Wãcũña marĩrõ yajari masʉ̃ a'tise weronojõ yʉ'ʉ a'tigʉti. Su'ti sãñagʉ̃ weronojõ yʉ'ʉ a'tiatjere añurõ wãcũyugʉnojõ e'catigʉsami. Tojo weegʉ su'ti marĩ́gʉ̃ cʉ̃rẽ ĩ'aweecã, bopoyasome.
Na wãtĩa a'ti nucũcãcjãrã wiorãrẽ hebreo ye me'rã Armagedón wãmetiropʉ neowã.
Be'ro, seis be'rocjʉ̃, cʉ̃ ya bapa cjasere ʉ'mʉarõpʉ piodijowĩ. Te be'ro Õ'acʉ̃ wi'i ʉ'mʉse nirĩ wi'i po'peapʉ wiogʉ dujiri cũmurõpʉ dujigʉ́ tutuaro me'rã ucũwĩ. A'tiro niwĩ:—Nipe'tise tu'ajanʉ'cõpe'ono'o.
Cʉ̃ tojo nicã, bʉpo ya'ba, ʉpʉtʉ paawĩ. Cʉ̃ paacã, mejẽcã bʉsʉmʉjãwʉ̃. Di'ta ʉpʉtʉ narãsãwʉ̃. Masã a'ti nucũcãpʉ ninʉ'cãcatero, a'tiro nicãrẽ di'ta tocã'rõ ne narãsãwe'e. Ʉpʉtʉ waro titare narãsãwʉ̃.
Pajiri macã i'tiaropʉ ye'ti, dʉcawatinʉ'cãwʉ̃. A'ti turi cjase nipe'tiro cjase macãrĩpʉ se'tedijawʉ. Õ'acʉ̃ bu'iri da'regʉti nígʉ̃, pajiri macã Babilonia wãmetiri macãcjãrãrẽ wãcũcʉ niwĩ. Na me'rã ʉpʉtʉ uagʉ, narẽ bu'iri da'rewĩ.
Tojo wa'acã, nipe'tise ʉ̃rʉ̃pagʉ, opañopa bajudutidijawʉ.
Ʉmʉa me'rã a'metãrãwapata'ari masõrẽ bu'iri da'rese ni'iBe'ro a'tiro ĩ'awʉ̃. Ni'cʉ̃ sõ'onícãrã siete Õ'acʉ̃rẽ wereco'terã me'rãcjʉ̃rẽ ĩ'awʉ̃. Cʉ̃ sõ'oní'que pari cʉorã́ me'rãcjʉ̃ niwĩ. Yʉ'ʉ tiro a'tiwĩ. A'tiro niwĩ:—Te'a, ʉmʉa me'rã a'metãrãwapata'ari masõrẽ bu'iri da'resere ĩ'ogʉ̃ti. Co pacase maarĩ bu'ipʉ dujimo.
A'ti nucũcãcjãrã wiorã co me'rã a'metãrãbajaque'aticãrã niwã. Co a'ti nucũcãcjãrãrẽ ʉaripejase me'rã que'a maatirã weronojõ wa'acã weeco niwõ, niwĩ.
Be'ro Espíritu Santu yʉ'ʉre quẽ'ese weronojõ ĩ'owĩ. Sõ'onícʉ Õ'acʉ̃rẽ wereco'tegʉ masã marĩrõpʉ yʉ'ʉre miawĩ. Topʉ ni'cõrẽ ĩ'awʉ̃. Co mejẽcã bajugʉ sõ'agʉ̃ bu'ipʉ pesawõ. Mejẽcã bajugʉre cʉ̃ ya upʉ nipe'tiropʉre peje ña'ase Õ'acʉ̃ cʉ̃ yabise wãme wã'ñawʉ̃. Mejẽcã bajugʉ siete dʉpopa cʉowĩ. Apeye quẽ'rãrẽ, pʉamocʉse capesa'ritiwĩ.
Co numio sõ'a ñibocurerore, tojo nicã sõ'arõ warore sãñawõ. Co ya su'tiro uru, ʉ̃tãperi wapabʉjʉse periacã me'rã, apeye butise perla wãmetise me'rã ma'masu'ano'wʉ̃. Co ni'cã pa uru me'rã weeca pa sa'wʉre cʉowõ. Dicʉse ña'ase ti papʉre mu'muwʉ̃. Co ʉmʉa me'rã ña'arõ a'metãrãbajaque'ati'que niwʉ̃.
Tojo nicã co diapoapʉre mejẽcã bajuri wãme ojaõ'ono'wʉ̃. A'tiro niwʉ̃: “Babilonia pajiri macãjo, nipe'tirã ña'arã numia ʉmʉarẽ a'metãrãwapata'ari masã numia paco ni'i. Tojo nicã nipe'tirã ña'ayʉ'rʉnʉ'cãse weerã́ paco ni'i”, ni ojaõ'ono'wʉ̃.
Be'ro a'tiro ĩ'awʉ̃. Co que'ago weewõ. Õ'acʉ̃ yarã Jesucristo ye quetire wererã́ wẽjẽno'cãrã ye dí me'rã tojo wa'awõ. Core ĩ'agʉ̃, “¿De'ro weero tojo wa'amitito?” niwʉ̃.
Tojo wa'acã, Õ'acʉ̃rẽ wereco'tegʉ yʉ'ʉre niwĩ:—¿De'ro weegʉ mʉ'ʉ tocã'rõ ʉcʉati? Sicore ya'yiosere mʉ'ʉrẽ masĩcã weegʉti. Tojo nicã mejẽcã bajugʉ bu'ipʉ pesawã'cãsere weregʉti. Cʉ̃ siete dʉpopatigʉ pʉamocʉse capesa'ritimi.
A'tiro ni'i. Mejẽcã bajugʉ mʉ'ʉ ĩ'a'cʉ dʉporopʉre nimiwĩ. A'tiro nicã marĩmi. Tojo nimigʉ̃, be'ropʉ ĩ'abajudutidijaripepʉ ní'cʉ mʉjãtigʉsami. Cʉ̃ pecame'epʉ wa'adojase dʉporo tojo weegʉsami. A'ti turicjãrã ña'arã mejẽcã bajugʉre ĩ'arã, ʉcʉarãsama. Na ne waropʉta a'ti di'ta weenʉ'cãrĩ cura na wãmerẽ catiri pũrĩpʉ ojaõ'ono'ña marĩtjĩarã, tojo wa'arãsama. Cʉ̃ dʉporopʉ ní'cʉ a'tiro nicãrẽ marĩmi. Be'ropʉ a'tigʉsami.
’No'o tʉ'omasĩrãnojõ a'tere masĩta basio'o. Cʉ̃ siete dʉpopa a'tiro nisĩ'rĩrõ wee'e. Te panʉcʉ̃ta tja ʉ̃rʉ̃pagʉ co dujise pagʉ ni'i.
Tojo nicã te páta tja a'tiro nisĩ'rĩrõ wee'e. Siete wiorã nima, nirõ wee'e. Ni'cãmocʉrã wiorã pe'tidijatojacãrã niwã. Ni'cãrõacãrẽ ni'cʉ̃ masãrẽ dutigʉ weemi. Apĩ a'titimi yujupʉ. Cʉ̃ a'tigʉ, yoaticã nigʉ̃sami.
Ne waropʉre sõ'agʉ̃ mejẽcã bajugʉ ní'cʉ a'tiro nicãrẽ marĩmi. Cʉ̃́ta ã'rã siete wiorã be'rocjʉ̃ wiogʉ niacjʉ nigʉ̃sami. Cʉ̃ na me'rãcjʉ̃ nimi. Be'ro pecame'epʉ wa'adojagʉsami.
’Mejẽcã bajugʉ capesa'ri mʉ'ʉ ĩ'a'que a'tiro nisĩ'rĩrõ wee'e. Pʉamocʉrã wiorã nima, nirõ wee'e. Na dutinʉ'cãtima yujupʉ. Yoaticã, ni'cã horata dutirãsama. Mejẽcã bajugʉ sõ'agʉ̃ quẽ'rã na me'rã dutitamugʉ̃sami.
Ã'rã pʉamocʉrã wiorã ni'cãrõnojõ wãcũsetirãsama. Na mejẽcã bajugʉre na dutise cʉosere o'orãsama.
Na Õ'acʉ̃ macʉ̃ oveja wĩ'magʉ̃ weronojõ bajugʉ me'rã a'mequẽrãsama. Cʉ̃ narẽ docaque'acã weegʉsami. Cʉ̃ nipe'tirã wiorã bu'ipʉ nimi. Tojo weegʉ narẽ tojo weegʉsami. Õ'acʉ̃ macʉ̃ me'rãcjãrã Õ'acʉ̃ bese'cãrã nima. Õ'acʉ̃ ʉaro weenu'cũrã nima, niwĩ.
Be'ro Õ'acʉ̃rẽ wereco'tegʉ apaturi a'te quẽ'rãrẽ niwĩ:—Mʉ'ʉ ĩ'a'co numio sõ'oníco ña'agõ pacase maarĩpʉ dujiamo. Co duji'que maarĩ a'tiro nisĩ'rĩrõ wee'e. Te maarĩ paca masã pãjãrã nima, nisĩ'rĩrõ wee'e. Peje macãrĩcjãrã, peje cururicjãrã, mejẽcã ucũrã, peje di'tacjãrã nima, nirõ wee'e.
Mejẽcã bajugʉ sõ'agʉ̃ pʉamocʉrã wiorã me'rã ña'agõrẽ ĩ'atu'tirãsama. Core cõ'arãsama. Core su'ti marĩgõ tojacã weerãsama. Core ba'arãsama. Be'ro ʉ̃jʉ̃acõ'arãsama.
Õ'acʉ̃ narẽ cʉ̃ ʉaronojõ weecã weegʉsami. Tojo weegʉ narẽ ni'cãrõnojõ wãcũcã weegʉsami. Na mejẽcã bajugʉre wiogʉ sõrõrãsama. Tée Õ'acʉ̃ “A'tiro wa'arosa'a” ní'caronojõta wa'áca be'ropʉ wiogʉ nitʉogʉsami.
Numio mʉ'ʉ ĩ'a'co sõ'oníca macã pajiri macã Babilonia ni'i. Ti macãpʉta nipe'tirã a'ti nucũcãcjãrã wiorãrẽ dutigʉ́ nigʉ̃sami, niwĩ.
Babilonia macãrẽ bu'iri da'rebajuriodijose ni'iBe'ro, apĩ Õ'acʉ̃rẽ wereco'tegʉ ʉ'mʉsepʉ ní'cʉ dijaticã ĩ'awʉ̃. Cʉ̃ peje dutimasĩwĩ. Cʉ̃ asistese me'rã a'ti ʉmʉcopʉre añurõ asistequecũuwĩ.
Tutuaro me'rã caricũwĩ:—Babilonia pajiri macã pe'tiwã'cãrõ wee'e. Pe'tiatoja'a. Ni'cãrõacãrẽ wãtĩa, ãpẽrã bajutirã ña'arã na nirĩ macã dojo'o. Tojo nicã nipe'tirã mirĩcʉ̃a ña'arã yabiorã nirṍ dojo'o.
Ti macãcjãrã masã ña'arõ ʉaripejayʉ'rʉnʉ'cã'cãrã niwã. Tere nipe'tise di'tacjãrã que'a maatirã weronojõ weesirutuwã. A'ti nucũcãcjãrã wiorã na me'rã a'mesʉ'awã. Ti macãcjãrã ʉaripejayʉ'rʉmajãrã, peje waro apeque no'o nisere duuma'awã. Tojo weerã a'ti nucũcãcjãrã narẽ duawapata'ari masã niyerubʉcʉrã tojawã.
Be'ro apĩ ʉ'mʉsepʉ nigʉ̃́ ucũcã tʉ'owʉ. A'tiro niwĩ:—Mʉsã, yarã ni'i. A'ti macãrẽ wijayá. Wijatirã, ti macãcjãrã na ña'arõ weesere bu'ipejatamubosa'a. Bu'iri da'reno'bosa'a.
A'tiro ni'i. Na ña'arõ wee'que peje waro ni'i. Ʉ'mʉsepʉ tu'ataque'aro weronojõ ni'i. Õ'acʉ̃ na ña'arõ wee'quere masĩmi.
Ti macãcjãrã ãpẽrãrẽ ña'arõ weecãrã niwã. Na ãpẽrãrẽ ña'arõ wee'caronojõta na quẽ'rã mejãrõta ña'arõ weeno'ato. Ãpẽrãrẽ pi'eticã wee'caronojõta pʉati nemorõ pi'eticã weeato. Narẽ bu'iri da'reato.
Ti macãcjãrã a'tiro nicãrã niwã: “Ãpẽrã yʉ'rʉoro añuyʉ'rʉnʉ'cã'a”, nicãrã niwã. Tojo nicã na no'o ʉaro apeyenojõrẽ duuma'arã pajiro niyeru cõ'acã'cãrã niwã. Na tojo wee'cãrãrẽ ʉpʉtʉ pũrĩse pi'etino'cã weeato. Ti macãcjãrã a'tiro wãcũsama. “Ʉ̃sã wiogo weronojõ ni'i. Wapewio weronojõ niwe'e. Ne bʉjawetisome”, ni wãcũsama.
Tojo nise bu'iri wãcũña marĩrõ ni'cã nʉmʉta ña'ase ti macãrẽ wa'arosa'a. Wẽrĩse, pũrõ pi'etise, ʉjaboase wa'arosa'a. Pecame'e me'rã ʉ̃jʉ̃acõ'ano'rõsa'a. Õ'acʉ̃ tutuayʉ'rʉnʉ'cãgʉ̃ ti macãcjãrãrẽ bu'iri da'regʉsami, niwĩ ʉ'mʉsepʉ nigʉ̃́.
A'ti nucũcãcjãrã wiorã ti macãcjãrã me'rã ña'arõ a'mesʉ'a, no'o ʉaro ña'arõ weema'acãrã niwã. A'ti nucũcãcjãrã wiorã ti macã ʉ̃jʉ̃, o'mepu'sunu'cũcã ĩ'arã, pũrõ utirãsama.
Tojo ʉ̃jʉ̃rĩ curare wiorã, marĩ quẽ'rãrẽ bu'iri da'reri nírã, yoaropʉ ĩ'anu'cũrãsama. A'tiro nirãsama:—Babilonia macãrẽ ña'abutiaro wa'aro wee'e. Pajiri macã, tutuari macã nimiwʉ̃. Wãcũña marĩrõ bu'iri da'rebajuriodijono'cã'a.
A'ti nucũcãcjãrã duawapata'ari masã quẽ'rã ti macãrẽ utirãsama. “¿Noa marĩ yere duurãsariba?” ni wãcũrãsama. Tere wãcũrã, pũrõ dʉjasewã'arãsama.
Apeye na miiti duase canela wãmetise, ʉ'mʉtise, na ʉ̃jʉ̃amorõpeosenojõ, mirra wãmetise, ʉ'sedʉcaco vino, ʉ'se piritari ba'ase, harina pã́ weese, tojo nicã trigo miitimʉjãcãrã niwã. Ãpẽrãrẽ wa'icʉrã apeque o'marãrẽ, ovejare, cabayuare, tũrũse pawʉ cabayua wejesere, masãrẽ da'rawã'ñaco'terãpʉreta miitidojacãrã niwã.
Duari masã ti macã ʉ̃jʉ̃́ca be'ro a'tiro nirãsama:—Yucʉdʉca mʉsã ʉpʉtʉ ba'atʉ'sasenojõ pe'tia wa'a'a. Nipe'tise mʉsã añuse cʉosenojõ pe'tidija wa'a'a. Ne bocanemosome.
Ti macãcjãrãrẽ duari masã añurõ wapata'acãrã nimiwã. Ti macãcjãrã pi'eticã ĩ'arã, yoaropʉ tojacã'rãsama. Ʉpʉtʉ ui, utirãsama.
A'tiro ni caricũrãsama:—Añurĩ macã pajiri macã nimica macã ña'abutiaro wa'acã'a. Ti macã ni'cõ numio weronojõ nimiwʉ̃. Añuse sõ'a ñibocurerore, tojo nicã sõ'arõrẽ sãñagõ weronojõ nimiwʉ̃. Co su'tiropʉ uru, ʉ̃tãperi wapabʉjʉse peri, apeye peri perla wãmetise peri me'rã ma'masu'a'caro weronojõ nimiwʉ̃.
A'te nipe'tise peje wãcũña marĩrõ pe'tidija wa'a'a, nirãsama.Nipe'tirã yucʉsʉjo auturã, ti wʉʉpʉ wa'arã́, ti wʉʉpʉ da'rarã́ yoaropʉ uirã tojarã́sama. Tojo nicã nipe'tirã dia pajiri maapʉ da'rarã́ mejãrõta tojarã́sama.
Ti macã ʉ̃jʉ̃cã ĩ'arã, caricũrãsama:—A'ti macã weronojõ añurĩ macã ape macã marĩ'i, nirãsama.
Pũrõ bʉjawetirã na dʉpopapʉ di'tare ṍrẽ́peorãsama. Uti, dʉjasewã'arã, caricũrãsama:—Añurĩ macã pajiri macã ña'abutiaro wa'acã'a. Ti macã cjase niyeru me'rã nipe'tirã yucʉsʉ pawʉ paca cʉorã́ añurõ wapata'amiwã. Wãcũña marĩrõ pe'tidijaca macã toja'a, nirãsama.
Ʉ'mʉsepʉ nirã́ pe'e ti macãrẽ cõ'acã, e'catiya. Mʉsã Jesucristo besecṹú'cãrã, Õ'acʉ̃ ye quetire wereturiari masã, nipe'tirã cʉ̃ yarã e'catiya. Ti macãcjãrã mʉsãrẽ pi'eticã weewã. Te ye bu'iri Õ'acʉ̃ narẽ bu'iri da'remi.
Be'ro ni'cʉ̃ Õ'acʉ̃rẽ wereco'tegʉ tutuagʉ ʉ̃tãjore mimorõwĩ. Otese perire tõ'odio ãrʉ̃acjajo weronojõ bajuwʉ. Tigare dia pajiri maapʉ doqueñogʉ̃, a'tiro niwĩ:—Tigare doqueñorõ weronojõ Babilonia pajiri macãjo nimirõ, doqueñono'rõsa'a. Ne apaturi ti macãrẽ ĩ'anemosome.
Ti macã nipe'tiropʉ basase ne tʉ'ono'some. Bʉapʉ̃tẽse bʉsʉse, wẽopawʉ putise, coroneta putise bʉsʉsome. No'o nisere da'rarã́ ne marĩrãsama. Otese peri ãrʉ̃acã bʉsʉse quẽ'rã ne tʉ'ono'some.
Apeye quẽ'rã sĩ'osenojõ marĩrõsa'a. Na omocã dʉ'tecã bosenʉmʉ weepeorã caricũse tʉ'ono'ña marĩrõsa'a. Todʉporore ti macãcjãrã duu wapata'ari masã apeye di'tacjãrã nemorõ duume'rĩrã nimiwã. Ti macãcjãrã tʉ'oña'masĩrã weronojõ weeme'rĩrã nipe'tirocjãrãrẽ ẽjõpeocã weewã.
Ti macãpʉ Õ'acʉ̃ ye quetire wereturiari masã, cʉ̃rẽ ẽjõpeorã wẽjẽno'cãrã ye dí niwʉ̃. Tojo nicã nipe'tirã a'ti nucũcãcjãrã wẽjẽno'cãrã ye dí niwʉ̃. Masãrẽ wẽjẽ'que wapa ti macãrẽ bu'iri da'reno'rõsa'a, niwĩ Õ'acʉ̃rẽ wereco'tegʉ.
Babiloniarẽ bu'iri da'recã ĩ'áca be'ro a'tiro wa'awʉ. Yʉ'ʉ Juã pãjãrã masã ʉ'mʉsepʉ nirã́ tutuaro me'rã ucũsere tʉ'owʉ. A'tiro e'catipeowã:Õ'acʉ̃rẽ e'catipeorã. Aleluya. Õ'acʉ̃ marĩ wiogʉ, marĩrẽ yʉ'rʉogʉ nimi. Nipe'tirã bu'ipʉ nimi. Tutuayʉ'rʉgʉ nimi.
A'tiro ni'i. Cʉ̃ nisooro marĩrõ queoro bu'iri da'remi. Ti macãrẽ bu'iri da'remi. Ti macã ni'cõ numio ʉmʉarẽ a'metãrãwapata'ari masõ weronojõ niwʉ̃. Ti macãcjãrã ña'arõ weerã́ nipe'tirãrẽ a'ti nucũcãcjãrãrẽ dojorẽwã. Õ'acʉ̃ cʉ̃rẽ da'raco'terãrẽ wẽjẽ'que wapa ti macãcjãrãrẽ bu'iri da'rea'mewĩ, ni basapeowã.
Apaturi niwã tja:—Õ'acʉ̃rẽ e'catipeorã. Aleluya. Ti macãrẽ ʉ̃jʉ̃acõ'ase o'me tojo o'mepu'sunu'cũrõsa'a, niwã.
Veinticuatro wiorã bʉcʉrã, tojo nicã ba'paritirã catise cʉorã́ weronojõ bajurã Õ'acʉ̃ wiogʉ dujiri cũmurõpʉ dujigʉre ẽjõpeorã ejaque'awã. A'tiro niwã:—Tojota wa'ato. Õ'acʉ̃rẽ e'catipeorã. Aleluya, niwã.
Be'ro wiogʉ dujiri cũmurõ pʉ'to nigʉ̃́ a'tiro niwĩ:Nipe'tirã Õ'acʉ̃ yere da'rarã́ cʉ̃ marĩ wiogʉre añurõ ñubuepeoya. Nipe'tirã wiopesase me'rã cʉ̃rẽ ẽjõpeorã, wiorã, mejõ nirã́ tojo weeya, niwĩ.
Õ'acʉ̃ masãrẽ dutigʉ́ waro sãjãnʉ'cãse ni'iBe'ro yʉ'ʉ pãjãrã masã ucũcã tʉ'owʉ. Peje maarĩ pu'eeja o'mabʉrose maarĩ weronojõ bʉsʉwã. Bʉpo ʉpʉtʉ paaro weronojõ bʉsʉwã. A'tiro niwã:Marĩ Õ'acʉ̃rẽ e'catipeorã. Aleluya. Marĩ wiogʉ tutuayʉ'rʉnʉ'cãgʉ̃ ni'cãrõacãrẽ nipe'tirãrẽ dutigʉ́ sãjãnʉ'cãmi.
E'catirã. Ejeripõ'rãrĩpʉ e'catibutiarã tʉ'oña'rã. “Õ'acʉ̃ añuyʉ'rʉami”, nirã. A'tiro ni'i. Õ'acʉ̃ macʉ̃ oveja wĩ'magʉ̃ weronojõ bajugʉ cʉ̃rẽ ẽjõpeorã me'rã ninʉ'cãrĩ nʉmʉ ejatoja'a. Cʉ̃rẽ ẽjõpeorã cʉ̃ nʉmo niacjo weronojõ nima. Ni'cõ omocã dʉ'tese dʉporo añurõ ma'masu'ano'samo. Co weronojõ na apoyu'cãrãpʉ nima.
Na su'ti butise ũ'irĩ marĩse, pũrõ asistesere sãano'cãrã nima, niwã.Butise su'ti na catirã añurõ wee'que ni'i, nisĩ'rĩrõ wee'e.
Be'ro Õ'acʉ̃rẽ wereco'tegʉ yʉ'ʉre niwĩ:—A'tiro ojaya: “No'o Õ'acʉ̃ macʉ̃ oveja wĩ'magʉ̃ weronojõ bajugʉ omocã dʉ'teri bosenʉmʉrẽ ĩ'adutino'rãnojõ e'catiya”, tojo ni ojadutiwĩ.Cʉ̃ yʉ'ʉre niwĩ tja:—A'te ucũse Õ'acʉ̃ ucũse waro ni'i.
Õ'acʉ̃rẽ wereco'tegʉ tojo nicã tʉ'ogʉ, yʉ'ʉ cʉ̃ tiro ñubuepeogʉ ejaque'awʉ. Yʉ'ʉ tojo weecã ĩ'agʉ̃, yʉ'ʉre niwĩ:—Tojo weeticã'ña. Yʉ'ʉ quẽ'rã cʉ̃rẽ da'raco'tegʉta ni'i. Yʉ'ʉ mʉ'ʉ weronojõ nigʉ̃́ ni'i. Tojo nicã mʉ'ʉ acawererã Jesú yere werenu'cũrã weronojõ ni'i. Yʉ'ʉre ne ñubuepeoticã'ña. Õ'acʉ̃ pe'ere tojo weeya. A'tiro ni'i. Espíritu Santu Õ'acʉ̃ ye weremʉ'tãrãrẽ masĩcã weecʉ niwĩ. Te masĩse me'rã werecãrã niwã. Mejãrõta Jesú yere wererã́ quẽ'rã Espíritu Santu masĩse o'ose me'rã werema, niwĩ.
Masʉ̃ cabayu butigʉ bu'ipʉ pesase queti ni'iBe'ro, ʉ'mʉse pãrĩcã ĩ'awʉ̃. Topʉ cabayu butigʉ bajuawĩ. Cʉ̃ bu'i pesagʉ́ a'tiro wãmetiwĩ. Queoro Weenu'cũgʉ̃, Diacjʉ̃cjʉ̃ niwĩ. Cʉ̃ masãrẽ queoro besegʉ́ niwĩ. Tojo nicã a'mequẽgʉ̃ queoro weegʉ́ niwĩ. Tojo weegʉ tojo wãmetiwĩ.
Cʉ̃ caperi pecame'e ʉ̃jʉ̃rĩ põ'rã weronojõ asiwʉ. Cʉ̃ dʉpoapʉre peje wiorã pesase be'torire pesawĩ. Cʉ̃rẽ ojaõ'ono'ca wãmere cʉ̃ se'saro masĩwĩ.
Cʉ̃ ya su'tiro dí me'rã yoso'carore sãñawĩ. Cʉ̃ wãmetiwĩ Õ'acʉ̃ Ucũse.
Cʉ̃ yarã surara ʉ'mʉsecjãrã cʉ̃rẽ sirutuwã. Na su'ti butise ũ'irĩ marĩsere sãñawã. Na cabayua butirã bu'ipʉ pesawã.
Cʉ̃ ʉseropʉre di'pjĩ osoyojari pjĩrẽ cʉowĩ. Ti pjĩ me'rã cʉ̃ a'ti turicjãrãrẽ cãmida'regʉsami. Tutuaro me'rã dutigʉsami. Na ʉ'sere biperã tutuaro me'rã ʉ'tabujuse weronojõ cʉ̃ a'ti turicjãrã ña'arõ weerãrẽ bu'iri da'regʉsami. Õ'acʉ̃ tutuayʉ'rʉgʉ na me'rã uayʉ'rʉami. Tojo weegʉ cabayu bu'i pesagʉ́ narẽ ʉpʉtʉ waro bu'iri da'regʉsami.
Cʉ̃ su'tiropʉ, tojo nicã cʉ̃ ʉsopʉ a'tiro ojaõ'ono'wʉ̃: “Nipe'tirã wiorã bu'ipʉ wiogʉ waro nimi”, ni ojaõ'ono'wʉ̃.
Be'ro, ni'cʉ̃ Õ'acʉ̃rẽ wereco'tegʉ mujĩpũ ʉmʉcocjʉ̃ bu'ipʉ nu'cũgʉ̃rẽ ĩ'awʉ̃. Cʉ̃ nipe'tirã mirĩcʉ̃a ʉ'mʉarõpʉ wʉʉrãrẽ tutuaro me'rã caricũwĩ:—Nerẽña. Õ'acʉ̃ peje ba'asere apomi.
Be'ro, sõ'agʉ̃ mejẽcã bajugʉre ĩ'awʉ̃. Tojo nicã nipe'tirã a'ti nucũcãcjãrã wiorãrẽ na yarã surara me'rã nerẽcã ĩ'awʉ̃. Na nerẽ́ca be'ro cabayu butigʉ bu'i pesagʉ́ me'rã, tojo nicã cʉ̃ yarã surara me'rã a'mequẽrãtirã tojo weewã.
Cabayu butigʉ bu'i pesagʉ́ mejẽcã bajugʉre ñe'ewĩ. Apĩ yai weronojõ bajugʉ, oveja capesa'ritigʉ weronojõ bajugʉre ñe'ewĩ. Cʉ̃́ta nisoose queti weremʉ'tãgʉ̃ niwĩ. Cʉ̃́ta tja masã yai weronojõ bajugʉre ẽjõpeoato nígʉ̃ mejẽcã bajuse pacare weeĩ'obosawĩ. Cʉ̃ weeĩ'ose me'rã nipe'tirã yai weronojõ bajugʉ wãme ojaõ'ono'cãrãrẽ a'tiro weewĩ. Narẽ nisoo, ẽjõpeocã weewĩ. Yai weronojõ bajugʉ queosere ñubuepeorã quẽ'rãrẽ mejãrõta nisoo, ẽjõpeocã weewĩ. Be'ro, cabayu bu'i pesagʉ́ pʉarã mejẽcã bajurãrẽ ñe'ewĩ. Na pʉarã catirã́ta pecame'e ditarajopʉ doqueñono'wã. Ti ditara azufre wãmetise ope weronojõ sipise me'rã ʉ̃jʉ̃wʉ̃.
Ãpẽrã na me'rãcjãrã pe'ere cabayu bu'ipʉ pesagʉ́ a'tiro weewĩ. Cʉ̃ ya pjĩ cʉ̃ ʉseropʉ cʉoca pjĩ me'rã narẽ wẽjẽpe'ocã'wĩ. Nipe'tirã mirĩcʉ̃a na ye di'ire pajibutiaro ba'a yapicã'wã.
Mil cʉ̃'marĩ wãtĩrẽ dʉ'tecũuse ni'iApeye quẽ'rãrẽ ĩ'awʉ̃. Ni'cʉ̃ Õ'acʉ̃rẽ wereco'tegʉ ʉ'mʉsepʉ ní'cʉ dijatiwĩ. Cʉ̃ nibajudutidijaripecja sawire cʉowĩ. Tojo nicã cõme dajore cʉowĩ.
Cʉ̃ pĩrõjo weronojõ bajugʉre dʉ'tewĩ. Pĩrõ ne waro a'ti ʉmʉco da'réca be'rocjʉ̃ pĩrõ nino'cʉ nimi. Cʉ̃ wãtĩ nimi. Cʉ̃rẽ cõme da me'rã peje cʉ̃'marĩ, mil cʉ̃'marĩ dʉ'tecũuwĩ.
Cʉ̃rẽ nibajudutidijaripepʉ tuuquedijowĩ. Be'ro tipe sopere bi'acã'wĩ. Tu'ajanʉ'cõ, pi'rabi'acã'wĩ. Mil cʉ̃'marĩ masãrẽ nisoo ẽjõpeocã weeticã'to nígʉ̃ tojo weewĩ. Be'ro mil cʉ̃'marĩ yʉ'rʉ́ca be'ro yoaticã pãowĩrõno'gʉ̃sami.
Be'ro, peje wiorã dujise cũmurĩrẽ ĩ'awʉ̃. Te cũmurĩpʉ dujirã́ a'ti nucũcãcjãrãrẽ besemasĩsere o'ono'cãrã niwã. Ãpẽrã quẽ'rãrẽ ĩ'awʉ̃. Na Õ'acʉ̃ ye queti, tojo nicã Jesú yere werese ye bu'iri na dʉpopare dʉtesureno'cãrã niwã. Na yai weronojõ bajugʉ, cʉ̃ queose yee'quere ne ñubuepeoticãrã niwã. Tojo nicã na diapoapʉ, na omocãrĩpʉ cʉ̃ wãmerẽ ne ojaõ'ono'ticãrã niwã. Na wẽrĩ'cãrãpʉ nimirã, masãwã. Na masã́ca be'ro Cristo me'rã mil cʉ̃'marĩ masãrẽ dutitamuwã.
<sup>(5-6)</sup> Na masãse ne waro wẽrĩ'cãrã masãmʉ'tã'que ni'i. Wẽrĩ'cãrã masãmʉ'tã'cãrã Õ'acʉ̃ yarã ña'ase moorã nima. E'catima. Na apaturi wẽrĩsome. Pecame'epʉ ne wa'asome. Na Õ'acʉ̃ ye cjasere, Jesucristo ye cjasere da'rarã́ nirãsama. Na mil cʉ̃'marĩ Cristo me'rã ãpẽrãrẽ dutirãsama. Ãpẽrã pe'e ña'arã wẽrĩ'cãrã mil cʉ̃'marĩ yʉ'rʉ́ca be'ropʉ masãrãsama.
(-)
Mil cʉ̃'marĩ yʉ'rʉ́ca be'ro wãtĩ nibajudutidijaripepʉ dʉ'tecũu'cʉre pãowĩrõrãsama.
Cʉ̃ nipe'tiro a'ti nucũcãcjãrãrẽ nisoosere ẽjõpeocã weegʉsami. Gog, Magog wãmetirã quẽ'rãrẽ mejãrõta weegʉsami. Na yarã surarare a'mequẽdutigʉ neocũugʉ̃sami. Na surara nucũpori pajiri maa dia sumuto cjase weronojõ pãjãrã waro nirãsama.
Na nipe'tiro a'ti nucũcãpʉre se'sanʉ'cãrãsama. Na Õ'acʉ̃ yarã nirõpʉ, tojo nicã cʉ̃ ya macã cʉ̃ ma'irĩ macãrẽ sʉtʉanʉ'cãbi'arãsama. Õ'acʉ̃ pe'e na tojo weecã ĩ'agʉ̃, narẽ ʉ̃jʉ̃acõ'adutigʉ pecame'e o'odijogʉsami. Nipe'tirã ʉ̃jʉ̃pe'tia wa'arãsama.
Wãtĩ narẽ nisoo'cʉ pecame'e ʉ̃jʉ̃rĩ ditarajopʉ cõ'adijono'gʉ̃sami. Ti ditara ope weronojõ bajuse me'rã sipi ʉ̃jʉ̃rõsa'a. Topʉ yai weronojõ bajugʉ, apĩ nisoose queti weremʉ'tãgʉ̃ na pʉarã cõ'adijono'wã. Topʉ ʉmʉcori, ñamirĩrẽ pi'etinu'cũrãsama. Ne wijasome.
Butiri cũmurõjopʉ dujigʉ́ masã weesere besese ni'iBe'ro, yʉ'ʉ wiogʉ dujiri cũmurõ butiri cũmurõjore ĩ'awʉ̃. Topʉ dujigʉre ĩ'awʉ̃. Cʉ̃ ĩ'orõpʉre a'ti di'ta, ʉ'mʉse bajudutidijape'tia wa'awʉ. Te no'opʉ nirṍ bocatiwʉ.
Be'ro, nipe'tirã wẽrĩ'cãrã Õ'acʉ̃ ĩ'orõpʉ nu'cũcã ĩ'awʉ̃. Na no'o nirã́ niwã. Wiorã, mejõ nirã́ niwã. Na to nu'cũrĩ cura Õ'acʉ̃ nipe'tise masã wee'que ojaõ'o'que pũrĩrẽ pãawĩ. Ape pũrĩ catinu'cũse cʉorã́ na wãmerẽ ojaõ'ono'ca pũrĩrẽ pãawĩ. Cʉ̃ wẽrĩ'cãrãrẽ a'tiro weewĩ. Na wee'quenʉcʉ̃rẽ te pũrĩpʉ ojaõ'ono'caronojõta narẽ queoro bese, bu'iri da'rewĩ.
Dia pacase maarĩ pacapʉ wẽrĩ'cãrã topʉ niwã. Di'tapʉ wẽrĩ'cãrã quẽ'rã topʉ niwã. Nipe'tirã na wee'caronojõta nipe'tisere queoro bese, bu'iri da'reno'wã.
Õ'acʉ̃ masã na wẽrĩsere cõ'ape'ocã'wĩ. Na wẽrĩ'cãrã nirṍ quẽ'rãrẽ cõ'ape'ocã'wĩ. Pecame'ejopʉ bu'iri da'rese apaturi wẽrĩse weronojõ ni'i.
Nipe'tirã na wãmerẽ catinu'cũse cʉorã́ ojaõ'ono'ca pũrĩpʉ ojaõ'ono'ña marĩ'cãrã pecame'ejopʉ cõ'adijono'wã.
Ape ʉmʉco, ape di'ta dʉcayu'que ni'iBe'ro, yʉ'ʉ ape ʉmʉcore, ape di'tare ĩ'awʉ̃. Todʉporo nimʉ'tã'que ʉ'mʉse, di'ta bajudutidijape'tia wa'awʉ. Dia pajiri maajo marĩwʉ̃ majã.
Yʉ'ʉ Juã añubutiari macã, ʉ'mʉse Õ'acʉ̃ tiropʉ nirĩ macãrẽ dijaticã ĩ'awʉ̃. Ti macã ape ma'ma macã Jerusalẽ́ niwʉ̃. Añurõ apoca macã niwʉ̃. Ni'cõ numio omocã dʉ'tego marãpʉre añurõ tʉ'sato nígõ ma'masu'ano'caro weronojõ niwʉ̃.
Be'ro ni'cʉ̃ ʉ'mʉsepʉ nigʉ̃́ tutuaro me'rã ucũcã tʉ'owʉ. A'tiro niwĩ:—Tʉ'oya. Õ'acʉ̃ masã me'rã nimi. Na me'rã ninu'cũgʉ̃sami. Na cʉ̃ yarã nirãsama. Cʉ̃ basuta na me'rã ni, na wiogʉ nigʉ̃sami.
Na ya'cocore tuucoegʉsami. Wẽrĩse marĩrõsa'a. Bʉjawetise, utise, pũrĩse quẽ'rã marĩrõsa'a majã. Nipe'tise todʉporo cjase pe'tia wa'arosa'a, niwĩ.
Õ'acʉ̃ wiogʉ dujiri cũmurõpʉ dujigʉ́ a'tiro niwĩ:—Tʉ'oya. Yʉ'ʉ nipe'tise apeyere ma'ma dia'cʉ̃ dʉcayu'u, niwĩ.Apeye ninemowĩ:—Yʉ'ʉ ucũsere ojaya. Te diacjʉ̃ nise ni'i. Yʉ'ʉ ní'caronojõta wa'arosa'a, niwĩ.
Be'ro a'tiro niwĩ:—Nipe'tise tu'ajanʉ'cõpe'ono'o. Yʉ'ʉta nimʉ'tãgʉ̃, nitʉogʉpʉ ni'i. No'o yʉ'ʉre ʉpʉtʉ ʉarã acowʉorãnojõrẽ yʉ'ʉ catinu'cũsere o'ogʉti. Narẽ wapaseesome.
No'o añurõ wee yʉ'rʉwetirã ẽjõpeodu'utirãnojõ nipe'tise yʉ'ʉ “O'ogʉti” ní'quere ñe'erãsama. Yʉ'ʉ na wiogʉ nigʉ̃sa'a. Na yʉ'ʉ põ'rã nirãsama.
Ãpẽrã pũrĩcã uise bu'iri yʉ'ʉre ẽjõpeodu'urã pecame'epʉ wa'arãsama. Tojo nicã ẽjõpeotirã, ña'abutiasere weerã́, wẽjẽcõ'arĩ masã topʉ wa'arãsama. Ãpẽrã no'o ʉaro a'metãrãbajaque'atirã, yai weronojõ tʉ'oña'masĩrĩ masã pecame'epʉ wa'arãsama. Tojo nicã Õ'acʉ̃ mejetare ẽjõpeorã, nipe'tirã nisoosepijarã pecame'epʉ wa'arãsama. Ti ditara ope weronojõ bajuse sipi ʉ̃jʉ̃sa'a. Te bu'iri da'rese apaturi wẽrĩse weronojõ ni'i.
Ma'ma macã Jerusalẽ́ cjase queti ni'iBe'ro ni'cʉ̃ sõ'onícãrã siete me'rãcjʉ̃rẽ ĩ'awʉ̃. Náta, nánʉcʉ̃ bu'iri da'retʉoatje posetise parire cʉowã. Ni'cʉ̃ na me'rãcjʉ̃ a'tiro niwĩ:—Te'a. Mʉ'ʉrẽ Õ'acʉ̃ macʉ̃ oveja wĩ'magʉ̃ weronojõ bajugʉ nʉmo niacjore ĩ'ogʉ̃ti, niwĩ. Cʉ̃ nʉmo Jesucristore ẽjõpeorã nisĩ'rĩrõ wee'e.
Espíritu Santu quẽ'ese weronojõ yʉ'ʉre ĩ'owĩ. Ni'cʉ̃ Õ'acʉ̃rẽ wereco'tegʉ ʉ̃rʉ̃gʉ̃ pajicjʉ ʉ'mʉacjʉjopʉ yʉ'ʉre miawĩ. Topʉ yʉ'ʉre Õ'acʉ̃ tiro nícamacãjo dijatisere ĩ'owĩ. Ti macã Jerusalẽ́ ña'ase moorĩ macãjo niwʉ̃.
Ti macã Õ'acʉ̃ asistese me'rã pũrõ asistewʉ. Ʉ̃tãperi wapabʉjʉse peri jaspe wãmetise peri weronojõ asiste, acostiwʉ.
Ti sã'rĩrõpʉre mujĩpũ mʉjãtiro pe'e i'tia sope niwʉ̃. Mujĩpũ sãjãrõ pe'ere i'tia sope niwʉ̃. Cũpe pe'ere i'tia sope niwʉ̃. Diacjʉ̃ pe'e quẽ'rãrẽ i'tia sope niwʉ̃.
Ti macãcja sã'rĩrõrẽ ʉ̃tãpá paca me'rã tuuñe'eno'wʉ̃. Te pagá doce paga niwʉ̃. Te pagánʉcʉ̃ Jesucristo besecṹú'cãrã wãmerẽ ojaõ'ono'wʉ̃.
Õ'acʉ̃rẽ wereco'tegʉ yʉ'ʉre ucũgʉ̃ ni'cãgʉ̃ ãrʉ̃gʉ̃ uru me'rã wee'cʉre cʉowĩ. Tigʉ me'rã ti macãrẽ, soperire, ti sã'rĩrõrẽ queogʉtigʉ weewĩ.
Ti macã ba'paritise pã'rẽrĩ mejãrõta bajuwʉ. Ni'cãrõnojõ e'sa, ni'cãrõnojõ yoawʉ. Õ'acʉ̃rẽ wereco'tegʉ cʉ̃ queocjʉ me'rã ti macãrẽ queowĩ. Ti macã yoaro dos mil doscientos kilómetros niwʉ̃. Ʉ'mʉarõ, e'saro quẽ'rã mejãrõta niwʉ̃.
Be'ro sã'rĩrõrẽ queowĩ. Sesenta y cinco metros e'sawʉ. Masã queowʉaronojõ queowĩ.
Sã'rĩrõ ya'sase pa jaspe wãmetise me'rã weeca sã'rĩrõ niwʉ̃. Ti macã uru waro me'rã weeca macã niwʉ̃. Uru ẽocujiri ũ'irĩ marĩse weronojõ acostiwʉ.
Ʉ̃tãpaga ti sã'rĩrõrẽ tuuñe'ese pagá paca a'tiro weeno'wʉ̃. Nipe'tise ʉ̃tãperi wapabʉjʉse peri me'rã ma'masu'ano'wʉ̃. Nimʉ'tãcja ya'sase peri jaspe wãmetise peri me'rã ma'masu'ano'wʉ̃. Be'ro cjã zafiro wãmetise ya'sase peri me'rã ma'masu'ano'wʉ̃. Be'ro cjã butibocurese ágata wãmetise peri me'rã ma'masu'ano'wʉ̃. Be'ro cjã ya'sase esmeralda wãmetise peri me'rã ma'masu'ano'wʉ̃.
Apega sõ'ase ónice wãmetise peri me'rã ma'masu'ano'wʉ̃. Be'ro cjã sõ'abocurese cornalina wãmetise peri me'rã ma'masu'ano'wʉ̃. Be'ro cjã ewʉbocure crisólito wãmetise peri me'rã ma'masu'ano'wʉ̃. Be'ro cjã ya'sase berilo wãmetise peri me'rã ma'masu'ano'wʉ̃. Be'ro cjã ewʉbocure acostise topacio wãmetise peri me'rã ma'masu'ano'wʉ̃. Be'ro cjã ya'sabocurese crisoprasa wãmetise peri me'rã ma'masu'ano'wʉ̃. Be'ro cjã ya'sase jacinto wãmetise peri me'rã ma'masu'ano'wʉ̃. Nitʉocjapʉa sõ'a ñibocurese amatista wãmetise peri me'rã ma'masu'ano'wʉ̃.
Doce soperi niwʉ̃. Te ni'cãrẽ soperi ni'cãgã perlajo me'rã weeno'que soperi niwʉ̃. Macã decopʉ wa'ari ma'a uru me'rã weeca ma'a niwʉ̃. Ẽocujiri acostiro weronojõ bajuwʉ.
Ti macãpʉre ne Õ'acʉ̃ wi'ire ĩ'atiwʉ. A'tiro ni'i. Õ'acʉ̃ marĩ wiogʉ tutuayʉ'rʉagʉ topʉ nimi. Tojo nicã Õ'acʉ̃ macʉ̃ oveja wĩ'magʉ̃ weronojõ bajugʉ quẽ'rã topʉ nimi. Tojo weero Õ'acʉ̃ wi'i marĩwʉ̃.
Ti macãpʉre mujĩpũ ʉmʉcocjʉ̃, ñamicjʉ̃ sĩ'osere ne a'masome. Õ'acʉ̃ asistese me'rã añurõ sĩ'onu'cũ'u. Õ'acʉ̃ macʉ̃ oveja wĩ'magʉ̃ weronojõ bajugʉ cʉ̃ ti macãrẽ sĩ'ogʉ̃́ nimi.
A'ti nucũcãcjãrã Õ'acʉ̃ yʉ'rʉono'cãrã ti macã sĩ'ose me'rã sijarãsama. A'ti nucũcãcjãrã wiorã na wiorã ní'quere ti macãpʉ miarãsama.
Topʉre ñami marĩrõsa'a. Tojo weero ti macã cjase soperi susunu'cũcã'rõsa'a.
A'ti nucũcãcjãrã na añuse niseti'quere ti macãpʉ miarãsama.
Topʉre ne ni'cãti ña'ase misãjãno'ña marĩrõsa'a. Ña'arõ weerã́, nisoosebʉcʉrã topʉre ne sãjãsome. Õ'acʉ̃ macʉ̃ oveja wĩ'magʉ̃ weronojõ bajugʉ ya pũrĩ catinu'cũse cʉorã́ na wãmerẽ ojaõ'ono'cãrã dia'cʉ̃ sãjãrã́sama.
Be'ro Õ'acʉ̃rẽ wereco'tegʉ diare ĩ'owĩ. Ti maa ũ'irĩ marĩrĩ maa niwʉ̃. Te aco, catise warore o'owʉ. Pũrõ acostiri maa niwʉ̃. Õ'acʉ̃, tojo nicã cʉ̃ macʉ̃ oveja wĩ'magʉ̃ weronojõ bajugʉ dujiri cũmurõ docapʉ wijawʉ.
Ti macã deco wa'ari ma'apʉ o'mabʉrowʉ. Dia pʉ́aperi sumuto yucʉ catise o'ose pĩ'rĩwʉ̃. Ni'cã cʉ̃'marẽ docetiri dʉcatiwʉ. Mujĩpũrĩnʉcʉ̃ dʉcatiwʉ. Tigʉ cjase pũrĩ masãrẽ ocoyese niwʉ̃.
Topʉre “Masã ña'arõ wee'que wapa narẽ ña'arõ wa'arosa'a”, niña marĩrõsa'a. Ti macãpʉre Õ'acʉ̃, tojo nicã cʉ̃ macʉ̃ oveja wĩ'magʉ̃ weronojõ bajugʉ dujiri cũmurõ nirõsa'a. Cʉ̃ yarã cʉ̃rẽ ñubuepeorãsama.
Bajuyoropʉ cʉ̃rẽ ĩ'arãsama. Na diapoapʉ cʉ̃ wãmerẽ cʉorãsama.
Topʉ ñami marĩrõsa'a. Topʉ nirã́ ne sĩ'osere ʉasome. Mujĩpũ bo'reyusere ʉasome. Õ'acʉ̃ marĩ wiogʉ sĩ'ogʉ̃sami. Na topʉ nirã́ Õ'acʉ̃ me'rã dutitamunu'cũrãsama.
Jesucristo maata a'tigʉsami nise queti ni'iBe'ro Õ'acʉ̃rẽ wereco'tegʉ yʉ'ʉre niwĩ:—A'te ucũse diacjʉ̃ nise ni'i. Te ní'caronojõta wa'arosa'a. Marĩ wiogʉ Õ'acʉ̃ cʉ̃ wereduti'quere wereturiari masãrẽ wãcũse o'owĩ. Cʉ̃́ta cʉ̃rẽ wereco'tegʉre o'ówĩ. Cʉ̃ yarãrẽ maata be'ropʉ wa'atjere ĩ'odutigʉ tojo weewĩ.
A'tiro niwĩ:—Maata a'tigʉti. A'ti turipʉ oja'quere ẽjõpeo yʉ'tigʉnojõ e'catigʉsami, niwĩ.
Yʉ'ʉ Juã a'te nipe'tisere ĩ'awʉ̃. Nipe'tisere tʉ'owʉ. Tere tʉ'o, ĩ'áca be'ro Õ'acʉ̃rẽ wereco'tegʉ yʉ'ʉre ĩ'o'cʉ tiro ñubuepeogʉ ejaque'awʉ.
Cʉ̃ pe'e tojo weecã ĩ'agʉ̃, niwĩ:—Tojo weeticã'ña. Yʉ'ʉ quẽ'rã cʉ̃rẽ da'raco'tegʉta ni'i. Yʉ'ʉ mʉ'ʉ weronojõ nigʉ̃́ ni'i. Mʉ'ʉ acawererã Õ'acʉ̃ wereduti'quere wereturiari masã weronojõ ni'i. Tojo nicã yʉ'ʉ nipe'tirã a'ti pũrĩpʉ oja'quere ẽjõpeo yʉ'tirã weronojõ ni'i. Yʉ'ʉre ñubuepeoticã'ña. Õ'acʉ̃ pe'ere ñubuepeoya, niwĩ.
Cʉ̃ yʉ'ʉre ninemowĩ:—A'ti pũrĩpʉ “A'tiro wa'arosa'a” ni oja'que queoro wa'atje cã'rõ dʉ'sa'a. Tojo weegʉ a'ti pũrĩpʉ oja'quere Õ'acʉ̃ ye quetire ya'yioropʉ cʉoticã'ña.
Cã'rõ dʉ'sa'a. Ña'agʉ̃ mejãrõta cʉ̃ ʉaro weebata'to. Ña'abutiasere weegʉ́ quẽ'rã mejãrõta weebata'to. Añugʉ̃ pũrĩcã añurõ weenu'cũato. Tojo nicã Õ'acʉ̃ ʉaro weenu'cũgʉ̃ cʉ̃rẽ queoro weesirutuato, niwĩ.
Be'ro Jesú a'tiro niwĩ:—Tojota ni'i. Maata a'tigʉsa'a. Yʉ'ʉ masãrẽ o'oatjere cʉo'o. Nánʉcʉ̃ na queoro wee'quere o'ogʉti.
Yʉ'ʉta nimʉ'tãgʉ̃, nitʉogʉpʉ ni'i.
’No'o su'tire coe'cãrã weronojõ añurã nisĩ'rĩrã na ña'arõ wee'quere du'urã, e'catirãsama. Na catise o'ocjʉ dʉcare ba'amasĩrãsama. Na a'ti macã añubutiari macãpʉ sãjãmasĩrãsama.
’Yʉ'ʉ Jesú ni'i. Õ'acʉ̃rẽ wereco'tegʉ, yagʉ me'rã a'ti pũrĩ cjase nipe'tirã yʉ'ʉre ẽjõpeose cururicjãrãrẽ wereduti'i. Yʉ'ʉ dʉporocjʉ̃ wiogʉ Davi pãrãmi nituriagʉ ni'i. Tojo nicã ñocõawʉ̃ bo'reque'ari cura asistemʉjãtigʉ weronojõ nigʉ̃́ ni'i, niwĩ Jesú.
Cʉ̃ tojo níca be'ro Espíritu Santu, tojo nicã Jesucristore ẽjõpeorã a'tiro niwã:—A'tibaque'oya, niwã.No'o a'tere tʉ'orã́nojõ quẽ'rã “A'tiato”, niato.No'o acowʉorã sĩ'rĩsĩ'rĩrãnojõ a'tiato. Aco catise warore o'osere sĩ'rĩrã a'tiato. Te ne wapamarĩrõsa'a.
Nipe'tirã Õ'acʉ̃ ye quetire a'ti pũrĩpʉ oja'quere tʉ'orãrẽ a'tiro ni wereyugʉti. No'o a'ti pũrĩpʉ oja'quere ojayʉ'rʉogʉnojõrẽ Õ'acʉ̃ bu'iri da'regʉsami. A'ti pũrĩpʉ bu'iri da'resere oja'quenojõrẽta cʉ̃rẽ weegʉsami.
No'o a'ti pũrĩpʉ oja'quere dʉ'agʉnojõrẽ Õ'acʉ̃ a'tiro weegʉsami. Cʉ̃ ojadʉ'a'caronojõta Õ'acʉ̃ catinu'cũse cʉorã́ ojaõ'ono'ca pũrĩpʉre cʉ̃ wãmerẽ coegʉsami. Cʉ̃ yucʉ cjase catise o'ocjʉ dʉcare ba'asome. Cʉ̃ ti macã añurĩ macãrẽ sãjãsome. A'te quetire a'ti pũrĩpʉre ojano'o.
Jesucristo a'tere weregʉ, a'tiro nimi:—Tojota ni'i. Cã'rõacã dʉ'sa'a yʉ'ʉ dijatiatjo, nimi.Tojota wa'arosa'a. Wiogʉ Jesú, quero a'tibaque'oya.
Marĩ wiogʉ Jesucristo mʉsã nipe'tirãrẽ añurõ weeato. Tojota weeato.
