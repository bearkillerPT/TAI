Kue ntiki tata na yata nuu nikitsi Jesus
Ñoꞌo kuu tutu nuu kaa nchaa kue siꞌvi kuena ntsintoyo ta tsa naꞌa nuu nikitsi Jesus, ya kuu Cristo, ya vatsi skaku yoo, ya kuu ntiki tata nti ta David tsi nti ta Abraham.
Abraham ntsio seꞌe ra cha-ntsikuu Isaac, Isaac ntsio seꞌe ra cha-ntsikuu Jacob, Jacob ntsio seꞌe ra cha-ntsikuu Juda tsi kue ñani ra.
Juda ntsio seꞌe ra tsi ñásiꞌi ra Tamar cha ntsikuu koyi Fares tsi Sara, Fares ntsio seꞌe ra cha-ntsikuu Esrom, Esrom ntsio seꞌe ra cha-ntsikuu Aram,
Aram ntsio seꞌe ra cha-ntsikuu Aminadav, Aminadav ntsio seꞌe ra cha-ntsikuu Naason, Naason ntsio seꞌe ra cha-ntsikuu Salmon,
Salmon ntsio seꞌe ra tsi ñásiꞌi ra Rahav cha ntsikui Boos, Boos ntsio seꞌe ra tsi ñásiꞌi ra Rut cha ntsikui Ovee, Ovee ntsio seꞌe ra cha-ntsikuu Isai,
Isai ntsio seꞌe ra cha-ntsikuu rey David.
Rey David ntsio seꞌe ra tsi ñá-ntsikuu ñásiꞌi Uria cha seꞌe na ntsikuu Salomon,
Salomon ntsio seꞌe ra cha-ntsikuu Rovoam, Rovoam ntsio seꞌe ra cha-ntsikuu Avia, Avia ntsio seꞌe ra cha-ntsikuu Asa,
Asa ntsio seꞌe ra cha-ntsikuu Josafa, Josafa ntsio seꞌe ra cha-ntsikuu Joram, Joram ntsio seꞌe ra cha-ntsikuu Usia,
Usia ntsio seꞌe ra cha-ntsikuu Jotam, Jotam ntsio seꞌe ra cha-ntsikuu Akas, Akas ntsio seꞌe ra cha-ntsikuu Esekia,
Esekia ntsio seꞌe ra cha-ntsikuu Manase, Manase ntsio seꞌe ra cha-ntsikuu Amon, Amon ntsio seꞌe ra cha-ntsikuu Josia,
Josia ntsio seꞌe ra cha-ntsikuu Jekonia tsi kue ñani ra ta ntava na kuena nchaka na kuaꞌan na ñuu Babilonia.
Sorovavel ntsio seꞌe ra cha-ntsikuu Aviu, Aviu ntsio seꞌe ra cha-ntsikuu Eliakim, Eliakim ntsio seꞌe ra cha-ntsikuu Asor.
Asor ntsio seꞌe ra cha-ntsikuu Sadok, Sadok ntsio seꞌe ra cha-ntsikuu Akim, Akim ntsio seꞌe ra cha-ntsikuu Eliu,
Eliu ntsio seꞌe ra cha-ntsikuu Eleasar, Eleasar ntsio seꞌe ra cha-ntsikuu Matan, Matan ntsio seꞌe ra cha-ntsikuu Jacob,
Jacob ntsio seꞌe ra cha-ntsikuu Jose, Jose ntsikuu ii Maria ñá skaku Jesus, ya kuu Cristo.
Cha saan kuu utsi-kumi toto mancha Abraham tsi mancha David; cha mancha David tsi mancha ta ntava na kuena cha nchaka na kuena kuaꞌan na nuu ñuꞌú ñuu Babilonia kuu inka utsi-kumi toto; cha mancha ta ntava na kuena kuaꞌan na ñuꞌú ñuu Babilonia mancha ta nikaku ya kuu Cristo kui inka tuku utsi-kumi toto.
Ta nikaku Jesus
Suꞌa nikuu ta nikaku Jesus: Maria, nana Jesus, iin ntaꞌvi ñá tsi in chaa nani Jose, cha ñuu siꞌi tsaꞌa nchee Espiritu Stoꞌo Nchuxi ta kumani ka kitaꞌan na.
Cha Jose, cha-iin ntaꞌvi tsian, kuu ra in chaa ntaa, cha kue nikuni ra kuaꞌa ra tukanuu ñá nuu kue nivi, ñakui nikuni ra stakoo ra ñá cha kue nikuni ra ntakani ra nuu ni in na.
Cha ñoꞌo nikaꞌán ra saꞌa ra, cha nuu ntsani ra ntsini ra in angel Stoꞌo Nchuxi cha nikachia tsi ra suꞌa:
―Jose, seꞌe ntiki tata nti ta David, ma yuꞌu tantaꞌu tsi Maria vari siꞌi suu ñuu vatsi tsi nuu Espiritu Stoꞌo Nchuxi.
Kunkoo siꞌi cha kuskunanu tsi Jesus, vari suluu yoꞌo kuu suu kuskaku kue nivi ñuu tsi, nuu kuachi na.
Ntiꞌi ñoꞌo nikuu takua nakuntaa ña nikaꞌan in chaa ntsikaꞌan yuꞌu nuu Stoꞌo Nchuxi cha nikachi ya suꞌa:
“In ñaꞌá yucha kuntsiku ñuu siꞌi
cha kuskunani na tsi Emanuel”
cha ñoꞌo kunia kachia: Stoꞌo Nchuxi inkaa ya tsion.
Cha nuu ntukatsini Jose saꞌi tono nikachi angel ka sara ntantaꞌa ra tsi Maria.
Cha kue nikixi ra tsian mancha ta nikaku tsi, sara skunani ra tsi Jesus.
Ta nikitsi uvi uni kue chaa chii nikikunchee kuera Jesus
Ta ntsikuntsaꞌnu rey Herode, nikaku Jesus ñuu Belen ña kantuꞌu ñuu Judea. Sara nikitsaa uvi uni kue chaa chii<sup>a</sup> ñuu Jerusalen, kue chaa vatsi chi tsio tsinu nikanchii,
cha ntakatuꞌun kuera:
―¿Nchii inkaa suu nikaku ña kuu rey kuena judio?, vari ntsini kue ntanchii in chuun chi tsio tsinu nikanchii, ña stuu ña nikaku in rey, cha vatsi kue ntachi ñuꞌu kue tsi.
Cha ta ntsini soꞌo cha-kuu rey Herode tuꞌun yoꞌo, cha ntakanini nchuꞌa ra tsi ntiꞌi so kue nivi ntee ñuu Jerusalen.
Sara ntasatutu ra ntiꞌi so kue sutu kuntsaꞌnu nuu kue sutu tsi kue skuleru ley, cha nintakatuꞌun ra kuera, nchii kuu nuu kunkaku ya kuu Cristo, ya vatsi skaku kue nivi.
Sara nikachi kuera:
―Kunkaku tsi ñuu Belen ña kantuꞌu ñuu Judea, vari saan nchaa chaa ntsikaꞌan yuꞌu nuu Stoꞌo Nchuxi:
“Cha meu ni, ñuu Belen, ña kantuꞌu ñuu Judea,
vari nuu ku kunkee in na kunkutasnuu cha kunkunchaka na ñuu yu Israel.”
Sara ta Herode nikana ra kue chaa chii cha ntatuꞌun siin kuera, sara nintakatuꞌun ra, nchii kii ntatuu chuun ka.
Sara ntachuun ra kue chaa yoꞌo nakuꞌun kuera ñuu Belen, cha nikachi ra:
―Kuꞌun koyu ika, cha ntakatuꞌun vaꞌa koyu tsaꞌa suluu ka. Cha ta ntaneꞌe koyu tsi, sara katuꞌun koyu nuu̱, takua saani mee nakuꞌun yu ntachi ñuꞌu tsi.
Ta ntsinu ntatuꞌun kuera tsi ta Herode, sara kuaꞌan kuera, cha chuun ña ntsini kuera chi tsio tsinu nikanchii, ntasnui nuu kuera mancha ntsikunkai nuu kantuꞌu suluu ka.
Cha nuu ntsini kuera chuun ka nikuacha nchuꞌa kuera cha nikusii nchuꞌa ini kuera.
Cha ta ntsaa kuera, nikiꞌvi kuera ini veꞌe, cha ntsini kuera suluu ka tsi nana tsi na Maria. Sara ntsikutsiti kuera cha ntsata ncheꞌe ra nuu ra mancha nuu ñuꞌú, cha ntasakaꞌnu kuera tsi. Sara ntava kuera ña naa kuera nikitsaa ra, cha ntsaꞌa kuera oro, tsi sutsa vixi, tsi xiko asi ña nani mirra.<sup>b</sup>
Sara Stoꞌo Nchuxi nikatuꞌun ya nuu kuera nuu in tsani, ña ma ntanchiko ka kuera nuu ta Herode, tsaꞌa ñaa inka ichi ntanchiko kuera ñuu kuera.
Ta Jose tsi na Maria tsi seꞌe na Jesus ntsinu kuena ñuu Egipto
Cha nuu niyaꞌa kue chaa chii yoꞌo kuaꞌan kuera, cha nuu tsani Jose, ntatuu in angel Stoꞌo Nchuxi cha nikachia:
—Kuantakoo, ntakiꞌin suluu yoꞌo tsi nana tsi, sara kunu kuꞌun in ñuu ña kantuꞌu Egipto. Cha ika kuu mancha nakatuꞌu̱n nuu ku, vari Herode kuntachuin nivi ntantuku suluu yoꞌo takua kaꞌni na tsi.
Cha ntukatsini ra tsikuaa saan, cha ntaneꞌe ra suluu yoꞌo tsi nana tsi sara kuaꞌan na ñuu Egipto.
Cha ika ntsio na mancha ntsiꞌi Herode. Ñoꞌo nikuu takua nakuntaa ña nikaꞌan chaa ntsikaꞌan yuꞌu nuu Stoꞌo Nchuxi ta nikachi ya nuu ra:
Ta ntachuun Herode kuena kaꞌni kue sukuachi lu
Sara ntsini Herode ña staꞌvi kue chaa nikitsi ntantuku suluu ka, cha ntakuꞌu nchuꞌa xini ra. Sara ntachuun ra ña nakaꞌni ntiꞌi na kue ñasui lu ña saka nikaku mancha suu uvi kuia suu ntoyo ñuu Belen tsi ntisaan ka kue ñuu kantuꞌu yachi ika. Vari kuaa isaan kii kuu ña niyaꞌa ña ntakani kue chaa chii nuu ta Herode ña ntsini kuera ña ntanchii chuun ka.
Suꞌa kuu ña nikuntaa tuꞌun ña nchaa chaa ntsikaꞌan yuꞌu nuu Stoꞌo Nchuxi, cha-nani Jeremia, ta nikaꞌan ra suꞌa:
“Nchaku in ntusu ñuu Rama,
ña tutsi ini na ra tsaku nchuꞌa na.
Cha tsaku nchuꞌa ñá-kuu Rakel tsaꞌa kue siꞌi,
cha kue nikunia ña ntakuaꞌa na tuꞌun nchee inia,
vari tsa ntsaꞌni na kue siꞌi.”
Ta ntanchiko ta Jose tsi na Maria tsi seꞌe na Jesus ñuu Nazaret
Ta ntsiꞌi ta Herode, sara ñuu Egipto ntsani tuku ta Jose ña ntatuu in angel Stoꞌo Nchuxi nuu ra,
sara nikachia tsi ra:
—Kuantakoo, ntakiꞌin suluu tsaan tsi nana tsi sara kuaꞌan ñuu Israel, vari tsa ntsiꞌi kuena kuni kaꞌni tsi.
Sara satuꞌva ra cha ntanchiko ra tsi suluu ka tsi nana tsi ñuu Israel.
Cha ntsaꞌan ra ntsio ra ñuu Nazaret. Cha ñoꞌo nikuu takua nakuntaa tuꞌun nikaꞌan chaa ntsikaꞌan yuꞌu nuu Stoꞌo Nchuxi, ña kuskunani na Jesus, chaa ñuu Nazaret.
Tuꞌun ña ntakani ta Juaa, cha-skuantucha
Nikitsaa kii ña in chaa nani Juaa cha-skuantucha, nikitsaá ra ntakani ra tuꞌun Stoꞌo Nchuxi nuu cheꞌe ñuu Judea,
cha kachi ra suꞌa:
—¡Ntachaꞌvi ini kueni vari tsa kuyachi ña kuntsaꞌnu Stoꞌo Nchuxi nuu ko!
Vari tsaꞌa ta Juaa yoꞌo kuu ña nikaꞌan ta Isaia, chaa ntsikaꞌan yuꞌu nuu Stoꞌo Nchuxi, ta nikachi ra suꞌa:
“Chaku ntusu yuꞌu in na nuu cheꞌe, ña kachi suꞌa:
¡Satuꞌva ichi Stoꞌo ko,
ntasantaa ichi nuu ya!”
Cha saꞌma ta Juaa yoꞌo ntsikui ña nikuvaꞌa tsi ixi kameyu, cha ntsikatu in sintsu iin titsi ra, cha ntsitsatsi ra tika tsi ntuxi yoko.
Cha ntiꞌi so kue nivi ntoyo ñuu Jerusalen tsi ntiꞌi kuena ntoyo kue ñuu ka ña kantuꞌu Judea, tsi ntiꞌi kuena ntoyo kue ñuu ña kantuꞌu yachi yuꞌu yucha Jordan, nikitsi na nuu ra takua kuchaa soꞌo na ña kaꞌan ra.
Cha ninaꞌma kuena nuu ra, cha skuantucha ra kuena nuu chikuii yucha Jordan.
Tia nuu ntsini ra ña kuaꞌa kuena fariseu tsi kuena saduseu nikitsaa na takua naskuantucha ra kuena, sara nikachi ra:
Saꞌa koyu ñavaꞌa takua snaꞌa koyu ña ntaa ntsitsa ña ntachaꞌvi ini koyu.
Ma kukaꞌán koyu ña kuu koyu seꞌe nti ta Abraham ra kunkaku koyu, vari nakachi yu nuu koyu ña Stoꞌo Nchuxi kuu ntasaꞌa ya ña kue yuú yoꞌo ntui kue seꞌe nti ta Abraham.
Cha kue meekoyu kuu koyu tono kue tukuiꞌi, tu kue tsaꞌa kuiꞌi vaꞌa, cha kunchaꞌncha mancha yoꞌo tu cha kunkee tu nuu ñuꞌu, vari kaa ña tsaꞌncha tsa yee tuꞌvi.
Mee skuantucha koyu tsi chikuii takua saan snaꞌa koyu ña ntachaꞌvi ini koyu, tia na vatsi chinuu kaꞌnu ka kuu na suu saan mee, ña mee ni kue ntutaꞌan yu siaꞌa ntsitsa ya. Yaka kuskuantucha ya koyu tsi Espiritu ya tsi ñuꞌu.
Cha naa ntaꞌa ya ña staꞌnta ya triu takua sasiin ya triu ka tsi miꞌi. Cha kuntachika vaꞌa ya triu ka ini yaka cha kunkaꞌun ya miꞌi ka nuu ñuꞌu ña miki ntaꞌva.
Ta ntsantucha Jesus
Sara kue kii saan nikee Jesus nuu ñuꞌú ñuu Galilea sara ntsaa ya yucha Jordan, nuu inkaa ta Juaa, takua skuantucha ra ya.
Tia ta Juaa kue kuni ra skuntucha ra ya, cha nikachi ra suꞌa:
―Tsini ñuꞌu̱ ña meeni skuantucha ni yu, cha ntaka meeni tsika ni ña naskuantucha̱ ni.
Cha Jesus ntanchiko neꞌe ya tuꞌun yoꞌo:
―Kuaꞌa ichi nakui suꞌa, vari tsio saan nakuntaa ña kuni Stoꞌo Nchuxi, ña kui in ña ntinuu ntintaa.
Cha sara saꞌa ra ña nikachi Jesus.
Cha ta ntsinu ntsantucha Jesus, nikee ya nuu chikuii ka, cha mii saan ninuna antivi sara ntsini ya Espiritu Stoꞌo Nchuxi vatsi nuu ya tono in sata.
—Ñoꞌo kuu Seꞌe̱ cha mee kuu ini yu ña cha kuacha nchuꞌa̱ tsian.
Tachi kuntsaꞌnu tsito inia Jesus
Sara Espiritu Stoꞌo Nchuxi nchaka ya Jesus kuaꞌan ya nuu cheꞌe takua koto ini tachi kuntsaꞌnu ka Jesus.
Cha ta ntsinaa suꞌun ya uvi-xiko kii tsi uvi-xiko tsikuaa, ntakuu ya soko.
Cha sara nikuyachi tachi ka cha ntsito inia ya cha nikachia tsi ya:
―Tatu kuu Seꞌe Stoꞌo Nchuxi, ntakaꞌncha chuun nuu kue yuú yoꞌo ña nantui paa.
Tia ntanchiko neꞌe ya:
―Kaa nchaa nuu tuꞌun Stoꞌo Nchuxi: “Suu tani mituꞌun paa kuchaku kue nivi, vari ntiꞌi tuꞌun kaꞌan Stoꞌo Nchuxi saꞌa ña kuu kuchaku na.”<sup>a</sup>
Sara nchaka tachi ka Jesus kuaꞌin ñuu Jerusalen, ñuu ií, cha nchaki ya mancha nuu suku ka xini veñuꞌu kaꞌnu,
sara nikachia tsi ya:
―Tatu kuu Seꞌe Stoꞌo Nchuxi, skana kava meu, vari kaa nchaa nuu tuꞌun ya ña
“kuntachuun ya kue angel ya kunchaa yo,
cha chituu ntaꞌi yo takua ma kachiꞌi tsaꞌu kue yuú ka.”<sup>b</sup>
―Saani kaa nchaa tuku suꞌa: “Ma koto inu Stoꞌo, ya kuu Stoꞌo Nchuxi ñoo Israel.”<sup>c</sup>
Sara nchaka tachi ka Jesus kuaꞌin in yuku suku sara snaꞌi ntiꞌi kue ñuu ñayivi tsi ñavii yee nui,
sara nikachia:
―Ntiꞌi ñoꞌo nakuaꞌa̱ nuu ku tatu nakutsitu nuu̱ cha nantasakaꞌnu yu.
Cha Jesus nikachi ya:
―Kuaꞌan nchaa ka, tachi kuntsaꞌnu, vari kaa nchaa nuu tuꞌun ya suꞌa: “Stoꞌo, ya kuu Stoꞌo Nchuxi ñoo Israel, tsini ñuꞌu ntasakaꞌnu ya cha tani nuu meeya koo ña iñuꞌu tsi ntiꞌi ña saꞌu.”<sup>d</sup>
Sara tachi ka stakoi Jesus sara kuaꞌin, cha nikitsaa kue angel cha ntsaꞌi ña tsini ñuꞌu ya.
Ta nikitsaá Jesus ntakani ya tuꞌun ya
Cha nuu ntsini soꞌo Jesus ña ntasi ta Juaa veꞌe kaa, sara ntanchiko ya kue ñuu kantuꞌu Galilea.
Tia ma nikintoo ka ya ñuu Nazaret, cha kuaꞌan ya koo ya ñuu Kapernaun ña kantuꞌu yuꞌu chikuii, ñuꞌú nuu ntsio kue nivi na kuu nivi Savulon tsi Neftali,
takua nakuntaa ña nchaa nti ta Isaia, chaa ntsikaꞌan yuꞌu nuu Stoꞌo Nchuxi:
“Kueyoꞌo ña ntoyo kue ñuu kantuꞌu Savulon tsi kue ñuu kantuꞌu Neftali,
nuu yaꞌa ichi ña kuaꞌan yuꞌu chikuii ntucha,
ñuꞌú Galilea nuu ntoyo kuena kue kuu judio.
Ñuu nuu ntee kuena yee nuu naa,
kunkuni na ña kuntanchii in ñuꞌu kaꞌnu nchuꞌa,
cha nuu kuena tsika ichi ña kunkuu na ichaꞌncha
kuntatuu ña kuskaku Stoꞌo Nchuxi kuena.”
Nuu ntsaa Jesus ñuu Kapernaun nikitsaá ya ntakani ya suꞌa:
—¡Ntachaꞌvi ini koyu, vari tsa kuyachi ña kunkuntsaꞌnu Stoꞌo Nchuxi nuu koyu!
Ta nikana Jesus kumi kue chaa tsaꞌni chaka
Cha Jesus kuaꞌan ya yachi yuꞌu chikuii Galilea, sara ntsini ya uvi kue chaa, in ra nani Simon, cha nani tuku ra Pedru, tsi ñani ra Andres. Cha chikaa kuera ñunu ra nuu chikuii vari kuu kuera chaa tsaꞌni chaka.
Sara nikachi Jesus tsi kuera:
―Kutakaa koyu yu, cha tono neꞌe koyu chaka, saan kusnaꞌa yu nuu koyu neꞌe koyu nivi na kuntsinu ini yu.
Sara stakoo kuera kue ñunu ra cha kuaꞌan kuera tsi ya.
Cha xoo ka chinuu ntsini ya uvi ka kue chaa, in ra nani Jacobo, tsi ñani ra Juaa, cha iin kuera tsi tata ra Zebedeo, ntasavaꞌa kuera ñunu ra nuu varku. Sara nikana Jesus kuera.
Jesus snaꞌa ya nuu kuaꞌa nchuꞌa kue nivi
Sara ntsika nuu Jesus ntiꞌi kue ñuu kantuꞌu Galilea, cha ntsisnaꞌa ya nuu kue nivi ini veꞌe sinagoga na, <sup>e</sup> cha ntsintakani ya tuꞌun vaꞌa ña nixi kuu ña kuu kuntsaꞌnu Stoꞌo Nchuxi nuu na, cha stata ya na nuu ntisaan so kue kueꞌe tsi ña tsatu ntoꞌo kuena ntee kue ñuu ka.
Cha kaꞌan vaꞌa na tsaꞌa Jesus ntisaan so kue ñuu kantuꞌu Siria. Cha nchaka na ntiꞌi so kuena kuꞌu ntisaan so nuu kue kueꞌe tsi na tsatu ntoꞌo, cha ntsaa tuku na tsi na nchaka tachi kini, tsi kuena tsiꞌi iꞌi tsi kuena kue kuu kaka. Cha Jesus stata ya ntiꞌi kuena.
Cha kuaꞌa nchuꞌa kue nivi ntakaa ya, cha vatsi na kue ñuu kantuꞌu Galilea tsi kue ñuu kantuꞌu Dekapoli tsi ñuu Jerusalen tsi ntiꞌi ka kue ñuu kantuꞌu Judea tsi kue ñuu kantuꞌu inka tsio yucha Jordan.
Tuꞌun ña ntakani Jesus nuu kue nivi nuu in yuku
Cha ta ntsini Jesus ña kuaꞌa nchuꞌa nivi kuu, nikaa ya in yuku cha ntsikuntuꞌu ya, sara ntanchaa kuena ntakaa ya.
Sara nikitsaá ya snaꞌa ya nuu kuena cha kachi ya suꞌa:
—Ntikaꞌan kuena tsini ña tsini ñuꞌu na Stoꞌo Ñchuxi,
vari kuntsaꞌnu ya nuu na.
’Ntikaꞌan kuena kuaka ini,
vari kuntaneꞌe na tuꞌun nchee ini.
’Ntikaꞌan kuena kuee ini,
vari kuntutaꞌan na nii ñuꞌu nchaꞌi
’Ntikaꞌan kuena kutoo ña nakoo ñantaa tono kuni Stoꞌo Nchuxi,
vari kunintoo vaꞌa ini na.
’Ntikaꞌan kuena yee ñamani ini,
vari Stoꞌo Nchuxi kunkoo ñamani ini ya tsaꞌa na.
’Ntikaꞌan kuena vii anua,
vari kunkuni na Stoꞌo Nchuxi.
’Ntikaꞌan kuena saꞌa ña ntuvaꞌa tuꞌun nuu kuena kaka naꞌa,
vari Stoꞌo Nchuxi kunkachi ya ña kuu na seꞌe ya.
’Ntikaꞌan kuena kunchuꞌa tsaꞌa ña saꞌa na ñantaa,
vari Stoꞌo Nchuxi kuntsaꞌnu ya nuu na.
’Ntikaꞌan koyu ta kue nivi kini kaꞌan na tsi koyu tsaꞌa̱, cha sanchuꞌa na koyu, cha kaꞌan na tuꞌun váꞌa tsaꞌa koyu tia staꞌvi na.
Kuacha koyu cha kusii ini koyu, vari kunineꞌe koyu ñavaꞌa antivi cha kui in ña kaꞌnu nchuꞌa. Cha tono sanchuꞌa na koyu, saan sanchuꞌa tuku na kuena ntsikaꞌan yuꞌu nuu Stoꞌo Nchuxi ta tsa naꞌa.
Jesus snaꞌa ya ña kuena ntakaa ya kuu na tono iin tsi ñanchii
’Kue meekoyu kuu koyu tono in ñuꞌu ña nchii nuu ñayivi. Cha kunkunchee kue nivi koyu tono ncheꞌe na in ñuu ña kantuꞌu xini yuku ña ma kuu kunkaa siꞌi.
Cha ni kue tuun na in ñuꞌu sara chika seꞌe na ña titsi in kisi; koo vari tsaki na ña in nuu suku takua nakutuu nuu ntiꞌi kuena ntee ini veꞌe.
Cha suꞌa nakutuu ña saꞌa koyu nuu kue nivi, takua nakuni kuena ñavaꞌa saꞌa koyu cha saan nantasakaꞌnu na Paa ko ya yee antivi.
Jesus snaꞌa ya tsaꞌa tuꞌun ña ntsaki Stoꞌo Nchuxi
’Ma kukaꞌán koyu ña vatsi̱ snaa tuꞌun ña ntsaki Stoꞌo Nchuxi ni tuꞌun ña nchaa kue chaa ntsikaꞌan yuꞌu nuu ya. Kue vatsi̱ ña snaa tuꞌun ya, vatsi̱ takua nakuntai.
Vari ñantaa kaꞌan yu ña ini yee antivi tsi ñuꞌu nchaꞌi, ni in kuaa tuꞌun ma nai nuu tuꞌun ya, vasu ña luulu ka kui, mancha nakuntaa ntiꞌa.
Tsaꞌa ñaa, tatu nchii in na kue kantsitsa in tuꞌun yoꞌo vasu kui tuꞌun ña luulu ka, cha ni kue snaꞌa na ña nuu kue nivi, cha kue kaꞌnu kunkukuu na nuu kuntsaꞌnu Stoꞌo Nchuxi. Tia kuena kantsitsa cha snaꞌa na tuꞌun ya, cha kunkukuu na nivi kaꞌnu kuu nuu kuntsaꞌnu ya.
Cha kachi yu nuu koyu ña tatu ma saꞌa ka koyu nchee ña saꞌa koyu ñantaa ka nuu Stoꞌo Nchuxi, susaan kue skuleru ley tsi kue chaa fariseu, ma kunkaa koyu maꞌi kue nivi na kuntsaꞌnu ya nuu.
Jesus snaꞌa ya nixi kuntee vaꞌa na
’Cha tsa tsini vaꞌa koyu ña nikachi Stoꞌo Nchuxi nuu kuena ntiyata suꞌa: “Ma kaꞌni kuii tsi taꞌan koyu, vari na tsaꞌni taꞌan kunchaꞌvi na kuachi na.”
Tia vichi kachi yu nuu koyu ña na ntasaa tsi ñani taꞌan na, kunchaꞌvi na kuachi na. Cha na kachi tsi taꞌan na ña váꞌa xinia, kunkuꞌun na nuu kuena kuntsaꞌnu tsaꞌncha kuachi cha kunkaꞌncha na kuachi na; cha na stutsi ini kue taꞌan na, kuntutaꞌan na kai na nuu anchaya.
’Tsaꞌa ñaa, ta ntsau nuu kunisoko ku ñaꞌa nuu Stoꞌo Nchuxi cha tatu ntakuꞌun inu ña kue vaꞌa nisaꞌu tsi taꞌun,
stakoo ña kunisoko ku ika, cha xiꞌna ka kuꞌun ntasavaꞌu tuꞌun tsi taꞌun, sana ntanchiku ntakuaꞌu ña kunisoko ku nuu ya.
Ñantaa kaꞌan yu nuu ku ña ma keu ika mancha nachaꞌvu santii ka ña tavu.
Jesus snaꞌa ya ña ma saꞌa kue chaa kuachi tsi inka ñaꞌá
’Tsa tsini vaꞌa koyu ña Stoꞌo Nchuxi ntsaki ya tuꞌun ña ma kuu ntakiꞌin chaa ñásiꞌi inka na, a ñaꞌá ntakiꞌán ii inka na.
Tia vichi kachi yu nuu koyu ña na ncheꞌe in ñaꞌá cha kutoo nchuꞌa na ñá, tsa saꞌa na kuachi tsian ini anua na.
’Tsaꞌa ñaa, tatu ntuchi nuu ku ña tsio kuaꞌa, saꞌi ña saꞌu kuachi, tavu ña cha skanu ña, vari vaꞌa ka kui ña nantoñuꞌu in kuaa iki kuñu ku, susaan ña skana nii ya yo nuu anchaya.
Cha tatu ntaꞌa kuaꞌa ku saꞌi ña saꞌu kuachi, kaꞌnchu ña cha skanu ña, vari vaꞌa ka kui ña nantoñuꞌu in kuaa iki kuñu ku, susaan ña skana nii ya yo nuu anchaya.
Jesus snaꞌa ya ña ma tanu na
’Cha saani kaa nchaa tuku nuu tuꞌun ya ña nchii in chaa natanu ra tsi ñásiꞌi ra, tsini ñuꞌu kuaꞌa ra in tutu nui ña ntanu ra tsian.
Tia vichi kachi yu nuu koyu ña chaa tanu tsi ñásiꞌi ra, saꞌa ra ña nasaꞌi kuachi, cha chaa kuntantaꞌa tsian saꞌa ra kuachi. Cha tia tatu mii tsiki tsi inka chaa, kuu tanu ra tsian.
Jesus snaꞌa ya ña ma tsaa yuꞌu na
’Cha tsa tsini vaꞌa koyu ña nikachi tuku Stoꞌo Nchuxi nuu kuena ntiyata ña tatu ntsaa ntaa yuꞌu ku nuu ya ma staꞌvu.
Tia vichi kachi yu nuu koyu ña miki tsaa yuꞌu koyu, ni ña kaꞌun ra kuachuun antivi vari ika kuu nuu intuꞌu Stoꞌo Nchuxi;
ni ña kaꞌun ra kuachuun ñuꞌu nchaꞌi vari ika kuu nuu ntitatu tsaꞌa ya; ni ña kaꞌun ra kuachuun ñuu Jerusalen, vari kui ñuu Stoꞌo Nchuxi, ya kuu Rey.
Cha tatu kuni koyu kachi koyu aan, kachi koyu aan, cha tatu kuni koyu kachi koyu aꞌan, kachi koyu aꞌan, vari tatu kuaꞌa ka nakaꞌan koyu kui ñaváꞌa.
Jesus snaꞌa ya ña saꞌu ñavaꞌa tsi na kuntasi yo
’Cha tsa tsini vaꞌa koyu ña nikachi Stoꞌo Nchuxi ña tatu nchii in na snaa in ntuchi nuu taꞌan na, tsini ñuꞌu chaꞌvi na ña tsi ntuchi nuu na; cha tatu nchii in na snaa in nuꞌu taꞌan na, tsini ñuꞌu chaꞌvi na ña tsi nuꞌu na.
Tia vichi kachi yu nuu koyu ña ma kaꞌun tsaꞌu ta saꞌa na ñaváꞌa tsiun. Vaꞌa ka kui ña ta nikani na tsio kuaꞌa nuu ku, kuaꞌa tuku inka tsio nakani na.
Cha tatu in na kuni na kunchaka na yo kuꞌun na nuu tsaꞌncha na kuachi takua ntakiꞌin na suꞌnu ku, kuaꞌa ichi ña nantakiꞌin tuku na koto ku.
Cha tatu kaꞌan na ña tuchii kuisu ñaꞌa na kuꞌun in kuaa, kuisu ña kuꞌun uvi kuaa.
Na tsika ñaꞌa nuu ku, kuaꞌi nuu na; cha na tsika nuu ñaꞌa nuu ku, ma kuxiu ña nuu na.
Jesus snaꞌa ya ña tsini ñuꞌu kuu ino na kuntasi yo
’Tsa ntsini soꞌo koyu ña ntsisnaꞌa kuena ntiyata ña tsini ñuꞌu kuu inu taꞌun, cha kuntasu na kuntasi yo.
Cha vichi kachi yu nuu koyu ña tsini ñuꞌu kuu inu na kuntasi yo, cha kaka taꞌvi koyu tsaꞌa na sanchuꞌa koyu.
Cha saan kustuu koyu ña kuu koyu seꞌe ya kuu Paa, ya yee antivi, ya saꞌa ña tsinu nikanchii sata nivi váꞌa tsi kue nivi vaꞌa, cha skuun ya savi nuu ntee kuena ntaa tsi nuu ntee kuena ntáa.
Cha tatu kuu ini koyu tani kuena kuu ini yo, ¿nchii kuu ña vaꞌa kuntaneꞌe koyu? Saani saꞌa tuku kuena kiꞌin yaꞌvi xuꞌun ña nuꞌu ñuu Roma.<sup>a</sup>
Cha tatu kaꞌan vaꞌu tani kue ñani taꞌun, kue kuaꞌa ka saꞌu susaan ntiꞌi na, vari saani saꞌa tuku kuena kue tsinu ini Stoꞌo Nchuxi.
Jesus snaꞌa ya nixi tsini ñuꞌu chinchee ko kuena kuntaꞌvi
’Kunchaa koyu meu ña ma saꞌa koyu tani ña ntaa takua kuni kue nivi ña saꞌa koyu, vari tatu suꞌa nasaꞌa koyu, koo ñavaꞌa kuntaneꞌe koyu nuu Paa ko ya inkaa antivi.
’Tsaꞌa ñaa, ta kunchincheu kuena kuntaꞌvi, ma sniꞌu ni ma kanu nuu ntiꞌi kue nivi ña saꞌu, tono saꞌa kue nivi uvi yuꞌu ta tsaꞌan na ini veꞌe sinagoga<sup>a</sup> cha saani saꞌa tuku na ta kuaꞌan na ichi, ña kuni na ña kintoo vaꞌa na nuu kue nivi. Ñantaa kaꞌan yu ña tsa ntaneꞌe na ñavaꞌa nuu kue nivi.
Tia meu, ta kunchincheu kuena kuntaꞌvi, ma kuni ntaꞌa sachi ku ña kusaꞌa ntaꞌa kuaꞌa ku<sup>b</sup>,
takua koo na kuni ña chincheu, cha Paa ku, ya ncheꞌe ña saꞌu nuu séꞌe, kuntakuaꞌa ya ñavaꞌa nuu ku.
Jesus snaꞌa ya nixi tsini ñuꞌu kaka taꞌvi ko
’Ta kunkaꞌan koyu tsi Stoꞌo Nchuxi, ma saꞌa koyu tono saꞌa kue nivi ña kuu nchuꞌa na ni ña tsika taꞌvi na, vari taꞌan ini na kunchichi na cha kaka taꞌvi na ini veꞌe sinagoga tsi nuu ntakitaꞌan kue ichi, takua nakuni ntiꞌi kue nivi ña saꞌa na. Ñantaa kaꞌan yu nuu koyu ña tsa nineꞌe na ñavaꞌa nuu kue nivi.
Tia meu, ta kunkaꞌun tsi Stoꞌo Nchuxi, kuantiꞌvi ini veꞌu, ntakasu yuyeꞌe cha kaka taꞌvu nuu Paa ku ya inkaa nuu séꞌe. Cha Paa ku, ya ncheꞌe ña saꞌu nuu séꞌe, kuntakuaꞌa ya ñavaꞌa nuu ku.
’Ta kunkaꞌan koyu tsi Stoꞌo Nchuxi, ma ntanchiko neꞌe koyu suu ni tuꞌun ña tsa nikaꞌan koyu, tono saꞌa kue nivi na kue kuu judio, ña kaꞌán na ña kuaꞌa ka nakaꞌan na, kunkuni soꞌo ya ña kaꞌan na.
Ma saꞌa koyu tono kasaꞌa kuena, vari Paa ko tsa tsini vaꞌa ya nchii kuu ña tsini ñuꞌu koyu ta kumani ka kaka koyu ña nuu ya.
Kue meekoyu kaka taꞌvi koyu suꞌa:
Paa meeko, ya inkaa antivi,
nantachi ñuꞌu ntiꞌi kue ni.
Cha nakui tono kuni ni, tono kaa antivi, saan nakoo tuku nuu ñuꞌu nchaꞌi.
Cha kuaꞌa ni ña nakatsi kue ntisaan so kii.
Cha kukaꞌnu ini ni tsaꞌa kuachi kue,
tono kue meekue ña kukaꞌnu ini kue tsaꞌa kuena saꞌa ña váꞌa tsi kue.
Ma kuaꞌa ni ichi ña kana kava kue nuu kuachi,
cha skaku ni kue nuu ñaváꞌa,
vari meeni kuu ya kuntsaꞌnu, cha kumi ni ntiꞌi nchee cha ntutaꞌan ni ña ntiꞌi so kue nivi ntasakaꞌnu na ni ntee niꞌna so. Saan nakoi.
’Cha tatu nakukaꞌnu ini koyu tsaꞌa kuena saꞌa ñaváꞌa tsi koyu, saani Paa ko, ya inkaa antivi, kunkukaꞌnu ini ya tsaꞌa kuachi koyu.
Tia tatu ma kukaꞌnu ini koyu tsaꞌa na saꞌa ñaváꞌa tsi koyu, saani Paa ko ma kukaꞌnu ini ya tsaꞌa kuachi koyu.
Jesus snaꞌa ya nixi tsini ñuꞌu kunaa suꞌun na
’Ta naa suꞌun koyu, ma saꞌa koyu ña ntoꞌo ini koyu tono kue nivi ña kuu uvi yuꞌu, ña sayakua na nuu na takua stuu na meena nuu kue nivi ña naa suꞌun na. Ñantaa kaꞌan yu ña tsa ntaneꞌe na ñavaꞌa nuu kue nivi.
Tia meu, ta naa suꞌun ku, ntasavaꞌu xinu cha ntakachu nuu ku,
takua ma kuni kue nivi ña naa suꞌun ku. Tani Paa ku, ya inkaa nuu séꞌe, kunkuni ya ña saꞌu. Cha Paa ku, ya ncheꞌe nuu séꞌe, kuntakuaꞌa ya ñavaꞌa nuu ku.
’Ma sakuika koyu meu nuu ñuꞌu nchaꞌi, nuu kana tikixi ña cha kuxi ntiꞌa sara nai, cha nuu kiꞌvi ntikuiꞌna ra skuiꞌni ña.
Vaꞌa ka kui ña sakuika koyu meu antivi, nuu ni kuxi ra ni tikixi ma kuu snai ña, cha ni ntikuiꞌna ma kuu skuiꞌni ña,
vari nuu inkaa ña yaꞌvi ka nuu ku, ika kunkunkaa anua ku.
Jesus snaꞌa ya tsaꞌa ñanchii tsi tsaꞌa ñanaa
’Cha ntuchi nuu ku kui ña tuu nuu ku. Tatu ntuchi nuu ku kui ñavaꞌa, inkau nuu tuu,
tia tatu ntuchi nuu ku váꞌi, inkau nuu naa. Tsaꞌa ñaa, tatu ña nchii inkaa inu kui ña naa, viꞌi ka naa kunkukui.
Jesus snaꞌa ya tsaꞌa ña ma kuu ini na xuꞌun
’Ni in na ma kuu sachuun na nuu uvi stoꞌo na, vari kunkuntasi na in na, cha kunkuu ini na inka na, cha kuntini ka na ña kuu in na, tia inka na ma kuntini na ña kuu na. Ma kuu kuu ini na Stoꞌo Nchuxi cha kuu ini tuku na xuꞌun.
Jesus snaꞌa ya ña ma ntakanini na tsaꞌa kue ñaꞌa
’Tsaꞌa ñaa kachi yu nuu koyu ña kue tsini ñuꞌu ntakanini koyu tsaꞌa nchii kunkatsi koyu tsi nchii kunkoꞌo koyu takua kuchaku koyu, ni tsaꞌa saꞌma ña kuntsitsi koyu. Vari kaꞌnu ka kuu koyu susaan ña tsatsi koyu, cha kaꞌnu ka kuu iki kuñu koyu susaan ña kuntsitsi koyu.
Kunchee koyu ña kue saa ka kue stee ti, ni kue ntasatutu ti, ni kue chika vaꞌa ti ini yaka ña katsi ti, tia Paa ko, ya inkaa antivi, tsaꞌa ya ña katsi ti. Cha kue meekoyu yaꞌvi ka koyu susaan kue saa ka.
Vasu nantakanini nchuꞌa koyu, ma kuu saꞌa koyu ña naꞌa ka koo koyu, vasu xoo ka.
¿Chanu vaꞌa ntakanini koyu tsaꞌa saꞌma ña kuntsitsi koyu? Kunchee koyu nixi tsaꞌnu kue ita yuku: kue sachuun koyi ni kue tavi yuꞌva takua saꞌi saꞌmi.
Cha tatu vichi Stoꞌo Nchuxi skuntsitsi ya kue kuꞌu ña kaa yuku suꞌa, vasu inka kii kunkai ña, ¿a kue vaꞌa ka kuskuntsitsi ya koyu, nivi ña xoo tsinu ini?
Tsaꞌa ñaa, ma ntakanini koyu nchii kuu ña kunkatsi koyu, a nchii kuu ña kunkoꞌo koyu, a nchii kuu ña kunkuntsitsi koyu.
Tsaꞌa ntiꞌi kue ñaꞌa yoꞌo kuu ña ntakanini kuena kue tsinu ini Stoꞌo Nchuxi, tia kue meekoyu kumi koyu in Paa, ya inkaa antivi, ña tsini vaꞌa ya nchii kuu ña tsini ñuꞌu koyu.
Ña kaꞌnu xeen ka kuu ña kuñuu ini koyu tsaꞌa ña kuntsaꞌnu Stoꞌo Nchuxi nuu koyu, cha kuñuu ini koyu ñantaa saꞌa ya, sara kunkuaꞌa ya ntiꞌi ka kue ñaꞌa ña tsini ñuꞌu koyu.
Tsaꞌa ñaa, ma ntakanini koyu ña kunkuu ixchaan, vari ixchaan kunkoo tuku ña ntakanini koyu. Cha ntakanini koyu tsaꞌa tuntoꞌo in in kii, cha ma chikaa ka koyu kuaꞌa ka tuntoꞌo nui.
Jesus snaꞌa ya ña ma santaa ko tsaꞌa na
’Ma santaa koyu tsaꞌa na, takua Stoꞌo Nchuxi ma kaꞌncha ya kuachi koyu,
vari Stoꞌo Nchuxi kunkaꞌncha ya kuachi koyu tono saꞌa meekoyu tsi taꞌan koyu, cha tono kuaa chikuaa koyu, saan kunchikuaa ya koyu.
¿Chanu vaꞌa ncheꞌu miꞌi ña inkaa ntuchi nuu taꞌun, cha kue ncheꞌu ña in ntava too inkaa ntuchi nuu ku?
¿Nixi kuu kachu tsi taꞌun: “Kuaꞌa ichi natava̱ miꞌi inkaa ntuchi nuu ku”, cha ntuchi nuu meu inkaa in ntava too?
¡Nivi kue chaku ini!, tava xiꞌna ka ntava too inkaa ntuchi nuu ku takua kuu kunchee vaꞌu, sana tavu miꞌi inkaa ntuchi nuu taꞌun.
’Ma kuaꞌa koyu ñaꞌa ií nuu kue tina, takua ma ntava nchai yo, cha stutsia yo, cha ma skana koyu yuú ntucha nuu kue kini, takua ma kuain ti ña.
Jesus snaꞌa ya ña kaka na ña tsini ñuꞌu na nuu Stoꞌo Nchuxi
vari ntiꞌi na tsika taꞌvi nuu Stoꞌo Nchuxi, kunineꞌe na; cha ntiꞌi na ntantuku, kuntaneꞌe na; cha ntiꞌi na kana yuyeꞌe, kuninuna ña.
¿A nchii in koyu ña yee seꞌe koyu, tatu nakaki paa katsia, a kunkuaꞌa koyu yuú katsia?
Cha tatu nakaki in chaka, ma kuaꞌa koyu in koo katsia.
Tatu kue meekoyu ña kuu koyu nivi ncheꞌe, cha tsini koyu kuaꞌu ñavaꞌa nuu kue seꞌu, ¡kachi ka kuu Paa ko, ya inkaa antivi, kunkuaꞌa ya ñavaꞌa nuu kuena tsiki nuu ya!
’Saꞌa koyu tsi kue nivi ña kuni koyu nasaꞌa na tsi koyu, vari ñoꞌo kuu ña ntaꞌvi nuu tuꞌun ña ntsaki Stoꞌo Nchuxi tsi ña nchaa kue chaa ntsikaꞌan yuꞌu nuu ya.
Jesus snaꞌa ya tsaꞌa yuyeꞌe tuu
’Kiꞌvi koyu chi yuyeꞌe tuu, vari yuyeꞌe tsi ichi ña kuaꞌan nuu kuntoñuꞌu anua na kui ña ntika, cha kuaꞌa nchuꞌa na kuu na kuaꞌan ika;
tia tuu kuu yuyeꞌe cha tuu kuu ichi ña kuaꞌan nuu kuchaku na ichaꞌncha, cha xoo na kuu na ntaneꞌe ichi ka.
Jesus snaꞌa ya ña tsi ña saꞌa na kunkunu nchii kuu na
’Kunchaa koyu meu nuu kuena kachi ña kaꞌan na yuꞌu nuu Stoꞌo Nchuxi tia suu Stoꞌo Nchuxi tsaꞌa tuꞌun kaꞌan na. Kuena yoꞌo saꞌa na ña kuee ini na tono in ntikachi, tia chi ini na kuu na tono in ntivaꞌu xeen.
Cha tsi ña saꞌa na kunkunu nchii kuu na. Ma kuu ntastaka na uva nuu kue tuviñu, ni ma kuu ntastaka na makuxi nuu iñu kuaan.
Cha kue tukuiꞌi vaꞌa tsaꞌa tu kuiꞌi vaꞌa, tia tukuiꞌi váꞌa tsaꞌa tu kuiꞌi váꞌa.
Tukuiꞌi vaꞌa ma kuu kuaꞌa tu kuiꞌi váꞌa, ni tukuiꞌi váꞌa ma kuu kuaꞌa tu kuiꞌi vaꞌa.
Tsaꞌa ñaa, tsi ña saꞌa kue chaa ña kaꞌan yuꞌu nuu ya, kunkunu nchii kuu na.
Jesus kaꞌan ya ana kakuu na ma kaku
’Suu ntiꞌi kuena kachi tsiin: “¡Stoꞌo, Stoꞌo!” kunkunkaa nuu kue nivi na kunkuntsaꞌnu Stoꞌo Nchuxi nuu na, tani kuena saꞌa ña kuni Paa yu, ya inkaa antivi.
Cha kii saan<sup>a</sup> kuaꞌa nchuꞌa na kunkachi tsiin: “Stoꞌo, Stoꞌo, kue meekue ntsikaꞌan kue yuꞌu nuu ni, cha yuꞌu nuu ni ntava kue espiritu váꞌa, cha yuꞌu nuu ni saꞌa kue kuaꞌa nchuꞌa ñakaꞌnu kuu.”
Sara kunkaꞌan ntaa yu nuu kuena: “Miki nitsini yu koyu. ¡Kutsio koyu nuu̱, kueyo ña miki nisaꞌa koyu ña kuni Stoꞌo Nchuxi!”
Jesus snaꞌa ya tsaꞌa uvi veꞌe
’Tsaꞌa ñaa, kuena chaa soꞌo ña kaꞌan yu cha saꞌa na ña, kuu na tono in nivi vaꞌa tsitu nini, ña savaꞌa na veꞌe na sata toto.
Cha nuu nikuun nchuꞌa savi, cha ntsika tachi xeen, cha nikee nchañuꞌu, cha nikania veꞌe ka, tia kue nintachia, vari tuun inkai sata toto.
Tia kuena chaa soꞌo ña kaꞌan yu cha kue saꞌa na ña, kuu na tono in nivi kue tsitu nini, ña savaꞌa na veꞌe na nuu yuti.
Cha nuu nikuun nchuꞌa savi, cha ntsika tachi xeen, cha nikee nchañuꞌu, cha nikania veꞌe ka, sara ntachia cha naa ntiꞌa.
Cha nuu ntsinu ntakani Jesus kue tuꞌun yoꞌo, nikunaꞌa ini kue nivi ka nixi snaꞌa ya,
vari snaꞌa ya tono in na kumi chuun, suu tono kue skuleru ley.
Jesus stata ya in chaa kuꞌu kueꞌe chaꞌi
Sara nikuyachi in chaa kuꞌu kueꞌe chaꞌi, cha ntsikutsiti ra nuu Jesus cha kachi ra suꞌa:
―Stoꞌo, tatu kuni ni ra ntasavaꞌa ni yu.
Cha ntsaki Jesus ntaꞌa ya xini ra sara nikachi ya:
―Kuni yu ña ntuvaꞌu, cha ntuvaꞌa vichi.
Cha mii saan ni ra ntuvaꞌa ra.
Sara nikachi Jesus:
―Kuchaa soꞌo ña kaꞌan yu, ma ntakanu nuu ni in na ña nikuu. Kuaꞌan, snaꞌu meu nuu sutu, cha kunau ña kunisoko ra tono kanchaa nuu tuꞌun ña ntsaꞌa Stoꞌo Nchuxi nuu nti ta Moises takua nakuni na ña Stoꞌo Nchuxi ntasavaꞌa ya yo.
Jesus stata ya musu in chaa kuu xini nuu in kuaa soldadu
Sara ntsaa Jesus ñuu Kapernaun, cha ntsaa in chaa kuu xini nuu in kuaa soldadu, cha ntsika ra nuu Jesus,
cha nikachi ra suꞌa:
―Stoꞌo, musu yu kantuꞌi veꞌe̱, kue kuu kaki cha tsatu nchuꞌa so ntoꞌi.
Sara nikachi Jesus:
―Natsaa yu ntasavaꞌa ña.
―Stoꞌo, kue ntutaꞌan yu ña kiꞌvi ni veꞌe̱. Kaꞌan so ni in tuꞌun cha musu yu kuntuvaꞌi.
Vari saani mee yee na tsaꞌncha chuun nuu̱, cha saani ntakaꞌncha yu chuun nuu kue soldadu kumi̱. Ta kachi yu tsi ian: “Kuaꞌan”, sara kuaꞌin; cha ta kachi yu tsi inkai: “Naꞌa”, sara vatsia; cha ta kachi yu tsi musu yu: “Saꞌa ñoꞌo”, sara saꞌi ña.
Ta ntsini soꞌo Jesus tuꞌun yoꞌo, nikunaꞌa ini ya sara nikachi ya tsi kuena ntakaa ya:
―Ñantaa kaꞌan yu ña kue ntaneꞌe̱ ni in na nuu ñuu Israel ña tsinu ini na tono tsinu ini chaa yoꞌo.
Tia kachi yu nuu koyu ña kuaꞌa nchuꞌa na kunkitsi chi tsio kana nikanchii cha chi tsio keta nikanchii, cha kunkuntuꞌu na katsaꞌan na tsi paa ko Abraham tsi Isaac tsi Jacob nuu kuntsaꞌnu Stoꞌo Nchuxi;
tia kuena ntsintutaꞌan kunkaa nuu kuntsaꞌnu ya, kuntatsi ya kuena kuꞌun na yuyeꞌe nuu naa cha ika kunkuaku koꞌo na cha kunkaꞌin nuꞌu na.
Sara nikachi Jesus nuu chaa kuu xini nuu kue soldadu:
―Kuanuꞌu, cha nakui tono ntsinu inu ña kui.
Cha mii saan ni ra ntuvaꞌa musu ra.
Jesus stata ya nana tsiso ta Pedru
Cha kuaꞌan Jesus veꞌe ta Pedru, cha ta nikiꞌvi ya ini veꞌe ra ntsini ya ña nana tsiso ra kantuꞌi vari kana kaꞌni ñá.
Sara ntiin ya ntaꞌi cha ntsikuiin kaꞌni ka sara ntakoi ntsaꞌi ña katsi kuena.
Jesus stata ya kuaꞌa nchuꞌa kue nivi kuꞌu
Ñoꞌo nikuu takua nakuntaa ntiꞌi ña ntsikaꞌan nti ta Isaia, chaa ntsikaꞌan yuꞌu nuu Stoꞌo Nchuxi, ta nikachi ra: “Meeya ntakiꞌin ya ntiꞌi so ña ntoꞌo ko, cha ntakuiso ya kue kueꞌe ko.”
Kuena kuni kutakaa Jesus
Ta ntsini Jesus ña ntututu kuaꞌa nchuꞌa nivi nuu inkaa ya, sara ntakaꞌncha ya chuun nuu kuena ntakaa ya:
—Nakoꞌon inka tsio yuꞌu chikuii.
Sara nikuyachi in skuleru ley cha nikachi ra tsi ya:
―Mestru, kuni yu kutakaa ni nchii nikuu so kuaꞌan ni.
Cha ntanchiko neꞌe Jesus tuꞌun yoꞌo:
―Kue nkuii yee yavi nuu kixi ti, cha kue saa yee choꞌo ti, tia mee, Chaa ntachuun Stoꞌo Nchuxi, koo nuu ntitatu yu.
Sara in chaa, cha-ntakaa Jesus nikachi ra:
―Stoꞌo, kuaꞌa ni ichi ña xiꞌna ka nakuꞌun yu kutsi paa yu.
Cha Jesus ntanchiko neꞌe ya tuꞌun yoꞌo:
―Kutakaa yu, stakoo kueña ntsiꞌi tsaan nakutsia kueña ntsiꞌi.
Ta stsikuiin Jesus savi tachi
Cha ini kuaꞌan kuera nikitsaá savi tachi nuu chikuii ka, cha varku ka ntuku so keti, cha Jesus kixi ya.
Sara ntsaꞌan kuera stoto kuera Jesus cha nikachi kuera:
―¡Stoꞌo, skaku ni yoo vari kunaa ko!
Cha Jesus nikachi ya:
―¿Chanu vaꞌa yuꞌu koyu? ¡Nivi ña xoo xeen tsinu ini!
Sara ntakoo ya cha ntsaꞌncha ya chuun nuu tachi tsi chikuii sara taxiin so nikuu.
Cha nikunaꞌa so ini kuera cha ntakatuꞌun tsi taꞌan kuera:
―¿Nchii chaa kuu ñoꞌo, ña tachi tsi chikuii kantsitsi ña kaꞌan ra?
Jesus stata ya uvi chaa ntoꞌo espiritu kini
Ta ntsaa Jesus inka tsio yuꞌu chikuii yachi ñuu Gadara, nikitsaa uvi chaa ntoꞌo espiritu kini. Kue chaa yoꞌo ntsio koyi titsi kue kava nuu ntsintutsi kuena, cha koo na kuu yaꞌa ika vari ncheꞌe nchuꞌa koyi,
cha nikana koyi:
―¡Ma staꞌan ni kue, Jesus, Seꞌe Stoꞌo Nchuxi! ¿A vatsi ni yoꞌo takua sanchuꞌa ni kue ta kumani ka kitsaa kii?
Cha tsa tsika iin kuaꞌa nchuꞌa kini tsitsaꞌan ti.
―Ta kuntava ni kue, kuaꞌa ni ichi ña nakiꞌvi kue kini ka.
Cha nikachi ya:
―Kuaꞌan.
Sara nikee koyi cha nikiꞌvia kue kini ka, cha mii saan ni ntiꞌi so kue kini ka sketa kueti nuu ti yuku mancha nuu chikuii cha ntsiꞌi ntiꞌi kueti ika.
Cha kuena nchaka kue kini ka sketa kuena ntsaa na ñuu ka, cha ntakani kuena ña nikuu tsi ña ntuvaꞌa kue chaa ntoꞌo espiritu kini.
Sara ntiꞌi so kue nivi ñuu ka kuaꞌan kuena nuu inkaa Jesus, cha ta ntsini kuena ña nikuu, ntsika kuena ña nakuꞌun ya inka tsio.
Jesus stata ya in chaa kue kuu kaka
Sara Jesus nikaa ya nuu varku ka, ntanchiko ya inka tsio yuꞌu chikuii, cha ntitsaa ya ñuu nuu ntsio ya.<sup>a</sup>
Cha ika ntsasiaꞌa na in chaa kue kuu kaka, cha nchiso na ra nuu yuvi. Cha ntsini Jesus ña tsinu ini kuena ya cha nikachi ya tsi chaa kuꞌu ka:
―Ntunchee ini, vari kuachi ku tsa ntoi.
Sara uvi uni kue skuleru ley nikaꞌán kuera: “Ñoꞌo kini kaꞌin tsaꞌa Stoꞌo Nchuxi.”<sup>b</sup>
Cha ntsini Jesus ña kaꞌán kuena cha nikachi ya:
―¿Chanu vaꞌa ntakanini váꞌa koyu?
Cha kusnaꞌa yu nuu koyu ña mee, Chaa ntachuun Stoꞌo Nchuxi, kumi̱ nchee nuu ñuꞌu nchaꞌi takua kukaꞌnu ini yu tsaꞌa kuachi na.
Sara nikachi ya tsi chaa kuꞌu ka:
―Kuantakoo, ntakiꞌin yuvi ku cha kuanuꞌu veꞌu.
Sara ntakoo ra kuanuꞌu ra veꞌe ra.
Ta ntsini kue nivi ka ña nikuu, nikunaꞌa ini na cha ntasakaꞌnu na Stoꞌo Nchuxi tsaꞌa ña ntsaꞌa ya nchee ya nuu kue nivi.
Jesus kana ya ta Mateu
Ta nikee Jesus kuaꞌan ya sara ntsini ya in chaa nani Mateu, intuꞌu ra nuu kiꞌin yaꞌvi ra xuꞌun ña nuꞌu ñuu Roma cha nikachi ya:
―Kutakaa yu.
Sara ntakuiin ra kuaꞌan ra tsi ya.
Sara tsitsaꞌan Jesus ini veꞌe, cha ntsaa kuaꞌa nchuꞌa nivi na kiꞌin yaꞌvi tsi na kuu tuꞌun ña váꞌa na, cha tsitsaꞌan na tsi Jesus tsi kuena ntakaa ya.
Ta ntsini kue chaa fariseu ñoꞌo, nintakatuꞌun kuera kue chaa ntakaa Jesus:
―¿Chanu vaꞌa tsitsaꞌan mestru koyu tsi kuena kiꞌin yaꞌvi tsi kuena kumi kuachi?
Nuu ntsini soꞌo Jesus ña kaꞌan kuena, nikachi ya tsi kuena:
Kuaꞌan koyu cha kaskuaꞌa koyu nchii kuni kachi tuꞌun Stoꞌo Nchuxi yoꞌo: “Ña kuni yu kuu ña koo ñamani ini koyu cha suu ña soko koyu nuu̱.” Tsaꞌa ña vatsi̱ kana kuena tsini ña kumi na kuachi takua nantachaꞌvi ini na, cha kue vatsi̱ kana nivi na kaꞌán ña ntaa kuu na.
Jesus snaꞌa ya nixi kunaa suꞌun na
Sara nikuyachi kue chaa ntakaa ta Juaa, cha-skuantucha, cha nintakatuꞌun kuera Jesus:
―Kue meekue tsi kue chaa fariseu naa suꞌun kue keꞌen kii, ¿chanu vaꞌa kuena ntakaa ni kue naa suꞌun na?
Sara ntanchiko neꞌe Jesus suꞌa:
―¿A kuu koo kuaka kuena inkaa viko tantaꞌa, ini chaa ntantaꞌa inkaa ra tsi kuena? Tia kunkitsaa kii ña kuntiin na ra, saan sana kunkunaa suꞌun na.
’Koo na ntakiku saꞌma tuꞌu tsi saꞌma tsaa vari saꞌma tsaa ka kuntului cha kuntati saꞌma tuꞌu ka cha viꞌi ka kuntivia.
Cha koo tuku na chikaa vinu tsaa nuu iín yata, vari iín yata ka kuntati cha vinu ka kunkucha ra cha iín ka kuntivia. Tsaꞌa ñaa tsini ñuꞌu chikaa na vinu tsaa nuu iín tsaa takua tiin vaꞌa ntintui.
Jesus stata ya in ñaꞌá kuꞌu cha ntaschaku ya in ñasiꞌi luu
Cha ini kaꞌan Jesus tuꞌun yoꞌo, nikitsaa in chaa kuu xini nuu kuena judio cha ntsikutsiti ra nuu ya sara nikachi ra:
―Seꞌe siꞌi yu saka ntsiꞌa. Naꞌa xoo ni cha kaki ni ntaꞌa ni xinia takua nantachakui.
Sara Jesus tsi kuena ntakaa ya nikiꞌin na ichi kuaꞌan na tsi ra.
Cha ntsio in ñaꞌá ña niketa utsi-uvi kuia kuꞌi kueꞌe ña too nii ñá, cha ini kuaꞌan kuera nikuyachia chi sata ya cha nchituu ntaꞌi yuꞌu saꞌma ya,
Tia Jesus ntakunchee ya nui sara nikachi ya:
―Nantunchee inu, ñaꞌá, tsaꞌa ña ntsinu inu yu cha tsa ntuvaꞌu.
Cha mii saan ni ra ñaꞌá yoꞌo ntuvaꞌi.
Sara ntsaa Jesus veꞌe chaa kuu xini cha ntsini ya kuena tivi tuyoo tsi kuena niꞌi tsaku koꞌo so,
cha nikachi ya tsi kuena:
―Kuaketa koyu, vari ñasiꞌi luu yoꞌo kue nitsiꞌa, kixia.
Cha nikitsaá na tsaku nchaa na Jesus.
Tia nuu ntsinu ntava ya kue nivi ka, nikiꞌvi ya nuu kantuꞌu ñasiꞌi luu ka, sara ntiin ya ntaꞌi cha ntakoi.
Sara ntakani kue nivi ña nikuu nuu kuena ntee kue ñuu yachi.
Jesus stata ya uvi chaa ntikuaa
Ta nikee Jesus ika, cha ntakaa uvi kue chaa ntikuaa ya cha kana koꞌo so kuera:
―¡Koo ñamani ini ni tsaꞌa kue, Seꞌe nti ta David!
Cha ta ntatsaa Jesus veꞌe ya, nikuyachi kue chaa ntikuaa, cha nintakatuꞌun ya koyi:
Sara ntanchiko neꞌe koyi:
―Aan, kuu saꞌa ni ña, Stoꞌo.
Sara nchituu ntaꞌa ya ntuchi nuu kuera, cha nikachi ya:
―Tono tsinu ini koyu, saan nakoi.
Sara nikuu ntakunchee kuera. Cha Jesus ntakaꞌncha ya chuun nuu kuera cha nikachi ya:
―Kunchee koyu ña ni in so na ma kuni ña ntuvaꞌa koyu.
Tia nuu nikee vii ni kuera ika, nikitsaá kuera ntakani kuera tuꞌun tsaꞌa ya nuu ntiꞌi so kuena ntee kue ñuu yachi.
Jesus stata ya in chaa nti-iꞌin
Mii ta niketa kuera kuaꞌan ra, sara nikitsaa uvi uni kue nivi cha nchaka na in chaa nti-iꞌin cha ntoꞌo ra espiritu kini.
Nuu ntava Jesus espiritu kini ka, nikuu nikaꞌan chaa ka, cha kue nivi ka nikunaꞌa ini na cha nikachi na:
―Miki tsino ña kuu suꞌa nuu ñoo Israel.
Tia kue chaa fariseu nikachi kuera suꞌa:
―Chaa yoꞌo kuu tavi kue espiritu kini vari tachi kuntsaꞌnu kuu ña tsaꞌa nchee nui.
Kuaꞌan Jesus ntiꞌi so kue ñuu naꞌnu tsi kue ñuu kuachi, snaꞌa ya nuu kue nivi ini veꞌe sinagoga<sup>c</sup> kuena, cha ntakani ya tuꞌun vaꞌa ña nixi kuu ña kuntsaꞌnu Stoꞌo Nchuxi nuu na cha stata ya kuena nuu ntiꞌi so kueꞌe ntoꞌo na tsi ñatsatu ntoꞌo na.
Nuu ntsini ya kue nivi ka, nikuntaꞌvi ini ya tsaꞌa kuena vari yee kuena nuu tuntoꞌo tsi nuu ñatsatu cha ntuku so kuu na tono ntikachi kiti koo stoꞌo.
Sara nikachi ya tsi kuena ntakaa ya:
—Ñantaa kui, ña tono kikuu ña ntsaki na cha nikuaꞌa nchuꞌi, cha tsa tsini ñuꞌu ntututi, saani kikuu kue nivi, ña kuaꞌa xeen na kuu na yee tuꞌva takua tsinu ini na ya, tia xoo na kuu na ntakani tuꞌun ya.
Tsaꞌa ñaa, kaka koyu ñamani nuu Stoꞌo, takua natachuun ka ya musu ya na nantakani tuꞌun ya.
Nti-utsi-uvi kue chaa cha-kunintoo yuꞌu nuu Jesus
In kii Jesus nikana ya nti-utsi-uvi kue chaa ntakaa ya, sara ntsaꞌa ya nchee nuu kuera takua tava kuera kue espiritu kini cha stata kuera kue nivi nuu ntiꞌi so kueꞌe ntoꞌo na tsi ña tsatu ntoꞌo na.
Ñoꞌo kuu siꞌvi kue nti-utsi-uvi kue chaa cha-kunintoo yuꞌu nuu ya: Xiꞌna ka Simon, chaa ntakunani Pedru, tsi ñani ra Andres; Jacobo tsi ñani ra Juaa, seꞌe ta Zebedeo;
Felipe tsi Bartolome; Tomas tsi Mateu, chaa ntsikiꞌin yaꞌvi xuꞌun ña nuꞌu ñuu Roma; Jacobo, seꞌe ta Alfeo, tsi Tadeo;
Simon kananeu<sup>a</sup> tsi Juda Iscariote, chaa kuntakuaꞌa Jesus nuu kue chaa kumi chuun.
Jesus tsaꞌa ya tuꞌun nuu kue chaa ntakaa ya
Cha nti-utsi-uvi kue chaa yoꞌo, Jesus ntachuun ya kuera cha ntsaꞌa ya tuꞌun yoꞌo nuu kuera ta kumani ka kuꞌun kuera:
—Ma kuꞌun koyu nuu ntee kue nivi na kue tsinu ini Stoꞌo Nchuxi, ni kue ñuu kantuꞌu Samaria,
Cha ntakani koyu ña tsa kuyachi ña kuntsaꞌnu Stoꞌo Nchuxi.
Stata koyu kuena kuꞌu, tsi kuena ntoꞌo kueꞌe chaꞌi, ntaschaku koyu kuena ntsiꞌi, cha tava koyu kue espiritu kini. Nineꞌe chiꞌan koyu nchee yoꞌo cha ma kiꞌin yaꞌvi koyu ta chinchee koyu na.
Ma kunaa koyu xuꞌun naꞌnu ni xuꞌun kuachi,
ni yati, ni ma kunaa koyu saꞌma ntasama koyu, ni ntsitsa, ni yutu ña kutuu koyu, vari kuena sachuun ntutaꞌan na katsaꞌan na.
’Ta ntsaa koyu in ñuu kaꞌnu a in ñuu luu, ntantuku koyu in nivi vaꞌa cha kintoo koyu veꞌe na mancha ta kunkee koyu ñuu ka.
Ta kunkiꞌvi koyu veꞌe na kaꞌan koyu na.
Cha tatu veꞌe ka yee in nivi vaꞌa, ñavaꞌa kunkoo tsi ntiꞌi kuena veꞌe ka, tia tatu susaan kui, koó ñavaꞌa kunkoo tsi kuena.
Tatu nchii in na kue nitsaꞌa nuu kintoo koyu ni kue kuni na kuchaa soꞌo na tuꞌun ntakani koyu, kee koyu veꞌe ka a ñuu ka cha kisi koyu yaka tsaꞌa koyu.<sup>b</sup>
Ñantaa kaꞌan yu ña kii ña Stoꞌo Nchuxi kunkaꞌncha ya kuachi kue nivi, tsatu ka kuntoꞌo kue nivi ñuu yoꞌo susaan ka kue nivi ñuu Sodoma tsi ñuu Gomorra.
Tuntoꞌo ña kunkitsi nuu kuena ntakaa Jesus
’Kuchaa soꞌo ña mee tachuun koyu tono ntikachi nuu iin kue ntivaꞌu. Tsaꞌa ñaa kukuu koyo nivi ña chaku ini tono in koo, cha kukuu tuku koyu nivi vaꞌa ini tono in sata.
Koo tuꞌva koyu, vari kuntakuaꞌa na koyu nuu kuena tsaꞌncha kuachi cha kusanchuꞌa na koyu ini kue veꞌe sinagoga.<sup>c</sup>
Cha kunkunchaka na koyu kuꞌun nuu kuena kumi chuun tsi nuu kue chaa kuu rey tsaꞌa mee, cha ika kuntakani koyu tuꞌun tsaꞌa̱ nuu kuena yoꞌo tsi nuu kuena kue tsinu ini Stoꞌo Nchuxi.
Cha kunkaꞌan koyu, tia tuꞌun kunkaꞌan koyu, mee Espiritu Paa koyu, ya kuu Stoꞌo Nchuxi, kunkuaꞌa ya tuꞌun ña kaꞌan koyu.
Cha kue chaa kuntakuaꞌa ra ñani ra takua nakaꞌni kuii na ra, cha kue tata kuntakuaꞌa ra seꞌe ra takua nakaꞌni kuii na ra, cha kue seꞌe kunkaka naꞌi tsi tata ña cha kuntakuaꞌi ra takua nakaꞌni kuii na ra.
Cha ntiꞌi so kue nivi kunkuntasi na koyu tsaꞌa mee, tia na kunkunchee ini mancha kii santii, kunkaku na.
Ta tatsi na koyu nuu in ñuu, kunu koyu kuꞌun inka ñuu. Ñantaa kaꞌan yu ña mee, Chaa ntachuun Stoꞌo Nchuxi, kuntanchiko̱ ta kumani ka kuꞌun koyu nuu ntiꞌi so kue ñuu ña kantuꞌu Israel.
’Chaa cha-snaꞌa kaꞌnu ka kuu ra susaan kuena skuaꞌa, cha stoꞌo kaꞌnu ka kuu ra susaan musu ra,
vari kuena skuaꞌa ma kuu ntukaꞌnu ka na susaan cha-snaꞌa nuu na, cha in musu ma kuu ntukaꞌnu ka ra susaan stoꞌo ra. Cha tono skunani na chaa xiin veꞌe Velsevu, <sup>d</sup> ¡kini ka kunkaꞌan na tsi kuena veꞌe ra!
Jesus kaꞌan ya ña kuena ntakaa ya ma yuꞌu na
’Tsaꞌa ñaa ma yuꞌu koyu kue nivi, vari koo ña inkaa séꞌe ña ma ntatui; cha koo ña inkaa séꞌe ña ma kuni na ña.
Ña ntakani̱ tani nuu kue mee ni koyu, ntakani koyu ña nuu sava ka kuena; cha ña ntakani̱ yaa nuu ku, ntakanu ña nuu nii ñayivi.
Ma yuꞌu koyu na tsaꞌni iki kuñu vari ma kuu kaꞌni na anua ku; vaꞌa ka kui ña yuꞌu koyu Stoꞌo Nchuxi, ya kuu snaa anua ku tsi iki kuñu ku nuu anchaya.
Tsini vaꞌa koyu ña uvi saa lu xoo yaꞌvi ti, tia ni in ti kue yaa nuu ñuꞌú tatu ya kuu Paa koyu ma kuaꞌa ya ichi.
Saani kue meekoyu, mancha ntiꞌi so ixi xini koyu nchaꞌvia.
Tsaꞌa ñaa, ma yuꞌu koyu, vari yaꞌvi ka koyu susaan ka kuaꞌa nchuꞌa kue saa lu.
Cha kuena kue ntakani nuu kue nivi ña tsinu ini na yu, saani mee ma ntakani̱ nuu Paa yu, ya inkaa antivi, ña tsini yu na.
Jesus kaꞌan ya ña kusasiin taꞌan kuena
’Ma kukaꞌán koyu ña vatsi̱ kuaꞌa ña koo vaꞌa kue nivi; kue vatsi̱ kuaꞌa ña koo vaꞌa na, vatsi̱ skaka naꞌa yu kuena,
vatsi̱ saꞌa ña chaa nakaka naꞌi tsi tata ña, cha ñaꞌá nakaka naꞌi tsi nana ña, cha tsanu tsi nana tsiso ñá.
Cha tsio saan kunkuntasi taꞌan na tsi kuena veꞌe na.
’Cha kuena kuu ini ka tata na a nana na susaan mee, kue naꞌi ña kutakaa na yu; cha na kuu ini ka seꞌe ii na a seꞌe siꞌi na susaan mee, kue naꞌi ña kutakaa na yu;
cha kuena ntakaa yu, cha kue kuni na kuiso na krusi na, kue naꞌi ña kutakaa na yu.
Cha kuena kuni skaku meena, kunaa na; cha na kunkuu tsaꞌa mee, kuntaneꞌe na ña kuchaku na ichaꞌncha nuu Stoꞌo Nchuxi.
Stoꞌo Nchuxi kuntakuaꞌa ya ñavaꞌa nuu kuena chinchee kue musu ya
’Cha kuena tsaꞌa nuu kintoo koyu, ntakiꞌin na mee, cha na ntakiꞌin yu, ntakiꞌin na ya ntachuun yu.
Cha na tsaꞌa nuu kintoo in na kaꞌan yuꞌu nuu Stoꞌo Nchuxi, vari tsini na ana kuu na, cha inuu kuntaneꞌe na ñavaꞌa. Cha na tsaꞌa nuu kintoo in na ntaa, vari tsini na ana kuu na, cha inuu kuntaneꞌe na ñavaꞌa.
Cha na kunkuaꞌa in yatsi chikuii vitsi koꞌo in na kuntaꞌvi tsaꞌa ña tsinu ini na yu, ñantaa kaꞌan yu ña kuntaneꞌe na ñavaꞌa.
Ta ntsinu snaꞌa Jesus tuꞌun yoꞌo nuu kue nti-utsi-uvi kue chaa ntakaa ya, sara kuaꞌan ya kue ñuu kantuꞌu ika takua snaꞌa ya cha ntakani ya tuꞌun ya.
Ta Juaa cha-skuantucha, ntasi ra veꞌe kaa. Cha ta ntsini soꞌo ra ña saꞌa Jesucristo, sara ntachuun ra uvi uni kue chaa ntakaa ra,
takua nantakatuꞌun kuera ya:
―¿A meeni kuu ya kuntachuun Stoꞌo Nchuxi kunkitsi a ña tsini ñuꞌu kunchatu kue inka na?
Ta ntsaa kuera nuu inkaa Jesus, nikachi ya suꞌa tsi kuera:
―Kuaꞌan koyu cha ntakani koyu nuu Juaa ña chaa soꞌo koyu tsi ña ncheꞌe koyu.
Ña kuena ntikuaa ntatuu nuu na, cha kuena kue nitsikuu kaka vaꞌa tsika na, kuena kuꞌu kueꞌe chaꞌi ntuvaꞌa na, kuena soꞌo ntakuchaku soꞌo na, kuena ntsiꞌi ntachaku na, cha kuena kuntaꞌvi tsini soꞌo na tuꞌun vaꞌa tsaꞌa̱.
Cha ntikaꞌan kuena tsinu ini yu, cha kue tsiku saka ini na ―nikachi Jesus nuu kuera.
Ta kuaꞌan kue chaa ntakaa ta Juaa, nikitsaá Jesus kaꞌan ya tsaꞌa ta Juaa ka nuu kue nivi:
—Ta ntsaꞌan koyu nuu cheꞌe ka ¿nchii nikuni koyu kuncheu ika? ¿A in chaa kuita ña kisi nuu tono in tuyoo ta tsaꞌa tachi?
Cha tatu koo, ¿nchii nikuni koyu kuncheu? ¿A in chaa ntsitsi vaꞌa? Tia tsini koyu ña kuena ntsitsi vaꞌa yee na nuu yee kuena kuntsaꞌnu.
¿Cha nchii ntsanchee koyu? ¿A in chaa kaꞌan yuꞌu nuu Stoꞌo Nchuxi? Aan, ntaa ntsitsa ntsini koyu in na kaꞌnu ka kuu susaan in chaa kaꞌan yuꞌu nuu ya,
vari tsaꞌa ta Juaa kuu ña kaa nchaa ña nikaꞌan Stoꞌo Nchuxi suꞌa:
“Mee tachuun in na ntsaa tsi tuꞌu̱n kusnuu nuu ku,
’Ñantaa kaꞌan yu nuu koyu ña nuu ntiꞌi kuena yee ñayivi, koo na kaꞌnu ka kuu tono Juaa chaa skuantucha. Tia na luu ka kuu nuu kuntsaꞌnu Stoꞌo Nchuxi, kaꞌnu ka kuu na susaan ta Juaa.
’Mancha ta nikitsaá ta Juaa, cha-skuantucha, ntakani ra tuꞌun Stoꞌo Nchuxi, mancha kii vichi, kuena kunkuaꞌa ichi ña kuntsaꞌnu Stoꞌo Nchuxi nuu na, tuchii so kuaꞌan nkaya na, cha kuaꞌa nchuꞌa nivi kuni na ña tuchii so natsikuiin ña kuntsaꞌnu ya.
Ntiꞌi so kuena ntsikaꞌan yuꞌu nuu Stoꞌo Nchuxi tsi tuꞌun ña ntsaꞌa ya nuu nti ta Moises, kaꞌin tsaꞌa ña kunkuntsaꞌnu Stoꞌo Nchuxi, sara nikui ta nikitsaá ta Juaa ntakani ra.
Cha tatu kuni koyu tsinu ini koyu ña, nuu kaa nchaa ña kunkitsi Elias, cha ñoꞌo kaꞌin tsaꞌa ta Juaa ña kunkitsi ra.
Kuena kuni kutu nini, nakuchaa soꞌo na.
’Cha vichi, ¿nchii ntasa-inuu̱ tsi kue nivi yee vichi? Kuu na tono ñakuachi ña intuꞌu nuu yaꞌvi ña kana taꞌin takua kusikia,
cha kachi koyi: “Ntivi kue tuyoo cha kue nistatsaꞌa koyu; ntsita kue yaa kuaka cha kue nitsakú koyu.”
Kaꞌan yu ñoꞌo vari ta Juaa kue tsitsaꞌan ra cha kue tsiꞌi ra, cha kachi na ña nchaka tachi ra.
Cha mee, Chaa ntachuun Stoꞌo Nchuxi, tsatsi̱ cha tsiꞌi̱, cha kachi na ña tsatsi nchuꞌa̱ cha tsiꞌi nchuꞌa̱ vinu, cha nchaka taꞌa̱n tsi kuena kiꞌin yaꞌvi tsi kuena kumi kuachi. Cha Stoꞌo Nchuxi kuu ya tsini ntiꞌi so, cha kuena ntakaa ya saꞌa na ñavaꞌa, cha saan snaꞌa na ña kuu ya yantaa.
Jesus kaꞌan ya tsaꞌa kue nivi ñuu ña kue ntachaꞌvi ini
Sara nikitsaá Jesus kanaꞌa ya tsi kue nivi ntee kue ñuu nuu nisaꞌa ya kuaꞌa nchuꞌa ñavaꞌa ña miki kuu, cha ni ña saan kue nintachaꞌvi ini na, cha nikachi ya:
—¡Ntaꞌvi ta koyu nivi ñuu Korasin! ¡Ntaꞌvi ta koyu nivi ñuu Betsaida! Vari tatu nisaꞌa̱ ñavaꞌa ña miki kuu nuu ñuu Tiro tsi ñuu Sidon<sup>a</sup> tono ña ntsini koyu saꞌa̱, tsa saan ka ntakuntsitsi na saꞌma ña snaꞌa ña kukuaka ini na cha koso na yaa xini na takua snaꞌa na ña ntachaꞌvi ini na nixi koo na.
Tsaꞌa ñaa kachi yu ña kii kunkaꞌncha Stoꞌo Nchuxi kuachi kue nivi, tsatu xeen ka kuntoꞌo koyu susaan ka kue nivi na ntee ñuu Tiro tsi Sidon.
Tsaꞌa ñaa kachi yu ña kii kunkaꞌncha Stoꞌo Nchuxi kuachi kue nivi, tsatu xeen ka kuntoꞌo koyu susaan ka kue nivi na ntsintoyo ñuu Sodoma.<sup>b</sup>
Jesus ntasakaꞌnu ya Tata ya cha kana ya kue nivi ntitatu na
Kue kii saan nikachi Jesus:
—Ntasakaꞌnu̱ ni, Paa̱, Stoꞌo antivi tsi ñuꞌu nchaꞌi, vari nchika seꞌe ni ñoꞌo nuu kue nivi chii tsi nuu kuena tsitu nini, cha stuu ni ña nuu kuena kuu tono kue ñakuachi luu.
Saan kui, Paa̱, vari saan nikuni ni.
Cha ntsaꞌa ni ntiꞌi ña kutu nini yu tsaꞌa ni; cha koo na tsini ña kuu̱ Seꞌe ni, mituꞌun meeni, Paa̱; cha koo na tsini ni, mituꞌun mee ña kuu̱ Seꞌe ni, cha kustuu̱ ni nuu ana kuni yu stuu̱ ni.
’Kitsi ntiꞌi so koyu nuu̱, kueyo ña ntuku nchee cha ntoꞌo koyu cha kuita koyu, cha nakuaꞌa̱ ña ntitatu koyu.
Kuiso koyu yuku yu cha kutuꞌva koyu nixi kaa̱, ña mee kuee ini yu cha vaꞌa ini yu, cha saan kunineꞌe koyu ña ntitatu anua koyu,
vari yuku yu tsi ña tsaꞌa kuisa koyu kue vii.
Ta tuꞌun kue chaa ntakaa Jesus yoko triu
In kue kii saan kuayaꞌa Jesus tsi kue chaa ntakaa ya yuꞌu ñuꞌú nuu kaa triu, cha kui in suatu, kii ntitatu na. Cha kuena ntakaa ya ntakuu kuena soko sara nikitsaá kuena tuꞌun na yoko triu tsatsi na.
Cha nuu ntsini kue chaa fariseu ña saꞌa kuena, nikachi kuera tsi Jesus:
―Kunchee ni ña kue chaa ntakaa ni saꞌa na ña ma kuu saꞌa na kii suatu.
―¿A kue kaꞌvi koyu ña nisaꞌa nti ta David tsi kue chaa nchaka taꞌan tsi ra ta ntakuu kuera soko?
Ña nikiꞌvi ra ini veꞌe Stoꞌo Nchuxi cha ntsatsi ra paa ña nisoko na, ña ma kuu katsi ra, ni kue chaa nchaka taꞌan tsi ra, tani kue sutu kuu ña kuu katsia.<sup>a</sup>
¿A kue kaꞌvi koyu nuu tuꞌun ña ntsaki Stoꞌo Nchuxi ña kachi ña ta sachuun kue sutu ini veñuꞌu kaꞌnu kue kii suatu, suu kuachi kui, vasu kue ntitatu na?
Cha kachi yu nuu koyu ña yoꞌo inkaa in na kaꞌnu ka kuu susaan veñuꞌu.
Cha kue meekoyu kue tsitu nini koyu tuꞌun yoꞌo: “Ña kuni yu kuu ña koo ñamani ini koyu cha suu ña soko koyu.” <sup>b</sup> Cha tatu nakutu ninu tuꞌun yoꞌo, ma skuisu kuachi na koo ña nisaꞌa.
Tia mee, Chaa ntachuun Stoꞌo Nchuxi, ntakaꞌncha yu chuun nchii kuu ña kuu saꞌa̱ suatu.
Ta stata Jesus in chaa ntií ntaꞌa
Sara Jesus kuaꞌan ya cha ntsaa ya in ñuu sara nikiꞌvi ya ini veꞌe sinagoga kuena.<sup>c</sup>
Cha ika inkaa in chaa ntií ntaꞌa. Sara kue nivi iin ika nintakatuꞌun na ya:
―¿A kuu stata ko in na kuꞌu kii suatu, a saan kanchaa nuu tuꞌun Stoꞌo Nchuxi?
Suꞌa nikachi na vari kuni na chaa kuachi na ya.
Cha nikachi ya:
―Tatu nchii in koyu nayaa in ntikachi koyu xaꞌva kii suatu, ¿a ma kuꞌun koyu tavu ti?
Sara nikachi ya tsi chaa kuꞌu ka:
―Stee ntaꞌu.
Sara stee ra ña, cha ntuvaꞌi, cha ntui tono inka ntaꞌa ra.
Tia kue chaa fariseu iin ika, nikee kuera veꞌe sinagoga ka, cha nikitsaá kuera ntatuꞌun kuera nixi kaꞌni kuera Jesus.
Jesus kuu musu ña ntakatsi Stoꞌo Nchuxi
Cha nuu ntsikuꞌun ini Jesus nchii kuu ña kuni kuera saꞌa ra, sara kuaꞌan ya inka tsio. Cha kuaꞌa nchuꞌa kue nivi ntakaa na kuaꞌan na tsi ya, cha stata ya ntiꞌi so kuena kuꞌu.
Cha ntakaꞌncha ya chuun ña ma ntakani kuena tsaꞌa ya nuu ntiꞌi kue nivi.
Suꞌa nikachi ya takua saan nakuntaa ntiꞌi ña nikachi nti ta Isaia, chaa ntsikaꞌan yuꞌu nuu Stoꞌo Nchuxi, ta nikachi ya suꞌa:
“Kunchee koyu ña chaa yoꞌo kuu musu yu, ña ntakatsi̱,
cha kuu ini nchuꞌa̱ ña, cha kuacha nchuꞌa̱ tsian.
Kunchikaa yu Espiritu yu inia,
cha kuntakania nuu kuena ntsíni yu ña kusaꞌa̱ ñantaa tsi kuena.
Cha ma tiin taꞌin, cha ni ma kana koꞌi,
Cha ma kaꞌnui ntoo ña tsa kuntaꞌnu,
cha ni ma ntaꞌvi yuꞌva iti ña saxoo ka kai.
Suꞌa kusaꞌi ña nakantuu ñantaa.
Cha ntiꞌi so kue nivi kunkunchatu na ña kuskakui kuena.”<sup>d</sup>
Ntuku na tsio nixi chaa kuachi na Jesus
Sara nchaka na in chaa ntikuaa nti-iꞌin, cha inkaa espiritu kini ini ra, ntsaa na nuu inkaa Jesus. Sara stata ya ra, cha nikuu ntakunchee ra cha nikuu ntakaꞌan ra.
Cha ntiꞌi so kue nivi nikunaꞌa ini na, cha kachi na suꞌa:
—¿A ña ñoꞌo kuu Seꞌe ntiki tata nti ta David, ya nchato kuskaku yoo?
Cha nuu ntsini soꞌo kue chaa fariseu ñoꞌo, nikachi na:
—Velsevu, tachi kuntsaꞌnu, kuu ña tsaꞌa nchee nui, takua tavi kue espiritu kini ña ntoꞌo kue nivi.
Tia ntsini vaꞌa Jesus ña kaꞌán kuena, sara nikachi ya:
—Ntiꞌi kue ñuu naꞌnu ña sasiin taꞌan kunai, cha ntiꞌi kue ñuu kuachi, a kuena yee in veꞌe kuena sasiin taꞌan, ma kuu koo vaꞌa na.
Cha tatu tachi kuntsaꞌnu natavi mii, tsa sasiin taꞌin, cha ¿nixi kuu ña kuu koo nchii?
Tia mee tava̱ kue espiritu kini tsi nchee Espiritu Stoꞌo Nchuxi, cha ñoꞌo kuu ña snaꞌa nuu koyu ña tsa nikitsaá ña kuntsaꞌnu Stoꞌo Nchuxi nuu kue nivi.
’¿A kuu kiꞌvi in nivi veꞌe in chaa ntakui, cha skuiꞌni ntiꞌi so ña kumi chaa ka? Ma kuu tatu nchaa ka chikatu na ra. Mancha chikatu na ra saan sana kuu skuiꞌna na ña kumi ra.
’Na kue inkaa tsi mee, kuntasi na yu; cha kuena kue ntasatutu nivi kutakaa yu, satsika so na kue nivi yoꞌo nuu̱.
Tsaꞌa ñaa kachi yu nuu koyu ña ntiꞌi kuachi tsi ntiꞌi ña kini kaꞌan kue nivi tsaꞌa Stoꞌo Nchuxi, kunkukaꞌnu ini ya tsaꞌa na. Tia na kini kaꞌan tsaꞌa Espiritu ya, ma kukaꞌnu ini ya tsaꞌa na.
Cha kuena kini kaꞌan tsaꞌa̱, Chaa ntachuun ya, kunkukaꞌnu ini ya tsaꞌa na. Tia kuena kini kaꞌan tsaꞌa Espiritu ya, ma kukaꞌnu ini ya tsaꞌa na, ni kue kii vichi ni kue kii vatsi chinuu.
’Tatu kuu tu in tukuiꞌi vaꞌa, kunkuaꞌa tu kuiꞌi vaꞌa; cha tatu kuu tu in tukuiꞌi váꞌa, kunkuaꞌa tu kuiꞌi váꞌa. Tsaꞌa kuiꞌi tsaꞌa tu, tsino nchii yutu kuu tu.
¡Kuu koyu tono seꞌe koo! Saan kikuu koyu, ña kuu koyu nivi váꞌa, cha ma kuu kaꞌan koyu tuꞌun vaꞌa, vari nixi so kaa anua koyu, saan kunkoo ña kana yuꞌu koyu.
Kue nivi vaꞌa kaꞌan na ñavaꞌa vari ñavaꞌa inkaa anua na, cha nivi váꞌa kaꞌan na ñaváꞌa, vari ñaváꞌa inkaa anua na.
’Cha kachi yu nuu koyu, ña kii kunkaꞌncha Stoꞌo Nchuxi kuachi kue nivi, ntiꞌi so kuena tsini ñuꞌu ntakani na nuu ya tsaꞌa ntiꞌi tuꞌun váꞌa ña ntsikaꞌan na.
Vari Stoꞌo Nchuxi kunkaꞌncha ya kuachi koyu tsaꞌa tuꞌun nikaꞌan koyu, cha kunkachi ya ña a yee kuachi koyu, a koo kuachi koyu.
Ta tsika na ña nastuu Jesus in ñakaꞌnu
Sara sava kue skuleru ley tsi sava kue chaa fariseu nikachi kuena tsi Jesus:
―Mestru, saꞌa ni ñakaꞌnu kuu takua nakuni kue ña nchee ni vatsia nuu Stoꞌo Nchuxi.
―Nivi na yee vichi kuu na nivi váꞌa, kue kantsitsa na ña kaꞌan Stoꞌo Nchuxi; kuni na kunchee na ña tsi nchee̱ nastuu̱ in ñakaꞌnu, tia koo ka ña kustuu̱, vari kustuu̱ ña tono ntoꞌo nti ta Jonas, chaa ntsikaꞌan yuꞌu nuu ya.
Vari tono ntsikaa Jonas titsi chaka kaꞌnu uni ntuu uni tsikuaa, saan kunkunkaa mee, Chaa ntachuun Stoꞌo Nchuxi, titsi ñuꞌú uni ntuu uni tsikuaa.
Cha kunkitsaa kii kunkaꞌncha Stoꞌo Nchuxi kuachi kue nivi na yee vichi, cha kii saan kuena ntsintee ñuu Ninive kunkunkaa na, cha kunchaa na kuachi koyu, vari kuena ika ntachaꞌvi ini na kuachi na cha ntsinu ini na Stoꞌo Nchuxi, ta ntsini soꞌo na tuꞌun nikaꞌan nti ta Jonas. Cha mee ña inkaa yu yoꞌo, kaꞌnu ka kuu̱ susaan nti ta Jonas, tia kue kuni koyu kuchaa soꞌo koyu ña kaꞌan yu.
Saani kunkunkaa ñaꞌá ntsikuntsaꞌnu nuu ñuu ña nani Sabaa. Cha kunchai kuachi koyu kii kunkaꞌncha Stoꞌo Nchuxi kuachi koyu, vari ñaꞌá ka nikitsia in ñuu tsika takua kuchaa soꞌi tuꞌun nchichi ña ntakani nti ta Salomon, chaa ntsikuntsaꞌnu nuu ñuu Israel. Cha mee ña inkaa yu yoꞌo, kaꞌnu ka kuu̱ susaan nti ta Salomon, tia kue kuni koyu kuchaa soꞌo koyu ña kaꞌan yu.
Ta ntanchiko espiritu kini
’Ta tava na in espiritu kini nuu in nivi, cha kii kuaꞌin nuu ñuꞌu cheꞌe ntantuki nuu ntitatui, cha kue ntaniꞌi.
Sara kachia suꞌa: “Nantanchiko̱ nuu ntsio̱.” Cha ta ntanchikui nuu nivi ka, cha ntaniꞌi na tono in veꞌe nuu koo na yee, ña vii nchuꞌa so ntatiꞌvi, ña ntuvia.
Sara kuaꞌan espiritu kini ka, ntantuki utsa ka taꞌin, ña kini ka susaan mii, sara kiꞌvi ntiꞌa ini nivi ka takua koi, sara nivi ka viꞌi ka ntivi na, susaan tono ntsio na. Saan kuntoꞌo nivi na yee vichi ña kuu na nivi váꞌa.
Ta nikitsaa nana Jesus tsi kue ñani ya nuu inkaa ya
Ini kaꞌan Jesus tsi kue nivi, nikitsaa nana ya tsi kue ñani ya, nchatu na yuyeꞌe kuni na kaꞌan na tsi ya.
Sara nikatuꞌun in na nuu ya:
―Maa ni tsi kue ñani ni iin na yuyeꞌe cha kuni na kaꞌan na tsi ni.
Cha nikachi ya suꞌa tsi chaa nikatuꞌun ka:
Sara snaꞌa ntaꞌa ya kue chaa ntakaa ya, cha nikachi ya:
―Kuena yoꞌo kuu maa yu tsi kue ñani yu.
Vari ntiꞌi kuena saꞌa ña kuni Paa yu, ya inkaa antivi, kuu na ñani yu, kuaꞌa̱ tsi maa yu.
Tuꞌun nchichi tsaꞌa ñuꞌú nuu siava na ntiki
Kii saan nikee Jesus veꞌe sara kuaꞌan ya yuꞌu chikuii, cha ntsikuntuꞌu ya.
Sara nikututu kuaꞌa nchuꞌa so kue nivi, tsaꞌa ñaa, nikaa ya nuu in varku ntsikuntuꞌu ya, cha ntiꞌi so kue nivi iin na yuꞌu chikuii ka.
Sara nikitsaá ya snaꞌa ya kuaꞌa nchuꞌa tuꞌun nchichi nuu na, cha nikachi ya suꞌa:
—In chaa nikee ra kuaꞌan ra siava ra ntiki nuu ñuꞌú,
cha ta siava ra ña, savi niyaa ichi, cha nikitsaa kue saa ra ntsatsi ti ña.
Cha inka kuaa ntiki nikoyi nuu toto ñuꞌú, nuu xoo ñuꞌú inkaa, cha yachi ni ntaꞌvia, vari koo kuaꞌa ñuꞌú inkaa.
Cha nuu niku-iꞌni, nixia, cha ntayai vari ma niꞌi nuu kuꞌun yoꞌi.
Cha inka kuaa ntiki nikoyi chain tu-iñu, cha kue tu-iñu ka ntsaꞌnui cha sakatia ña ra nai ta ntavia.
Tia inka kuaa ntiki nikoyi nuu ñuꞌú vaꞌa, cha nikuaꞌi. Cha savi ntsaꞌi in sientu ka kuaa ntiki, inkai ntsaꞌa uni-xiko ka kuaa ntiki, inkai ntsaꞌa oko-utsi ka kuaa ntiki.
Ta ntakani Jesus chanu vaꞌa kaꞌan ya tuꞌun nchichi
Sara nikuyachi kue chaa ntakaa Jesus cha nintakatuꞌun kuera ya:
―¿Chanu vaꞌa kaꞌan ni tuꞌun nchichi nuu kue nivi?
Sara ntanchiko neꞌe ya:
―Nuu kue meu snaꞌa Stoꞌo Nchuxi ña miki nitsini ni in na. Cha kue meu kunkutuꞌva koyu nixi kuu ña kuntsaꞌnu ya, tia kue nivi yoꞌo ma kutuꞌva na ña.
Vari kuena vaꞌa tsitu nini, kuaꞌa ka kunkutu nini na, tia kuena xoo tsitu nini, kusana ini na ña.
Tsaꞌa ñaa snaꞌa yu nuu kue nivi tuꞌun nchichi yoꞌo, vari saan kaa nchaa nuu tuꞌun ya, ña ma kuni na, vasu ncheꞌe na; cha ma kutu nini na, vasu chaa soꞌo na.
Cha tsi kue nivi yee vichi kuu ña nikuntaa tuꞌun ña nikaꞌan ta Isaia, chaa ntsikaꞌan yuꞌu nuu Stoꞌo Nchuxi, ña nikachi ra suꞌa:
“Vasu nakuchaa soꞌo na, ma kutu nini na,
vasu ncheꞌe na, ma ntakuni na,
vari ntasi anua na,
cha ntasi soꞌo na,
cha ntsasi na ntuchi nuu na;
ni kue kuni na kuchaa soꞌo na,
cha kue kuni na kutu nini na,
cha ni kue kuni na ntachaꞌvi ini na,
cha ña saꞌa na saan ma stata̱ kuena.” <sup>a</sup>
Saan nikachi Stoꞌo Nchuxi.
’Tia ntikaꞌan kue meekoyu, vari ncheꞌe koyu, cha chaa soꞌo koyu.
Ñantaa kaꞌan yu ña kuaꞌa nchuꞌa kue chaa ntsikaꞌan yuꞌu nuu Stoꞌo Nchuxi tsi kue nivi kantsitsa ña kaꞌan ya, nikuni na kuni na ña ncheꞌe koyu vichi, cha kue nitsini na ña; cha nikuni na kuchaa soꞌo na ña chaa soꞌo koyu, cha kue nitsini soꞌo na ña.
Jesus ntakani ya nchii kuni kachi tuꞌun nchichi tsaꞌa ñuꞌú nuu siava na ntiki
’Cha vichi, kuchaa soꞌo koyu ña kuntakani̱ nchii kuni kachi tuꞌun nchichi tsaꞌa na stee ntiki:
Kue nivi chaa soꞌo tuꞌun tsaꞌa ña kuntsaꞌnu Stoꞌo Nchuxi cha kue tsitu nini na ña, kuntoꞌo na tono ntiki ña nikana kava ichi, cha kitsaa tachi kini, cha xiti tuꞌun ña nintee anua na.
Kue nivi na chaa soꞌo tuꞌu̱n, cha kuacha na kusii ini na ña ntsinu ini na, kuntoꞌo na tono ntiki ña nikana kava nuu toto ñuꞌú,
tia koo yoꞌi, tsaꞌa ñaa kue kunchee ini na, cha ta vatsi tuntoꞌo a ta kuntasi kue nivi na tsaꞌa tuꞌu̱n, stakoo na ña tsinu ini na yu.
Cha inka tuku na kuntoꞌo na tono ntiki ña nikana kava nuu kaa tu-iñu, ña chaa soꞌo na tuꞌu̱n, tia ntakanini na tsaꞌa ña yee ñayivi, cha kutoo na ña kukuika ka na. Ntiꞌi ñoꞌo tsasi nuu na ña tsinu ini na tuꞌu̱n, cha kue saꞌa na ña kuni Stoꞌo Nchuxi.
Tuꞌun nchichi tsaꞌa triu tsi kuꞌu váꞌa
Sara ntakani tuku Jesus inka tuꞌun nchichi nuu kue nivi, cha nikachi ya suꞌa:
—Ña kuntsaꞌnu Stoꞌo Nchuxi kui suꞌa: In chaa ntastee ntiki vaꞌa nuu ñuꞌú ra.
Ta nikuaa nikixi ntiꞌi kuena, nikitsi ña kuntasi taꞌan tsi ra, cha ntastii ntiki kuꞌu váꞌa nuu ñuꞌú ra, sara kuaꞌin.
Cha nuu ntsaꞌnu triu ka cha ntsaꞌi yoko, sara ntatuu tuku kuꞌu váꞌa.
Nuu ntsini kue musu yoꞌo ña nikuu, sara ntsaꞌan kuera ntakani kuera nuu stoꞌo ñuꞌú ka: “Stoꞌo, ntastee ni ntiki vaꞌa nuu ñuꞌú ni, ¿cha nixi nikuu ña ntaꞌvi kuꞌu váꞌa yoꞌo?”
Sara chaa xiin ñuꞌú ka nikachi ra: “In ña kuntasi taꞌan tsiin kuu ña ntastii.” Cha kue musu ka nikachi kuena: “¿A kuni ni ña nakuꞌun kue tuꞌun kue ña?”
Cha nikachi ra: “Ma kuu, vari tatu natuꞌun koyu ña, kuu kana tuku mancha triu tsaan.
Vaꞌa ka ña inuu nakuaꞌnui, cha ta nikitsaa kii ña kuntututi, sara kunkachi yu tsi kue musu yu ña nantasatutu na xiꞌna ka kue kuꞌu váꞌa, sara nachikatu na ña takua nakaya, sara nantachikaa vaꞌa na triu ka ini yaka yu.
Tuꞌun nchichi tsaꞌa ntiki mastansia
Sara ntakani tuku Jesus inka tuꞌun nchichi cha nikachi ya suꞌa:
—Ña kuntsaꞌnu Stoꞌo Nchuxi kui tono in ntiki mastansia, ña ntsaki in chaa nuu ñuꞌú ra.
Ñantaa kui ña ntiki yoꞌo kui ña luu ka nuu ntiꞌi kue ntiki, tia nuu ntsaꞌnui kui in yuku ña kaꞌnu ka kuu, ña tsaꞌnu tono in yutu, cha kitsaa kue saa saꞌa ti choꞌo ti nuu ntaꞌi.
Sara ntakani Jesus inka tuku tuꞌun nchichi cha nikachi ya:
—Ña kuntsaꞌnu Stoꞌo Nchuxi kui tono yutsa ña ntaꞌan, ña in ñaꞌá chikai xoi nuu sava tintaa harina cha saki ña, cha saꞌi ña taꞌan ntiꞌi yutsa ka, cha ntatachia sara ntakuaꞌnu si.
Nikuntaa ña kaa nchaa nuu tuꞌun Stoꞌo Nchuxi
Ntiꞌi ñoꞌo snaꞌa Jesus cha ntsachuun ya tuꞌun nchichi, meeso tuꞌun nchichi ntsisnaꞌa ya.
Suꞌa nisaꞌa ya takua nakuntaa tuꞌun ña nikaꞌan in chaa ntsikaꞌan yuꞌu nuu Stoꞌo Nchuxi ta nikachi ra suꞌa:
“Kunkaꞌan yu tuꞌun nchichi,
kuntakani̱ kue tuꞌun ña ni in na ntsini
mancha ta savaꞌa Stoꞌo Nchuxi ñayivi.”<sup>b</sup>
Jesus ntakani ya nchii kuni kachi tuꞌun nchichi tsaꞌa kuꞌu váꞌa
Sara stakoo Jesus kue nivi ka yuyeꞌe, cha nintiꞌvi ya ini veꞌe. Cha ntanchaa kue chaa ntakaa ya sara nintakatuꞌun kuera:
―Ntakani ni nuu kue, nchii kuni kachi tuꞌun nchichi tsaꞌa kuꞌu váꞌa.
Sara ntanchiko neꞌe Jesus:
―Na stee ntiki vaꞌa kuu Chaa ntachuun Stoꞌo Nchuxi.
Cha ña ntastee ntiki váꞌa, kuu tachi kini; cha kii ntututu kue triu tsi kuꞌu váꞌa kui kii santii ñayivi; cha kue musu ña ntasatutu kue ñaꞌa kuu kue angel.
Cha tono tuꞌun na kue kuꞌu váꞌa cha tsaꞌun na ña, saan kunkuu kii santii,
ña mee, Chaa ntachuun Stoꞌo Nchuxi, saan kuntachuu̱n kue angel yu. Cha kue angel yoꞌo kuntavi kue nivi na saꞌa ña inka na stakoo na ña tsinu ini na yu, tsi kuena saꞌa ñaváꞌa, cha kuntavi na nuu kuntsaꞌnu Stoꞌo Nchuxi.
Sara kunchikaa kue angel ka na nuu anchaya nuu kai ñuꞌu, nuu kunkuaku koꞌo na cha kunkaꞌin nuꞌu na.
Cha sara kuena saꞌa ña ntaa nuu Stoꞌo Nchuxi kuntanchii na tono nikanchii nuu kuntsaꞌnu Stoꞌo Nchuxi, ya kuu Paa kuena.
’Kuena kuni kutu nini, nakuchaa soꞌo na.
Tuꞌun nchichi tsaꞌa in ña yaꞌvi ña inkaa seꞌe
’Ña kuntsaꞌnu Stoꞌo Nchuxi kui suꞌa: Ntsio in chaa ña ntaneꞌe ra kue ñaꞌa yaꞌvi xeen maꞌi ñuꞌú inka na. Sara ntachika seꞌe tuku ra ña, cha kuacha ra kusii ini ra kuaꞌan ra xiko ntiꞌi ra ña kumi ra, sara ntakuaan ra ñuꞌú ka.
Tuꞌun nchichi tsaꞌa yuú vii
’Saani ña kuntsaꞌnu Stoꞌo Nchuxi kui suꞌa: Ntsio in chaa cha-xiko cha saani ntakuaan tuku ra, ña kuni ra ntakuaan ra kue yuú vii ña nani perla.
Nuu ntsini ra in ña vii nchuꞌa so cha yaꞌvi nchuꞌi, cha ntsaꞌan ra nixiko ntiꞌi ra ña kumi ra, cha ntakuaan ra perla ka.
Tuꞌun nchichi tsaꞌa ñunu
’Ña kuntsaꞌnu Stoꞌo Nchuxi kui suꞌa: Ta skana na ñunu ña tava na chaka, cha tava na kuaꞌa xeen nuu chaka.
Suꞌa kunkuu kii santii: Kunkitsi kue angel cha kusasian kue nivi váꞌa tsi kue nivi na saꞌa ña ntaa nuu Stoꞌo Nchuxi.
Sara kunchikaa kue angel ka kue nivi váꞌa nuu anchaya nuu kai ñuꞌu, nuu kunkuaku koꞌo na cha kunkaꞌin nuꞌu na.
Ña tsaa tsi ña yata
Sara ntakatuꞌun Jesus kue chaa ntakaa ya:
―¿A ntsitu nini koyu ntiꞌi kue tuꞌun yoꞌo?
―Aan ―nikachi kuera.
Sara nikachi Jesus tsi kuera:
―Cha vichi, ta skuaꞌa in skuleru ley nixi kuu ña kuntsaꞌnu Stoꞌo Nchuxi nuu ñayivi, kuu ra tono in na xiin veꞌe ña tsini ra tava ra ña tsaa tsi ña yata nuu ña nchika vaꞌa ra.
Ta kuntasi na Jesus ñuu ya
Ta ntsinu ntakani Jesus kue tuꞌun nchichi yoꞌo, sara kuaꞌan ya.
Cha ntsaa ya ñuu ya, sara nikitsaá ya snaꞌa ya ini veꞌe sinagoga<sup>c</sup> ña inkaa ñuu ka. Cha kue nivi ka nikunaꞌa ini na cha kachi na suꞌa:
―¿Nchii nikutuꞌvi ntiꞌi so ña tsinia? ¿Nixi kuu ña kuu saꞌi ña kaꞌnu kuu?
¿A suu seꞌe chaa savaꞌa kue ñaꞌa yutu kui? ¿A suu Maria kuu nana ña? ¿A suu ñania kuu Jacobo, Jose, Simon tsi Juda?
Cha nikuntasi kuena ya. Tia Jesus nikachi ya tsi kuena:
―In chaa kaꞌan yuꞌu nuu Stoꞌo Nchuxi yee ña iñuꞌu na ra ntiꞌi so tsio, tia ñuu ra koo ña iñuꞌu na ra, ni veꞌe ra.
Cha kue nisaꞌa kuaꞌa ya ña kaꞌnu kuu ika, vari kue nitsinu ini na ya.
Nixi nikuu ta ntsaꞌni na ta Juaa, cha-skuantucha
Kue kii saan ta Herode, chaa ntsikuntsaꞌnu nuu ñuu Galilea, ntsini soꞌo ra ña kaꞌan na tsaꞌa ña saꞌa Jesus,
cha nikachi ra tsi kue musu ra:
—Chaa yoꞌo kuu Juaa, cha-skuantucha, cha ntachaku ra, tsaꞌa ñaa kumi ra nchee ña kuu saꞌa ra kue ñakaꞌnu kuu.
Vari ta Herode tsa ntakaꞌncha ra chuun ña nachikatu na ta Juaa ka cha nakasi na ra vekaa. Suꞌa saꞌa ra vari saan nikuni ñásiꞌi ra, ñá nani Herodias. Ñaꞌá yoꞌo xiꞌna ka ntsinchaki ñani ra, cha-nani Felipe.
Tsaꞌa ñaa, keꞌen nchuꞌa chaꞌncha ntsintakani ta Juaa nuu ta Herode ña kue vaꞌa nisaꞌa ra ña ntakiꞌin ra ñásiꞌi ñani ra, vari suu saan kachi nuu tuꞌun Stoꞌo Nchuxi.
Cha ta Herode nikuni ra ña nakaꞌni kuii na ta Juaa, tia niyuꞌu ra kue nivi ñuu, vari tsinu ini na ña kuu ra in chaa kaꞌan yuꞌu nuu Stoꞌo Nchuxi.
Tia nikitsaa kii ra, cha ntukaꞌnu ra cha saꞌa ra viko, sara sesiꞌi na Herodias statsaꞌi nuu intuꞌu ta Herode tsi kuena ntee tsi ra, cha ntaꞌan nchuꞌa ini ra nixi statsaꞌi.
Tsaꞌa ñaa ntsaa ntsitsa yuꞌu ra nuu ntiꞌi kuena ntee tsi ra ña kunkuaꞌa ra nui nchii kuu ña kunkaki.
Cha susiꞌi yoꞌo nikantsitsi ña nikaꞌan nana ña, cha nikachia:
Sara nikukuaka xeen rey Herode, tia tsaꞌa ña ntsaa yuꞌu ra nuu kuena ntee tsi ra, ñakui ntakaꞌncha ra chuun ña nakuaꞌa na xini Juaa nui,
cha ntachuun ra in soldadu takua nakaꞌncha ra suku Juaa ini vekaa.
Sara naa soldadu ka xini Juaa nuu in koꞌo nikitsaa ra, cha ntsaꞌa ra ña nuu susiꞌi yoꞌo, sara ntakuaꞌi ña nuu nana ña.
Sara ntsaa kue chaa ntakaa nti ta Juaa ntakiꞌin kuera iki kuñu ra, cha ntsutsi kuera ña. Sara ntsaꞌan kuera ntakani kuera nuu Jesus ña nikuu.
Ta tsaꞌa Jesus ña katsi kuaꞌa nchuꞌa kue nivi
Ta ntsini soꞌo Jesus tuꞌun yoꞌo, nikaa ya nuu in varku, kuaꞌan ya inka tsio yuꞌu chikuii nuu koo na yee. Tia nuu ntsini kue nivi ka nchii tsio kuaꞌan ya, nikee kuena kue ñuu cha tsika tsaꞌa kuena ntsaa na nuu kuaꞌan ya.
Ta ntsaa Jesus, nuu ya nuu varku ka, sara ntsini ya ña iin tsitu so kuena ika, cha nikuntaꞌvi ini ya kuena, sara stata ya kuena kuꞌu.
Ta kunini, nikuyachi kue chaa ntakaa ya sara nikachi kuera:
―Tsa kunini cha yoꞌo koo ñaꞌa yee. Tachuun ni kue nivi yoꞌo nakuꞌun na kue ñuu cha nantakuaan na ña katsi na.
Cha nikachi Jesus:
―Kue tsini ñuꞌu kuꞌun na. Kuaꞌa kue meekoyu ña nakatsi na.
Cha nikachi kuera:
―Koo ña naa kue, tani uꞌun paa tsi uvi chaka naa kue.
―Kuaꞌi yoꞌo.
Sara nikachi ya tsi kue nivi ña natsikuntee kuena nuu icha. Sara ntiin ya nti-uꞌun paa tsi ntintuu chaka, sara ntaneꞌe nuu ya chi antivi ntakuaꞌa ya tatsaꞌvi Stoꞌo Nchuxi, sara skuachi ya kue paa cha ntsaꞌa ya ña nuu kue chaa ntakaa ya, cha ntsaꞌa kuera ña katsi kue nivi.
Ntiꞌi so kuena ntsitsaꞌan cha ntsitu titsi kuena. Sara ntasatutu kuena ña nikintoo cha skutu na utsi-uvi tsika vichi.
Cha kuena ntsitsaꞌan kuu na kuaa uꞌun-mil chaa, cha siin kuu kue ñaꞌá tsi kue sukuachi.
Ta tsika Jesus nuu chikuii
Nuu ntsinu nikuu ñoꞌo, nchintutsa Jesus kue chaa ntakaa ya takua nakaa kuera nuu varku ka, cha nakusnuu kuera kuꞌun kuera inka tsio yuꞌu chikuii. Sara ntachuun Jesus kue nivi ka nuꞌu na veꞌe na.
Ta ntsinu ntachuun ya kuena kuanuꞌu na, ntsaꞌan mituꞌun ya in yuku sara nikaꞌan ya tsi tata ya. Nuu nikuaa inkaa mituꞌun ya ika.
Cha varku ka tsa nikutsiki kuaꞌin maꞌi chikuii, cha tsaꞌa tachi tsio kuaꞌan kuera, cha ntakoo chikuii cha kani rá varku ka.
Ta kumani ka tuu, tsika Jesus kuaꞌan ya nuu chikuii nuu inkaa kuera.
Ta ntsini kue chaa ntakaa ya ña tsika ya nuu chikuii kuaꞌan ya, niyuꞌu nchuꞌa kuera, cha nikana kuera suꞌa:
―¡In iꞌna kui!
Cha yachi ni nikaꞌan ya:
―¡Ntakuaꞌa nchee ini koyu! ¡Mee kui, ma yuꞌu koyu!
―Stoꞌo, tatu meeni vatsi, ntakaꞌncha ni chuun ña nakuu tsaa yu nuu chikuii mancha nuu inkaa ni.
—¡Naꞌa! ―nikachi Jesus.
Sara nuu Pedru nuu varku ka, cha tsika ra nuu chikuii kuaꞌan ra chi nuu inkaa Jesus.
Tia nuu ntsini ra ña niꞌi tsaꞌa tachi, niyuꞌu ra cha kuanketa ra, sara nikana koꞌo ra:
―¡Stoꞌo, skaku ni yu!
Cha mii saan ni ntiin Jesus ntaꞌa ra sara nikachi ya:
―¡Chaa xoo xeen tsinu inu yu! ¿Chanu vaꞌa ntsiku saka inu?
Sara ntsaa kuera nuu inkaa varku ka cha ta nikaa kuera, ntsikuiin ni tachi.
Sara ntanchaa kuena iin nuu varku ka sara ntasakaꞌnu kuena ya, cha nikachi kuena suꞌa:
―Ntaa ntsitsa ña kuu ni Seꞌe Stoꞌo Nchuxi.
Jesus stata ya kuena kuꞌu ñuu Genesaret
Ta niyaꞌa kuena nuu chikuii, ntsaa kuena yachi ñuu Genesaret.
Cha kue nivi ika ntakuni na Jesus, cha siaꞌa na tuꞌun nuu ntiꞌi so kuena ntee kue ñuu yachi, cha nchaka kuena kuena kuꞌu nikitsaa na nuu inkaa ya.
Ña sayakua anua kue nivi nuu Stoꞌo Nchuxi
Sara nikitsaa uvi uni kue skuleru ley tsi kue chaa fariseu na vatsi ñuu Jerusalen, cha nikuyachi na nuu inkaa Jesus sara nintakatuꞌun na ya:
―¿Chanu vaꞌa kue kantsitsa kue chaa ntakaa ni ña ntsisnaꞌa kue ntiyata, ña kue ntasa-ii kuena ntaꞌa na ta kunkatsaꞌan na tono tsini ñuꞌu saꞌa na?
Cha ntanchiko neꞌe Jesus:
―Cha saani kue meekoyu, ¿chanu vaꞌa kue kantsitsa koyu tuꞌun ña ntsaki Stoꞌo Nchuxi, tia vaꞌa ka kantsitsa koyu ña snaꞌa kue ntiyata?
Vari Stoꞌo Nchuxi nikachi ya: “Koo ña iñuꞌu nuu paa ku tsi nuu maa ku,” cha saani nikachi tuku ya: ‘‘Kuena tsaꞌa chiꞌan tata na a nana na, tsini ñuꞌu kuu na.’’
Tia kue meekoyu kachi koyu ña kuu kachi na tsi tata na a nana na saan: “Ma kuu chinchee̱ kueni, vari ntiꞌi ña kumi̱ tsa nisoko yu ña nuu Stoꞌo Nchuxi.”
Cha kachi koyu ña na kaꞌan suꞌa kue tsini ñuꞌu ka chinchee na tata na a nana na, cha tsio saan snaa koyu tuꞌun ña nikaꞌan Stoꞌo Nchuxi cha saꞌa koyu ña snaꞌa kue ntiyata.
¡Nivi uvi yuꞌu ni kakuu koyu! Ntaa nikaꞌan nti ta Isaia, chaa ntsikaꞌan yuꞌu nuu Stoꞌo Nchuxi, ta nikachi Stoꞌo Nchuxi suꞌa tsi ra:
“Kue nivi ñuu yoꞌo tsi yuꞌu na ni kachi na ña yee ña iñuꞌu na yu,
tia anua na tsika inkai nuu̱.
Ña uun kuu ña yee ña iñuꞌu na yu,
vari ña snaꞌa na kui tuꞌun ña ntsaki kue nivi.”
Sara nikana Jesus kue nivi takua nakuyachi na, cha nikachi ya:
―¡Kuchaa soꞌo koyu ña kunkaꞌan yu, cha kutu nini koyu ña!
Suu ña tsatso kuu ña sayakua yoo nuu Stoꞌo Nchuxi. Tia ña kana yuꞌu ko kuu ña sayakua yoo nuu ya, cha ma kuu tanchaa nuu ya.
Sara sana nikuyachi kue chaa ntakaa Jesus sara nintakatuꞌun kuera ya:
―¿A tsini ni ña kue chaa fariseu ntakuꞌu xini kuera nuu ntsini soꞌo kuera ña nikaꞌan ni?
Cha nikachi ya suꞌa:
―Ntiꞌi yuku ña kue nistee Paa yu, ya inkaa antivi, kuntuꞌun ntiꞌi ya ña.
Stakoo koyu kue chaa fariseu, vari ntuu nui, cha nchaki inka ka kue ntikuaa. Tatu in ntikuaa nakunchaki inka tuku ntikuaa, ntintuu koyi kuniyaa ini yavi.
Sara ta Pedru nikachi ra tsi Jesus:
―Ntakani ni nuu kue, ¿nchii kuni kachi tuꞌun ña nikaꞌan ni nuu kue chaa fariseu?
Sara ntanchiko neꞌe Jesus:
―Saani kue meekoyu, ¿a nchaa ka kutu nini koyu?
¿A kue tsitu nini koyu ña ntiꞌi ña tsatsi na kuaꞌin titsi na, sara kii?
Vari ña inkaa ini anua na kuu ña saꞌa ña ntakanini na ña váꞌa, ña kaꞌni kuii taꞌan na, ña kunchaka na inka ñaꞌá a inka chaa, ña kunchaka taꞌan uun na ni, ña skuiꞌna na, ña staꞌvi na, ña kini kaꞌan na.
Kue ñoꞌo kuu ña sayakua anua kue nivi, tia tatu ma ntaꞌa na ra katsaꞌan na, kue kuyakua na nuu Stoꞌo Nchuxi.
In ñaꞌá ñuu Canaan tsinu inia Jesus
Sara Jesus kuaꞌan ya chi kue ñuu Tiro tsi Sidon.
Cha ika ntsio in ñaꞌá ñuu Canaan, cha ntakai cha kani suꞌa:
―¡Stoꞌo, Seꞌe David, <sup>a</sup> koo ñamani ini ni tsaꞌa̱! In espiritu kini nchaka seꞌe siꞌi yu, cha saꞌi ña tsatu nchuꞌa ntoꞌo tsi.
Cha kue nintanchiko neꞌe Jesus ni ñaꞌa. Sara nikuyachi kue chaa ntakaa ya, cha ntsika kuera nuu ya:
―Kaꞌan ni nuu ñaꞌá yoꞌo ña nakuꞌin, vari kani ntakai vatsia sata ko.
Cha nikachi Jesus suꞌa:
―Stoꞌo Nchuxi ntachuun ya yu tani nuu kue nivi ñuu Israel, ña kuu na tono ntikachi ntoñuꞌu.
Tia ñaꞌá yoꞌo nikuyachia cha ntsikutsitia nuu ya cha nikachia:
―¡Stoꞌo, chinchee ta ni yu!
Cha nikachi Jesus suꞌa:
Cha nikachi ñaꞌá ka:
―Ntaa kaꞌan ni, Stoꞌo, tia kue tina tsatsi ti ña koyo nuu mesa stoꞌo ti.
Sara nikachi Jesus suꞌa:
―¡Nana, kuaꞌa nchuꞌa tsinu ini ni yu! Nakui tono kuni ni.
Cha mii saan ni ra ntuvaꞌa sesiꞌa.
Jesus stata ya kuaꞌa nchuꞌa so kuena kuꞌu
Sara Jesus niyaꞌa ya chi yuꞌu chikuii Galilea, sara nikaa ya in yuku cha ntsikuntuꞌu ya ika.
Sara ntututu kuaꞌa nchuꞌa kue nivi, cha nchaka na kuena koxo, kuena ntikuaa, kuena nti-iꞌin, kuena ntií in tsio iki kuñu na tsi kuaꞌa ka kuena kuꞌu. Cha ntsaki na kuena yoꞌo nuu Jesus cha stata ya ntiꞌi so kuena.
Tsaꞌa ñoꞌo, nuu ntsini kue nivi ña kuena iꞌin ka nikuu ntakaꞌan na, kuena ntií in tsio iki kuñu na ntuvaꞌa na, kuena koxo nikuu ntakaka na, cha kuena ntikuaa nikuu ntakunchee na, cha nikunaꞌa ini kue nivi cha ntasakaꞌnu na Stoꞌo Nchuxi ya ñuu Israel.
Jesus tsaꞌa ya ña katsi kuaꞌa nchuꞌa nivi
Sara Jesus nikana ya kue chaa ntakaa ya sara nikachi ya:
―Kuntaꞌvi ini yu kue nivi yoꞌo vari tsa niketa uni kii ña inkaa na tsiin yoꞌo cha koo ña katsi na. Cha kue kuni yu tachuun na nuꞌu na veꞌe na vari nchaa ka katsaꞌan na, cha kuu kunaa na ichi.
Sara nikachi kue chaa ntakaa ya:
Cha nintakatuꞌun Jesus:
―¿Nisa paa naa koyu?
Sara nikachi kuera:
―Utsa ni paa tsi xoo chaka lu.
Sara nikaꞌan ya ña natsikuntee kue nivi nuu ñuꞌú.
Sara ntiin ya nti-utsa paa tsi kue chaka lu, cha ntakuaꞌa ya ñatatsaꞌvi Stoꞌo Nchuxi sara skuachi ya ña cha ntsaꞌa ya ña nuu kue chaa ntakaa ya, cha sara ntsaꞌa kuera ña katsi kue nivi.
Cha ntsitsaꞌan ntiꞌi kuena cha ntsitu ntaa titsi na, cha ntasatutu kuena ña yoso, cha ntsitu utsa tsika vichi.
Cha kuena ntsitsaꞌan kakuu na kuaa kumi-mil chaa, cha saani ntsitsaꞌan tuku kue ñaꞌá tsi kue sukuachi.
Sara sana ntachuun Jesus kue nivi kuanuꞌu na, sara nikaa ya nuu varku kuaꞌan ya cha ntsaa ya yachi ñuu Magdala.
Kue chaa fariseu tsika koyi ña nastuu Jesus in ñakaꞌnu nui
Cha ntsaa uvi uni kue chaa fariseu tsi uvi uni kue chaa saduseu nuu inkaa Jesus, takua koto ini kuera ya. Cha ntsika kuera ña nastuu ya in ñakaꞌnu kuu takua kuni ntaa kuera ña vatsi ya yuꞌu nuu Stoꞌo Nchuxi.
Tia ntanchiko neꞌe Jesus suꞌa:
—Ta ncheꞌe koyu ña ntukuaꞌa antivi ta kunkuaa, cha kachi koyu ña vaꞌa kunkoo kii saan.
Nivi na yee vichi kuu na nivi váꞌa, kue kantsitsa na ña kaꞌan Stoꞌo Nchuxi; kuni na kunchee na ña nastuu̱ in ñakaꞌnu tsi nchee̱, tia koo ka ña kustuu̱. Mituꞌun ña tsa stuu Stoꞌo Nchuxi tsi nti ta Jonas, chaa ntsikaꞌan yuꞌu nuu ya.
Sara Jesus stakoo ya kuena cha kuaꞌan ya.
Ña snaꞌa kue chaa fariseu kui tono in yutsa ntaꞌan
Ta niyaꞌa kue chaa ntakaa Jesus inka tsio yuꞌu chikuii, cha nisana ini kuera kunaa ra paa.
Sara nikachi Jesus:
―Kunchee koyu, cha chika vaꞌa koyu meu nuu tuꞌun ña kaꞌan kue chaa fariseu tsi kue chaa saduseu vari kui tono yutsa ntaꞌan.
Cha nikitsaá kuera ntatuꞌun kuera suꞌa:
―Suꞌa kachi ya, vari ma nitsinaa ko paa.
Tia nuu ntsini Jesus ña ntatuꞌun kuera nikachi ya:
―¿Chanu vaꞌa kachi koyu ña koo paa naa koyu? Nivi xoo xeen tsinu ini yu kakuu koyu.
¿A nchaa ka kutu nini koyu? ¿A kue ntakuꞌun ini koyu kue uꞌun-mil chaa ka, ta ntsatsi kuera uꞌun paa, cha nisa tsika vichi ntasatutu koyu?
¿A kue ntakuꞌun tuku ini koyu kue kumi-mil chaa ka ta ntsatsi kuera utsa paa, nisa tsika vichi ntasatutu koyu?
¿A ma nitsitu nini koyu ña kue nikaꞌan yu tsaꞌa paa, ta nikaꞌan yu ña kunchaa koyu meu nuu yutsa ntaꞌan ña kuu kue chaa fariseu tsi kue chaa saduseu?
Ta Pedru ntakani ntaa ra ña Jesus kuu ya Cristo, ya vatsi skaku kue nivi
Sara kuaꞌan Jesus yachi ñuu Cesarea Filipo, cha ta ntsaa ya ika nintakatuꞌun ya kue chaa ntakaa ya:
―¿Nixi kachi kue nivi ña ana kuu mee, Chaa ntachuun Stoꞌo Nchuxi?
Sara nikachi kuera:
―Sava na kachi ña kuu ni nti ta Juaa, chaa ntsiskuantucha. Sava tuku na kachi ña kuu ni nti ta Elias, cha sava tuku na kachi ña kuu ni nti ta Jeremia a inka chaa ntsikaꞌan yuꞌu nuu Stoꞌo Nchuxi.
Sara nintakatuꞌun ya:
―Cha kue meekoyu, ¿ana kuu̱ kaꞌan koyu?
Cha ntanchiko neꞌe ta Simon Pedru:
―Meeni kuu Cristo, ya kuskaku kue nivi, ya kuu Seꞌe Stoꞌo Nchuxi ya chaku.
Sara nikachi Jesus tsi ra:
―Ntikaꞌun ni Simon, seꞌe ta Jonas, vari suu nivi nisnaꞌa ñoꞌo nuu ku. Paa yu, ya inkaa antivi, kuu ya stuu ñoꞌo nuu ku.
Cha vichi kachi yu nuu ku: Pedru, meu kuu toto, cha sata toto yoꞌo kuntaneꞌe̱ veñuꞌu̱, in ñuu kuena tsinu ini yu, cha ntiꞌi nchee ñaváꞌa ma kuu kantui ña.
Cha nuu ku kunkuaꞌa̱ ntaꞌa kaa ña kuu in chuun kukumu ta kunkuntsaꞌnu Stoꞌo Nchuxi nuu kue nivi. Ntiꞌi ña kunchikatu ku nuu ñuꞌu nchaꞌi, kunkukatui antivi. Cha ntiꞌi ña kusiau nuu ñuꞌu nchaꞌi, kunisañi antivi.<sup>a</sup>
Jesus katuꞌun ya ña kunkuu ya tia kuntachaku ya
Sara Jesus nikitsaá ya ntakani ya nuu kue chaa ntakaa ya ña tsini ñuꞌu kuꞌun ya ñuu Jerusalen. Cha ika kue chaa ntsaꞌnu kumi chuun tsi kue sutu kuntsaꞌnu nuu kue sutu tsi kue skuleru ley kusanchuꞌa na ya sara kunkaꞌni kuii na ya, cha kii uni kuntachaku ya.
Sara ta Pedru kue nikuni ra ña Jesus kaꞌan ya saan, ñakui nikutsio ra in tsio tsi Jesus sara nikachi ra:
―Stoꞌo, nakunchaa Stoꞌo Nchuxi ni. ¡Ma kuu ña ntoꞌo ni saan!
Tia Jesus ntakunchee ya nuu ta Pedru sara nikachi ya tsi ra:
―¡Kutsiu nuu̱, tachi naꞌa! ¡Ma kasu nuu̱! Meu ntakaninu tono ntakanini kue nivi, cha kue ntakaninu tono ntakanini Stoꞌo Nchuxi.
Sara nikachi ya tsi kue chaa ntakaa ya:
―Tatu nchii in na kuni kutakaa yu, ma ntakanini na tsaꞌa kue meena, cha nakuiso na krusi na<sup>b</sup>, cha nakutakaa na yu.
Vari ntiꞌi na kuni skaku meena, kuntoñuꞌu na ichaꞌncha. Cha ntiꞌi na yee ña kuu tsaꞌa̱, kuntaneꞌe na ña koo na ichaꞌncha.
¿Nchii ni naꞌi, vasu nakukumi na kuaꞌa nchuꞌa ñaꞌa ñayivi yoꞌo, tatu kuntuñuꞌu anua na? ¿A nchii kuu ña kuu chaꞌvi na tsaꞌa ña kuchaku na ichaꞌncha?
Kachi yu ñoꞌo vari mee, Chaa ntachuun Stoꞌo Nchuxi, kuntanchiko tsi ñavii ntatu Paa yu tsi kue angel ya, cha kii saan kunkuaꞌa̱ ña ntutaꞌan in in na nixi so ntsio na.
Kaꞌan yu nuu koyu ña sava taꞌan koyu ña inkaa yoꞌo, ma kuu na mancha kuni na mee, Chaa ntachuun Stoꞌo Nchuxi, ña kuntanchiko̱ takua kunkuntsaꞌnu̱.
Nuu ntasama Jesus cha ntuxiñu ya
Cha ika ntsini kuera ña siin ntuu ya, cha ntanchii nuu ya tono nikanchii, cha saꞌma ya ntuyai ntuxiñu si.
Sara ntatuu ta Moises tsi ta Elias, cha ntatuꞌun kuera tsi ya.
Sara ta Pedru nikachi ra tsi Jesus:
―Stoꞌo, ¡ña vaꞌa kui ña inkaa kue yoꞌo! Tatu kuni ni, nasavaꞌa kue uni vechava: ian meeni, ian ta Moises cha inkai ta Elias.
Cha ini kaꞌan ra, nuu in vikó xiñu so cha ntasia nuu inkaa kuera. Cha nuu vikó ka nchaku in ntusu ña kachi suꞌa:
—Ñoꞌo kuu Seꞌe mee, cha kuu ini nchuꞌa̱ ña, cha kuacha nchuꞌa̱ tsian. Kuchaa soꞌo koyu ña kaꞌin.
Nuu ntsini soꞌo kue chaa ntakaa Jesus ñoꞌo, ntsikava ntuꞌu nchee kuera mancha nuu ñuꞌú vari niyuꞌu nchuꞌa kuera.
Sara nikuyachi Jesus nchituu ntaꞌa ya sata kuera cha nikachi ya:
―Kuantakoo koyu cha ma yuꞌu koyu.
Ta ntaneꞌe nuu kuera, koo ka na nitsini kuera, tani Jesus ntsini kuera.
Ini vatsi nuu kuera yuku ka, ntakaꞌncha Jesus chuun nuu kuera suꞌa:
―¡Ma ntakani koyu nuu ni in na ña ntsini koyu, mancha kii ña mee, Chaa ntachuun Stoꞌo Nchuxi, kuntachaku yu!
Sara nintakatuꞌun kuera ya:
Cha ntanchiko neꞌe Jesus suꞌa:
―Ñantaa kui ña ta Elias kuu chaa vatsi xiꞌna ka cha ntasatuꞌva ra ntiꞌi kue nivi ñuu Israel.
Tia kachi yu ña ta Elias tsa nikitsi ra, cha kue nintakuni na ra, cha sanchuꞌa na ra nixi so kuni na. Saani mee, Chaa ntachuun Stoꞌo Nchuxi, kusanchuꞌa na yu.
Sara ntsitu nini kuera ña nikaꞌan ya tsaꞌa ta Juaa, cha-skuantucha.
Jesus stata ya in ñaluu tsiꞌi iꞌi
Cha nikitsaa Jesus tsi ntinuni kue chaa ntakaa ya nuu iin kue nivi, cha nikuyachi in chaa cha ntsikutsiti ra nuu Jesus cha nikachi ra suꞌa:
―Stoꞌo, koo ñamani ini ni tsaꞌa seꞌe̱, vari tsiꞌi iꞌa cha tsatu nchuꞌa so ntoꞌi. Kuaꞌa nchuꞌa chaꞌncha ntachia nuu ñuꞌu, cha ntachi tuki nuu chikuii.
Nikisiaꞌa ña nuu kue chaa ntakaa ni takua nastata kuera ña, tia kue kuu saꞌa kuera ña ntuvaꞌi.
Cha ntanchiko neꞌe Jesus:
―Kuu koyu nivi ña kue tsinu ini Stoꞌo Nchuxi, nivi kuachi ña kue ntakanini vaꞌa. ¿Mancha nisa kii tsini ñuꞌu koo̱ tsi koyu? ¿Mancha nisa kii tsini ñuꞌu kuanchee ini yu tsi koyu? Kunchaka ñaluu tsaan nakitsia yoꞌo.
Sara ntatsi Jesus espiritu kini ka, sara nikii ini ñaluu ka, cha mii saan ni ra ntuvaꞌa ñaluu ka.
Nuu niyaꞌa ntiꞌi kue nivi kuanuꞌu na, sana ntanchaa kue chaa ntakaa Jesus nuu ya, cha nintakatuꞌun kuera ya:
―¿Chanu vaꞌa ña kue meekue kue nikuu tava kue espiritu kini ka?
―Vari tsaꞌa ña xoo xeen tsinu ini koyu Stoꞌo Nchuxi. Ñantaa kaꞌan yu, tatu natsinu ini koyu xoo lu tono kuaa ña luu in ntiki mastansia, kuu kachu tsi yuku yoꞌo: “Kutsio, cha kuꞌun inka tsio”, cha yuku yoꞌo kunkuꞌin, cha koo ñaꞌa ña ma kuu saꞌa koyu.
Cha kue espiritu tono ñañoꞌo kii, tatu kue meekoyu nakaka taꞌvi koyu cha kunaa suꞌun koyu.<sup>a</sup>
Inka tuku ntakani Jesus ña kunkuu ya cha kuntachaku ya
Ini inkaa Jesus tsi kue chaa ntakaa ya kue ñuu kantuꞌu Galilea, sara nikachi ya:
—Kuntakuaꞌa na mee, Chaa ntachuun Stoꞌo Nchuxi, ntaꞌa kue chaa kumi chuun,
cha kunkaꞌni kuii na yu, tia kii uni kuntachaku yu.
Cha tuꞌun yoꞌo saꞌi ña nikukuaka nchuꞌa ini kuera.
Ta chaꞌvi Jesus xuꞌun ña tsini ñuꞌu chaꞌvi na tsaꞌa veñuꞌu kaꞌnu
Jesus tsi kue chaa ntakaa ya ntsaa kuera ñuu Kapernaun. Sara ika iin kue chaa kiꞌin yaꞌvi xuꞌun tsaꞌa veñuꞌu kaꞌnu ña inkaa Jerusalen, <sup>b</sup> cha nikuyachi kuera nuu ta Pedru cha nintakatuꞌun kuera ra:
―¿A chaꞌvi mestru koyu xuꞌun ña tsini ñuꞌu chaꞌvi ra tsaꞌa veñuꞌu kaꞌnu?
Sara nikachi ra:
―Aan, chaꞌvi ya.
Sara nuu nintiꞌvi ra ini veꞌe, xiꞌna ka Jesus nikachi ya suꞌa:
Sara ntanchiko neꞌe ta Pedru:
―Nuu kuena siin.
Sara nikachi Jesus:
―Tsaꞌa ñaa kue taꞌan meena kue tsini ñuꞌu chaꞌvi na.
Tia kue kuna ña ntasaa na. Kuaꞌan yuꞌu chikuii ka, sketu yuꞌva takua tavu chaka, cha tiun chaka kiti xiꞌna ñuꞌu kuntavu, cha ntantiku yuꞌu ti, cha kuntaneꞌu in xuꞌun kaa. Sara kunau ña kitsu cha kuaꞌu ña nuu na, chaꞌvu tsaꞌa̱ tsi tsaꞌa meu.
¿Ana kuu na kaꞌnu ka kuu nuu kuntsaꞌnu Stoꞌo Nchuxi?
Kii saan nikuyachi kue chaa ntakaa Jesus cha nintakatuꞌun kuera ya:
―¿Ana kuu na kaꞌnu ka kuu nuu kuena kuntsaꞌnu Stoꞌo Nchuxi?
Sara nikana Jesus in ñaluu lu sara ntsani nchichi ya tsi nuu kuera,
sara nikachi ya:
―Ñantaa kaꞌan yu, tatu ma ntasama koyu nixi koo koyu, cha kukuu koyu tono in ñaluu lu, ma kuu ntiꞌvi koyu nuu kuntsaꞌnu Stoꞌo Nchuxi.
Tsaꞌa ñaa, kuena kuntasaluu meena tono ñaluu lu yoꞌo, na yoꞌo kuu na kaꞌnu ka kuu nuu kuntsaꞌnu Stoꞌo Nchuxi.
Cha na ntakiꞌin in ñaluu lu tono ñaluu lu yoꞌo tsaꞌa ña tsinu ini na yu, ta saꞌa na saan ntakiꞌin na yu.
’Tatu nchii in na nasaꞌa ña kana kava in na xoo tsinu ini yu nuu kuachi, vaꞌa ka kui ña ta kumani ka saꞌi ñoꞌo, nakukatu in yuú ña xchiꞌi triu suki cha naskana na ña nuu kunu ka chikuii ntucha.
Nuu ñayivi yoꞌo yee kuaꞌa nchuꞌa ñaváꞌa ña saꞌa ña kana kava kue nivi nuu kuachi, cha saan so kai, tia ¡ntaꞌvi ta nivi na kusaꞌa ña inka na kana kava nuu kuachi!
Tsaꞌa ñaa, tatu ntaꞌu a tsaꞌu saꞌi ña kana kavu nuu kuachi, kaꞌncha ña cha skanu ña. Vaꞌa ka ña kuchaku ichaꞌncha vasu koo in ntaꞌu a in tsaꞌu, susaan ña koo ntintuu ntaꞌu tsi ntintuu tsaꞌu cha skana ya yo nuu ñuꞌu ña miki ntava.
Cha tatu ntuchi nuu ku saꞌi ña kana kavu nuu kuachi, tavu ña cha skanu ña. Vaꞌa ka ña kuchaku ichaꞌncha, vasu in ntuchi nuu ku, susaan ka ña koo ntintuu ntuchi nuu ku, cha skana ya yo nuu ñuꞌu anchaya.
Tuꞌun nchichi tsaꞌa ntikachi kiti ntoñuꞌu
’Ma kukaꞌán ichu kuena xoo tsinu ini yu, vari kachi yu nuu koyu ña kue angel ña nchaa kuena yoꞌo, saan so inkai nuu Paa yu, ya inkaa antivi.
Vari mee, Chaa ntachuun Stoꞌo Nchuxi, vatsi̱ skaku ntiꞌi so kuena ntoñuꞌu.
’Nakacho ña in chaa cha-kumi in-sientu ntikachi, cha nantoñuꞌu in ti. ¿Nixi kaꞌán koyu ña kusaꞌa ra? ¿A ma stakoo ra ntikumi-xiko-tsaꞌun-kumi ti nuu yuku cha kuꞌun ra ntantuku ra kiti ntoñuꞌu ka?
Cha tatu nantaneꞌe ra ti, ñantaa kaꞌan yu nuu koyu ña kunkuacha nchuꞌa ka ra tsi kiti ka, susaan ka kue ntikumi-xiko-tsaꞌun-kumi kiti ma nintoñuꞌu.
Saan kikuu Paa koyu, ya inkaa antivi, kue kuni ya ña ntoñuꞌu ni in kuena vasu xoo tsinu ini na ya.
Nixi tsini ñuꞌu saꞌa tsi kuena saꞌa ña váꞌa
’Tatu ñanu nisaꞌi in ña váꞌa tsiun, <sup>a</sup> kuaꞌan ra ntatuꞌun mituꞌun ni tsian, takua nakunia ña stiꞌvia. Tatu nakuchaa soꞌi ña kaꞌun, kuntakuntee vaꞌu tsian.
Tia tatu kue nitsichaa soꞌi ña kaꞌun, kuꞌun tsi in a uvi ka na, takua nakuchaa soꞌo na ntiꞌi tuꞌun ña kuntatuꞌun koyu.<sup>b</sup>
Ñantaa kaꞌan yu nuu koyu, ntiꞌi ña kunchikatu koyu nuu ñuꞌu nchaꞌi, kunkukatui antivi. Cha ntiꞌi ña kusiaa koyu nuu ñuꞌu nchaꞌi, kunisañi antivi.
’Cha saani kachi tuku̱, ña ta uvi a uni taꞌan koyu nachitaꞌun tuꞌun nuu ñuꞌu nchaꞌi yoꞌo, nchii kuu ña kunkaka koyu, cha Paa yu, ya inkaa antivi, kusaꞌa ya ña.
Vari nuu inkaa uvi a uni taꞌan na tsinu ini yu, cha ika inkaa yu tsi koyi.
Sara ta Pedru nikuyachi ra nuu Jesus cha nintakatuꞌun ra:
―Stoꞌo, ¿nisa chaꞌncha tsini ñuꞌu kukaꞌnu ini yu tsaꞌa ñani yu tatu nisaꞌi ñaváꞌa tsiin? ¿A mancha utsa chaꞌncha?
Cha ntanchiko neꞌe Jesus:
―Aꞌan, kue kachi yu ña utsa chaꞌncha ni, tia kachi yu ña mancha uni-xiko-utsi ña utsa chaꞌncha tsini ñuꞌu kukaꞌnu inu tsaꞌi.
Tuꞌun nchichi ña snaꞌa nixi tsini ñuꞌu kukaꞌnu ino
’Vari ña kuntsaꞌnu Stoꞌo Nchuxi kui suꞌa: Ña ntsio in chaa kuntsaꞌnu cha nikuni ra kuni ra nisa tavi kue chaa kumi chuun nuu ra.
Sara nikitsaá ra ntakavi ra nisa tavi in in na nuu ra, cha nikisiaꞌa na in na tavi utsi-mil talentu.<sup>c</sup>
Tia chaa yoꞌo kue nikuu ntachaꞌvi ra ña tavi ra. Tsaꞌa ñaa, chaa kuntsaꞌnu yoꞌo ntakaꞌncha ra chuun ña nakuyaꞌvi so ra tsi ñásiꞌi ra tsi kue seꞌe ra tsi ntiꞌi so kue ñaꞌa kumi ra, takua saan nachaꞌncha ña tavi ra.
Sara chaa yoꞌo ntsikutsiti ra ntsata ncheꞌe ra nuu ra mancha nuu ñuꞌú sara ntsika taꞌvi ra suꞌa: “Stoꞌo, ¡koo ñakuee ini ni tsaꞌa̱ cha nantachaꞌvi ntiꞌi ña tavi yu nuu ni!”
Cha chaa kuntsaꞌnu yoꞌo nikuntaꞌvi ini ra chaa yoꞌo, cha nikukaꞌnu ini ra tsaꞌa ntiꞌi ña tavi ra, cha ntsaꞌa ra ichi ña nuꞌu ra.
Sara chaa yoꞌo ntsikutsiti ra cha ntsika taꞌvi ra: “¡Koo ñakuee ini ni tsaꞌa̱, cha nantachaꞌvi ntiꞌi ña tavi yu nuu ni!”
Tia ma nikuni ra kunchatu ra, cha ntsaꞌan ra nchikaa ra chaa yoꞌo veꞌe kaa mancha nantachaꞌvi ntiꞌi ra ña tavi ra.
Cha nuu ntsini sava ka kue chaa kumi chuun ña nisaꞌa ra, ntutsi xeen ini kuera cha ntsaꞌan kuera ntakani kuera nuu chaa kuntsaꞌnu ntiꞌi so ña nikuu.
Sara chaa kuntsaꞌnu yoꞌo nikachi ra ña nakisiaꞌa na chaa cha-nikukaꞌnu ini ra tsaꞌa ka. Cha ta ntsaa ra, sara nikachi chaa kuntsaꞌnu ka tsi ra: “¡Nivi váꞌa kuu! Mee tsa nikukaꞌnu ini yu tsaꞌa ntiꞌi ña tavu, vari saan ntsiku nuu̱.
Tsaꞌa ñaa, meu ntsini ñuꞌu koo ñamani inu tsaꞌa taꞌun, tono mee ña ntsio ñamani ini yu tsaꞌu.”
Sara ntakuꞌu nchuꞌa xini chaa kuntsaꞌnu ka tsi ra, cha ntakuaꞌa ra chaa yoꞌo kuaꞌan ra vekaa, nuu kusanchuꞌa na ra mancha ntachaꞌvi ntiꞌi ra ña tavi ra.
Sara nikachi tuku Jesus:
―Paa yu, ya inkaa antivi, suꞌa kusaꞌa ya tsi koyu tatu ma kukaꞌnu ntinuu ntintaa ini koyu tsaꞌa ñanu.
Jesus snaꞌa ya ña ma tanu na
Nuu ntsinu ntakani Jesus kue tuꞌun yoꞌo, nikee ya Galilea sara kuaꞌan ya, cha ntsaa ya kue ñuu Judea ña kantuꞌu inka tsio yucha Jordan.
Cha ntakaa kuaꞌa nchuꞌa nivi kuaꞌan na, cha ika stata ya ntiꞌi so kuena kuꞌu.
Sara nikuyachi uvi uni kue chaa fariseu nuu inkaa ya, sara nintakatuꞌun kuera ya takua koto ini kuera ya:
―¿A tsaꞌa Stoꞌo Nchuxi ichi ña in chaa kuu tanu ra tsi ñásiꞌi ra tsaꞌa nchii ña nikuu ni?
―¿A kue nikaꞌvi koyu nuu tuꞌun ña kaa nchaa, ña Stoꞌo Nchuxi savaꞌa ya chaa tsi ñaꞌá mancha ta tsaꞌa?
Cha nikachi ya: “Tsaꞌa ñaa, chaa kunkusiin ra nuu tata ra tsi nana ra, cha kunkitaꞌan ra tsi ñásiꞌi ra, cha ntintuu kuena kunkukuu na tono in mituꞌun iki kuñu.”
Tsaꞌa ñaa, kue kuu ka na uvi nivi, vari in mituꞌun ntuu na. Tsaꞌa ñaa, na nchitaꞌan Stoꞌo Nchuxi ma kuu sasiin kue nivi na.
Sara nikachi kuera:
―¿Chanu vaꞌa kaa nchaa nuu tuꞌun ña ntsaꞌa nti ta Moises ña kue chaa kuu tanu ra tsi ñásiꞌi ra tatu nakuaꞌa ra in tutu ña ntanu na, sara ntatatsi ra ñá nuꞌi?
Cha ntanchiko neꞌe Jesus:
―Vari tsaꞌa ña ntasi ñatsintuni koyu, ña kui Moises ntsaꞌa ra ichi ña kuu tanu na tsi ñásiꞌi na, tia ta tsaꞌa kue nitsio saan.
Tsaꞌa ñaa kachi yu ña kuena tanu tsi ñásiꞌi na, tia suu tsaꞌa ña nchaki inka chaa, cha sara tantaꞌa ra tsi inka ñaꞌá, saꞌa ra kuachi, cha chaa kuntantaꞌa tsi ñaꞌá ña ntatsi chaa yoꞌo, saꞌa tuku ra kuachi.
Sara nikachi kue chaa ntakaa ya:
―Tatu tani tsio suꞌa kuu ña kue chaa kuu tanu ra tsi ñásiꞌi ra, vaꞌa ka kui ña ma tantaꞌa so ra.
Sara nikachi ya:
―Suu ntiꞌi na kuu na kuu koo tuꞌun yoꞌo, tani kuena ntsaꞌa Stoꞌo Nchuxi ña koo na ña kuu na kuu saꞌi.
Yee chaa ña saan nikaku ra ña ma kuu tantaꞌa ra ni ña koo seꞌe ra; cha yee inka kue chaa ña nikutata ra takua ma koo seꞌe ra cha ni ma tantaꞌa ra; cha yee inka kue chaa ña saan nchika ini ra ña ma tantaꞌa ra takua saan kuu saꞌa ntiꞌi ra ña kuni Stoꞌo Nchuxi. Kuena kuu koo tuꞌun yoꞌo, nakoo na ña.
Sara nikisiaꞌa kue nivi kue seꞌe na takua nakaki Jesus ntaꞌa ya xini kuetsi cha nakaka taꞌvi ya tsaꞌa kuetsi. Tia kue chaa ntakaa ya nikitsaá kuera tatsi ra kuena ntsaa tsi seꞌe na.
Tia Jesus nikachi ya tsi kuera:
―Stakoo kue ñakuachi lu tsaan nakitsia nuu̱ cha ma kasi koyu ña kitsia, vari na kuu tono kue sukuachi yoꞌo, kakuu kuena kuu kuntsaꞌnu Stoꞌo Nchuxi nuu.
Sara ntsaki ya ntaꞌa ya xini kuetsi sara kuaꞌan ya.
In chaa kuika ntatuꞌun ra tsi Jesus
Sara nikuyachi in chaa yucha nuu Jesus sara nintakatuꞌin ya:
―Mestru, ¿nchii kuu ñavaꞌa tsini ñuꞌu saꞌa̱ takua neꞌe̱ ña kuchaku yu ichaꞌncha?
Cha ntanchiko neꞌe Jesus:
―¿Chanu vaꞌa ntakatuꞌun yu tsaꞌa nchii kuu ñavaꞌa? Mituꞌun Stoꞌo Nchuxi kuu ya vaꞌa. Tatu kunu kuu tsi Stoꞌo Nchuxi ichaꞌncha, tsini ñuꞌu kantsitsu tuꞌun ña ntsaki ya.
Cha nintakatuꞌun ra:
―¿Tono nchii ña?
Sara ntanchiko neꞌe Jesus:
―Ma kaꞌnu nivi, ma kunchaku inka ñaꞌá, ma skuiꞌnu, ta kunkaꞌun tsaꞌa inka na ma saku tuꞌun tsaꞌa na,
Sara nikachi chaa yucha ka:
―Ntiꞌi tuꞌun yoꞌo tsa yee yu ña mancha ta luu̱. ¿Nchii ka kuu ña kumani saꞌa̱?
Sara nikachi Jesus:
―Tatu kunu kukuu in nivi ntaa nuu Stoꞌo Nchuxi, kuaꞌan ra xiku ntiꞌi so ña kumu, cha kuaꞌu xuꞌun nuu kuena kuntaꞌvi, sara kuntaneꞌu ñavaꞌa antivi, cha kitsu ra kutakau yu.
Cha nuu ntsini soꞌo chaa yucha yoꞌo kue tuꞌun yoꞌo, nikukuaka xeen ini ra sara kuaꞌan ra, vari kuika nchuꞌa ra.
Sara nikachi Jesus tsi kue chaa ntakaa ya:
―Ñantaa kaꞌan yu ña nchichi nchuꞌa kui ña in nivi kuika kuaꞌi ichi ña Stoꞌo Nchuxi kuntsaꞌnu ya nui.
Inka tuku kaꞌan yu ña nchichi kui ña yaꞌa in kiti kameyu yavi tsaꞌa iñu tiku, cha nchichi xeen ka kui ña in nivi kuika kuaꞌi ichi ña kuntsaꞌnu Stoꞌo Nchuxi nui.
Cha nuu ntsini soꞌo kue chaa ntakaa ya kue tuꞌun yoꞌo, nikunaꞌa nchuꞌa so ini kuera cha kachi kuera:
―Cha tatu saan kui, ¿ana kuu na kunkaku?
Cha ntakunchee Jesus nuu kuera sara nikachi ya:
―Ñoꞌo kuu ña ma kuu saꞌa kue nivi, tia Stoꞌo Nchuxi ntiꞌa kuu saꞌa ya.
Sara nikachi ta Pedru suꞌa:
Sara ntanchiko neꞌe Jesus:
―Ñantaa kaꞌan yu nuu koyu ña mee, Chaa ntachuun Stoꞌo Nchuxi, kunkuntuꞌu̱ nuu chai vii ntatu so, ta kuntasatsaa ya ñayivi, cha kue meekoyu ña ntakaa koyu yu, saani kunkuntuꞌu koyu nuu nti-utsi-uvi chai takua saan kunkuntsaꞌnu koyu nuu nti-utsi-uvi kuaa nivi ñuu Israel.
Cha ntiꞌi kuena stakoo veꞌe na, a ñani na, a kuaꞌa na, a tata na, a nana na, a ñásiꞌi na, a seꞌe na, a ñuꞌú na, tsaꞌa ña tsinu ini na yu, kuntaneꞌe na in-sientu ka kuaa, cha saani kuntaneꞌe na ña koo na ichaꞌncha.
Tia kuaꞌa nchuꞌa kuena kaꞌnu kuu ñayivi yoꞌo, cha kue kaꞌnu kuu na nuu Stoꞌo Nchuxi; cha kuaꞌa nchuꞌa kuena kue kaꞌnu kuu ñayivi yoꞌo, cha kaꞌnu kuu na nuu ya.
Tuꞌun nchichi ña kaꞌan tsaꞌa kuena sachuun nuu tu-uva
’Ña kuntsaꞌnu Stoꞌo Nchuxi kui suꞌa: In chaa cha-kumi ñuꞌú nuu kaa tu-uva, cha in xchaan naꞌa nikee ra kuaꞌan ra ntuku ra musu sachuun nuu tu-uva ra.
Cha ntatuꞌun ra tsi kuera ña kunchaꞌvi ra in denariu nuu in kii, <sup>a</sup> sara ntachuun ra kue musu ka kuꞌun kuera sachuun ra nuu tu-uva ra.
Sara kuaa kaa iin nuu nikanchii nikee tuku cha-xiin ñuꞌú yoꞌo kuaꞌan ra nuu yaꞌvi, cha ntsini ra ña iin ka kue chaa ña koo chuun saꞌa.
Sara nikachi ra: “Kuaꞌan kueni, sachuun ni nuu tu-uva yu, cha nachaꞌvi yu kueni tono ntutaꞌan ni.” Sara kuaꞌan kuera sachuun ra.
Sara nikee tuku cha-xiin ñuꞌú yoꞌo kuaꞌan ra kuaa kotsuu, cha saani nikee tuku ra kuaa kaa uni tsini, cha susaani nisaꞌa tuku ra.
Sara kuaa kaa uꞌun tsini kuaꞌan tuku ra nuu yaꞌvi, cha ntaneꞌe ra inka ka kue chaa ña koo chuun saꞌa, sara nintakatuꞌun ra kue chaa ka: “¿Chanu vaꞌa iin kueni yoꞌo nii ntuu so cha kue sachuun kueni?”
Sara ntanchiko neꞌe kuera: “Koo na kaꞌan tsi kue.” Sara nikachi ra: “Kuaꞌan tuku kueni sachuun ni nuu tu-uva yu.”
Cha nuu nini, cha-xiin ñuꞌú yoꞌo nikachi ra suꞌa nuu in musu ra ña kumi chuun: “Ntasatutu kuena sachuun sara chaꞌvu kuena, cha kitsaú chaꞌvu kuena nikitsaa santii, saan sana chaꞌvu kuena nikitsaa xiꞌna.”
Sara ta ntutaꞌan kuena nikiꞌvi xiꞌna ñuꞌu, nikaꞌán na ña kuaꞌa ka kunkiꞌin yaꞌvi na, cha tia ntutaꞌan tuku na in denariu in in na.
Cha nuu nineꞌe na xuꞌun ka, nikitsaá na kanaꞌa na tsaꞌa cha-xiin ñuꞌú yoꞌo,
cha kachi na saan: “Kueña nikitsaa santii yoꞌo, sachuin in ni hora, cha meeni inuu so nchaꞌvi ni kue, ña ntsanchee ini kue sachuun kue nii ntuu so nuu nikanchii.”
Sara nikachi cha-xiin ñuꞌú yoꞌo tsi in kuena inkaa ika: “Taꞌan lu, koo ñaváꞌa saꞌa̱ tsiun. Vari saan ntatoꞌon ña in denariu kunchaꞌvi yu yo nuu in kii.
Ntakiꞌin xuꞌun ku cha kuanuꞌu. Tsa nchika ini yu chaꞌvi yu ña nikiꞌvi sachuun santii yoꞌo inuu ni tsiun,
vari kuu saꞌa̱ nixi ni kuni yu tsi xuꞌu̱n, ¿a ña tutsi inu tsaꞌa ña vaꞌa ini yu?”
Sara satsinu Jesus tuꞌun yoꞌo suꞌa:
—Tia kuaꞌa nchuꞌa kuena kaꞌnu kuu ñayivi yoꞌo, cha kue kaꞌnu kuu na nuu Stoꞌo Nchuxi; cha kuaꞌa nchuꞌa kuena kue kaꞌnu kuu ñayivi yoꞌo, cha kaꞌnu kuu na nuu ya, vari kuaꞌa na kana Stoꞌo Nchuxi, tia xoo na kuu na nikatsi ya.
Ñoꞌo kuu ña uni ntakani Jesus tsaꞌa ña kunkuu ya
Tsika Jesus kuaꞌan ya chi ñuu Jerusalen, cha ini kuaꞌan ya nikutsio ya tsi kue nti-utsi-uvi chaa ntakaa ya, cha nikachi ya:
—Vichi ra kunkoꞌon Jerusalen, cha ika mee, Chaa ntachuun Stoꞌo Nchuxi, kuntakuaꞌa na yu nuu kue sutu kuntsaꞌnu nuu kue sutu tsi nuu kue skuleru ley, cha kunkaꞌncha na chuun takua nakaꞌni kuii na yu.
Cha kuntakuaꞌa na yu nuu kue nivi kue kuu judio, takua nakuaku nchaa na yu, cha kunkani na yu cha kunchinaa na yu nuu krusi; tia kii uni kuntachaku yu.
Ña ntsika nana uvi kue chaa ntakaa Jesus
Sara nintakatuꞌun ya ñá:
—¿Nchii kuni ni?
Sara nikachia:
—Ntakaꞌncha ni chuun ña kue seꞌe yoꞌo nakuntuꞌi nuu kuntsaꞌnu ni, ian tsio ntakuaꞌa ni cha inkai tsio ntasachi ni.
Cha nikachi Jesus nuu kue seꞌe ñá:
—Ntsíni koyu nchii kuu ña tsika koyu. ¿A kuu ntoꞌo koyu tono mee kuntoꞌo? ¿A kuu kuantucha koyu tono mee kunkuantucha tsi ña tsatu?
Sara nikachi kuera:
—Kuu ntoꞌo kue ña.
Cha nikachi Jesus:
—Kue meekoyu kuntoꞌo koyu tono kuntoꞌo̱, cha kunkuantucha koyu tono kunkuantucha̱, tia ña kuntuꞌu koyu tsio ntakuaꞌa a tsio ntasachi, kue ntutaꞌan yu kuaꞌa ña, vari Paa yu tsa satuꞌva ya ana nuu kunkuaꞌa ya ña.
Cha nuu ntsini soꞌo utsi ka kue chaa ntakaa Jesus tuꞌun yoꞌo, ntasaa kuera tsi uvi kue chaa yoꞌo.
Sara nikana Jesus ntiꞌi kuera, cha nikachi ya:
—Tsa tsini koyu ña kuena kuntsaꞌnu nuu ñayivi, nchee nchaka na kue nivi, cha stoꞌo na kuena.
Cha kuena kuni kusnuu nuu taꞌan na, tsini ñuꞌu kukuu na musu taꞌan na.
Vari tsini ñuꞌu saꞌa koyu tono mee, Chaa ntachuun Stoꞌo Nchuxi, ña kue vatsi̱ takua sachuun koyu nuu̱, tia vatsi̱ sachuun nuu koyu, cha saani takua ntakuaꞌa mee kuu yu, takua nakaku kuaꞌa nchuꞌa nivi.
Jesus stata ya uvi chaa ntikuaa
Nuu nikee Jesus tsi kue chaa ntakaa ya ñuu Jerico, ntakaa kuaꞌa nchuꞌa nivi kuaꞌan na tsi ya.
Cha yuꞌu ichi ka intuꞌu uvi chaa ntikuaa. Nuu ntsini soꞌo kuera ña kuayaꞌa Jesus, nikana kuera suꞌa:
—¡Stoꞌo, Seꞌe David, <sup>b</sup> koo ñamani ini ni tsaꞌa kue!
Cha kue nivi ka nikanaꞌa na tsi kuera takua nakasi kuera yuꞌu ra, tia niꞌi ka nikana kuera:
—¡Stoꞌo, Seꞌe David, koo ñamani ini ni tsaꞌa kue!
Sara ntsikunkaa Jesus cha nikana ya kue chaa ntikuaa yoꞌo cha nintakatuꞌun ya kuera:
—¿Nchii kuni koyu saꞌa̱ tsi koyu?
Sara ntanchiko neꞌe kuera:
—Stoꞌo, kuni kue ña ntatuu nuu kue.
Sara nikuntaꞌvi ini Jesus tsaꞌa kuera, cha nchituu ntaꞌa ya ntuchi nuu kuera. Cha mii saan ni ra nikuu ntakunchee kuera, cha ntakutakaa kuera Jesus kuaꞌan kuera tsi ya.
Ta tsa kunkuyachi Jesus tsi kuena ntakaa ya ñuu Jerusalen, cha nikuyachi ya ñuu Vetage, yachi yuku nani Olivo, sara ntachuun ya uvi kue chaa ntakaa ya,
sara nikachi ya:
—Kuaꞌan koyu ñuu lu ña kantuꞌu chinuu yoꞌo. Ta kuntsaa koyu, kunkuni koyu in lurru ikatu ti tsi seꞌe lu ti. Siaa koyu ti cha kunchaka koyu kueti kitsu.
Tatu nchii in na kaꞌan tsaꞌa ti, kachi koyu ña Stoꞌo kue tsini ñuꞌu ya ti, cha sana kuntakuaꞌa ya kueti.
Ñoꞌo nikuu takua nakuntaa tuꞌun ña nchaa chaa ntsikaꞌan yuꞌu nuu Stoꞌo Nchuxi:
Kaꞌan koyu nuu kue nivi ñuu Sion: <sup>a</sup>
“Yoꞌo vatsi ya kuu Rey,
cha kuee ini ya, cha yoso ya in lurru,
sata in lurru luu, seꞌe kiti nchiso.”
Sara kue chaa ntakaa Jesus ntsaꞌan kuera cha nisaꞌa kuera tono nikachi ya.
Cha nchaka kuera lurru ka tsi seꞌe ti nikitsaa kuera, sara ntsaki kuera koto kuera sata ti, sara ntakuyoso ya ti.
Cha iin kuaꞌa nchuꞌa so nivi, cha sava na tsaki koto na ichi nuu kuayaꞌa ya, cha sava tuku na ntsaꞌncha na ntaꞌa yutu cha ntsaki na ña ichi ka.
Cha ntiꞌi so kuena isnuu tsi kuena ntakaa, nikana kuena suꞌa:
Ta nikiꞌvi Jesus ñuu Jerusalen, niniꞌi ntiꞌi so kue nivi ntoyo ika cha nintakatuꞌun tsi taꞌan kuena:
—¿Ana kuu ñoꞌo?
Cha kue nivi vatsi tsi Jesus ntanchiko neꞌe kuena:
—Ñoꞌo kuu Jesus, cha vatsi ya ñuu Nazaret, ña kantuꞌu Galilea, cha kaꞌan ya yuꞌu nuu Stoꞌo Nchuxi.
Ta tatsi Jesus kue nivi xiko ini nuu inkaa veñuꞌu kaꞌnu
Sara nikiꞌvi Jesus ini nuu inkaa veñuꞌu kaꞌnu sara ntatsi ya kuena xiko tsi kuena ntakuaan ika, cha stanchiso ya kue mesa kuena sama xuꞌun kue nivi tsi chai kuena xiko sata,
sara nikachi ya:
—Kanchaa nuu tuꞌun Stoꞌo Nchuxi saan: “Veꞌe̱ kui veꞌe nuu kaka taꞌvi na”, tia kue meekoyu ntasaꞌa koyu ña tono in veꞌe ntikuiꞌna.
Sara ntanchaa kue nivi kuaa tsi kuena koxo nuu Jesus ini nuu inkaa veñuꞌu, cha stata ya kuena.
Tia kue sutu kuntsaꞌnu nuu kue sutu tsi kue skuleru ley ntsini kuera ña kaꞌnu ña miki kuu ña saꞌa Jesus, cha saani ntsini soꞌo kuera ña kueña kuachi kana koyi ini nuu inkaa veñuꞌu ka suꞌa: “¡Nantukaꞌnu Seꞌe David!”, sara ntasaa kuera,
cha nikachi kuera tsi Jesus:
—¿A ntsini soꞌo ni ña kana kuena yoꞌo?
Sara nikachi ya:
“Tsi yaa tsita kueña kuachi,
tsi yaa tsita kue sukuachi lu sutsitsi,
saꞌa ni ña ntasakaꞌnu na ni.”
Sara stakoo ya kuera sara nikee ya ñuu ka cha kuaꞌan ya ñuu Betania, cha ika nintoo ya.
Ta tsaꞌa chiꞌan Jesus tumakuxi
Cha nuu ntuu inka kii, ntanchiko Jesus kuaꞌan ya ñuu Jerusalen sara ichi kuaꞌan ya ntakuu ya soko.
Cha ntsini ya in tumakuxi yachi yuꞌu ichi, sara nikuyachi ya nuu inkaa tu, tia niñaꞌa koo nineꞌe ya, vari tani ntaꞌa tu ni iin. Sara nikachi ya tsi tu:
—¡Miki ka kuaꞌu kuiꞌi!
Cha mii saan ni ra ntayaa tu.
Ta ntsini kue chaa ntakaa Jesus ña nikuu yoꞌo, nikunaꞌa ini kuera, cha nintakatuꞌun kuera Jesus:
—¿Chanu vaꞌa yachi xeen ntayaa tu?
Cha ntanchiko neꞌe Jesus:
—Ñantaa kaꞌan yu ña tatu ntaa tsinu ini koyu Stoꞌo Nchuxi cha kue tsiku saka ini koyu, suu tani ñoꞌo kuu saꞌa koyu tono saꞌa̱ tsi tumakuxi yoꞌo. Cha kuu kaꞌan koyu tsi yuku yoꞌo suꞌa: “Kutsio cha skanu meu nuu chikuii ntucha”, cha kunkui.
Ta ntakatuꞌun na Jesus ña nchii tsio vatsi nchee ya
Ta ntsaa Jesus ini nuu inkaa veñuꞌu kaꞌnu, nikitsaá ya snaꞌa ya nuu kue nivi, cha ini snaꞌa ya nikuyachi kue sutu kuntsaꞌnu nuu kue sutu tsi kue chaa ntsaꞌnu kumi chuun nuu kuena judio, cha nintakatuꞌun kuera ya:
—¿Nchii nineꞌu nchee ña saꞌu ñoꞌo? ¿Ana ntsaꞌa ichi ña saꞌu ña?
Cha ntanchiko neꞌe Jesus suꞌa:
—Saani mee kuntakatuꞌun yo. Tatu nantanchiko neꞌu tuꞌun kunkaꞌan yu, sana kunkaꞌan yu nchii vatsi nchee ña saꞌa̱ kue ñoꞌo.
¿Ana ntsaꞌa nchee nuu nti ta Juaa ña skuantucha ra? ¿A Stoꞌo Nchuxi a ña kue nivi?
Sara nikitsaá ntatuꞌun kuera cha kachi kuera suꞌa:
—Tatu nakacho ña Stoꞌo Nchuxi ntsaꞌa nchee nuu ra, kunkachia: “¿Chanu vaꞌa kue nitsinu ini koyu ña nikaꞌan ra?”
Cha ma kuu kacho ña kue nivi ntsaꞌa ichi ña saꞌa ra ña, vari yóꞌo kue nivi ñuu vari ntiꞌi so na tsinu ini na ña ntsikuu ra in chaa ntsikaꞌan yuꞌu nuu Stoꞌo Nchuxi.
Tsaꞌa ñaa ntachiko neꞌe kuera nuu Jesus suꞌa:
—Ntsíni kue.
Sara nikachi ya:
—Saani mee ma ntakani, ana ntsaꞌa nchee nuu̱ ña saꞌa̱ ñoꞌo.
Sara nintakatuꞌun Jesus kue chaa yoꞌo:
—¿Nixi kaꞌán koyu tsaꞌa tuꞌun yoꞌo? In chaa ntsio uvi seꞌe ra sara nikachi ra tsi ña xiꞌna: “Seꞌe̱, kuaꞌan vichi sachuun nuu tu-uva yu.”
Sara nikachia: “¡Ma kuꞌun yu!” Tia ntasama nixi ntakaninia sara ntsaꞌin sachuin.
Sara nikachi tuku ra tsi seꞌe ra ña uvi ña nakuꞌin sachuin, sara nikachia: “Saani vaꞌa ni, nakuꞌun yu, paa.” Tia ma ntsaꞌin.
Nuu ntintui, ¿nchii kuu ña nikantsitsa ña nikaꞌan tata ña?
Sara nikachi kuera:
—Seꞌe ra ña xiꞌna.
Sara nikachi Jesus tsi kuera:
—Ñantaa kaꞌan yu ña kuena kiꞌin yaꞌvi xuꞌun ña nuꞌu ñuu Roma tsi kue ñaꞌá saꞌa kuachi, yachi ka kuu kuntsaꞌnu Stoꞌo Nchuxi nuu na susaan kue meekoyu.
Vari nikitsi ta Juaa, cha-skuantucha, cha snaꞌa ra ichi ntaa nuu koyu, cha kue nitsinu ini koyu tuꞌun nikaꞌan ra. Tia kuena kiꞌin yaꞌvi tsi kue ñaꞌá saꞌa kuachi ntsinu ini kuena ña nikaꞌan ra. Tia kue meekoyu kue nintachaꞌvi ini koyu cha ni kue nitsinu ini koyu, vasu ntsini koyu ntiꞌi ña nikuu.
Tuꞌun nchichi ña kaꞌan tsaꞌa kue chaa kue sachuun vaꞌa nuu kue kutu-uva
Sara nikachi Jesus:
—Kuchaa soꞌo koyu tuꞌun nchichi yoꞌo: Ntsio in chaa xiin ñuꞌú, ntsaꞌan ra ntastee ra kue kutu-uva, sara ntsasi ra ña, sara nikaan ra in nuu toto nuu kaxi na uva, sara savaꞌa ra in veꞌe suku nuu kaa ra koto ra ichi, sara ntsaki nchaa ra ña nuu kuena sachuun yoꞌo, sara nikee ra kuaꞌan tsika ra inka ñuu.
Tia ta ntsaa kue musu yoꞌo, kuena sachuun sanchuꞌa na kuera, sara ntsaꞌni na in ra, cha inka tuku ra ntsaꞌni kuii na, cha inka tuku ra nikani na yuú ra.
Sara chaa xiin ñuꞌú ka ntachuun ra inka kue musu, cha kuaꞌa ka na kuu, tia kue chaa sachuun yoꞌo suu saani sanchuꞌa tuku na kue musu ra.
’Cha santii ka ntachuun ra seꞌe ra vari nikaꞌán ra ña kunkoo ña iñuꞌu kue chaa sachuun ika nuu seꞌe ra.
Tia ta ntsini kuena sachuun ika ña vatsi seꞌe ra, ntatuꞌun kuena suꞌa: “Ñoꞌo kuu ña kunineꞌe ñuꞌú yoꞌo. Nakaꞌno ña takua nakintoo ko tsi ñuꞌi.”
Sara nuu nikitsai, ntiin kuera ña cha ntava kuera ña yuꞌu ñuꞌú nuu kaa kue tu-uva sara ntsaꞌni kuii kuera ña.
’Cha vichi, ta kunkitsaa chaa xiin ñuꞌú yoꞌo, ¿nchii kusaꞌa ra tsi kuena sachuun yoꞌo?
Sara ntanchiko neꞌe kuera:
—Kunkaꞌni nchuꞌa ra koyi mancha nakuii vari nivi váꞌa kakui. Sara kunkuaꞌa nuu ra ñuꞌú ra nuu inka kuena sachuun, cha kuena yoꞌo kunchaꞌvi na nuu ra, ta ntutaꞌan chaꞌvi na ña tsini ñuꞌu ntakuaꞌa na.
Sara nikachi tuku ya tsi kuera:
—¿A miki nikaꞌvi koyu nuu tuꞌun Stoꞌo Nchuxi?, nuu kachi suꞌa:
“Yuú ña nikuntasi kue chaa savaꞌa veꞌe,
ntui yuú ña kaꞌnu ka kuu.
Ñoꞌo nisaꞌa Stoꞌo Nchuxi,
’Tsaꞌa ñaa kachi yu nuu koyu, ñamani kumi koyu ña kuntsaꞌnu Stoꞌo Nchuxi nuu koyu, kunixita ya ña cha kuntakuaꞌa ya ña nuu nivi inka ñuu na vaꞌa kantsitsa ña kaꞌan ya.
Cha na kunkana kava sata yuú ka kunkuachi so na, cha tatu yuú ka nayai sata nchii in na, cha kunkunchiꞌi so na saꞌi.<sup>c</sup>
Cha nuu ntsini soꞌo kue sutu kuntsaꞌnu nuu kue sutu tsi kue chaa fariseu tuꞌun nchichi ña ntakani Jesus, ntsitu nini kuera ña tuꞌun yoꞌo kaꞌin tsaꞌa kuera.
Sara nikuni kuera katiin kuera ya, tia niyuꞌu kuera vari ntiꞌi so kue nivi tsinu ini na ña Jesus kuu ya in chaa kaꞌan yuꞌu nuu Stoꞌo Nchuxi.
Tuꞌun nchichi tsaꞌa viko tantaꞌa
Sara ntakani tuku Jesus inka tuꞌun nchichi nuu kue chaa kumi chuun cha nikachi ya suꞌa:
—Ña kuntsaꞌnu Stoꞌo Nchuxi kui suꞌa: In chaa kuntsaꞌnu saꞌa ra viko kuntantaꞌa seꞌe ra.
Sara ntachuun ra kue musu ra takua nakuꞌun kuera katuꞌun ra ña nakitsi kue nivi viko seꞌe ra, tia kue nikuni na kitsi na viko ra.
Sara ntachuun tuku ra inka ka musu ra tsi in tuꞌun ña nakachi na tsi kue nivi ka: “Tsa yee tuꞌva nchai. Tsa ntsaꞌni̱ kue stiki tsi ntiꞌi so kue kiti ntiꞌi, tsa yee tuꞌva ntiꞌi so takua kitsi kueni viko.”
Tia kue nivi ka kue nintini na kuꞌun na, cha sava na kuaꞌan na nuu ñuꞌú na, cha sava tuku na kuaxiko na.
Cha sava tuku na ntiin na kue musu chaa kuntsaꞌnu ka, cha sanchuꞌa na kuera mancha ntsiꞌi ra.
Cha nuu ntsini chaa kuntsaꞌnu ka ña nikuu, ntasaa nchuꞌa ra, sara ntachuun ra kue soldadu ra takua nakaꞌni koyi kue nivi ña ntsaꞌni kue musu ra, cha nakaꞌun koyi ñuu ka.
Sara nikachi ra tsi kue musu ra: “Tsa yee tuꞌva viko, tia kuena nikana̱ kue ntutaꞌan na kitsi na viko.
Sara nikee kue musu yoꞌo kuaꞌan kuera ichi cha ntasatutu kuera ntiꞌi so kue nivi ntakitaꞌan tsi kuera, nivi váꞌa tsi nivi vaꞌa, cha viko ka ntsitu ntaa so kue nivi.
’Ta nikiꞌvi chaa kuntsaꞌnu yoꞌo nuu iin kue nivi ka, ntsini ra in chaa ña kue ntsitsi ra saꞌma ña ntsitsi na viko,
cha nikachi ra: “Taꞌan lu, ¿nixi nikuu ña nikiꞌvu yoꞌo?, vari koo saꞌma ña viko ntsitsu.” Tia kue nikaꞌan so ra.
Sara chaa kuntsaꞌnu yoꞌo nikachi ra tsi kue musu tsaꞌa nchai ka: “Chikatu tsaꞌi tsi ntaꞌi, cha tavu ña yuyeꞌe nuu naa, cha ika kunintaꞌia cha kunkaꞌin nuꞌi.”
Nuu ntsinu ntakani Jesus tuꞌun yoꞌo, sara nikachi ya:
—Kuaꞌa nchuꞌa na kana Stoꞌo Nchuxi, tia xoo na kuu na ntakatsi ya.
Ta ntakatuꞌun na Jesus a tsini ñuꞌu chaꞌvi na xuꞌun ña nuꞌu ñuu Roma
Sara ntututu kue chaa fariseu cha nchitaꞌan kuera tuꞌun nixi saꞌa ra takua nakaꞌan Jesus in tuꞌun cha saan naskuisa kuachi kuera ya.
Sara ntachuun kue chaa yoꞌo uvi uni kuena ntakaa kuera tsi kuena ntakaa Herode, ntsaa koyi cha nikachi koyi saan tsi ya:
—Mestru, tsini kue ña meeni ra kuu ni chaa ntaa cha snaꞌa ni ñantaa nixi kuni Stoꞌo Nchuxi koo kue, cha kue ntini ni ña kaꞌán kue nivi vari kue ncheꞌe ni nisa kuaa kaꞌnu kuu na.
Nixi kaꞌán ni tsaꞌa ñoꞌo: ¿A vaꞌa ni ña chaꞌvi kue xuꞌun ña nuꞌu ñuu Roma nuu chaa kuu Cesar?<sup>a</sup>
Cha Jesus ntsini ya ña kue vaꞌa kaꞌán koyi tsi ya, cha nikachi ya:
—Nivi uvi yuꞌu, ¿chanu vaꞌa kuni koyu koto ini koyu yu tsi tuꞌun yoꞌo?
Sara ntsakiin koyi in denariu.
Sara nintakatuꞌun Jesus koyi:
—¿Ana nuu kuu ña inkaa yoꞌo, cha ana siꞌvi kuu ña kanchaa yoꞌo?
Sara ntanchiko neꞌe koyi:
—Nuu chaa kuu Cesar tsi siꞌvi ra kuu ña kanchaa nui.
Sara nikachi Jesus:
—Kuaꞌa koyu ña ntutaꞌan Cesar, cha kuaꞌa koyu ña ntutaꞌan Stoꞌo Nchuxi.
Nuu ntsini soꞌo koyi ñoꞌo, nikunaꞌa so ini koyi sara stakoo koyi ya cha kuaꞌan koyi.
Ta ntakatuꞌun na Jesus tsaꞌa kuena ntsiꞌi a kuntachaku na
Cha kii saan ntanchaa kue chaa saduseu ña kue tsinu ini na ña ntachaku kuena ntsiꞌi, sara nikachi kuera tsi Jesus:
—Mestru, nti ta Moises nikachi ra ña tatu nchii in chaa nakuu cha koo seꞌe ra tsi ñásiꞌi ra, cha ñani ra tsini ñuꞌu tantaꞌa ra tsian takua saan koo seꞌe ra yuꞌu nuu ñani ra.
Cha ntsio utsa ñani kuera ñuu kue. Chaa xiꞌna ntantaꞌa ra, cha ntsiꞌi ra, cha tono koo seꞌe ra nitsio, nintoo ñásiꞌi ra tsi ñani ra chaa uvi.
Cha saani ntoꞌo tuku chaa uvi yoꞌo tsi chaa uni. Cha suꞌa ntoꞌo nti-utsa kuera.
Cha nuu kuntachaku kuena, ¿ana ñásiꞌi kunkukuu ñaꞌá yoꞌo, vari ntiꞌi kue chaa yoꞌo ntantaꞌa tsian?
Sara ntanchiko neꞌe Jesus tuꞌun yoꞌo:
—¡Kuaꞌa xeen stivi koyu, vari ntsíni koyu tuꞌun Stoꞌo Nchuxi, ni nchee ya!
Ta kuntachaku kuena ntsiꞌi, kue chaa tsi kue ñaꞌá ma tantaꞌa ka na vari kunkukuu na tono kue angel ña yee antivi.
Cha tsaꞌa ña kuntachaku kuena ntsiꞌi, ¿a ma nikaꞌvi koyu ña nikaꞌan mee Stoꞌo Nchuxi suꞌa:
“Mee kuu Stoꞌo Nchuxi, ya-ntasakaꞌnu ta Abraham tsi ta Isaac tsi ta Jacob”? ¡Cha yaka kue kuu ya Stoꞌo Nchuxi na ntsiꞌi vari kuu ya Stoꞌo Nchuxi kuena chaku!
Cha nuu ntsini soꞌo kue nivi ña snaꞌa Jesus, nikunaꞌa ini na.
Tuꞌun ña kaꞌnu ka kuu nuu kue tuꞌun ña ntsaki Stoꞌo Nchuxi
Nuu ntsini soꞌo kue chaa fariseu ña Jesus ntsasi ya yuꞌu kue chaa saduseu, ntututu kuera.
Sara in chaa cha-kuu skuleru ley, nintakatuꞌun ra ya takua koto ini ra ya:
—Mestru, ¿nchii kuu tuꞌun ña kaꞌnu ka kuu nuu kue tuꞌun ña ntsaki Stoꞌo Nchuxi?
Sara ntanchiko neꞌe ya suꞌa:
—“Kuu inu Stoꞌo ku, ya kuu Stoꞌo Nchuxi, tsi ntiꞌi so anua ku, tsi ña inkaa mancha maa ka inu, tsi ntiꞌi so ñatsintuni ku.”
Cha ña uvi saani kaꞌnu kui, cha kachia suꞌa: “Kuu inu taꞌun tono kuu inu meu.”
Nuu ntintuu tuꞌun yoꞌo inkaa ntiꞌi tuꞌun ña ntsaki Stoꞌo Nchuxi tsi tuꞌun ña nchaa kue chaa ntsikaꞌan yuꞌu nuu ya.
¿Ana seꞌe kuu Cristo?
Cha ini iin-tutu kue chaa fariseu, Jesus nintakatuꞌun ya kuera:
—¿Nchii kaꞌán koyu tsaꞌa ya kuu Cristo, ya kuskaku kue nivi? ¿Ana seꞌe kuu ya?
Sara ntanchiko neꞌe kuera:
—Seꞌe ntiki tata nti ta David kuu ya.
Sara nikachi Jesus:
—¿Cha nixi kuu ña nti ta David nikaꞌan ra tsi ya Stoꞌo?, ta saꞌa Espiritu Stoꞌo Nchuxi ña kaꞌan ra suꞌa:
Nikachi Stoꞌo Nchuxi, ya kuu Stoꞌo ko, nuu Stoꞌo yu:
“Kuntuꞌu tsio ntaꞌa kuaꞌa̱,
mancha nachikaa yu kueña kuntasi yo titsi tsaꞌu.”
’Cha tatu nti ta David kachi ra Stoꞌo tsi ya, ¿nixi kuu ña kukuu ya seꞌe ntiki tata ra?
Jesus kaꞌan ya ña kue vaꞌa saꞌa kue chaa fariseu tsi kue skuleru ley
Sara nikachi Jesus nuu kue nivi tsi nuu kue chaa ntakaa ya suꞌa:
—Kue skuleru ley tsi kue chaa fariseu kumi kuera chuun, tsaꞌa ñaa kui snaꞌa kuera ña ntsisnaꞌa nti ta Moises.
Tsaꞌa ñaa tsini ñuꞌu kantsitsa koyu cha saꞌa koyu ña kaꞌan na; tia ma saꞌa koyu ña kasaꞌa na, vari kaꞌan na tuꞌun ña ntsaki Stoꞌo Nchuxi cha kue saꞌa na ña.
Tsaki na kuaꞌa tuꞌun nchichi ña tsini ñuꞌu kantsitsa kue nivi, tia meena ni xoo luu kue chinchee na kue nivi takua kantsitsa na ña.
Cha ntiꞌi so ña vaꞌa saꞌa na, saꞌa na ña takua nakuni kue nivi. Cha taꞌan ini na chikatu na in sintsu ntika ntaꞌa na tsi chaan na<sup>a</sup>, cha taꞌan ini na kuntsitsi na saꞌma ña yee ntuxi nani nchuꞌa.
Cha taꞌan ini na kuntuꞌu na nuu vaꞌa ka ta kuaꞌan na kuxini na, cha taꞌan ini tuku na kuntuꞌu na chai xiꞌna ini veꞌe sinagoga.<sup>b</sup>
Cha taꞌan ini na ña nakaꞌan vaꞌa kue nivi na nuu yaꞌvi, cha taꞌan ni na ña nakaꞌan kuena “Rabi”<sup>c</sup> tsi na.
’Tia kue meekoyu ma kutoo koyu ña kaꞌan na tsiun “Rabi”, vari in ñani kakuu koyu, cha yee mituꞌun na kuu Mestru koyu, ya kuu Cristo.
Cha ma skunanu paa tsi ni in na yee nuu ñuꞌu nchaꞌi, vari yee in mituꞌun Paa, ya yee antivi.
Cha ni ma kutoo koyu ña kaꞌan na mestru kuntsaꞌnu tsiun, vari yee in mituꞌun ya kuu Mestru, ya kuu Cristo.
Na kaꞌnu ka kuu nuu koyu tsini ñuꞌu kunchee na nchii tsini ñuꞌu ntiꞌi ka na,
vari na ntasakaꞌnu meena kuntuluu na, cha na ntasaluu meena kuntukaꞌnu na.
’¡Ntaꞌvi ta koyu ni, skuleru ley tsi kueyo fariseu, nivi uvi yuꞌu kuu koyu!, tsaꞌni ntaꞌvi koyu kue ñaꞌá ntsiꞌi ii, cha saꞌa ka ni koyu ña tsika taꞌvi koyu naꞌa nchuꞌa so nuu Stoꞌo Nchuxi, tsaꞌa ñaa tsatu nchuꞌa kuntoꞌo koyu nuu ya.
’¡Ntaꞌvi ta koyu ni, skuleru ley tsi kueyo fariseu, nivi uvi yuꞌu kuu koyu!, tsika nchuꞌa tsaꞌan koyu ntakani koyu takua kuena kue kuu judio nantuu na judio, cha ta ntsinu ini na Stoꞌo Nchuxi tono meekoyu, saꞌa koyu ña nantutaꞌan na kuꞌun na nuu anchaya uvi ka kuaa susaan meekoyu.
’¡Ntaꞌvi ta koyu ni, kueyo ña ntasnuu cha ntuu nuu koyu!, ña kachi koyu ña kuena tsaa yuꞌu in tuꞌun cha tsachuun na siꞌvi veñuꞌu kaꞌnu tsi yuꞌu na, cha kue tsini ñuꞌu xeen saꞌa na ña, tia tatu tsaa yuꞌu na cha tsachuun na siꞌvi oro veñuꞌu kaꞌnu, tsini ñuꞌu so saꞌa na ña ntsaa yuꞌu na.
¡Nivi váꞌa xini, nivi ntuu nuu! ¿Nchii kuu ña kaꞌnu ka kuu: a oro a ña veñuꞌu kaꞌnu, ña saꞌa ña ntu-ii oro ka?
Cha saani kachi koyu ña kuena tsaa yuꞌu in tuꞌun cha tsachuun na siꞌvi nuu soko na kue ñaꞌa, kue tsini ñuꞌu xeen saꞌa na ña, tia tatu tsaa yuꞌu na in tuꞌun tsaꞌa kue ñaꞌa ña ntoyo nuu soko na, tsini ñuꞌu so saꞌa na ña ntsaa yuꞌu na.
¡Nivi ntuu nuu! ¿Nchii kuu ña kaꞌnu ka kuu: ña soko na a ña nuu soko na kue ñaꞌa, ña saꞌa ña ntu-ii ña soko na?
Kuena tsaa yuꞌu in tuꞌun cha tsachuun na siꞌvi nuu soko na kue ñaꞌa, tsaa yuꞌu na tsaꞌi tsi tsaꞌa ntiꞌi ña ntoyo nui.
Cha kuena tsaa yuꞌu in tuꞌun cha tsachuun na siꞌvi veñuꞌu kaꞌnu, tsaa yuꞌu na tsaꞌi tsi tsaꞌa Stoꞌo Nchuxi ya yee inia.
Cha na tsaa yuꞌu in tuꞌun cha tsachuun na siꞌvi antivi, tsaa yuꞌu na tsaꞌa nuu ñantuꞌu Stoꞌo Nchuxi tsi tsaꞌa meeya.
’¡Ntaꞌvi ta koyu ni, skuleru ley tsi kueyo fariseu, nivi uvi yuꞌu kuu koyu!, tsaꞌa koyu utsi nuu in-sientu kue minu xchila tsi kue yuku anisi tsi kominu, tia kue saꞌa koyu ña kaꞌnu ka kuu nuu tuꞌun ña ntsaki Stoꞌo Nchuxi ña tsini ñuꞌu saꞌu ñantaa tsi ña koo ñamani inu tsi ña tsinu inu ya. Ñoꞌo kuu ña tsini ñuꞌu saꞌa koyu, cha ma stakoo tuku koyu saꞌa koyu inka kue ñaꞌa ka.
¡Ntasnuu koyu cha ntuu nuu koyu! Stsitsi koyu ña kunkoꞌo koyu takua tavu ntitoo, tia koko koyu kiti toso.
’¡Ntaꞌvi ta koyu ni, skuleru ley tsi kueyo fariseu, nivi uvi yuꞌu kuu koyu!, ña ntasavii koyu tani sata yatsi tsi sata koꞌo, tia ini anua koyu yakua nchuꞌa so vari skuiꞌna koyu cha kutoo koyu kukumu kuaꞌa nchuꞌa ñaꞌa.
¡Fariseu ña ntuu nuu!, ña tsini ñuꞌu saꞌu xiꞌna ka kui ña ntasaviu ña inkaa ini yatsi tsi ña inkaa nuu koꞌo, takua saan nantuvii tuku sati.
Cha saan kaa koyu ña nivi ntaa naꞌa koyu, tia ñantaa kakuu koyu nivi uvi yuꞌu cha kuu tuku koyu nivi váꞌa.
’¡Ntaꞌvi ta koyu ni, skuleru ley tsi kueyo fariseu, nivi uvi yuꞌu kuu koyu!, savaꞌa koyu nama kue chaa ntsikaꞌan yuꞌu nuu Stoꞌo Nchuxi cha skukutu koyu sata nama naꞌnu kue chaa ntsisaꞌa ñantaa,
sara kachi koyu: “Tatu nitsio ko kue kii ña ntsio kuena ntiyata, ma chinchee ko kuena ntsaꞌni kue chaa ntsikaꞌan yuꞌu nuu Stoꞌo Nchuxi.”
Cha tsi tuꞌun yoꞌo tsaa yuꞌu koyu ña taꞌan kuena ntsaꞌni kue chaa ntsikaꞌan yuꞌu nuu ya kakuu koyu.
¡Tsaꞌa ñaa kue meekoyu satsinu koyu ña nikitsaá kue taꞌun saꞌi!
’¡Koo! ¡Seꞌe koo so kuu koyu! ¿Nixi kunkaku koyu nuu ña tsatu yee anchaya?
Tsaꞌa ñaa, kuntachuu̱n kuena kaꞌan yuꞌu nuu̱, kuena chii tsi kuena snaꞌa tuꞌu̱n. Tia kue meekoyu kunkaꞌni kuii koyu sava na cha kunchinaa koyu sava na nuu krusi, cha sava tuku na kusanchuꞌa koyu na ini veꞌe sinagoga, cha kunkutanaa koyu ta ñuu ta ñuu tatsu na.
Tsaꞌa ñaa, kunkitsi ña tsatu nuu koyu tsaꞌa ña ntsaꞌni kuena ntiyata kuena koo kuachi kumi, mancha ta ntsaꞌni na Abel, chaa ntaa, cha mancha ta ntsaꞌni na ta Sakaria, seꞌe nti ta Verekia, chaa ntsaꞌni na ini veñuꞌu, maꞌi nuu inkaa nuu ií tsi nuu soko na kue ñaꞌa.
Ñantaa kaꞌan yu ña tsaꞌa ntiꞌi ñoꞌo ra kunkitsi ña tsatu sata koyu, na yee vichi.
Jesus tsakú ya tsaꞌa ñuu Jerusalen
’¡Nivi ñuu Jerusalen, nivi ñuu Jerusalen, ña tsaꞌnu kuena kaꞌan yuꞌu nuu Stoꞌo Nchuxi cha kanu yuú kuena ntachuun ya, na ntakani tuꞌun ya nuu ku! ¡Nisa chaꞌncha nikuni yu ntasatutu kueyo tono in chuún ntasatutu ti kue seꞌe ti titsi ntsitsi ti, cha kue nikuni koyu!
Vichi ra, kustakoo ntaꞌa Stoꞌo Nchuxi kueyo,
cha nakachi yu nuu koyu ña mancha kii vichi, ma kuni ka koyu nuu̱ mancha ta kunkachi koyu: “¡Vaꞌa nakoo na vatsi yuꞌu nuu Stoꞌo ko!”
Ta kuankee Jesus veñuꞌu kaꞌnu, cha tsa kunkuꞌun ya, sara ntanchaa kue chaa ntakaa ya cha nikaꞌan kuera nuu ya tsaꞌa veñuꞌu ka.
Cha nikachi Jesus:
—Ncheꞌe koyu ntiꞌi ñoꞌo, tia ñantaa kaꞌan yu ña ma kintoo yuú sata inka yuú ña inaꞌnu taꞌan veꞌe yoꞌo, ntiꞌa kunaa.
Ña kunkuu ta kunkuyachi kitsaa kii santii
Sara kuaꞌan Jesus tsi kuera yuku ña nani Olivo, sara ntsikuntuꞌu ya cha kue chaa ntakaa ya ntanchaa kuera cha nintakatuꞌun kuera ya:
—Ntakani ni, ¿nchii kii kunkuu ntiꞌi ñoꞌo cha nchii kuu ña kustuu ni ta kuntanchiko ni cha nchii kuu ña kustuu ni ta kunkitsaa kii santii?
Cha nikachi Jesus tsi kuera:
—Kunchaa koyu meu takua ni in na ma staꞌvi yo.
Vari kunkitsi kuaꞌa nchuꞌa kuena kunkachi ña vatsi na yuꞌu nuu̱, cha kunkachi na ña kuu na Cristo, ya kuskaku kue nivi, cha kustaꞌvi na kuaꞌa nchuꞌa nivi.
Cha kunkuni soꞌo koyu ña kue nivi kue ñuu tsaꞌni taꞌan na suꞌa ra chika, tia ma yuꞌu koyu vari saan tsini ñuꞌu kui, tia nchaa ka kitsaa kii santii.
Vari in ñuu kaꞌnu kunkaꞌni taꞌin tsi inka ñuu kaꞌnu; cha kunkaka naꞌa kue nivi in ñuu tsi kue nivi inka ñuu, cha kuaꞌa tsio kunkoo kueꞌe xeen, kunkoo tama, cha kuntaan niꞌi nchuꞌa so.
Cha ñoꞌo saka tsaꞌa ña tsatu kui, cha kunkui tono ntoꞌo in ñaꞌá ta saka kitsai tsaꞌnchi titsia ta kunkaku siꞌi.
’Sara kuntakuaꞌa na kueyo ntaꞌa kuena kumi chuun cha kusanchuꞌa na yo cha kunkaꞌni kuii na yo, cha ntiꞌi so kue nivi kunkuntasi na yo tsaꞌa ña tsinu inu yu.
Cha kuntakoo kuaꞌa nchuꞌa kuena kustaꞌvi ña kaꞌan na yuꞌu nuu Stoꞌo Nchuxi, cha kustaꞌvi na kuaꞌa nchuꞌa nivi.
Cha kunkaa kuachi ñayivi, tsaꞌa ñaa kuaꞌa nchuꞌa kue nivi kustakoo na ña kuu ini taꞌan na.
Tia na kunkunchee ini mancha kii santii, kunkaku na.
Cha tuꞌun vaꞌa tsaꞌa ña kuntsaꞌnu Stoꞌo Nchuxi, tsini ñuꞌu ntakani na ña nuu nii ñayivi, takua ntiꞌi nivi nakuchaa soꞌo na ña, sara kunkitsaa kii santii.
’Nti ta Daniel, chaa ntsikaꞌan yuꞌu nuu Stoꞌo Nchuxi, nchaa ra tsaꞌa ña kunkitsaa ñakini ña kuntasi na, cha kusayakui ini veñuꞌu kaꞌnu nuu ií, cha kusaꞌi ña ma kuu ka ntachi ñuꞌu na ya ika. Kuena kaꞌvi ñoꞌo, nakutu nini na ña.
Ta kunkuni koyu ñoꞌo, sara kuena ntoyo kue ñuu kantuꞌu Judea, nakunu kuena kuꞌun na yuku.
Cha kuena iin xini veꞌe, ma nuu na ntakiꞌin na ña iin ini veꞌe na.
Cha kuena iin yuku sachuun na, ma ntanchiko na ntakiꞌin na koto na.
¡Ntaꞌvi ta kue ñaꞌá ñuu seꞌe kue kii saan a ñá tsitsi seꞌe!
Kaka taꞌvi koyu ña kii ta kunkunu koyu, ma kukui yoo vitsi ni kii suatu.
Vari kunkui kii tsatu xeen ka, tono miki tsio mancha ta tsaꞌa ta savaꞌa Stoꞌo Nchuxi ñuꞌu nchaꞌi, mancha vichi, cha ni miki ka koi.
Cha tatu Stoꞌo Nchuxi ma ntasaxoo ya kue kii yoꞌo, ni in na ma kaku, tia kuntasaxoo ya kue kii yoꞌo tsaꞌa ña kuu ini ya kuena nikatsi ya.
’Sara tatu nchii in na kachi tsiun: “Kunchee, yoꞌo inkaa ya kuu Cristo, ya skaku kue nivi”, a “Kunchee, ika inkaa ya”, ma tsinu ini koyu,
Ntiꞌi ñoꞌo ra tsa nchinaꞌa̱ koyu takua nakoo tuꞌva koyu.
Tsaꞌa ñaa, tatu kachi koyi tsiun: “Kunchee ña nuu cheꞌe ka inkaa ya”, ma kuꞌun, a tatu kachia: “Kunchee ña ini veꞌe inkaa ya”, ma tsinu ini koyu.
Vari kii kuntanchiko mee, Chaa ntachuun Stoꞌo Nchuxi, kunkuni na yu tono in ña tsantucha ña kuntanchii mancha tsio kana nikanchii mancha tsio nuu keta nikanchii.
Ntiꞌi na tsini vaꞌa ña nuu ntututu kue lochi, ika kuu nuu kantuꞌu in ña ntsiꞌi.<sup>a</sup>
Ta kuntanchiko Chaa ntachuun Stoꞌo Nchuxi
’Ta ntsinu vii ni ña nikuu ntiꞌi ña tsatu yoꞌo, kunkunaa nuu nikanchii, cha yoo ma ntanchii ka ti, cha kue chuun iin antivi kunkoyo ti, cha kue nchee iin antivi<sup>b</sup> kunkisi nui.
Sara kunkuni na ña kustuu antivi ña mee, Chaa ntachuun Stoꞌo Nchuxi, vatsi̱, cha ntiꞌi so kue nivi kuniyuꞌu nchuꞌa na cha kunintaꞌi na ta kunkuni na ña mee, Chaa ntachuun Stoꞌo Nchuxi, vatsi̱ nuu vikó tsi ntiꞌi nchee tsi ñavii ntatu so.
Cha kuntachuu̱n kue angel yu cha tsi ntusu trompeta ña niꞌi nchuꞌa so kuntasatutu̱ kuena ntakatsi̱, na ntee ntikumi tsio tsaꞌa ñayivi, mancha tsaꞌa antivi mancha inka tsaꞌa antivi.
’Kutuꞌva koyu tuꞌun tsaꞌa tumakuxi: Ña ta vatsi nana numa tu, sara ntukuii ntaꞌa tu, tsa ntsini koyu ña kuyachi yoo savi.
Cha saani tuku, ta ntsini koyu ña kuu ntiꞌi ña nikaꞌan yu, kuni koyu ña mee, Chaa ntachuun Stoꞌo Nchuxi, tsa ituu yachi̱.
Ntaa ntsitsa kaꞌan yu nuu koyu, ña kue nivi yee kue kii vichi, ma kuu na mancha kunkuu ntiꞌi ñoꞌo.
Antivi tsi ñuꞌu nchaꞌi kunai, tia tuꞌun ña kaꞌan yu miki nai.
’Tia kii tsi hora ña kunkuu ñoꞌo, ni in na ntsini, ni kue angel iin antivi, ni mee ña kuu Seꞌe ya, mituꞌun xini Paa yu kuu ya tsini.
Ña kue kii ta kumani ka kitsi savi xeen, kue nivi ka ntsitsitsaꞌan na, ntsitsiꞌi na, cha ntsintantaꞌa na cha ntsistantaꞌa na kue seꞌe na mancha kii nikiꞌvi ta Noe ini varku kaꞌnu nchuꞌa.
Cha ta kue kaꞌán so na, nikitsi savi xeen, sara nisavi ntiꞌi na nuu chikuii ka, sara ntsiꞌi ntiꞌi na. Suꞌa kunkuu kii kuntanchiko̱, Chaa ntachuun Stoꞌo Nchuxi.
Kii saan, nuu uvi chaa inkaa sachuun nuu ñuꞌú ra, in ra kuntakiꞌi̱n cha inka ra kunintoo.
Nuu uvi ñaꞌá nchiko nuu yoso, in ñá kuntakiꞌi̱n cha inka ñá kunintoo.
’Koo ntsitsi ini koyu, vari ntsíni koyu nchii kii kunkitsi Stoꞌo ku.
Cha kutu nini koyu ñoꞌo, ña tatu in stoꞌo veꞌe tsini ra nchii hora tsikuaa kunkiꞌvi ntikuiꞌna veꞌe ra, cha kunkunchaa ra veꞌe ra takua ma kuaꞌa ra ichi kiꞌvia skuiꞌni.
Tsaꞌa ñaa, meekoyu koo tuꞌva koyu vari mee, Chaa ntachuun Stoꞌo Nchuxi, kuntanchiko koo̱ ta kue kaꞌán koyu.
In musu vaꞌa kantsitsa tsi in musu kue kantsitsa
’Kukuu koyu tono in musu vaꞌa kantsitsa, ña vaꞌa ntakanini, ña chaa kuu stoꞌo ra stakoo ra kuena veꞌe ra nuu chaa yoꞌo takua nakunchaa ra kuena cha nakuaꞌa ra ña katsi na tono tsini ñuꞌu.
Ntikaꞌan musu yoꞌo ña ta ntanchiko stoꞌo ra, cha sachuun ii ra.
Ñantaa kaꞌan yu ña chaa kuu stoꞌo yoꞌo kustakoo ntiꞌi ra ña kumi ra ntaꞌa musu yoꞌo takua nakunchaa ra ña.
Tia tatu musu yoꞌo kuu ra musu váꞌa, cha kaꞌán ra ña ma ntanchiko kii stoꞌo ra,
cha kitsaá ra tsaꞌni ra sava ka kue musu ka, cha kuaꞌan ra tsiꞌi ra tsitsaꞌan ra tsi kuena tsini.
cha kunkaꞌni nchuꞌa ra musu ra, cha kunchikaa ra musu ra nuu inkaa kue nivi uvi yuꞌu, cha ika kunintaꞌi musu ka cha kunkaꞌin nuꞌu ra.
Tuꞌun nchichi tsaꞌa utsi ñaꞌá yucha
’Cha saan kunkuu kue kii ta kunkuntsaꞌnu Stoꞌo Nchuxi, tono ntoꞌo utsi kue ñaꞌá yucha ñá kunkuꞌun viko tantaꞌa cha nikiꞌan kue lampara ña tsachuun asichi, cha nikii nchatui chaa kuntantaꞌa.
Uꞌun kue ñaꞌá ka kue vaꞌa nintakaninia, cha inka uꞌun kue ñaꞌá ka vaꞌa xinia.
Cha kue ñaꞌá kue vaꞌa nintakanini, nikiꞌan lampara ñá tia kue nikiꞌan kuaꞌa asichi takua ntaskuti ña.
Tia kue ñaꞌá vaꞌa xini, nikiꞌan lampara ñá tsi kuaꞌa asichi takua kuu ntaskuti ña.
Cha chaa kuntantaꞌa nikuvaii ra kitsaa ra, sara kue ñaꞌá yoꞌo kue nikunchee ka inia mana sara nikixi ntiꞌi koyi.
Sara kuaa ñuu nchaku in ntusu: “¡Tsa vatsi chaa kuntantaꞌa! ¡Kuakee kué ntakiꞌun ra!”
Sara ntiꞌi kue ñaꞌá yoꞌo keen so koyi ntakoi cha nikitsai satuꞌvi lampara ñá.
Cha kue ñaꞌá kue nintakanini vaꞌa nikachia tsi kue ñaꞌá vaꞌa xini: “Kuaꞌa xoo asichi ku nuu kue vari nikitsaá ntaꞌva lampara kue.”
Tia kue ñaꞌá vaꞌa xini nikachia suꞌa: “Aꞌan, vari ma keta ra kuachuun kue. Vaꞌa ka kuaꞌan koyu ntakuaun ra nuu kuena xiko ra takua ma kumani ra nuu koyu ni nuu kue.”
Tia ini kuaꞌan koyi ntakuain asichi ka, nikitsaa chaa kuntantaꞌa, sara kue ñaꞌá yee tuꞌva nikiꞌvia tsi ra viko tantaꞌa, sara ntasi yuyeꞌe ka.
Sara in nunuu nikitsaa sava ka kue ñaꞌá ka, sara kachi koyi: “¡Stoꞌo, stoꞌo, kuna ni nakiꞌvi kue!”
Sara nikachi Jesus tsi kue chaa ntakaa ya:
—Koo ntsitsi ini koyu vari ntsíni koyu nchii kii a nchii hora kuntanchiko mee, Chaa ntachuun Stoꞌo Nchuxi.
Tuꞌun nchichi tsaꞌa talentu
’Cha kue kii saan ta kunkuntsaꞌnu Stoꞌo Nchuxi kunkui tono ntoꞌo in chaa cha kunkee kuꞌun tsika, ña nikana ra kue musu ra sara stakoo ra ña kumi ra nuu kuera.
Nuu in ra stakoo ra uꞌun talentu, <sup>a</sup> cha nuu inka ra uvi talentu cha nuu inka ra in talentu, tono nixi so kuu sachuun kuera. Sara nikee ra kuaꞌan ra tsika.
Sara musu ña ntutaꞌan uꞌun talentu ntsachuun ra ña sara ntaneꞌe ra uꞌun ka talentu.
Cha saani musu ña ntutaꞌan uvi talentu ntaneꞌe tuku ra uvi ka talentu.
Tia musu ña ntutaꞌan in talentu ntsaꞌin nikain titsi ñuꞌú sara nchika siꞌi xuꞌun stoꞌi.
’Cha nuu nikunaꞌa nchuꞌa ra ntanchiko chaa kuu stoꞌo kue musu yoꞌo sara ntasaꞌa ra kuenta tsi kuera.
Sara ntanchaa musu ña ntutaꞌan uꞌun talentu sara naa tuki uꞌun ka talentu sara nikachia: “Stoꞌo, uꞌun talentu ntsaꞌa ni nuu̱ cha yoꞌo nineꞌe̱ uꞌun ka talentu tsian.”
Sara chaa kuu stoꞌo nikachi ra: “Vaꞌa nisaꞌu, kuu in musu vaꞌa, cha kuu chaa ntaa. Cha saꞌu ñantaa nuu ñaxoo luu, tsaꞌa ñaa kuaꞌa ka kunkuaꞌa̱ nuu ku. Kuakiꞌvi ra kusii inu tsiin.”
Sara ntanchaa musu ña ntutaꞌan uvi talentu sara nikachia: “Stoꞌo, uvi talentu ntsaꞌa ni nuu̱, cha yoꞌo nineꞌe̱ uvi ka talentu tsian.”
Sara chaa kuu stoꞌo nikachi ra: “Vaꞌa nisaꞌu, kuu in musu vaꞌa, cha kuu chaa ntaa. Cha saꞌu ñantaa nuu ñaxoo luu, tsaꞌa ñaa kuaꞌa ka kunkuaꞌa̱ nuu ku. Kuakiꞌvi ra kusii inu tsiin.”
Tsaꞌa ñaa niyuꞌu yu cha ntsaꞌan yu ra nchika seꞌe yu xuꞌun ni titsi ñuꞌú. Tia yoꞌo inkaa xuꞌun ni.”
Sara chaa kuu stoꞌo yoꞌo nikachi ra: “Musu váꞌa kuu, ntikuntu kuu, tatu tsinu ña ntakiꞌin nuu kue nintastee̱, cha ntastaka yu nuu kue nisiava yu,
ntsini ñuꞌu kuaꞌa nuu xuꞌu̱n nuu kuena skaka xinia, cha ta ntanchiko̱ ra ntakiꞌin xuꞌu̱n tsi xinia.
Xita koyu talentu tsaan ntaꞌi, cha kuaꞌa koyu ña nuu na kumi utsi talentu.
Vari na kumi, kunkuaꞌa ka na ña nuu na mancha kunkuyoso ki; tia na koo ña kumi, ña xoo kumi na kunixita na ña.
Cha musu yoꞌo koo ñavaꞌi, chikai yuyeꞌe ka nuu naa; cha ika kuu nuu kunintaꞌia cha kunkaꞌin nuꞌi.”
Ta kunkaꞌncha ya kuachi kue nivi ñayivi
’Ta kuntanchiko Chaa ntachuun Stoꞌo Nchuxi, kunkitsi ya tsi ñavii ntatu ya tsi ntiꞌi kue angel, sara kuntakuntuꞌu ya nuu kuntsaꞌnu ya tsi ntiꞌi so nchee ya.
Sara kuntututu ntiꞌi tuꞌu kue nivi ñayivi nuu ya sara kusasiin ya kuena, tono saꞌa in chaa nchaka sana ra ña sasiin ra ntikachi ra nuu kue ntucha ra.
Cha kusatsio ra kue ntikachi ra tsio ntaꞌa kuaꞌa ra, cha kue ntucha ra kusatsio ra ti tsio ntaꞌa sachi ra.
Sara cha-kuu Rey kunkachi ya tsi kuena iin tsio ntaꞌa kuaꞌa ya: “Kue meekoyu na ntaneꞌe ña vaꞌa nuu Stoꞌo Nchuxi, ya kuu Paa yu, naꞌa koyu cha ntaneꞌe koyu ña vaꞌa nuu kuntsaꞌnu ya, ña tsa satuꞌva ya nuu koyu mancha ta tsaꞌa ta savaꞌa ya ñayivi.
Vari ntsiꞌi yu soko cha ntsaꞌa koyu ña katsi̱; nta-ichi yu cha ntsaꞌa koyu ña koꞌo̱; ntsika ntaꞌvi yu cha ntakiꞌin koyu yu;
ta nikumani saꞌma kuntsitsi̱, ntsaꞌa koyu saꞌma kuntsitsi̱; ta nikuꞌu yu, ntsaꞌan koyu ntsinchau yu; ta ntsikaa yu vekaa, ntsaꞌan koyu ntsincheu yu.”
¿Cha nchii kii ntsini kue ña ntsika ntaꞌvi ni sara ntakiꞌin kue ni? ¿Cha nchii kii ntsini kue ña nikumani saꞌma kuntsitsi ni sara ntsaꞌa kue ña kuntsitsi ni?
¿Cha nchii kii ntsini kue ña nikuꞌu ni a ta ntsikaa ni vekaa, sara ntsaꞌan kue ntsakunchee kue ni?”
Sara cha-kuu Rey kunkachi ya suꞌa: “Nakaꞌan ntaa yu nuu koyu, ña ntiꞌi so ña ntsisaꞌa koyu tsi in kue ñani yu ña kuntaꞌvi luu ka, nuu mee ntsisaꞌa koyu ña.”
’Sara kunkachi ya tsi kuena iin tsio ntaꞌa sachi ya: “Kutsio koyu nuu̱, kueyo ña ntutaꞌan kuchiꞌan. Kuaꞌan koyu nuu ñuꞌu ña kai ichaꞌncha, ña nikuvaꞌa takua kuꞌun tachi tsi kue taꞌin ña ntakaa ña.
Vari ntsiꞌi yu soko, cha kue nitsaꞌa koyu ña katsi̱; nta-ichi yu, cha kue nitsaꞌa koyu ña koꞌo̱;
ntsika ntaꞌvi yu, cha kue nintakiꞌin koyu yu; ta nikumani saꞌma kuntsitsi̱, kue nitsaꞌa koyu saꞌma kuntsitsi̱; ta nikuꞌu yu, cha ta ntsikaa yu vekaa, kue nitsaꞌan koyu kikuncheu yu.”
Sara kunkachi kuena: “Stoꞌo, ¿nchii kii ntsini kue ña ntsiꞌi ni soko, a ta ichi ni, a ta ntsika ntaꞌvi ni, a ta nikumani saꞌma kuntsitsi ni, a ta nikuꞌu ni, a ta ntsikaa ni vekaa, cha kue nichinchee kue ni?”
Sara cha-kuu Rey kunkachi ya: “Nakaꞌan ntaa yu nuu koyu, ña ntiꞌi so ña kue nitsisaꞌa koyu tsi in kuena kuntaꞌvi ka, kue nitsisaꞌa koyu ña nuu mee.”
Cha kuena kue nitsisaꞌa ña ntaa kunkuꞌun na nuu kuntoꞌo na ichaꞌncha, cha kuena ntsisaꞌa ña ntaa kunineꞌe na ña kuchaku na ichaꞌncha.
Kuena kumi chuun nuu kuena judio ntatuꞌun na ña kuntiin na Jesus
Nuu ntsinu ntakani Jesus ntiꞌi tuꞌun yoꞌo, nikachi ya tsi kue chaa ntakaa ya:
—Tsa tsini koyu ña kumani uvi ka kii takua kitsaá viko Pascua cha mee, Chaa ntachuun Stoꞌo Nchuxi, kuntakuaꞌa na yu cha kunchinaa na yu nuu krusi.
Sara kii saan, kue sutu kuntsaꞌnu nuu kue sutu tsi kue skuleru ley tsi kue chaa ntsaꞌnu kumi chuun nuu kuena judio, ntututu kuera veꞌe Caifas, sutu ña kuu xini nuu ntiꞌi kue sutu,
Tia kachi kuera:
—Ma tion ña mii viko, takua ma ntaniꞌi kue nivi iin viko.
In ñaꞌá tsoso xiko asi xini Jesus
Ntatsaa Jesus ñuu Betania, kuaꞌan ya veꞌe Simon, cha kaꞌan na tsi ra chaa ntsikuꞌu kueꞌe chaꞌi.
Sara ntsaa in ñaꞌá cha nai in tintoꞌo ña yuú ña nani alavastru nuu inkaa xiko ña yaꞌvi nchuꞌa, sara ntsosi xiko ka xini ya ini ñantuꞌu ya nuu tsitsaꞌan ya.
Nuu ntsini kue chaa ntakaa ya ña saꞌa ñaꞌá yoꞌo, ntakuꞌu xini kuera cha nikachi kuera:
—¿Chanu vaꞌa sanchuꞌi xiko yoꞌo?
Cha xiko yoꞌo ra kuu kuyaꞌvia tsaꞌa kuaꞌa nchuꞌa xuꞌun, sara kuu satsa na xuꞌun nuu kuena kuntaꞌvi.
Nuu ntsini soꞌo Jesus, nikachi ya:
—¿Chanu vaꞌa kaꞌan koyu saan tsaꞌa ñaꞌá yoꞌo? Saꞌi in ñavii tsiin.
Vari na kuntaꞌvi ntee niꞌna so kunkoo na tsi koyu, tia mee ra suu ntee niꞌna kunkoo tsi koyu.
Ntsosi xiko yoꞌo xini̱ takua satuꞌvi yu ta kunkutsi na yu.
Ñantaa kaꞌan yu ña mancha nchii ka ñayivi nuu kuntakani na tuꞌun vaꞌa tsaꞌa̱, kunkaꞌan tuku na tsaꞌa ña saꞌa ñaꞌá yoꞌo, cha saan so kuntakuaneꞌe na ñá.
Sara Juda Iscariote, in chaa nuu nti-utsi-uvi kue chaa ntakaa Jesus, ntsaꞌin ntatuꞌin tsi kue sutu kuntsaꞌnu nuu kue sutu,
cha nikachia:
—¿Nisa kuaꞌa koyu nuu̱ takua nantakuaꞌa̱ Jesus nuu koyu?
Sara nchaꞌvi koyi oko-utsi xuꞌun plata nui.
Cha nikitsaá Juda ntantuki nixi tsio kuu ntakuaꞌi Jesus nuu ntaꞌa kue sutu kuntsaꞌnu ka.
Ta santii ntsixini Jesus tsi kue chaa ntakaa ya
Kii xiꞌna viko nani kii tsatsi na paa ña kue kee ña statachi ña, kue chaa ntakaa Jesus ntanchaa kuera nuu ya cha nintakatuꞌun kuera ya:
―¿Nchii kuni ni kuꞌun kue satuꞌva kue ña kuxino viko Pascua?
Sara ntanchiko neꞌe Jesus suꞌa:
—Kuaꞌan koyu ñuu ka, veꞌe chaa ka cha kachi koyu tsi ra: “Kachi Mestru: Tsa nikuyachi kii ntsaki Stoꞌo Nchuxi ña tsini ñuꞌu ntoꞌo̱, cha veꞌu kunkuxini̱ viko Pascua tsi kue chaa ntakaa yu.”
Cha kue chaa ntakaa ya saꞌa kuera tono nikachi ya, sara savaꞌa kuera ña kunkuxini na viko Pascua.
Ta nikuaa, ntsikuntuꞌu Jesus nuu mesa tsi nti-utsi-uvi kue chaa ntakaa ya.
Cha ini tsixini kuera, nikachi ya nuu kuera:
Sara nikukuaka xeen ini kuera, cha ta in ta in kuera nikitsaá kuera ntakatuꞌun ra ya:
—¿A mee kui, Stoꞌo?
Sara nikachi ya:
—In ña chintatsi paa nuu koꞌo yoꞌo tsiin, ña ñoꞌo kuu ña kuntakuaꞌa yu.
Mee, Chaa ntachuun Stoꞌo Nchuxi, tsini ñuꞌu yaꞌa̱ ntiꞌi ña kaa nchaa nuu tuꞌun ya, tia ntaꞌvi ta kuu cha-kuntakuaꞌa yu. Vaꞌa ka kui nuu ra ña ni kusaan so kaku ra.
Sara nikachi Juda, chaa kuntakuaꞌa ya:
—¿A mee kui? Mestru.
Sara ntanchiko neꞌe Jesus:
—Meu kachi saan.
Cha ini tsitsaꞌan kuera, Jesus ntiin ya paa sara ntakuaꞌa ya ñatatsaꞌvi Stoꞌo Nchuxi, sara ntaꞌvi ya ña cha ntsaꞌa ya ña nuu kue chaa ntakaa ya, sara nikachi ya:
—Tiin ra katsu, ñoꞌo kuu iki kuñu yu.
Sara ntiin ya yatsi vinu, sara ntakuaꞌa ya ñatatsaꞌvi Stoꞌo Nchuxi cha sara siaꞌa ya yatsi yoꞌo nuu kuera, sara nikachi ya:
—Koꞌo ntiꞌi koyu nuu yatsi yoꞌo,
Tia nakachi yu nuu koyu ña ma koꞌo ka yu vinu, mancha kii kunkoꞌo vinu tsaa tsi koyu nuu kuntsaꞌnu Paa yu.
Jesus katuꞌun ya ña chaa kuu Pedru kunkachi ra ña ntsíni ra ya
Nuu ntsinu ntasakaꞌnu kuera Stoꞌo Nchuxi tsi kue yaa, sara kuaꞌan kuera yuku ña nani Olivo.
Sara Jesus nikachi ya:
—Ntiꞌi koyu kustakoo koyu yu tsikuaa vichi. Saan kaa nchaa nuu tuꞌun Stoꞌo Nchuxi: “Kunkaꞌni̱ chaa nchaka ntikachi, cha kue ntikachi kunintucha nuu kueti.”<sup>a</sup>
Tia ta kuntachaku yu, kunkutasnuu̱ nuu koyu kuꞌun yu Galilea.
Cha ta Pedru nikachi ra:
—Vasu ntiꞌi na kustakoo na ni, tia mee ma stakoo ni.
Cha nikachi Jesus:
—Nakaꞌan ntaa yu nuu ku, ña ta kumani ka kana toꞌlo tsikuaa vichi, cha uni chaꞌncha kunkachu ña ntsínu yu.
Cha ntsitsa so nikaꞌan ta Pedru:
—Vasu nakuu yu tsi ni, ma kachi yu ña ntsíni yu ni.
Cha saan nikachi ntiꞌi ka kue chaa ntakaa ya.
Sara ntsaa kuera in nuu nani Getsemani, cha ika nikachi Jesus tsi kue chaa ntakaa ya:
―Yoꞌo ni kuntuꞌu koyu ini kunkuꞌun yu kaka taꞌvi nuu Stoꞌo Nchuxi.
Sara nchaka ya ta Pedru tsi ntintuu seꞌe ta Zebedeo kuaꞌan ya, sara nikitsaá kukuaka xeen ini ya cha ntoꞌo nchuꞌa anua ya.
Sara nikachi ya:
—Ntoꞌo nchuꞌa so ini anua yu tono tuu ntuku kuu yu. Kintoo koyu yoꞌo cha koo ntsitsi ini koyu tsiin.
Sara kuaꞌan ka ya xoo ka chinuu, ntsikutsiti ya cha nchituu ya chaan ya mancha nuu ñuꞌú, sara nikitsaá ya tsika taꞌvi ya suꞌa:
—Paa mee, tatu kuni ni, skaku ni yu nuu ña tsatu kuntoꞌo̱, tia ma kukui ña kuni mee, nakukui ña kuni meeni.
Sara ntanchiko ya nuu ntoyo kue chaa ntakaa ya, cha kakixi kuera, sara nikachi ya nuu ta Pedru:
—¿A ma kuu so koo ntsitsi ini koyu vasu in nunuu tsiin?
Koo ntsitsi ini koyu cha kaka taꞌvi koyu takua ma kana kava koyu nuu kuachi. Espiritu koyu kunia saꞌi ñavaꞌa, tia iki kuñu koyu kuita ña.
Cha inka tuku kuaꞌan ya sara ntsika taꞌvi ya suꞌa:
—Paa mee, tatu koo inka tsio, cha tsini ñuꞌu ntoꞌo̱ ña tsatu yoꞌo, nakui tono kuni meeni.
Sara ntanchiko tuku ya nuu ntoyo kue chaa ntakaa ya, cha kixi tuku kuera, vari tsaꞌni kuii so mana kuera.
Sara ntanchiko ya nuu ntoyo kuera cha nikachi ya:
—¿A kakixi ii koyu cha ntitatu koyu? Tsa nikuu hora ña mee, Chaa ntachuun Stoꞌo Nchuxi, kuntakuaꞌa na yu ntaꞌa kue nivi kuachi.
Kuantakoo kué cha nakoꞌon, vari tsa kuyachi chaa kuntakuaꞌa yu.
Ta katiin na Jesus
Cha ini kaꞌan Jesus, sara ntsaa Juda, in chaa nuu kue nti-utsi-uvi kue chaa ntakaa ya, ntsai tsi kuaꞌa nivi cha naa koyi ñaxeen tsi yutu. Kue nivi yoꞌo kuaꞌan koyi yuꞌu nuu kue sutu kuntsaꞌnu nuu kue sutu tsi yuꞌu nuu kuena ntsaꞌnu kumi chuun nuu kue nivi ñuu ka.
Cha chaa kuntakuaꞌa ya tsa nchitaꞌin tuꞌun tsi kue nivi ka nixi kuntakuaꞌi ya, cha nikachia:
—Ña kuntsitu yu nuu ka kui, tiin koyu ña.
Sara ntanchai ni nuu Jesus sara nikachia:
—¡Taku ni, Mestru!
Sara ntsitui nuu ya.
Cha Jesus nikachi ya:
—Ñani, saꞌa ña kusaꞌu. <sup>b</sup>
Sara ntanchaa koyi cha ntiin koyi ya.
Cha Jesus nikachi ya:
—Ntachika vaꞌa ñaxeen kumu, vari na kaka naꞌa tsi ñaxeen, tsi ñaxeen kunkuu na.
¿A ntsínu ña mee ra kuu kaka yu nuu Paa yu takua natachuun ya viꞌi ka susaan utsi-uvi kuaa kue angel ya michuꞌmi so takua naskakui yu?
Tia tatu saan nakui, ¿nixi kunkuntaa tuꞌun ña kaa nchaa, ña saan tsini ñuꞌu kuu?
Sara Jesus nintakatuꞌun ya kue nivi ka:
—¿Chanu vaꞌa vatsi koyu tsi ñaxeen tsi yutu takua tiin koyu yu, cha kasaꞌa koyu yu tono in ntikuiꞌna? Ntikii so ntsitsikaa yu ini nuu inkaa veñuꞌu kaꞌnu ntsisnaꞌa yu, cha miki nitiin koyu yu.
Tia ntiꞌi ñoꞌo kuu takua nakuntaa ña nchaa kue chaa ntsikaꞌan yuꞌu nuu Stoꞌo Nchuxi.
Sara ntiꞌi kue chaa ntakaa ya stakoo kuera ya cha ntsinu kuera.
Jesus inkaa ya nuu kue chaa kuntsaꞌnu tsaꞌncha kuachi
Kue nivi ntiin Jesus nchaka koyi ya kuaꞌin veꞌe Caifas, sutu ña kuu xini, cha ika tsa ntututu kue skuleru ley tsi kue chaa ntsaꞌnu kumi chuun.
Cha ta Pedru tsika tsika ni ntsitakaa ra mancha ntsaa ra ini nuu inkaa veꞌe sutu ka, sara ntsikuntuꞌu ra nuu ntoyo kue chaa nchaa veñuꞌu takua kunchee ra nixi kuntsinu ntiꞌi ñoꞌo.
Cha kue sutu kuntsaꞌnu nuu kue sutu tsi ntiꞌi ka kue chaa kuntsaꞌnu tsaꞌncha kuachi ntantuku na nivi takua chai kuachi naa sata ya, takua saan kuu saꞌa na ña kaꞌni na ya.
Tia kue nintaneꞌe na nixi tsio chaa kuachi na ya, vasu kuaꞌa nchuꞌa kue nivi skuisa na kuachi naa ya. Cha santii ntsaa uvi ka chaa chai kuachi naa sata ya,
—Ña ñoꞌo nikachia ña kuu snai veñuꞌu Stoꞌo Nchuxi cha kuu ntasavaꞌa tuki ña titsi uni kii.
Sara ntakunchichi sutu kuu xini nuu kue sutu sara nintakatuꞌun ra Jesus:
—¿A ma ntanchiko neꞌu ni in tuꞌun? ¿Nchii kuni kachi ñoꞌo ña kaꞌan na tsaꞌu?
Tia Jesus niñaꞌa kue nikaꞌan ya. Sara nikachi tuku sutu ka:
—Ntakaꞌncha yu chuun nuu ku ña kaꞌun ñantaa nuu Stoꞌo Nchuxi ya chaku, kaꞌan ¿a meu kuu ya kuu Cristo, Seꞌe Stoꞌo Nchuxi?
Sara ntanchiko neꞌe Jesus:
—Meeni kachi saan. Cha kachi yu ña mancha vichi kunkuni kueni Chaa ntachuun Stoꞌo Nchuxi ñantuꞌu ya tsio ntaꞌa kuaꞌa ya-kumi ntiꞌi so nchee, cha kunkuni koyu kitsi ya nuu vikó.
Sara ntata sutu kuu xini ka saꞌma ra, vari ntakuꞌu xini ra cha nikachi ra:
—¡Ñoꞌo kini kaꞌin tsaꞌa Stoꞌo Nchuxi! Kue tsini ñuꞌu ka nivi na kuaꞌa tuꞌun. Ntsini soꞌo kueni tuꞌun kini ña nikaꞌin tsaꞌa ya.
¿Nixi kaꞌán kueni?
Sara nikachi kuera:
—¡Kumia kuachi, cha tsini ñuꞌu kui!
Sara ntivi sii na nuu ya, sara nikani na ya cha inka na nikatu na nuu ya,
—Meu ña kachu ña kuu Cristo, ntakuni ini ana kuu na nikani yo.
Ta Pedru kue tsaa yuꞌu ra ña tsini ra Jesus
Cha ini ñantuꞌu ta Pedru ini nuu inkaa veꞌe sutu ka, sara nikuyachi in ñaꞌá sachuun ika sara nikachia tsi ra:
—Meu kuu tuku in ña ntsitsika nuu tsi Jesus, ña ñuu Galilea.
Tia kue nitsaa yuꞌu ra nuu kue nivi na iin ika, cha nikachi ra:
—Ntsíni yu nchii tsaꞌa kaꞌun.
Sara kuaꞌan ra chi yuyeꞌe sara inka tuku ñaꞌá ntsinia nuu ra cha nikachia nuu kuena iin ika:
—Ñoꞌo ntsitsika nuu tuki tsi Jesus, ña ñuu Nazaret.
Sara inka tuku kuaa ntsitsa so kue nitsaa yuꞌu ra, cha nikachi ra:
—¡Ntsíni yu chaa yoꞌo!
Cha in nunuu, kuena iin ika ntanchaa na cha nikachi na tsi ra:
—Ntaa ntsitsa ña meu ntsikau tsian, vari saan kaa tuꞌun kaꞌun.
Sara nikitsaá ra tsaꞌa chiꞌan ra cha ntsaa ntsitsa yuꞌu ra cha kachi ra:
Sara mii saan ni ra nikana toꞌlo.
Sara ta Pedru ntakuꞌun ini ra tuꞌun ña nikaꞌan Jesus nuu ra: “Ta kumani ka kana toꞌlo, cha uni chaꞌncha tsa nikachu ña ntsínu yu.” Sara nikee ta Pedru ika sara ntsakú koꞌo so ra.
Ta ntakuaꞌa na Jesus ntaꞌa ta Pilatu
Ta ntuu, sara ntiꞌi so kue sutu kuntsaꞌnu nuu kue sutu tsi kuena ntsaꞌnu kumi chuun nuu kuena judio nchitaꞌan kuena tuꞌun ña tsini ñuꞌu kuu Jesus.
Sara nchikatu na ya cha nchaka na ya kuaꞌan na sara ntakuaꞌa na ya ntaꞌa ta Pilatu, chaa kuntsaꞌnu.<sup>a</sup>
Ta ntsiꞌi Juda
Juda, chaa ntakuaꞌa Jesus, nuu ntsinia ña nikachi na ña tsini ñuꞌu kuu ya, ntachaꞌvi cheꞌe inia sara kuaꞌin ntakuaꞌi nti-oko-utsi xuꞌun plata nuu kue sutu kuntsaꞌnu nuu kue sutu tsi nuu kue chaa ntsaꞌnu kumi chuun,
cha nikachia:
—Saꞌa̱ kuachi, ntakuaꞌa̱ in chaa koo kuachi takua kuu ra.
Cha nikachi kue sutu ka:
—Kue ntini kue. Tsaan kunchee xeen meu nixi saꞌu.
Sara Juda nikiꞌan xuꞌun ntaskani ini nuu inkaa veñuꞌu, sara ntsaꞌin cha nchikai xeꞌe suki sara ntsiꞌa.
Sara ntakiꞌin kue sutu kuntsaꞌnu xuꞌun ka sara nikachi kuera:
Sara ntatuꞌun kuera sara ntsaꞌan kuera ntakuaan kuera ñuꞌú nuu chaa savaꞌa tintoꞌo ñuꞌú takua ika kutsi na kuena kue kuu judio.
Tsaꞌa ñaa, ñuꞌú ka nania Ñuꞌú Nii mancha kii vichi.
Suꞌa nikuntaa ña nikachi ta Jeremia, chaa ntsikaꞌan yuꞌu nuu Stoꞌo Nchuxi: “Ntakiꞌin na nti-oko-utsi xuꞌun plata, yaꞌvi ña ntsaki kue chaa ñuu Israel tsaꞌa ra,
cha tsi xuꞌun ka ntakuaan na ñuꞌú nuu chaa savaꞌa tintoꞌo ñuꞌú, tono nikachi Stoꞌo yu nuu̱.”
Ta inkaa Jesus nuu ta Pilatu
Cha ta inkaa Jesus nuu chaa kuntsaꞌnu ka, sara nintakatuꞌun ra ya:
—¿A meu kuu Rey kuena judio?
Sara Jesus nikachi ya:
—Meeni kachi saan.
Cha kue sutu kuntsaꞌnu nuu kue sutu tsi kue chaa ntsaꞌnu kumi chuun, chaa kuena kuachi Jesus, tia Jesus niñaꞌa kue nintanchiko neꞌe ya.
Sara ta Pilatu nintakatuꞌun ra:
—¿A kue chaa suꞌu tsaꞌa ntiꞌi so ña kaꞌan koyi tsaꞌu?
Tia Jesus kue nintanchiko neꞌe ya ni in tuꞌun, sara nikunaꞌa so ini chaa kuntsaꞌnu ka ña Jesus niñaꞌa kue nikaꞌan ya.
Kii viko Pascua, saan so ntsisiaa chaa kuntsaꞌnu in na ntasi vekaa, in na ntakatsi kue nivi.
Cha ntsintasi in chaa vekaa ña ntiꞌi so kue nivi tsini na ra, cha nani ra Barrabas.
Cha nuu ntututu kue nivi, ta Pilatu nintakatuꞌun ra na:
—¿Ana kuni koyu siaa yu: a Barrabas a ña Jesus, ña skunani na Cristo?
Suꞌa nikachi ra vari tsini ra ña ntakuaꞌa na ya nuu ra tsaꞌa ña tutsi ini na.
Cha ini ñantuꞌu ra nuu chai nuu chaꞌncha ra kuachi, ñásiꞌi ra tachuin tuꞌun nuu ra cha nikachia: “Ma chaa kuachu chaa ntaa tsaan, vari ta tsikuaa kini nchuꞌa ntsani yu tsaꞌi.”
Tia kue sutu kuntsaꞌnu nuu kue sutu tsi kue chaa ntsaꞌnu kumi chuun skaꞌan koyi kue nivi ka takua nakaka kuena ña nasiaa ra Barrabas cha nakaꞌni na Jesus.
Sara chaa kuntsaꞌnu ka nintakatuꞌun tuku ra:
—Nuu ntintuu ñoꞌo, ¿ana kuni koyu siaa yu?
Sara nikachi kue nivi:
—¡Barrabas!
Sara nintakatuꞌun ta Pilatu:
—¿Cha nchii kusaꞌa̱ tsi Jesus, ña skunani na Cristo?
—¡Nakui nuu krusi!
Cha ta Pilatu nikachi ra:
—¿Cha nchii kuu ña váꞌa nisaꞌi?
Tia kue nivi niꞌi ka kana kuena:
—¡Nakui nuu krusi!
Cha nuu ntsini ta Pilatu, ña niñaꞌa kue nikuu saꞌa ra, cha kue nivi viꞌi ka ntaniꞌi na, nikiꞌin ra chikuii sara ntakacha ra ntaꞌa ra nuu ntiꞌi kue nivi ka, cha nikachi ra:
—Suu kuachi mee kui ña kunkuu chaa ntaa yoꞌo. Kuachi kue meu kui.
Cha ntiꞌi kue nivi nikachi kuena:
—¡Meekue tsi kue seꞌe kue nakuisa kue kuachi tsaꞌa ña kunkuu chaa yoꞌo!
Sara ta Pilatu ntakaꞌncha ra chuun ña nasiaa na Barrabas, sara nikachi ra ña nakani kue soldadu ka Jesus, cha suꞌa nasanchuꞌa na ya, sara ntakuaꞌa ra ya takua nachinaa na ya nuu krusi.
Cha kue soldadu yoꞌo nchaka koyi Jesus ini nuu inkaa veꞌe kaꞌnu nuu ntoyo sava ka kue soldadu, cha ntasatutu taꞌan ntiꞌi so koyi nuu inkaa ya.
Sara ntava koyi saꞌma ya sara skuntsitsi koyi ya in saꞌma ntikuaꞌa tuun so.
Sara savaꞌa koyi in corona iñu cha nchikaa koyi ña xini ya, cha nchinaa koyi in yutu tsio ntaꞌa kuaꞌa ya, sara ntsikutsiti koyi nuu ya cha tsaku nchaa koyi ya cha kachi koyi suꞌa:
Cha saani ntivi sii koyi ya cha tsi yutu ña nchinaa koyi ntaꞌa ya kani koyi ña xini ya.
Cha nuu ntsinu ntsaku nchaa koyi ya, sara ntava koyi saꞌma ntikuaꞌa ka cha ntaskuntsitsi koyi saꞌma ya, sara nchaka koyi ya kuaꞌin takua chinaa koyi ya nuu krusi.
Ta chinaa na Jesus nuu krusi
Cha nuu nikee kuena ñuu ka, ntakitaꞌan na tsi in chaa nani Simon, cha-ñuu Cirene, cha nchintutsa na ra takua kuisa ra krusi Jesus kuꞌun ra.
Sara ntsaa na in nuu nani Golgota, ña kunia kachia, nuu ntee kicheꞌe xini.
Cha ntsaꞌa na vinu nisaka tsi ña-uva koꞌo ya, tia Jesus ta ntsini ya ña, kue nikuni ya koꞌo ya ña.
Cha nuu ntsinu chinaa kue soldadu ka ya nchika krusi, ntsisiki siꞌva koyi nanchee nchii saꞌma ya ntutaꞌan ta in ta in koyi, cha suꞌa nikuntaa ña nikaꞌan chaa ntsikaꞌan yuꞌu nuu Stoꞌo Nchuxi ta nikachi ra suꞌa: “Ntakaꞌncha nuu tsi taꞌan koyi saꞌma̱, cha ntsisiki siꞌva koyi saꞌma̱.”<sup>b</sup>
Sara ntsikuntuꞌu koyi ika takua kunchaa koyi ya.
Sara nchinaa koyi in tuyaxi xini krusi ka nuu kaa nchaa nchii tsaꞌa kuu ña ntsiꞌi ya, cha kaa nchaa suꞌa: “Ñoꞌo kuu Jesus, cha-kuu Rey kuena judio.”
Cha sara nchinaa tuku na uvi chaa saꞌa kuachi nuu uvi ka krusi. Cha ntsani nchichi na ian tsio ntaꞌa kuaꞌa ya cha inkai tsio ntaꞌa sachi ya.
Cha kue nivi yaꞌa ika kini kaꞌan na tsi ya cha skuiko xini na,
cha kachi na:
—¡Meu nikachu ña kusnau veñuꞌu kaꞌnu cha kuntasavaꞌu ña titsi uni kii! ¡Tatu kuu Seꞌe Stoꞌo Nchuxi, skaku meu cha kuanuu nuu krusi tsaan!
—Skakui inka na, tia ma kuu skakui mii. Tatu Rey kuena ñuu Israel kui, nanui nuu krusi cha saan natsinu ino ña.
Ntsikunchee inia Stoꞌo Nchuxi; ¡cha naskaku ya ña tatu kuu ini ya ña, vari nikachia ña kui Seꞌe Stoꞌo Nchuxi!
Cha saani kue chaa kumi kuachi ka ña inaa nuu krusi ka kini kaꞌin tsi ya.
Ta ntsiꞌi Jesus
Nuu nikuu kotsuu, nikunaa nii nuu ñuꞌu nchaꞌi mancha kaa uni tsini.
Cha hora saan niꞌi nchuꞌa nikana Jesus, cha nikachi ya:
—Eli, Eli, ¿lama savaktani?
Ñoꞌo kunia kachia: Stoꞌo Nchuxi mee, Stoꞌo Nchuxi mee, ¿chanu vaꞌa stakoo ni yu?
Cha sava kuena iin ika ntsini soꞌo na ña kana ya cha nikachi na:
—Ñoꞌo kani nti ta Elias, chaa ntsikaꞌan yuꞌu nuu Stoꞌo Nchuxi.
Cha mii saan ni ra in na inkaa ika sketa na ra statsi na nuu vinu iya in ñaꞌa tono in kachi cha nchikatu na ña xini in yutu sara ntsaꞌa na ña koꞌo ya.
Tia sava na kachi na:
—Nakunchato, nanchee a kunkitsi Elias skakui ña.
Cha mii saan, saꞌma ña ntasi ini veñuꞌu kaꞌnu nintata sava ntaa ña mancha xinia ra mancha tsaꞌi. Cha ntaan nuu ñuꞌu nchaꞌi cha ntaꞌvi kue toto,
cha kue nama ninuni cha kuaꞌa kue nivi Stoꞌo Nchuxi na ntsiꞌi, ntachaku kuena,
sara nikee kuena titsi nama. Ta ntachaku Jesus, nikiꞌvi kuena ñuu Jerusalen, ñuu ií, nuu kuaꞌa nchuꞌa nivi ntsini na kuena.
Sara cha-kuu xini nuu kue soldadu ka tsi kuena iin tsi ra, kuena nchaa Jesus, nuu ntsini kuena ña ntaan tsi ntiꞌi ka ña nikuu, niyuꞌu nchuꞌa kuena sara nikachi na:
—¡Ñantaa ntsitsa chaa yoꞌo ra Seꞌe Stoꞌo Nchuxi kui!
Cha saani iin tuku sava kue ñaꞌá tsika tsito na ichi, kueñá ntsitakaa Jesus mancha Galilea, cha ntsichinchee koyi ya.
Cha nuu kue ñaꞌá yoꞌo inkaa na Maria ñá-ñuu Magdala, tsi na Maria, nana Jacobo tsi Jose, tsi ñásiꞌi ta Zebedeo.
Ta ntsutsi na Jesus
Cha ta kunkuaa, ntsaa in chaa kuika nani Jose cha-ñuu Arimatea, cha saani kuu ra chaa ntakaa Jesus.
Cha ntsaꞌan ra nuu ta Pilatu sara ntsika ra iki kuñu Jesus. Sara ta Pilatu ntakaꞌncha ra chuun ña nantakuaꞌa na iki kuñu ya nuu ra.
Sara ta Jose ntsaꞌan ra snuu ra iki kuñu Jesus cha ntachi tuu ra ya in saꞌma vii,
sara ntsaki ra ya ini nama tsaa, ña nikaꞌan ra ña savaꞌa na in nchika toto takua ntutsi ra. Cha ta ntsinu ra ntakasi ra yuꞌu nama ka tsi in yuú kaꞌnu, sara kuanuꞌu ra.
Cha na Maria ñá-ñuu Magdala tsi inka na Maria intuꞌu koyi yuyeꞌe nama ka.
Ta ntuu inka kii, kii suatu, kue sutu kuntsaꞌnu nuu kue sutu tsi kue chaa fariseu ntsaꞌan koyi nuu ta Pilatu,
sara nikachi koyi tsi ra:
—Stoꞌo, ntakuꞌun ini kue ña nikaꞌan ña-ntsistaꞌvi ka, ta ntsichakui, ña nikachia ña kuntachakui kii uni.
Tsaꞌa ñaa, ntakaꞌncha ni chuun ña nakunchaa na nama ka mancha nayaꞌa uni kii, takua ma kitsi kuena ntsitakaa ña cha tava na iki kuñu ña, sara kachi kuena nuu kue nivi ña ntachakui. Cha tatu nastaꞌvi koyi saan, kuaꞌa ka tuntoꞌo kusaꞌa koyi susaan ña xiꞌna ña nikachi ña-ntsistaꞌvi ka.
Sara nikachi ta Pilatu:
—Tsaan iin kuena nchaa. Kuaꞌan kueni sara kaꞌan kueni ña vaꞌa nakunchaa koyi tono nixi kuni kueni.
Sara ntsaꞌan kuena cha sakutu na nama ka cha nchinaꞌa na yuú ña ntasi yuꞌu nama ka takua ni in na ma skaꞌnta ña, sara stakoo na kue soldadu takua nakunchai.
Ta katuꞌun angel ña ntachaku Jesus
Ta niyaꞌa kii ntitatu na, cha ta ntuu kii xiꞌna semana, na Maria ñá-ñuu Magdala tsi inka na Maria ntsaꞌan koyi ntsakunchii nuu nintutsi Jesus.
Cha in mituꞌun nikitsaá niꞌi nchuꞌa so taan vari in angel Stoꞌo Nchuxi nui antivi, cha nikuyachia yuꞌu nama, sara nixiti yuú ña ntasi ika sara ntsikuntuꞌi nuu yuú ka.
Cha nchii so angel ka tono in ntuva, cha saꞌmi yaa kachi si.
Cha kuena nchaa nama ka nikitsaá kisi kuena vari niyuꞌu nchuꞌa na sara ntachi na tono in na ntsiꞌi.
Cha angel ka nikachia tsi kue ñaꞌá ka:
Koo ya inkaa yoꞌo, tsa ntachaku ya tono nikachi ya. Naꞌa kué cha kuncheu nuu ntsikantuꞌu Stoꞌo ko.
Kunumi kué kuaꞌan cha katuꞌun nuu kue chaa ntakaa ya ña tsa ntachaku ya nuu kuena ntsiꞌi, cha kunkusnuu ya kuꞌun ya nuu ñuꞌú ñuu Galilea, cha ika kunkuni koyu ya. Ñoꞌo kuu ña kachi yu nuu koyu.
Sara kue ñaꞌá ka niyuꞌu koyi cha kuacha nchuꞌa koyi, sara nikee koyi nama ka cha sketa koyi kuaꞌin takua ntakania tuꞌun tsaa nuu kue chaa ntakaa ya. Cha ini kuaꞌan koyi,
stuu Jesus meeya nuu koyi, sara nikachi ya:
—¡Nakoo vaꞌa koyu!
Sara ntanchaa koyi cha ntanumia tsaꞌa ya cha ntasakaꞌnu koyi ya.
Sara nikachi Jesus:
—Ma yuꞌu koyu, kuaꞌan kué cha katuꞌun nuu kue ñani yu takua nakuꞌun kuena Galilea cha ika kunkuni na yu.
Ta chaꞌvi kue sutu nuu kue soldadu takua nastaꞌvi koyi
Cha ini kuaꞌan kue ñaꞌá ka, sava kue soldadu ña nchaa nama ntsaꞌan koyi ñuu ka cha ntakani koyi nuu kue sutu kuntsaꞌnu ntiꞌi ña nikuu.
Sara kue sutu kuntsaꞌnu yoꞌo ntsaꞌan kuera ntatuꞌun ra tsi kue chaa ntsaꞌnu kumi chuun, cha nchitaꞌan kuera tuꞌun sara ntsaꞌa kuera kuaꞌa nchuꞌa xuꞌun nuu kue soldadu ka,
sara nikachi kuera tsian:
—Kachi koyu suꞌa: ‘Kue chaa ntakaa ña nikitsia ta tsikuaa ra skuiꞌni iki kuñu Jesus ta kixi kue.’
Sara kue soldadu nikiꞌin koyi xuꞌun sara saꞌa koyi tono ntachaꞌncha chuun nui. Cha mancha kii vichi kuena judio tsinu ini kuena tuꞌun yoꞌo.
Jesus ntakaꞌncha ya chuun nuu kuena ntakaa ya
Sara nti-utsi-in kue chaa ntakaa Jesus kuaꞌan kuera Galilea, yuku nuu nikachi ya ntakitaꞌan ya tsi kuena.
Cha ika ntsini kuena Jesus, cha ntasakaꞌnu kuena ya, vasu sava kuena ntsiku saka ini na.
Sara Jesus nikuyachi ya nuu kuena cha nikachi ya:
—Stoꞌo Nchuxi ntakuaꞌa ya ntiꞌi nchee nuu̱, nuu antivi tsi nuu ñuꞌu nchaꞌi.
Tsaꞌa ñaa, kuaꞌan kué cha ntakanu tuꞌun tsaꞌa̱ nuu ntiꞌi kue nivi ntoyo ñayivi takua nakutakaa na yu, cha skuantucha koyu na nuu siꞌvi Stoꞌo Nchuxi ya kuu Paa, tsi nuu siꞌvi Seꞌe ya tsi nuu siꞌvi Espiritu ya,
cha snaꞌu nuu na ña nakantsitsa na ntiꞌi tuꞌun ña ntsaꞌa̱ nuu koyu. Cha mee inkaa yu tsi koyu ntikii so mancha kii santii.
Saan nakoi.
Tuꞌun vaꞌa tsaꞌa Jesus ña nchaa ta Marku
Ña ntakani ta Juaa, chaa skuantucha
Suꞌa kitsaá tuꞌun vaꞌa tsaꞌa Jesus, Seꞌe Stoꞌo Nchuxi, ya skaku yoo.
Cha ntsaꞌa Stoꞌo Nchuxi tuꞌun ya nuu nti ta Isaia, chaa ntsikaꞌan yuꞌu nuu ya, cha tuꞌun yoꞌo kaa nchaa nuu tutu ña nchaa nti ta Isaia, ña nikachi ya suꞌa:
takua satuꞌva ra ichi ku.
Cha chaa yoꞌo kuu chaa kana nuu cheꞌe, cha kachi ra suꞌa:
“Satuꞌva koyu ichi Stoꞌo;
cha kuꞌna koyu ichi ña ntaa.”
Cha tuꞌun yoꞌo ña nchaa nti ta Isaia nikuntai ta skuantucha ta Juaa kue nivi nuu cheꞌe, cha ntakani ra nuu na ña tsini ñuꞌu ntachaꞌvi ini na, sara kuantucha na takua Stoꞌo Nchuxi kukaꞌnu ini ya tsaꞌa kuachi na.
Sara kuaꞌa nchuꞌa kuena yee ñuu Jerusalen tsi ntisaan ka kue ñuu ña kantuꞌu nii ñuu Judea, nikee na kuaꞌan na kuchaa soꞌo na ña ntakani ra, sara ninaꞌma na, cha ta Juaa skuantucha ra kuena yucha Jordan.
Cha saꞌma ña ntsintsitsi ta Juaa ntsikui in saꞌma ña nikuaꞌa tsi ixi kameyu, cha ntsichikatu ra iin toko ra cha ntsitsatsi ra tika, cha saani ntsitsatsi tuku ra ntuxi ñuñu.
Cha ñoꞌo kuu tuꞌun ntsintakani ra:
—Chinuu ka ra vatsi in na kaꞌnu ka kuu susaan mee, ña ni ma kuu tsaa yu tanchaa yu nuu ra takua siaa yu ntsitsa ra.
Mee skuantucha kueyo tsi chikuii, tia meera kuskuantucha ra kueyo tsi Espiritu Stoꞌo Nchuxi.
Ta Juaa skuantucha ra Jesus
Cha in kii nikee Jesus ñuu Nazaret ña kantuꞌu Galilea, cha ntsaa ra nuu inkaa ta Juaa, cha ta Juaa yoꞌo skuantucha ra ya yucha Jordan.
Cha ta mii nikee Jesus nuu chikuii, ntsini ya ninuna antivi, cha Espiritu Stoꞌo Nchuxi vatsi nuu tono in sata nuu inkaa ya.
—Meu kuu Seꞌe̱, cha kuu ini yu yo, cha mee kuacha nchuꞌa tsi meu.
Ta ntsito ini tachi Jesus
Cha mii kii saan Espiritu Stoꞌo Nchuxi nchaka ya Jesus kuaꞌan ya yuku cheꞌe.
Cha ika, nuu ntee kue kiti xeen, ntsikaa Jesus uvi-xiko kii. Cha tachi ntsito inia ya, cha kue angel Stoꞌo Nchuxi ntsintakuaꞌa nchee ya.
Jesus nikitsaá ya ntakani ya nuu nivi ntee kue ñuu kantuꞌu Galilea
Ntsasi na ta Juaa vekaa, sara Jesus ntanchiko ya kue ñuu kantuꞌu Galilea, cha nikitsaá ya ntakani ya tuꞌun vaꞌa ña tsaa nixi kuu ña kuntsaꞌnu Stoꞌo Nchuxi nuu kue nivi ñayivi.
Cha ntakani ya suꞌa:
—Tsa ntiꞌi kue kii ña ntsaki Stoꞌo Nchuxi cha nikuyachi ña kuntsaꞌnu ya nii ñayivi tsi nuu koyu. Ntachaꞌvi ini koyu cha tsinu ini koyu tuꞌun vaꞌa ña tsaa ña kaꞌan tsaꞌa ya.
Jesus nikana ya kumi kue chaa kutakaa ya
Jesus tsika nuu ya yachi yuꞌu chikuii ña nani Galilea, sara ntsini ya ta Simon tsi ñani ra cha-nani Andres, kuu kuera chaa tsaꞌni chaka, cha chikaa kuera ñunu ra nuu chikuii ka.
Cha nikachi Jesus tsi kuera:
―Kutakaa koyu yu, cha tono neꞌe koyu chaka saan kusnaꞌa yu nuu koyu neꞌe koyu nivi na kuntsinu ini yu.
Cha sara stakoo kue chaa yoꞌo ñunu kuera cha ntakutakaa ra Jesus, cha kuaꞌan kuera.
Cha saani nikana ya kuera. Cha kue chaa yoꞌo stakoo kuera tata ra tsi kue musu ra nuu varku ka, cha kuaꞌan kuera tsi Jesus.
Jesus stata ya in chaa ntoꞌo tachi kini
Ntsaa Jesus tsi kuena ntakaa ya ñuu Kapernaun. Cha in suatu, kii ntitatu na, ntsaa Jesus veꞌe sinagoga nuu ntachi ñuꞌu kuena judio Stoꞌo Nchuxi, cha nikitsaá ya snaꞌa ya nuu kuena.
Cha nikunaꞌa ini kuena nixi kuu ña snaꞌa ya, vari snaꞌa ya ñantaa tono in na kumi chuun, cha suu tono snaꞌa kue skuleru ley.
Cha inkaa in chaa ntoꞌo tachi kini ini veꞌe ka cha nikana ra:
—¿Nchii kunu tsi kue, Jesus ña ñuu Nazaret? ¿A vatsu snau kue? Mee ra tsini yu yo, cha tsini yu ña meu kuu ña-ií nuu Stoꞌo Nchuxi.
Cha Jesus ntakaꞌncha ya chuun nui, cha nikachi ya tsian:
—¡Kasi yuꞌu ku, cha kuakee iki kuñu chaa yoꞌo!
Cha tachi kini yoꞌo saꞌi ña ntsi-íꞌi chaa yoꞌo, cha nikana koꞌi sara nikii kuaꞌin.
Cha kuaꞌan so anua kuena ña nikuu, sara nikitsaá kuena kantatuꞌun na, cha nintakatuꞌun na:
—¿Nchii kuu chaa yoꞌo?, ña snaꞌa ra in tuꞌun tsaa, cha snaꞌa ra ñantaa tono in chaa kumi chuun kaꞌnu. ¡Cha ntakaꞌncha ra chuun nuu tachi kini cha kantsitsi ña kaꞌan ra!
Sara nikuu tuꞌun ña saꞌa ya nii tuꞌu kue ñuu kantuꞌu Galilea.
Jesus stata ya nana tsiso ta Simon
Ta ntsaa kuera ntakani na ña nana tsiso ta Simon kantuꞌi, cha kana kaꞌni ñá.
Sara Jesus ntanchaa ya nuu kantuꞌi, cha ntiin ya ntaꞌi cha ntakoi, cha nuu kaꞌni ka, sara ntsaꞌi ña katsi kuera.
Jesus stata ya kuaꞌa nchuꞌa nivi kuꞌu
Nuu kuaꞌan nikanchii sara kunkuaa, cha kuaꞌa nchuꞌa so kue nivi ntsaa tsi kuena kuꞌu, tsi kuena ntoꞌo tachi kini nuu Jesus,
sara ntututu ntiꞌi so na yuyeꞌe ta Simon.
Cha Jesus stata ya kuaꞌa nchuꞌa so kue nivi nuu ntisaan so kue kueꞌe, cha ntava ya kuaꞌa nchuꞌa so tachi kini, tia kue nitsaꞌa ya ichi ña kaꞌan kue ñakini yoꞌo, vari tsinia nchii kuu ya.
Jesus ntakani ya tuꞌun ya nuu nivi ntee kue ñuu kantuꞌu Galilea
Inka kii naꞌa nchuꞌa ta inaa ka, Jesus ntakoo ya cha nikee ya yuꞌu ñuu nuu koo na yee, takua ntatuꞌun ya tsi Stoꞌo Nchuxi.
Sara ta Simon tsi kuena tsika nuu tsi ra, nikee na kuaꞌan na ntantuku na ya.
Cha ta ntaneꞌe kuena ya nikachi na tsi ya:
—Ntiꞌi so kue ntantuku kue ni.
Tia nikachi ya tsi kuera:
—Nakoꞌon inka kue ñuu ntee yachi, vari ika tsini ñuꞌu ntakani tuku tuꞌu̱n, vari tsaꞌa ñoꞌo vatsi̱.
Jesus stata ya in chaa kuꞌu kueꞌe chaꞌi
In chaa kuꞌu kueꞌe chaꞌi ntanchaa ra nuu inkaa Jesus, cha ntsikutsiti ra sara ntsika taꞌvi ra nuu ya cha nikachi ra:
—Tatu kuni ni ra kuu stata ni yu nuu kueꞌe ña ntoꞌo̱.
Cha nikuntavi ini Jesus tsaꞌa chaa yoꞌo, cha ntsaki ya ntaꞌa ya xini ra cha nikachi ya:
—Saan kuni yu, cha nantuvaꞌu.
Ini kaꞌan ya cha naa kueꞌe yoꞌo sara ntuvaꞌa chaa yoꞌo.
Sara nikachi ya tsi ra ña nakuꞌun ra, cha ntsaꞌncha ya chuun nuu ra:
—Kuchaa soꞌo ña kaꞌan yu: Ma ntakanu nuu ni in na ña stata̱ yo. Kuaꞌan cha snaꞌu meu nuu sutu ka, cha kunau ña soko ku nuu Stoꞌo Nchuxi tono snaꞌa nti ta Moises tsaꞌa ña ntuvaꞌu. Ñoꞌo kuu ña kunkaꞌan tsaꞌu.
Tia chaa yoꞌo nikee ra kuaꞌan ra, cha nikitsaá ra ntakani ra nuu ntiꞌi so na ña nikuu. Tsaꞌa ñaa kuaꞌa nchuꞌa so kue nivi ntututu, ñakui kue nikuu ka kiꞌvi ya ni in ka kue ñuu, cha ntsikintoo ya yuꞌu ñuu nuu koo na yee, tia nia saan ntiꞌi so tsio ntsikitsi kue nivi nuu inkaa ya.
Jesus stata ya in chaa kue kuu kaka
Nuu niyaꞌa kue kii, Jesus ntanchiko ya ñuu Kapernaun. Nuu ntsini kue nivi ña ntatsaa ya veꞌe nuu ntsio ya,
cha ntututu kuaꞌa nchuꞌa na ña ni kue keta ka ini veꞌe kuiin na, mancha yuyeꞌe iin na, cha ntakani ya tuꞌun ya nuu kuena.
Sara ntsaa kumi chaa, ña nchiso kuera in chaa kue kuu kaka.
Ta ntsini Jesus kuera, ntsini ya ña tsinu ini kuera ya sara nikachi ya tsi chaa kuꞌu yoꞌo:
—Seꞌe, tsa nikukaꞌnu ini yu tsaꞌa kuachi ku.
Cha ika ñantuꞌu kue skuleru ley cha nikaꞌán koyi:
“¿Chanu vaꞌa kaꞌan ñoꞌo suꞌa? Tuꞌun ña kaꞌin yoꞌo ra kui kuachi nuu Stoꞌo Nchuxi, vari mituꞌun meeya kuu ya kuu kukaꞌnu ini tsaꞌa kuachi na.”
Cha Jesus ntsini vaꞌa ya ña kaꞌán koyi cha nintakatuꞌun ya koyi:
—¿Chanu vaꞌa kaꞌán koyu saan?
¿Nchii kuu ña nchichi ka kachi yu: “Kuachi ku tsa ntoi”, a ña kachi yu: “Kuantakoo, ra ntakiꞌin tuyaxi ku cha kaka nuꞌu”?
Cha vichi kusnaꞌa yu nuu koyu ña mee, Chaa ntachuun Stoꞌo Nchuxi, kumi̱ chuun nuu ñayivi yoꞌo ña kuu kukaꞌnu ini yu tsaꞌa kuachi ntiꞌi na.
Sara nikachi ya tsi chaa kuꞌu yoꞌo suꞌa:
—Mee kaꞌan yu nuu ku, kuantakoo, ntakiꞌin tuyaxi ku cha kuanuꞌu veꞌu.
Sara mii saan ni ntakoo chaa kuꞌu yoꞌo, cha ntakiꞌin ra tuyaxi ra cha niketa ra nuu iin ntiꞌi so kue nivi. Tsaꞌa ñoꞌo, nikunaꞌa ini na cha ntasakaꞌnu na Stoꞌo Nchuxi cha nikachi kuena:
—Miki nitsino in ñaꞌa tono ña nikuu yoꞌo.
Jesus kana ya Levi takua kutakaa ra ya
Ini tsika ya kuaꞌan ya niyaꞌa ya nuu ñantuꞌu Levi, seꞌe ta Alfeo, nuu kiꞌin yaꞌvi ra, xuꞌun ña nuꞌu ñuu Roma, cha nikachi ya tsi ra:
—Kutakaa yu.
Sara Levi ntakunchichi ra, cha ntakutakaa ra Jesus.
Sara nikuu ñoꞌo ña nikiꞌvi Jesus veꞌe Levi, tsitsaꞌan ya tsi kuaꞌa nchuꞌa so kuena kiꞌin yaꞌvi, xuꞌun ña nuꞌu ñuu Roma, tsi sava ka kue nivi na kue ntaa saꞌa. Ntee na tsitsaꞌan na tsi Jesus tsi nti-utsi-uvi kue chaa ntakaa ya, tsi kuaꞌa nchuꞌa ka kuena ntakaa ya.
Cha uvi uni kue skuleru ley ña kuu fariseu, nuu ntsini koyi ña Jesus tsitsaꞌan ya tsi ntiꞌi so kuena yoꞌo, nintakatuꞌun koyi kue chaa ntakaa ya:
—¿Chanu vaꞌa tsitsaꞌin tsi kueña kiꞌin yaꞌvi tsi kueña kumi kuachi?
Jesus ntsini soꞌo ya ña kaꞌan koyi cha nikachi ya suꞌa:
—Kuena kue kuꞌu kue tsini ñuꞌu na chaa stata, tia na kuꞌu ra tsini ñuꞌu na ra. Mee kue vatsi̱ skaku nivi ntaa, tia vatsi̱ skaku nivi kumi kuachi.
Tuꞌun ña kaꞌan tsaꞌa ñanaa suꞌun
In kii kuena ntakaa ta Juaa, cha-skuantucha kue nivi, cha saani kuena ntakaa kuena fariseu naa suꞌun kuena. Cha uvi uni kue nivi yoꞌo ntsaꞌan na nintakatuꞌun na Jesus:
—Kuena ntakaa ta Juaa tsi kuena ntakaa kuena fariseu naa suꞌun na. ¿Chanu vaꞌa kue nivi na ntakaa ni, kue naa suꞌun na?
Cha ntanchiko neꞌe Jesus tuꞌun yoꞌo nuu kuena:
—¿A kuu kunaa suꞌun kuena vatsi viko tantaꞌa, tatu chaa kuntantaꞌa inkaa ra tsi na? Tsaꞌa ña inkaa chaa kuntantaꞌa, ma kuu kunaa suꞌun kuena.
’Koo na ntakoto in saꞌma tuꞌu cha ntachikaa na xoo saꞌma tsaa nui, vari saꞌma tsaa ka kuntantia cha kuntati saꞌma tuꞌu ka, cha nuu ntakoto na ka kuaꞌa ka kunintati.
Ni ma kuu kee vinu tsaa nuu iín tuꞌu, vari vinu tsaa ka kuntaꞌin cha kuntati iín tuꞌu ka, cha kunkucha vinu ka cha saani kuntivi iín ka. Tsaꞌa ñaa tsini ñuꞌu kee vinu tsaa ka nuu iín tsaa.
Kuena ntakaa Jesus tuꞌun na yoko triu in suatu
In suatu, kii ntitatu na, Jesus niyaꞌa ya yuꞌu nuu kaa triu, cha kuena ntakaa ya nikitsaá na tuꞌun na yoko triu ka takua katsi na ña.<sup>a</sup>
Cha kuena fariseu nintakatuꞌun na Jesus:
—Kunchee ni, ¿chanu vaꞌa saꞌa kuena ntakaa ni in ña ma kuu saꞌa na suatu?
Tia Jesus nikachi ya:
—¿A miki kaꞌvi koyu ña saꞌa nti ta David tsi kuena kuaꞌan tsi ra, ta ntoꞌo nchuꞌa ra cha ntsiꞌi nchuꞌa ra soko?
Ta ntsikuu ta Abiatar sutu kuntsaꞌnu, ta David nikiꞌvi ra veꞌe Stoꞌo Nchuxi cha ntsatsi ra paa ií ña ntutaꞌan tani kue sutu katsi kuera, cha saani ntsaꞌa tuku ra ña katsi kue nivi kuaꞌan tsi ra.
Cha saani nikachi tuku ya:
—Stoꞌo Nchuxi ntsaꞌa ya kii suatu takua ntitatu kue nivi, cha kue nisaꞌa ya kue nivi takua kantsitsa na tuꞌun kaa nchaa tsaꞌa kii suatu.
Tia mee, Chaa ntachuun Stoꞌo Nchuxi, ntakaꞌncha yu chuun nchii kuu ña kuu saꞌa̱ kue suatu.
In suatu stata Jesus in chaa ntií ntaꞌa
Cha kue nivi tsito na ichi Jesus cha ncheꞌe na nanchee a kustata ya na suatu, kii ntitatu na, cha saan neꞌe na nixi skuiso kuachi na ya.
Sara Jesus nikachi ya tsi chaa ntií ntaꞌa yoꞌo:
—Kuantakuiin, cha kunkau maꞌi yoꞌo.
Sara ntakatuꞌun ya sava ka na:
―¿Nchii kuu ña kaa nchaa<sup>a</sup> ña kuu saꞌa ko kue kii suatu, ñavaꞌa a ñaváꞌa? ¿Skaku ko na a ña snaa ko na?
Tia kue nineꞌe ka na tuꞌun kaꞌan na.
Sara Jesus ntakunchee ya nuu kuena cha ntasaa ya cha ntutsi ini ya tsaꞌa ña ntsitsa xeen anua na, cha nikachi ya tsi chaa yoꞌo:
―Stee ntaꞌu.
Sara stee chaa yoꞌo ntaꞌa ra, cha ntaꞌa ra ntuvaꞌi.
Cha sara kue chaa fariseu nikee kuera kuaꞌan ra, cha nikitsaá kuera ntatuꞌun kuera tsi kue chaa inkaa tsi Herode, takua kaꞌni kuena kumi chuun ka Jesus.
Jesus stata ya kuaꞌa nchuꞌa so kue nivi yuꞌu chikuii
Jesus tsi kuena ntakaa ya nikee ya kuaꞌan ya tsi kuena yuꞌu chikuii, cha kuaꞌa nchuꞌa so kue nivi ntakaa na ya. Cha kuu na na ñuu Galilea tsi Judea,
tsi ñuu Jerusalen, tsi Idumea, tsi sava ka kue nivi na ntee inka tsio yuꞌu yucha Jordan tsi kuena ntee nii tsio ñuu Tiro tsi Sidon. Nikitsaa na nuu ya tsaꞌa ña ntsini soꞌo na ña kuaꞌa nchuꞌa so ñakaꞌnu saꞌa ya.
Vari Jesus stata ya kuaꞌa nchuꞌa so na, cha sava ka kuena kuꞌu ka chintaꞌa taꞌan na takua tanchaa na nuu ya cha chituu ntaꞌa na ya.
Cha ta ntakunchee kue tachi kini nuu ya, ntsikutsiti kue nivi kumi tachi ka nuu ya cha kana na:
―¡Meu kuu Seꞌe Stoꞌo Nchuxi!
Tia Jesus nikanaꞌa ya tsi koyi cha ntakaꞌncha ya chuun nuu koyi ña ma kaꞌan ki tsaꞌa ya nuu kue nivi.
Jesus nikatsi ya nti-utsi-uvi kue chaa kunintoo yuꞌu nuu ya
Jesus nikaa ya in yuku, sara nikana ya kuena nikuni ya ntakatsi ya,
cha ntakatsi ya utsi-uvi chaa nuu kuena iin ika, takua kutakaa na ya cha takua tachuun ya na kuꞌun na ntakani na tuꞌun ya.<sup>b</sup>
Cha ntsaꞌa ya nchee nuu na takua ntasavaꞌa na kuena kuꞌu cha tava na kue tachi kini.
Cha kuena yoꞌo kakuu nti-utsi-uvi na nikatsi ya: Simon, cha skunani ya ra Pedru;<sup>c</sup>
Sanchau tsi ñani ra Juaa, seꞌe ta Zebedeo, cha nuu ntintuu kue chaa yoꞌo kaꞌan ya tsi kuera Vonerge, cha kunia kachia chaa tono in tatsa;
tsi Andres, Felipe, Bartolome, Mateu, Tomas tsi Sanchau, seꞌe ta Alfeo; Tadeu, Simon kananeu,<sup>d</sup>
tsi Juda Iscariote, ña kuntakuaꞌa Jesus ntaꞌa kuena kuntasi ya.
Chaa kuachi na Jesus
Nuu nineꞌe tuꞌun kue taꞌan Jesus ña kuu, nikee na kuaꞌan na kuantakiꞌin na ya, vari nikaꞌán na ña ntsiko xini ya.
Cha kue skuleru ley ña vatsi ñuu Jerusalen, kachi kuena suꞌa:
—Velsevu, tachi kuntsaꞌnu, kuu ña tsaꞌa nchee nuu chaa yoꞌo, takua tatsia kue tachi kini.
Ñakui Jesus nikana ya kue skuleru ley, cha nikaꞌan ya tuꞌun nchichi nuu kuena suꞌa:
—¿Nixi kuu ña tachi yoꞌo tatsia mii?
Tatu in ñuu ña nchaꞌncha sava cha kaka naꞌi, ñoꞌo ra kunai.
Cha kuena ntoyo in veꞌe, tatu kue inuu ntee na, ma kuu ka koo na.
Saani tuku, tatu tachi yoꞌo nachaꞌncha savi, cha ntisa mii nakaka naꞌi, ma kuu ka koi, cha kunai.
’Cha vichi ra nakachi yu ña koo na kuu kiꞌvi in veꞌe chaa ntakui cha skuiꞌna na ntiꞌi kueña kumia. Tsini ñuꞌu xiꞌna ka chikatu na ña; cha saan sana kuu skuiꞌna na kue ñaꞌi.
’Nakaꞌan ntaa yu nuu koyu, ña Stoꞌo Nchuxi kunkukaꞌnu ini ya tsaꞌa ntiꞌi kuachi kue nivi tsi ntiꞌi ña kini kaꞌan na tsaꞌa ya.
Tia kuena kini kaꞌan tsaꞌa Espiritu Stoꞌo Nchuxi, miki kukaꞌnu ini ya tsaꞌa na, cha kuachi yoꞌo kunkukumi na ña ichaꞌncha.
Ñoꞌo nikachi Jesus, vari kue skuleru ley yoꞌo nikachi koyi ña kumi ya tachi kini.
Nana Jesus tsi kue ñani ya kuni na kaꞌan na tsi ya
Kue nivi na ntee yachi nuu inkaa Jesus nikachi kuena tsi ya:
—Maa ni tsi kue ñani ni nchatu na ni yuyeꞌe ka.
Cha nikachi ya:
—¿A ntsíni koyu ana kuu maa yu tsi kue ñani yu?
Sara ntakunchee ya nuu kuena ntee yachi nuu inkaa ya cha nikachi ya:
—Kuena yoꞌo kakuu kuena kuu maa yu tsi kue ñani yu,
vari kuena saꞌa ña kuni Stoꞌo Nchuxi, na yoꞌo kakuu kuena kuu ñani yu tsi kue kuaꞌa̱ tsi maa yu.
Tuꞌun nchichi ña kaꞌan tsaꞌa siin siin kue ñuꞌú
Nikitsaá tuku Jesus snaꞌa ya nuu kue nivi yuꞌu chikuii ntucha, sara ntanchaa kuaꞌa nchuꞌa na. Tsaꞌa ñoꞌo nikaa ya nuu in varku ña inkaa nuu chikuii, cha ntsikuntuꞌu ya nui, cha kue nivi iin na yuꞌu chikuii ka.
Sara nikitsaá ya snaꞌa ya kuaꞌa nchuꞌa so tuꞌun nchichi nuu kuena. Cha snaꞌa ya suꞌa:
—Kuchaa soꞌo koyu ñoꞌo: In chaa nikee ra kuaꞌan ra siava ra ntiki.
Ini siava ra kue ntiki yoꞌo, savi nikoyo ichi, sara nikitsaa kue saa ra ntsatsia ña.
Cha savi nikoyo nuu toto ñuꞌú, cha ntiki yoꞌo yachi ni ntaꞌvia, vari yaxi inkaa ñuꞌú ka, cha ma nikuu kunu ña;
Sava tuki nikoyo nuu kaa tu-iñu, sara nuu ntsaꞌnu kue tu-iñu yoꞌo sakatia ña mancha nai, cha ma nitsaꞌi ntiki.
Tia ña nikoyo nuu ñuꞌú vaꞌa yoꞌo, ña ñoꞌo ntaꞌvia, cha ntsaꞌnui, cha nikuaꞌa nchuꞌi; yee ña ntsaꞌa oko-utsi ka kuaa ntiki, cha yee ña ntsaꞌa uni-xiko ka kuaa ntiki tsi sava ki ntsaꞌa in-sientu ka kuaa ntiki.
Cha nikachi tuku ya:
—Kuena kuni kutu nini, nakuchaa soꞌo na.
Tsaꞌa ñoꞌo nikaꞌan Jesus tuꞌun nchichi
Nuu nikintoo mituꞌun Jesus tsi nti-utsi-uvi kue chaa ntakaa ya tsi sava ka kuena tsinu ini ya, nintakatuꞌun na ya, nchii kuni kachi tuꞌun nchichi ña nikaꞌan ya.
Sara ntanchiko neꞌe ya tuꞌun yoꞌo:
—Nuu kue meekoyu Stoꞌo Nchuxi stuu ya ñaseꞌe, ña nixi kuntsaꞌnu ya nuu ñayivi, tia nuu kuena kue tsinu ini ya, kaꞌan ya mee so kue tuꞌun nchichi nuu na,
takua ma kuni na, vasu ncheꞌe na, cha ma kutu nini na, vasu chaa soꞌo na; vari ni ña nakuni na ma ntachaꞌvi ini na kuachi na, ni kue kuni na ña Stoꞌo Nchuxi kukaꞌnu ini ya tsaꞌa na.”<sup>a</sup>
Jesus ntakani ya nchii kuni kachi tuꞌun nchichi yoꞌo
Sara nikachi ya:
—Tatu kue tsitu nini koyu tuꞌun nchichi yoꞌo, vasa kuu kutu nini koyu sava ka kue tuꞌun nchichi ña kunkaꞌan yu.
Na siava ntiki kui tono in na ntakani tuꞌu̱n.
Inka tuku na kuu tono ntiki ña nikana kava nuu toto ñuꞌú: ña kusii nchuꞌa ini na chaa soꞌo na tuꞌu̱n.
Tia tsaꞌa ña kue niniꞌi nuu kuꞌun yoꞌi, cha kue kunchee inia. Tsaꞌa ñaa, ta vatsi kue tuntoꞌo nuu na, a kuntasi kue nivi na tsaꞌa tuꞌun tsinu ini na, kue kunchee ini na cha stakoo na ña tsinu ini na.
Inka tuku na kuu tono ntiki ña nikana kava nuu kaa tu-iñu: ña chaa soꞌo na tuꞌu̱n,
tia ntakanini na tsaꞌa ña yee ñayivi, cha kutoo na ña kukuika ka na, cha kutoo ka na kuaꞌa ka kue ñaꞌa. Ntiꞌi ñoꞌo tsasi nuu na ña tsinu ini na tuꞌu̱n, cha kue saꞌa na ña kuni Stoꞌo Nchuxi.
Tia inka tuku na kuu na tono ntiki ña nikana kava nuu ñuꞌú vaꞌa. Kuu na na chaa soꞌo tuꞌu̱n cha tsinu ini na ña, cha saꞌa na ña vaꞌa, cha ntakuaꞌa na oko-utsi ka kuaa, a uni-xiko ka kuaa, a in-sientu ka kuaa.
Tuꞌun nchichi ña kaꞌan tsaꞌa ñanchii
Saani nikachi tuku ya:
—¿A tuun koyu in iti cha tsani koyu ña titsi kisi kaa a titsi tsito koyu? Suu saan kui, vari nuu suku tsini ñuꞌu kano ña takua kutuu.
Saani kuu tuki, ña koo ña inkaa seꞌé, ña ma tsaa na kuni na ña, ni ña inkaa seꞌé nuu naa ña ma tsai ntatui.
Kuena kuni kutu nini, nakuchaa soꞌo na.
Cha saani nikachi tuku ya:
—Ntakanini koyu ña chaa soꞌo koyu. Ña nisa nitsaꞌa koyu nuu inka na, isaan kuntaneꞌe tuku koyu, cha Stoꞌo Nchuxi kuaꞌa xeen ka kunkuaꞌa ya nuu koyu.
Kuena chaa soꞌo ña snaꞌa yu, kuaꞌa ka kunkutu nini na; tia kuena kue chaa soꞌo, cha ña xoo tsitu nini na, kusana ini na ña.
Jesus nikachi tuku ya:
—Ña kuntsaꞌnu Stoꞌo Nchuxi kui tono in chaa cha siava ntiki nuu ñuꞌú ra.
Cha kixi ra tsikuaa, cha yee ntsitsi ini ra ntuu, cha ntiki ña siava ra ka ntaꞌvia, cha kuankuaꞌnui, vasu ntsíni ra nixi tsaꞌnui.
Cha ñuꞌú ka saꞌi ña kuaꞌnui: xiꞌna ka kuankuaꞌnui tono icha, sara tsaꞌi yoko, sana tsaꞌi ntiki.
Cha ta ntsinui, kuaꞌan na tsi usu, sara ntasatutu na ña, vari nikitsaa kii ña ntututi.
Tuꞌun nchichi ña kaꞌan tsaꞌa ntiki mastansia
Saani nikachi tuku ya:
—¿Nchii kuu ña kuu tono kuntsaꞌnu Stoꞌo Nchuxi, cha nchii kuu ña kaa tono kai?
Kai tono kaa in ntiki mastansia, ña luu ka nuu ntiꞌi kue ntiki ña yee nuu ñuꞌu nchaꞌi, ña ntsaki na nuu ñuꞌú.<sup>b</sup>
Cha nuu ntsaki na ña, ntsaꞌnui suku ka suu saan kue yuku kuii ña kaa nuu ñuꞌú, cha naꞌnu tsaꞌnu kue ntaꞌi ña mancha kue saa saꞌa ti choꞌo ti kontavi ña.”
Jesus tsachuun ya tuꞌun nchichi ta ntakani ya
Tsio saan ntsisnaꞌa Jesus tuꞌun ya, ntsitsachuun ya kuaꞌa nchuꞌa tuꞌun nchichi tono ñoꞌo, nixi so tsaa na tsitu nini na ña.
Cha saan so ntsikaꞌan ya tuꞌun nchichi nuu kue nivi, tia nuu kuena ntakaa ya ntsisnaꞌa ya nchii kuni kachi kue tuꞌun nchichi.
Tsini kii saan, Jesus nikachi ya nuu kue chaa ntakaa ya:
—Nayaꞌa ko inka tsio yuꞌu chikuii yoꞌo.
Sara stakoo ya kue nivi ka yuꞌu chikuii ka, cha nikaa kue chaa ntakaa ya nuu varku nuu inkaa ya cha kuaꞌan kuera tsi ya, cha saani kuaꞌan sava ka kue varku.
In sunaa nikitsi tachi xeen, ña saꞌi ña ntsiso chikuii nuu varku ka, sara nikitsaá tsitu chikuii nui.
Cha Jesus tsa saan ntsikava ntuꞌu ya cha ntsaki ya xini ya nuu in saꞌma, cha nikixi ya ini varku ka in tsio chi sata. Cha ntastoto na ya, cha nikachi na:
—¡Mestru! ¿A kue naꞌa so ni ña kuanketa ko nuu chikuii?
Cha Jesus ntakunchichi ya sara ntakaꞌncha ya chuun nuu tachi xeen, cha nikachi ya tsi chikuii ka:
—¡Tsikuiin ra taxiin kunkau!
Cha ntsikuiin tachi ka, sara taxiin so nikuu.
Sara nikachi Jesus:
—¿Chanu vaꞌa yuꞌu koyu? ¿A kumani tsinu ka ini koyu Stoꞌo Nchuxi?
Cha niyuꞌu nchuꞌa so kuera, cha ntakatuꞌun tsi taꞌan kuera:
—¿Nchii kuu chaa yoꞌo ña kantsitsa tachi tsi chikuii yoꞌo ña kaꞌin?
Cha ntsaa Jesus tsi kue chaa ntakaa ya inka tsio yuꞌu chikuii, yachi in ñuu nani Gadara.
Cha nuu Jesus nuu varku ka, cha nikuyachi in chaa kumi espiritu kini. Chaa yoꞌo niketa ra nuu iin kue nama,
vari ika yee ra. Koo na nitsikuu chikatu ra, ni tsi cadena.
Vasu tsa nikukuaꞌa nchuꞌa chaꞌncha chikatu na tsaꞌa ra tsi ntaꞌa ra tsi cadena, tia saan so skuachi ra cadena ka, ni in na kue kunchee tiin ra.
Cha ntuu ñuu so tsika nuu ra yuku tsi nuu iin kue nama cha kana koꞌo so ra, cha stutsi ra mee ra tsi yuú.
Cha nuu ntsini ra ña tsika inkaa Jesus, sketa ra ntanchaa ra cha ntsikutsiti ra nuu ya,
sara saꞌa espiritu kini ka ña nikana ra:
—¿Nchii kuni ni tsiin, Jesus? ¡Seꞌe Stoꞌo Nchuxi, ya kaꞌnu kuu! ¡Tsika yu ñamani kaꞌnu nuu ni, ña natsaa yuꞌu ni nuu Stoꞌo Nchuxi, ña ma stoꞌo ni yu!
Ñoꞌo nikaꞌin vari Jesus tsa nikachi ya suꞌa:
—¡Espiritu kini, kuakee ini chaa yoꞌo!
Cha Jesus nintakatuꞌun ya ña:
—¿Nixi nanu?
Sara ntanchiko niꞌi:
Cha ntsiki nuu Jesus ña ma tachuun ya ña kuꞌin inka ñuu.
Cha yachi ika nchaka na kuaꞌa nchuꞌa so kini, tsitsaꞌan ti,
cha kue espiritu kini ka ntsiki nuu ya:
—Tachuun ni kue nuu kue kini ka, cha kuaꞌa ni ichi nakiꞌvi kue ti.
Cha Jesus ntsaꞌa ya ichi, sara kue espiritu kini yoꞌo nikii chaa yoꞌo sara nikiꞌvia kue kini ka, sara sketa kueti nikinuu ti yuku ka mancha nuu chikuii, cha ika ntsiꞌi ntiꞌi kueti. Cha kuu kuaa uvi-mil ti.
Cha kuena nchaka kini yoꞌo sketa na kuaꞌan na katuꞌun na nuu nivi ñuu tsi nuu kuena iin yuku ña nikuu. Cha kue nivi yoꞌo vatsi na kunchee na ña nikuu.
Cha nuu ntsaa na nuu inkaa Jesus, ntsini na ña chaa ntsintoꞌo espiritu kini ka tsa ntakuntsitsi ra saꞌma cha ñantuꞌu ra, kue tsiko ka xini ra, cha kue nivi niyuꞌu na.
Cha kuena ntsini ña nikuu tsi chaa ntsintoꞌo espiritu kini ka tsi ña nikuu tsi kue kini ka, ntakani na ñoꞌo nuu kuena ntsaa.
Sara ntsika na ñamani nuu Jesus ña kee ya kuꞌun ya inka tsio.
Cha nuu kuankaa Jesus nuu varku ka, chaa ntsikumi espiritu kini ka ntsika ra nuu Jesus ña nakuaꞌa ya ichi ña nakutakaa ra ya.
Tia Jesus ma ntsaꞌa ya ichi kutakaa ra ya, cha nikachi ya tsi ra:
—Kuanuꞌu veꞌu tsi nuu kue taꞌun, cha ntakanu ntiꞌi so ñavii saꞌa Stoꞌo Nchuxi tsiun cha tsi nisa kuaa ntsio ñamani ini ya tsaꞌu.
Sara chaa yoꞌo kuanuꞌu ra, sara nikitsaá ra ntakani ra ña saꞌa Stoꞌo Nchuxi tsi ra nuu kue nivi ntee kue ñuu ña kantuꞌu Dekapoli, sara ntiꞌi so na nikunaꞌa ini na.
Nuu ntanchiko Jesus inka tsio yuꞌu chikuii nuu varku ka, cha ntututu kuaꞌa nchuꞌa so nivi nuu inkaa ya.
Sara ntsaa in chaa cha-kuu xini nuu kuena ntututu veꞌe sinagoga, <sup>b</sup> cha nani ra Jairo. Nuu ntsini ra Jesus ntsikutsiti ra mancha nuu tsaꞌa ya,
cha ntsika ra in ñamani kaꞌnu nuu ya, cha nikachi ra:
—Tsa tsiꞌi kuii seꞌe siꞌi yu. Naꞌa ta ni, cha kaki ni ntaꞌa ni sati takua nantuvaꞌi ra nakuchakui.
Cha Jesus kuaꞌan ya tsi ra. Sara ntakaa kuaꞌa nchuꞌa so nivi kuaꞌan na, cha chintaꞌa taꞌan na vari tiꞌin nchuꞌa kuaꞌan kuena.
Maꞌi kue nivi ka inkaa in ñaꞌá ña tsa niketa utsi-uvi kuia kuꞌi kueꞌe ña too nii ñá.
Cha ntsiki nuu ntisaan so kuena stata, cha saꞌa na ña tsatu ka ntoꞌi, cha nikinchaa ntiꞌa xuꞌun kumia cha koo so ña nisaꞌi, cha viꞌi ka nikaa kueꞌe ka.
Cha ñaꞌá yoꞌo tsa ntsini soꞌi ña kaꞌan na tsaꞌa Jesus. Cha saꞌi tuchii ña ntanchai chi sata ya, cha nuu ntsai ntsiku tuu ntaꞌi saꞌma ya.
Vari nikaꞌin saan: “Natsiku tuu ntaꞌa̱ saꞌma ya cha kuntuvaꞌa̱.”
Mii saan ntsikuiin ña too nii ñá cha ntsinia ña tsa ntuvaꞌi.
Cha nuu ntsini Jesus ña nikee nchee ya, ntakunchee ya nuu kue nivi iin sata ya cha nintakatuꞌun ya:
—¿Ana ntsiku tuu saꞌma̱?
Cha kue chaa ntakaa ya nikachi kuera:
Tia Jesus ncheꞌe ii ya ntiꞌi so tsio nuu iin kue nivi, takua kuni ya ana ntsiku tuu ya.
Sara ñaꞌá yoꞌo kisi si ña yuꞌi vari tsinia nchii kuu ña nikuu. Cha ntanchai ra ntsikutsitia nuu ya, cha ntakani ntiꞌa ñantaa.
Cha nikachi ya tsian:
—Ñaꞌá, tsaꞌa ña tsinu ini ni tsa ntuvaꞌa ni. Kuanuꞌu ni, cha koo vaꞌa ni, tsa ntuvaꞌa ni ichaꞌncha.
Nii nchaa tsinu kaꞌan Jesus, cha ntsaa uvi uni kue chaa vatsi veꞌe ta Jairo sara nikachi kuera suꞌa:
—Tsa ntsiꞌi seꞌe ni. Ma kaꞌan ka ni nuu Mestru.
Tia Jesus, vasu ntsini soꞌo ya ña nikaꞌan kuera, nikaꞌan ya nuu ta Jairo:
—Ma yuꞌu ni, mituꞌun xini ña tsinu ini ni.
Cha kue nitsaꞌa ya ichi ña kuꞌun kue nivi tsi ya, tani ta Pedru, ta Jacobo tsi ta Juaa, ñani Jacobo, kuaꞌan kuera tsi ya.
Nuu ntsaa ya veꞌe ta Jairo ntsini ya ña niꞌi tsiso kue nivi tsaku na ra kana ntaꞌi na.
Cha nikiꞌvi ya ini veꞌe ka, cha nikachi ya:
—¿Chanu vaꞌa niꞌi tsiso koyu cha tsaku koyu? Susiꞌi yoꞌo kue nitsiꞌa, kixi si.
Cha kue nivi ntsaku nchaa na ya, tia ntava ya ntiꞌi na, cha nikiꞌvi ya tsi tata tsi tsi nana tsi tsi ntinuni kue chaa ntakaa ya nuu kantuꞌu susiꞌi ka.
—Talita kumi<sup>c</sup> —ñoꞌo kunia kachia: Susiꞌi, kachi yu nuu ku, kuantakoo.
Cha mii saan ni, susiꞌi ña inkaa utsi-uvi kuia, ntakoi cha nikitsai tsika nui. Cha nuu ntsini kuena inkaa tsi ya ña nikuu, nikunaꞌa so ini na.
Tia Jesus ntakaꞌncha ya chuun nuu kuena iin yoꞌo ña ma ntakani kuena ña nikuu nuu ni in kue nivi, sara nikachi ya nuu kuena ña nakuaꞌa na ña katsi susiꞌi yoꞌo.
Kue nivi ñuu Nazaret kue tsinu ini na Jesus
Cha nikee Jesus ika sara ntatsaa ya ñuu ya tsi kuena ntakaa ya.
Sara kii suatu nikitsaá ya snaꞌa ya nuu kue nivi ini veꞌe sinagoga nuu ntachi ñuꞌu na Stoꞌo Nchuxi. Cha kuaꞌa nchuꞌa so na chaa soꞌo ña snaꞌa ya, cha kunaꞌa so ini na, cha nikitsaá na kantakatuꞌun tsi taꞌan na:
—¿Nchii nikutuꞌvi ntiꞌi kue tuꞌun yoꞌo? ¿Nixi saꞌi ña nikunchichia? ¿Cha nixi kuu ña kuu saꞌi ñakaꞌnu tsi ñavii tono saꞌa Stoꞌo Nchuxi?
¿Cha suu ñoꞌo kuu ña savaꞌa chai, ña kuu seꞌe Maria, ñani Sanchau, tsi Jose tsi Juda tsi Simon? Cha kue kuaꞌi yee nuu yee yoꞌo.
Cha nikuntasi koyi ya.
Tia Jesus nikachi ya tsi kuena:
—In chaa kaꞌan yuꞌu nuu Stoꞌo Nchuxi yee iñuꞌu na nuu ra ntisaan so kue ñuu, tia mii ñuu ra koo na yee iñuꞌu nuu ra, ni kue taꞌan ra ni kuena veꞌe ra.
Cha kue nisaꞌa ya kuaꞌa xeen ña kaꞌnu tsi ña vii ika, tani xoo na ni ntsaki ya ntaꞌa ya xini na cha ntuvaꞌa na.
Cha nikunaꞌa ini ya vari kue nivi ñuu ya kue nitsinu ini na ya.
Jesus tsika ya kue ñuu ntee yachi, cha snaꞌa ya tuꞌun ya nuu kue nivi.
Sara ntasatutu ya kue nti-utsi-uvi chaa ntakaa ya, cha ntachuun ya ta uvi ta uvi kuera kuaꞌan kuera. Cha ntsaꞌa ya nchee ya nuu kuera takua tava kuera kue tachi kini.
Cha nikaꞌan ya nuu kuera ña ma kunaa kuera ni ñaꞌa kuꞌun kuera, takua in yutu ña kutuu kuera ni. Cha ma kunaa kuera ña katsi ra, ni yati, ni xuꞌun ma kunkaa iti kuera.
Cha nakuiin kuera ntsitsa ra, tia ma kuu naa kuera inka saꞌma ña ntasama kuera.
Saani nikachi tuku ya tsi kuera:
—Ta kunkiꞌvi koyu in veꞌe, cha kintoo koyu ika mancha nakitsaa kii kunkuꞌun koyu inka ñuu.
Cha tatu nchii in ñuu kue tsaꞌa na kiꞌvu, ni kue kuni na kuchaa soꞌo na tuꞌun kaꞌan koyu, cha kisi koyu yaka tsaꞌa koyu, takua nakukui in ña snaꞌa tsaꞌa ña kuntoꞌo kue nivi ka, sara kuꞌun koyu inka ñuu.<sup>a</sup>
Sara nikee kue chaa yoꞌo kuaꞌan kuera, cha nikitsaá kuera ntakani ra nuu kue nivi ña nantanchiko koo na nuu Stoꞌo Nchuxi.
Cha ntava kuera kue tachi kini ña ntoꞌo kue nivi ka, cha chiꞌi kuera asichi xini kuena kuꞌu cha ntuvaꞌa kuena.
Ta ntsaꞌni na ta Juaa, cha-ntsiskuantucha
In chaa kuntsaꞌnu nani Herode, ntsini soꞌo ra ña kaꞌan na tsaꞌa Jesus, vari ntiꞌi so kue nivi ntee ñuu ka kaꞌan na tsaꞌa ya. Yee na kachi ña kuu ya ta Juaa, cha-ntsiskuantucha, cha ntachaku ra, tsaꞌa ñaa kumi ya nchee ña saꞌa ña kaꞌnu tsi ña vii.
Cha sava na kachi ña kuu ra Elias, chaa ntsikaꞌan yuꞌu nuu Stoꞌo Nchuxi.
Cha sava tuku na kachi ña kuu ra in chaa kaꞌan yuꞌu nuu Stoꞌo Nchuxi, tono in kuena ntsio ta tsa naꞌa.
—¡Ñoꞌo kuu Juaa, ña ntachuu̱n chaꞌncha suku, cha vichi ntachakui!
Saan nikachi ta Herode,
vari ntachuun ra na ntsaꞌan ntiin ta Juaa, cha nchikatu na ra ini veꞌe kaa, vari saan nikuni ñásiꞌi ra, ñá-nani Herodias. Ñaꞌá yoꞌo kui ñásiꞌi ñani ra, cha-nani Felipe, tia Herode ntakiꞌin ra ñá, cha ntantaꞌa ra tsian.
Tsaꞌa ñaa keꞌen nchuꞌa chaꞌncha ntsintakani ta Juaa nuu ta Herode ña kue vaꞌa kui ña ntakiꞌin ra ñásiꞌi ñani ra, vari nuu tuꞌun Stoꞌo Nchuxi kachi ña ma kuu saꞌa na saan.
Cha na Herodias ntsikuntasi tui ta Juaa tsaꞌa tuꞌun ntsintakani ra, cha tsaꞌa ñaa nikunia ña nakaꞌni kuii na ra, tia koo tsio,
vari ta Herode ntsiyuꞌu ra ta Juaa, vari tsini ra ña chaa yoꞌo kuu ra in nivi ií, cha ntaa kaꞌan ra. Tsaꞌa ñoꞌo ta Herode ma nitsaꞌa ra ichi ña sanchuꞌa na ta Juaa. Cha ntsitaꞌan ini ra kuchaa soꞌo ra tuꞌun ntsintakani ta Juaa, vasu ntsitsiku saka nchuꞌa ini ra.
Cha nikitsaa kii ña na Herodias nikuu saꞌi ña kunia. Kii saꞌa ta Herode viko, cha ntasakaꞌnu ra meera, cha skatsaꞌan ra kuena kuu xini tsi kuena kumi chuun tsi kuena kaꞌnu kuu ntoyo kue ñuu kantuꞌu Galilea.
Cha na Herodias yee in seꞌe siꞌa, cha susiꞌi yoꞌo nikiꞌvia nuu ntee kue chaa ka, cha nikitsai statsaꞌi. Cha ta Herode tsi kue chaa ntee tsi ra nikutoo koyi nixi statsaꞌa susiꞌi yoꞌo yaa, sara nikachi ra tsian:
—Kaka nchii kuu so ña kunu, cha nakuaꞌa̱ ña nuu ku.
Cha ntsaa ntsitsa yuꞌu ra ña kuaꞌa ra ña:
―Nakuaꞌa̱ nchii so ña kunu, vasu mancha sava ntaa ñuu nuu kuntsaꞌnu̱.
Sara susiꞌi yoꞌo nikii ntsaꞌin nintakatuꞌin nana ña:
—¿Nchii kunkaka yu?
—Kaka xini Juaa ña skuantucha ka.
Sara susiꞌi yoꞌo sketi nintiꞌvia nuu ntee kue chaa yoꞌo cha nikachia nuu ta Herode:
—Kuni yu ña michuꞌmi so kuaꞌa ni nuu̱ xini Juaa ña skuantucha ka nuu in koꞌo.
Cha ta Herode yoꞌo nikukuaka ini ra, cha tia tsaꞌa ña tsa ntsaa yuꞌu ra nuu kue chaa ntee tsi ra, ma nikuu ka ntakaka sata ra tsi tuꞌun nikaꞌan ra.
Tsaꞌa ñaa ntakaꞌncha ra chuun nuu in soldadu ña nakunai xini ta Juaa kitsai.
Sara ntsaꞌan soldadu yoꞌo vekaa ka, cha ntsaꞌnchi suku ta Juaa, cha nai xini ra nuu in koꞌo, ntakuaꞌi ña nuu susiꞌi ka, cha susiꞌi ka ntakuaꞌi ña nuu nana ña.
Nuu ntsini kuena ntsitsitakaa nti ta Juaa ña nikuu, ntsaa kuera ntakiꞌin kuera iki kuñu ka cha ntsutsi kuera ña.
Jesus skatsaꞌan ya kuaꞌa nchuꞌa so kue nivi
Nuu ntanchiko kue chaa kunintoo yuꞌu nuu Jesus, ntututu kuera tsi ya, cha ntakani kuera ntiꞌi kue ña saꞌa kuera tsi ña snaꞌa kuera.
Sara Jesus nikachi ya tsi kuera:
—Naꞌa koyu, nakoꞌon in nuu koo nivi yee, takua kuu ntitatu ko.
Suꞌa nikachi ya, vari kuaꞌa xeen nivi kuaꞌan vatsi ña ni kue nuna ka nuu kuera katsaꞌan ra.
Sara kuaꞌan kuera tsi Jesus nuu in varku cha ntsaa kuera in tsio nuu koo nivi yee.
Nuu nuu Jesus nuu varku ka, ntsini ya kuaꞌa nchuꞌa so kue nivi cha nikuntavi ini ya na, vari kuu na tono kue ntikachi ña koo stoꞌo. Cha nikitsaá ya snaꞌa ya kuaꞌa nchuꞌa so tuꞌun nuu na.
Nuu kuu nini, kue chaa ntakaa ya ntanchaa kuera nuu ya, cha nikachi ra:
—Tsa kuu nini, cha yoꞌo koo na yee.
Kaꞌan ni nuu kue nivi nakuꞌun na ntisaan so kue ñuu ña ntee yachi, takua nantakuaan na ña katsi na.
Tia Jesus nikachi ya tsi kuera:
—Kuaꞌa kuemeu ña nakatsi kuena.
Sara nikachi kuera:
—¿A kuni ni ña nakuꞌun kue cha nantakuaan kue ña katsi kuena, ña yaꞌvi uvi-sientu denariu?<sup>b</sup>
Cha Jesus nikachi ya tsi kuera:
—¿Nisa paa kumi koyu? Kunchee koyu nanchee nisa paa inkaa.
Cha nuu ntsini na nisai inkaa cha nikachi na:
—Uꞌun paa tsi uvi chaka kuu ntiꞌi ña inkaa.
Sara ntakaꞌncha ya chuun nuu kue chaa ntakaa ya ña nakaꞌan kuera nuu kue nivi ka ña nakuntuꞌu na ta kuaa ta kuaa nuu icha,
Sara Jesus ntiin ya nti-uꞌun paa ka tsi ntintuu chaka ka, cha ntakunchee ya antivi, cha ntakuaꞌa ya tatsaꞌvi Stoꞌo Nchuxi, sara ntaꞌvi ya paa ka, cha ntsaꞌa ya ña nuu kue chaa ntakaa ya, takua nasatsa kuera ña nuu ntiꞌi so kue nivi. Saani ntsaꞌa tuku ya ntintuu chaka ka nuu kuera.
Cha ntiꞌi so kuena ntsitsaꞌan mancha ntsitu ntaa so titsi kuena.
Nuu ntsinu ntsitsaꞌan kuena, ntakiꞌin kuena kue paa tsi kue chaka ña nintoo ña ma ntsatsi kuena, cha ntaskutu na utsi-uvi tsika vichi.
Cha kuena ntsitsaꞌan yoꞌo kuu na kuaa uꞌun-mil chaa.
Jesus tsika ya nuu chikuii
Cha nuu ntsinu vii saꞌa kue chaa ntakaa Jesus ñoꞌo, sara nikachi ya, ña nakunumi kuera kaa ra nuu varku ka, cha nakusnuu ni kuera kuꞌun ra chi tsio ñuu Betsaida, sara sana tsaa ya. Cha nikaꞌan ya tsi kue nivi iin ka ña nanuꞌu na veꞌe na.
Cha nuu kuanuꞌu ntiꞌi na, nikiꞌin ya ichi kuaꞌan ya yuku kaka taꞌvi ya.
Nuu nikuaa, varku ka inkai maꞌi chikuii, tia Jesus inkaa mituꞌun ya yuku ka.
Cha ntsini ya ña ntuku nchee nchuꞌa so kuera kaskaka ra varku ka, vari tsaꞌa nchuꞌa tachi tsio kuaꞌan kuera. Cha kuaa kaa uni xchaan naꞌa, Jesus tsika ya nuu chikuii kuaꞌan ya chinuu kuaꞌan varku ka cha tuꞌun ña kuniyaꞌa ya kuaꞌan ya saan ni.
Cha ta ntsini kuera ña vatsi ya nuu chikuii, nikaꞌán kuera ña kui in iꞌna, cha nikana koꞌo kuera,
vari ntiꞌi kuera ntsini nuu ya cha niyuꞌu nchuꞌa so kuera, tia nikaꞌan ya ni:
—¡Ntakiꞌin nchee ini koyu, vari mee kui, ma yuꞌu koyu!
Sara nikaa ya nuu varku ka, cha ntsikuiin tachi ka. Cha nikunaꞌa so ini kuera,
Jesus stata ya kuena kuꞌu ñuu Genesaret
Cha nuu niyaꞌa kuera nuu chikuii ka, ntsaa kuera ñuu ña nani Genesaret, cha nchikatu kuera varku ka.
Cha ta nuu kuera nuu varku ka, ntakuni ni kue nivi ntee ñuu ka Jesus.
Sara kasketa kuena nii so kue ñuu ka, cha kanchiso kuena na kuꞌu nuu yuvi, kuaꞌan na nuu kuu tuꞌun ña inkaa Jesus.
Cha nchii so ka kuankiꞌvi ya kuaꞌan ya, kui ñuu kuachi, a nchii ka kue ñuu, tsaki na kuena kuꞌu kue ichi ña yaꞌa maꞌi ñuu ka, sara tsika na ñamani ña nakuaꞌa ya ichi ña natsiku tuu ntaꞌa na vasu saꞌma ya, cha ntiꞌi so kuena ntsiku tuu ntaꞌa saꞌma ya ntuvaꞌa na.
Ña saꞌa ña ma kuu tanchaa na nuu Stoꞌo Nchuxi tsi anua vii
In kii ntanchaa kue chaa fariseu nuu Jesus tsi uni kumi kue skuleru ley ña vatsi ñuu Jerusalen.
Cha kue chaa yoꞌo ntsini kuera ña sava kue chaa ntakaa Jesus tsitsaꞌan kuera cha kue nintakacha kuera ntaꞌa ra. Cha nikaꞌan kuera tsaꞌa kue chaa yoꞌo ña kue vaꞌa saꞌa kuera, ña kue nintasa-ií kuera ntaꞌa ra tono tsini ñuꞌu saꞌa ra.
Vari kuena fariseu tsi inka ka kuena judio kantsitsa na ña ntsisnaꞌa kuena ntiyata, ña ma katsi na niñaꞌa so tatu nchaa ka ntakacha na ntaꞌa na tono tsini ñuꞌu saꞌa na.
Cha ta ntanchiko kuena ntsaꞌan na nuu yaꞌvi, kue tsatsi kuena ni ñaꞌa so tatu nchaa ntasa-ií na ntaꞌa na. Cha kuaꞌa ka ña tsini ñuꞌu kantsitsa na, tono ntakacha na yatsi, tintoꞌo, kisi kaa, tsi nuu tsintuꞌu na tsitsaꞌan na.
Tsaꞌa ñaa, kue fariseu tsi kue skuleru ley ntakatuꞌin ya:
―¿Chanu vaꞌa kue chaa ntakaa ni kue saꞌa koyi ña ntsisnaꞌa kuena ntiyata, ña kue ntasa-ií koyi ntaꞌi ra tsitsaꞌin?
Cha Jesus ntanchiko neꞌe ya tuꞌun yoꞌo nuu kue chaa yoꞌo:
“Nivi ñuu yoꞌo, tsi yuꞌi ntasakaꞌnui yu,
tia anua ña tsika inkai nuu̱.
Ña chiꞌan kuu ña ntasakaꞌnui yu,
vari ña snaꞌi kui tuꞌun nivi,
cha kue kui tuꞌun mee.”
Suꞌa nikachi Stoꞌo Nchuxi.
’Saan kaa kue meekoyu ña stakoo koyu tuꞌun ntsaki Stoꞌo Nchuxi, cha ntakaa koyu tuꞌun ña ntsaki kue nivi, ña ntakacha koyu kue tintoꞌo tsi kue yatsi tsi ntisaan ka ña saꞌa koyu.
Cha saani nikachi tuku ya:
―Chii xeen kasaꞌa koyu, ña nikutuꞌva koyu saꞌa koyu ña kakuni kuemeu, cha stakoo koyu tuꞌun ña ntsaki Stoꞌo Nchuxi.
Vari tuꞌun ña ntsaꞌa Stoꞌo Nchuxi nuu nti ta Moises kachia suꞌa: “Koo iñuꞌu koyu nuu paa ku, nuu maa ku”, cha saani nikachi tuku ya: “Kuena tsaꞌa chiꞌan tata na a nana na, tsini ñuꞌu kuu na.”
Tia kue meekoyu kachi koyu ña kuena kaꞌan tsi tata na a nana na suꞌa: “Ma kuu chinchee̱ kueni, vari ntiꞌi ña kumi̱ kui korvan”, cha ñoꞌo kunia kachia ña tsa nisoko na ña nuu Stoꞌo Nchuxi.
Cha saani kachi tuku koyu ña kuena kaꞌan suꞌa, kue tsini ñuꞌu ka chinchee na tata na a nana na.
Cha tsio saan snaa koyu tuꞌun ña nikaꞌan Stoꞌo Nchuxi, cha kasaꞌa koyu ña snaꞌa kue ntiyata, cha kasnaꞌa koyu ña nuu kuena vatsi ntakuaꞌnu. Cha kuaꞌa xeen ka kue ñaꞌa tono ñoꞌo kasaꞌa koyu.
―Ntiꞌi so koyu kuchaa soꞌo koyu, cha kutu nini koyu:
Ntiꞌi ña kee yuꞌu koyu, suu ña tsaan kuu ña saꞌa ña kuyakua anua koyu cha ma kuu tanchaa koyu nuu Stoꞌo Nchuxi tsi anua vii. Tia ña kana yuꞌu koyu kuu ña saꞌa ña kuyakua anua koyu, cha ma kuu tanchaa koyu nuu Stoꞌo Nchuxi.
Kuena chaa soꞌo, nakoo ntsitsi ini na cha nakutu nini na.<sup>a</sup>
Nuu ntsinu nikaꞌan Jesus nuu kue nivi, stakoo ya kuena cha kuaꞌan ya, cha nikiꞌvi ya in veꞌe. Cha kue chaa ntakaa ya ntakatuꞌun kuera ya, nchii kuni kachi tuꞌun snaꞌa ya nuu kue nivi ka.
Cha ntanchiko neꞌe ya tuꞌun yoꞌo:
―Cha ni kue meekoyu ma ntsitu nini. ¿A kue tsitu nini koyu ña ni ñaꞌa ña tsatsi koyu kue kui ña saꞌa ña ma kuu tanchaa koyu nuu Stoꞌo Nchuxi?,
vari kue keti anua koyu, chi titsi koyu keti, sara kani.
Tsi ñoꞌo nikachi ya ña ntiꞌi ña tsatso kui ña vaꞌa nuu Stoꞌo Nchuxi.
Cha nikachi tuku ya:
―Ña váꞌa ña kana yuꞌu na, ñoꞌo kuu ña saꞌa ña ma kuu tanchaa na nuu Stoꞌo Nchuxi.
Vari anua kue nivi kitsi ña kue vaꞌa ntakanini na, cha saꞌi ña kuena ntantaꞌa nchaka na inka na, a in chaa nchaka kuaꞌa ñaꞌá, a in ñaꞌá nchaka kuaꞌa chaa, a ña kaꞌni na ntii,
a ña skuiꞌna na, a kutoo na kukumi na kuaꞌa nchuꞌa kue ñaꞌa, a saꞌa na kuachi, a staꞌvi na, a ña koo ña kukanuu na, a ña tutsi ini na tsaꞌa ña kumi inka na, a ña kuu na ntituꞌun, a ña ntasakaꞌnu na meena, a ña kue tsachuun ntiꞌi na ñatsintuni na.
Ntiꞌi so kue ñaváꞌa yoꞌo kitsia anua na, cha ñoꞌo kuu ña saꞌa ña kue kuu tanchaa na nuu Stoꞌo Nchuxi.
Cha ika nikee Jesus kuaꞌan ya chi kue ñuu Tiro tsi Sidon. Cha nintoo ya in veꞌe, cha kue nikuni ya ña kuni ni in nivi nchii kintoo ya, tia kue nikuu chiseꞌe ya.
Cha ika yee in ñaꞌá cha yee seꞌe siꞌa cha ntoꞌi tachi kini. Cha ta ntsini ñaꞌá yoꞌo nuu kintoo Jesus, ntsai ra ntsikutsitia nuu ya cha ntsata nchiꞌi nui mancha nuu ñuꞌú.
Cha ñaꞌá yoꞌo kue kui judia, kui ña ñuu Sirofenisia. Cha ntsiki ñamani nuu Jesus ña natava ya espiritu kini ña ntoꞌo seꞌe siꞌa.
Tia Jesus nikachi ya:
―Kuaꞌa ichi ña xiꞌna ka kue seꞌe nakatsaꞌan, vari kue vaꞌa naꞌa ña xita ko staa yuꞌu kue sukuachi, cha kuaꞌa ko ña nuu kue tina.
Cha ñaꞌá yoꞌo nikachia suꞌa:
―Ntaa kaꞌan ni, Stoꞌo, tia mancha kue tina tsatsi ti ña koyo titsi mesa kue sukuachi.
Cha Jesus nikachi ya:
―Tsaꞌa ña nikaꞌun suꞌa, kuanuꞌu, koo ña ntakaninu, vari espiritu kini ka tsa kuaꞌin.
Nuu ntatsaa ñaꞌá yoꞌo viꞌi, ntsinia ña seꞌe siꞌa koo ka ña ntoꞌi kantuꞌi nuu tsito, vari espiritu kini ka tsa nikii kuaꞌin.
Jesus stata ya in chaa ntisoꞌo nti-iꞌin
Cha Jesus nikee ya ñuu kantuꞌu yachi Tiro, cha niyaꞌa ya chi ñuu Sidon, cha niyaꞌa tuku ya kue ñuu kantuꞌu Dekapoli, cha ntsaa ya yuꞌu chikuii Galilea.
Cha ika ntsaa na tsi in chaa kuu ntisoꞌo tsi nti-iꞌin nuu inkaa ya, cha ntsika na ñamani nuu ya ña nakaki ya ntaꞌa ya xini chaa yoꞌo.
Sara ntaneꞌe ya nuu ya antivi, cha ntiꞌvi so ini ya, cha nikachi ya:
—¡Efata!
Ñoꞌo kunia kachia: ¡Nanuna!
Cha mii saan ntuvaꞌa soꞌo ra, cha ntuvaꞌa yaa ra cha vaꞌa ntakaꞌan ra.
Cha Jesus ntakaꞌncha ya chuun nuu kuena ña ma ntakani so kuena nuu ni in na ña nikuu, tia nisa ka ña kaꞌan ya ña ma ntakani na, cha viꞌi so ka ntakani na ña.
Nikunaꞌa so ini na ña saꞌa ya cha kachi kuena:
—Ntiꞌi so ña saꞌi, ra vaꞌa saꞌi ña. ¡Kuu saꞌi ña mancha kue ntisoꞌo kuu kuchaa soꞌi, tsi kue nti-iꞌin kuu kaꞌin!
Ta ntsaꞌa Jesus ña katsi kuaꞌa nchuꞌa so kue nivi
Kue kii saan ntututu kuaꞌa nchuꞌa so kue nivi nuu inkaa Jesus cha koo ña katsi na. Cha ntasatutu Jesus kue chaa ntakaa ya, cha nikachi ya tsi kuera:
―Kuntavi ini yu kue nivi yoꞌo, vari tsa niketa uni kii ña inkaa kuena yoꞌo cha koo ña katsi na.
Tatu ma katsi na ni ñaꞌa cha natachuu̱n na nuꞌu na veꞌe na, kuu kunaa na sava ichi, vari yee na tsika xeen vatsi.
Cha nikachi kue chaa ntakaa ya:
―¿Tia nchii neꞌe ko ña katsi kuena yoꞌo, vari yoꞌo ra koo nivi yee?
―¿Nisa paa naa koyu?
Sara ntanchiko neꞌe kuera:
―Utsa ña naa kue.
Sara ntakaꞌncha ya chuun nuu kue nivi ña nantakuntuꞌu kuena. Sara ntiin ya nti-utsa paa ka, cha ntakuaꞌa ya tatsaꞌvi Stoꞌo Nchuxi, sara skuachi ya ña cha ntsaꞌa ya ña nuu kue chaa ntakaa ya, takua nasatsa kuera ña nuu kue nivi. Cha saan saꞌa kuera.
Cha saani kumi kuera uni kumi chaka. Cha Jesus ntasa-ií ya kue chaka yoꞌo, cha ntsaꞌa ya ña nuu kue chaa ntakaa ya, takua nasatsa kuera ña.
Cha ntiꞌi so kuena ntsitsaꞌan mancha ntsitu titsi kuena, cha ña nikuyoso ka ntaskutu kuena utsa tsika vichi.
Cha kuaa kumi-mil kuena kuu na ntsitsaꞌan. Sara nikachi Jesus ña tsa kuu ntantucha kuena,
sara nikaa ya nuu in varku tsi kuena ntakaa ya, cha kuaꞌan ya chi ñuu Dalmanuta.
Kue chaa fariseu tsika koyi ña nastuu Jesus in ñakaꞌnu
Cha ntsaa uvi uni kue chaa fariseu, cha nikitsai tiin taꞌin tuꞌun tsi Jesus. Cha nikuni koyi koto inia ya, cha ntsiki ña nastuu ya in ñakaꞌnu nchuꞌa, takua nakuni koyi a ntaa ña nchee ya vatsia nuu Stoꞌo Nchuxi.
Cha Jesus ntiꞌvi so ini ya cha nikachi ya:
―¿Chanu vaꞌa tsika kue nivi yee vichi ña stuu̱ in ñakaꞌnu nchuꞌa? Ñantaa kaꞌan yu ña ma stuu̱ ni in ñakaꞌnu nuu koyi.
Sara stakoo ya koyi, cha nikaa tuku ya nuu varku ka sara kuaꞌan ya inka tsio yuꞌu chikuii ka.
Cha sana ini kue chaa ntakaa Jesus kunaa kuera ña katsi kuera, cha kantuꞌu in mituꞌun paa nuu varku ka.
Jesus ntakaꞌncha ya chuun nuu kuera:
―Kunchaa nchuꞌa koyu kue meu nuu tuꞌun ña kaꞌan kue fariseu tsi ña kaꞌan Herode, vari kui tono in yutsa ña ntaꞌan.
Cha tsaꞌa tuꞌun yoꞌo kue chaa ntakaa ya nikitsaá kuera kantatuꞌun kuera ña koo paa nitsinaa kuera.
Cha ntsikuꞌun nuu Jesus nchii tsaꞌa kantatuꞌun kuera cha nikachi ya:
―¿Chanu vaꞌa kachi koyu ña koo paa? ¿A nchaa ka kutu nini koyu, ni nchaa ka kuni koyu? ¿A ntasi ñatsintuni koyu?
¿A kue ncheꞌe koyu cha yee ntuchi nuu koyu? ¿A kue chaa soꞌo koyu cha yee soꞌo koyu? ¿A ntakaꞌan koyu,
ta nisatsa̱ uꞌun paa nuu uꞌun-mil chaa, ¿nisa tsika vichi ntsitu ña nintoo ntastaka koyu?
Cha nikachi kuera:
―Utsi-uvi tsika vichi.
Cha nikachi tuku ya:
―Cha ta nisatsa tuku̱ utsa paa nuu kumi-mil nivi, ¿nisa tsika vichi ntsitu ntastaka koyu?
Cha nikachi kuera:
Sara nikachi ya tsi kuera:
―¿A nchaa so kutu nini koyu?
Jesus stata ya in chaa kuaa ñuu Betsaida
Nuu ntsaa kuera ñuu Betsaida, ntsaa uvi uni nivi tsi in chaa kuaa nuu inkaa Jesus, cha ntsika na ñamani nuu ya ña nakaki ya ntaꞌa ya xini chaa yoꞌo.
Sara ntiin Jesus ntaꞌa chaa kuaa yoꞌo cha nikee ya yuꞌu ñuu. Cha sara statsi ya ntuchi nuu ra tsi nchayuꞌu ya, sara nchituu ya ntaꞌa ya chaa yoꞌo, sana nintakatuꞌun ya ra:
―¿A tuu ncheꞌu nchii in ñaꞌa?
Sara ntaneꞌe ra nuu ra cha nikachi ra:
―Ncheꞌe̱ kue nivi tia kaa na tono kue yutu kuii, cha tuꞌun ña tsika na.
Cha nchituu tuku Jesus ntaꞌa ya ntuchi nuu chaa yoꞌo, cha sara chaa yoꞌo ntakunchee ra, cha ntatuu vaꞌa ntuchi nuu ra, cha ntuvaꞌa ra.
Sara ntachuun Jesus ra nanuꞌu ra veꞌe ra, cha nikachi ya:
―Ma ntanchiku kuꞌun ñuu yoꞌo, cha ma ntakanu ñoꞌo nuu ni in nivi ntee ñuu yoꞌo.
Ta Pedru ntakani ntaa ra ana kuu Jesus
Sara kuaꞌan Jesus tsi kue chaa ntakaa ya, cha kuaꞌan ya chi nuu ntee kue ñuu yachi ñuu Cesarea Filipo. Cha nuu kuaꞌan kuera sava ichi Jesus ntakatuꞌun ya kuera:
Kue chaa yoꞌo nikachi kuera:
―Sava kuena kachi ña meeni kuu ni nti ta Juaa, cha-ntsiskuantucha. Cha sava tuku na kachi na ña kuu ni nti ta Elias, <sup>a</sup> cha inka tuku kuena kachi ña kuu ni nchii in kue chaa ntsikaꞌan yuꞌu nuu Stoꞌo Nchuxi ta tsa naꞌa.
―Cha kue meu, ¿ana kuu̱ kaꞌan koyu? ―nikachi ya.
Cha ta Pedru nikachi ra:
―Meeni kuu Ya kuu Cristo, ya vatsi skaku kue.
Tia ntakaꞌncha ya chuun nuu kuera ña ma ntakani kuera tuꞌun yoꞌo nuu ni in kue nivi.
Jesus ntakani ya ña kunkaꞌni na ya tia kuntachaku ya
Jesus nikitsaá ya snaꞌa ya nuu kue chaa ntakaa ya:
―Mee, Chaa ntachuun Stoꞌo Nchuxi, tsini ñuꞌu ntoꞌo nchuꞌa̱ cha kunkuntasi kuena yu, na ntsaꞌnu kumi chuun tsi kue sutu kuntsaꞌnu nuu kue sutu tsi kue skuleru ley, cha kunkaꞌni kuii na yu, tia titsi uni kii kuntachaku yu.
Ñoꞌo kuu ña nikaꞌan ntaa ya nuu kuera. Sara ta Pedru satsio ra ya cha nikachi ra tsi ya:
―¡Ma ntoꞌo ni tono kachi ni!
Tia Jesus ntakava ya ntakunchee ya nuu kue chaa ntakaa ya, cha nikanaꞌa ya tsi ta Pedru cha nikachi ya:
―¡Kutsiu nuu̱, tachi naꞌa, vari meu ntakaninu tono ntakanini kue nivi, cha kue ntakaninu tono ntakanini Stoꞌo Nchuxi.
―Tatu nchii in koyu kuni kutakaa yu, ma ntakanini koyu tsaꞌa kue meu, cha kuiso koyu krusi koyu, <sup>b</sup> cha kutakaa koyu yu.
Vari kuena kuni skaku na meena nuu ñayivi yoꞌo, kuntuñuꞌu na, tia na tsiꞌi tsaꞌa̱ tsi tsaꞌa tuꞌu̱n, kunkaku na.
¿Nchii ni naꞌi vasu nakukumi na kuaꞌa nchuꞌa ñaꞌa ñayivi yoꞌo, tatu kuntuñuꞌu anua na?
Vari koo ni ñaꞌa ña kuu chaꞌvi na takua kuchaku na ichaꞌncha.
’Tatu nchii in na kukanuu tsaꞌa̱ tsi tsaꞌa tuꞌu̱n nuu kue nivi ña saꞌa kuachi cha stakoo na ña tsinu ini na Stoꞌo Nchuxi, saani mee, Chaa ntachuun Stoꞌo Nchuxi, kunkukanuu tsaꞌa na, ta kuntanchiko̱ tsi ñavii ntatu ntanchii Paa yu tsi kue angel ií.
Cha nikachi tuku Jesus:
―Ñantaa kaꞌan yu, ña keꞌen taꞌan koyu ña inkaa yoꞌo ma kuu koyu mancha nakuni koyu ña kitsaá Stoꞌo Nchuxi kuntsaꞌnu ya tsi nchee ya.
Nuu ntasama Jesus, cha ntuxiñu ya
Nuu niyaꞌa iñu kii, Jesus kuaꞌan ya in yuku suku cha nchaka ya tani ta Pedru tsi ta Jacobo tsi ta Juaa. Cha nuu ntsaa ya ika, siin ntuu ya nuu kue chaa yoꞌo.
Saꞌma ya ra ntuxiñu ña cha ntuyaa kachi si, ña koo ni in na kuu ntakacha in kuaa saan.
Cha ntsini kuera ta Elias tsi ta Moises iin kuera ntatuꞌun kuera tsi Jesus.
Cha ta Pedru yoꞌo nikachi ra tsi Jesus:
―Mestru, ¡vaꞌa nchuꞌa kui ña inkaa kue yoꞌo! Cha nasaꞌa kue uni veꞌe chava luu, ian nakuu nuu kuntuꞌu ni, cha inkai nakuntuꞌu Moises, cha inkai nakuntuꞌu Elias.
Cha ini kaꞌan ra in sunaa ntatuu vikó nuú cha ntasi si nuu iin kuera, cha nuu vikó nuú ka nchaku in ntusu ña nikachi suꞌa:
—Ya yoꞌo kuu seꞌe̱, cha kuu ini nchuꞌa̱ ya. Kuchaa soꞌo koyu ña kaꞌan ya.
Cha ta ntakunchee kuera nuu iin kuera, koo ka uvi kue chaa ka nitsini kuera, sa mituꞌun Jesus inkaa.
Ini kuanuu kuera yuku ka, Jesus ntakaꞌncha ya chuun nuu kuera:
―Ma ntakani koyu nuu ni in nivi ña ntsinu mancha nantachaku yu, mee Chaa ntachuun Stoꞌo Nchuxi.
Tsaꞌa ñaa ma ntakani kuera ña ntsini kuera, vasu kantakatuꞌun tsi taꞌan kuera, nchii kuni kachi tuꞌun ña nikaꞌan Jesus ña kuntachaku ya.
Cha nintakatuꞌun kuera Jesus:
―¿Chanu vaꞌa kachi kue skuleru ley ña xiꞌna ka tsini ñuꞌu kitsi Elias?
Sara ntanchiko neꞌe Jesus:
―Ñantaa kaꞌan koyi ña xiꞌna ka tsini ñuꞌu kitsi Elias, ntasavaꞌa ntiꞌi ra kue ñaꞌa. ¿A kue kaa nchaa nuu tuꞌun Stoꞌo Nchuxi, ña mee, Chaa ntachuun ya, kunkuntasi na yu cha tsini ñuꞌu ntoꞌo nchuꞌa̱?
Tia mee kachi yu ña Elias tsa nikitsi ra, cha saꞌa nchuꞌa kue nivi ra, vari saan kaa nchaa nuu tuꞌun Stoꞌo Nchuxi ña tsini ñuꞌu ntoꞌo ra.<sup>a</sup>
Jesus tava ya tachi kini nuu in ñasui
Cha ta ntanchiko Jesus tsi kue ntinuni kue chaa ntakaa ya, ntitsaa ya nuu iin kue sava ka kue chaa ntakaa ya. Cha tsa ntututu kuaꞌa nchuꞌa so kue nivi tsi sava kue skuleru ley cha tiin taꞌan kuera tsi kue chaa ntakaa Jesus.
Cha nintakatuꞌun Jesus kuena:
―¿Nchii tsaꞌa tiin taꞌan koyu?
Cha in chaa inkaa maꞌi kue nivi nikaꞌan ra:
―Mestru, yoꞌo nchaka seꞌe̱ vatsi̱, vari kumia tachi kini ña saꞌa ña kue kuu kaꞌin.
Cha nchii so ni inkai, espiritu kini yoꞌo tiꞌan ña, cha tsaꞌi ña nuu ñuꞌú, cha kana tiñu yuꞌi, cha kaꞌín so nuꞌi cha kuyutu si. Cha ntsika yu nuu kue chaa ntakaa ni ña natava kuera espiritu kini yoꞌo, tia kue kuu saꞌa kuera.
Cha nikachi Jesus:
―¡Nivi ña kue tsinu ini! ¿Mancha nchii kii tsini ñuꞌu kunkunkaa yu tsi koyu? ¿Mancha nchii kii tsini ñuꞌu kuanchee ini yu kueyo? Kunchaka ñaluu tsaan kitsu.
Sara nchaka kuena ñaluu ka kuaꞌan na nuu Jesus, tia ta ntsini espiritu ka Jesus, saꞌi ña ntsiꞌi íꞌi ñaluu yoꞌo, cha ntachia nuu ñuꞌú, tsichi ñuꞌi cha kana tiñu yuꞌi.
Cha nintakatuꞌun ya tata ñaluu yoꞌo:
―¿Mancha nchii kii ntoꞌi ñoꞌo?
Sara nikachi ra:
―Mancha ta lui.
Cha kuaꞌa nchuꞌa so chaꞌncha skani ña nuu ñuꞌu a nuu chikuii takua nakuu ñoꞌo saꞌi. Tia tatu kuu saꞌa ni ña nantuvaꞌi, koo ñamani ini ni tsaꞌa kue cha chinchee ni kue.
―Nikachu ña a kuu saꞌa̱ ña nantuvaꞌi. ¡Koo ni ñaꞌa ña ma kuu saꞌa Stoꞌo Nchuxi tatu tsinu ini na ya!
Sara tata ñaluu yoꞌo nikana koꞌo ra cha nikachi ra:
―Tsa tsinu ini yu. ¡Chinchee ni yu natsinu ka ini yu ni!
Nuu ntsini Jesus ña ntukuaꞌa ka kue nivi, ntakaꞌncha ya chuun nuu espiritu kini yoꞌo cha nikachi ya suꞌa:
―Espiritu ña saꞌa ña kuu na nti-iꞌin tsi ntisoꞌo, vichi ra mee ntakaꞌncha yu chuun nuu ku ña keu nuu ñaluu yoꞌo cha miki ka ntanchiko koo ku nui.
Cha espiritu yoꞌo nikana koꞌi cha saꞌi ña inka tuku nakuu íꞌi ñaluu yoꞌo, sara nikii kuaꞌin, sara ñaluu yoꞌo kantuꞌi tono in ña ntsiꞌi. Cha kuaꞌa nchuꞌa so kue nivi kachi na ña ntsiꞌa.
Tia Jesus ntiin ya ntaꞌi takua nantakoi sara ntakunchichia.
Sara Jesus nikiꞌvi ya in veꞌe tsi kue chaa ntakaa ya, cha nuu iin kue meera ni tsi Jesus, nintakatuꞌun kuera ya:
―¿Chanu vaꞌa kue meekue kue nikuu tava kue espiritu kini ka?
Cha Jesus nikachi ya tsi kuera:
―Tsini ñuꞌu kaka taꞌvi ko nuu Stoꞌo Nchuxi cha kunaa suꞌun ko, takua kuu tava ko taꞌan kue espiritu kini ka.
Ña uvi ntakani Jesus ña kunkaꞌni na ya cha kuntachaku ya
Sara ika nikee ya kuaꞌan ya, cha niyaꞌa ya kue ñuu kantuꞌu Galilea. Tia kue nikuni ya ña ni in nivi kuni nchii kuaꞌan ya,
―Mee, Chaa ntachuun Stoꞌo Nchuxi, kuntakuaꞌa na yu ntaꞌa kue nivi, cha kunkaꞌni kuii na yu, tia titsi uni kii sara kuntachaku yu.
Cha kue chaa yoꞌo ma nitsitu nini kuera nchii kuni kachi ña ntakani ya, cha niyuꞌu kuera ntakatuꞌun ra ya.
Kue chaa ntakaa Jesus ntatuꞌun kuera, ana kuu na kaꞌnu ka kuu
Sara ntsaa Jesus ñuu Kapernaun, cha ta ntsaa ya veꞌe nuu kintoo ya, nintakatuꞌun ya kue chaa ntakaa ya:
―¿Nchii tsaꞌa ntatuꞌun koyu ta vatso ichi?
Tia ni in kuera kue nikaꞌan, vari ichi nuu vatsi kuera tiin taꞌan kuera tsaꞌa ña ana kuu na kaꞌnu ka kuu.
Sara Jesus ntakuntuꞌu ya cha ntasatutu ya nti-utsi-uvi kue chaa ntakaa ya, cha nikachi ya tsi kuera suꞌa:
―Na kuni kukuu na kaꞌnu ka kuu, tsini ñuꞌu ntasaluu na meena, cha chinchee na ntiꞌi so kue taꞌan na.
Sara ntiin ya in ñaluulu cha nchaka ya tsi maꞌi kue chaa ntakaa ya, cha ntakunaa nchaa ya tsi cha nikachi ya:
―Na saꞌa ña vaꞌa tsi in ñaluulu tono suyoꞌo yuꞌu nuu̱, saꞌa na ña vaꞌa tsi mee; cha na saꞌa ña vaꞌa tsi mee, kue saꞌa na ña vaꞌa tani tsi mee, cha saani saꞌa na ña vaꞌa tsi ya ntachuun yu.
Kuena kue kuntasi Jesus, inkaa na tsio ya
Sara ta Juaa nikachi ra:
―Mestru, ntsini kue in chaa ña tava espiritu kini cha tsachuin siꞌvi ni, cha nikuni kue kasi kue nui, vari kue inkai tsi kue meeko.
―Ma kasu nui, vari na tsachuun siꞌvi̱ ta saꞌa na ñakaꞌnu, ma kuu kaꞌan kini na tsaꞌa̱.
Cha na kue kaka naꞌa tsion, inkaa na tsio ko.
Nchii na nikuu nakuaꞌa vasu in yatsi chikuii koꞌo koyu tsaꞌa ña kuu koyu na tsinu ini yu, ñantaa kaꞌan yu ña kunineꞌe na ñavaꞌa.
Nakunchaa meeko takua ma saꞌa ko ña inka na saꞌa kuachi
Cha Jesus nikachi tuku ya:
―Tatu nchii in na nasaꞌa ña kana kava in na xoo tsinu ini yu nuu kuachi, vaꞌa xeen ka kui ña ta kumani ka saꞌi ñoꞌo nakukatu suki in yuú kaꞌnu ña xchiꞌi triu, cha naskana na ña nuu chikuii ntucha.
Tatu ntaꞌu saꞌi ña saꞌu kuachi, kaꞌncha su ña. Vaꞌa xeen ka kui ña nantatsau nuu Stoꞌo Nchuxi tsi in ntaꞌu, suu saan ña ntintuu ntaꞌu ra kuꞌun nuu anchaya, nuu miki ntaꞌva ñuꞌu.<sup>b</sup>
<sup>c</sup>
Cha tatu tsaꞌu saꞌi ña saꞌu kuachi, kaꞌncha su ña. Vaꞌa xeen ka kui ña nakoo luu tsaꞌu ntatsau nuu Stoꞌo Nchuxi, suu saan ña ntintuu tsaꞌu cha skana na yo nuu anchaya.
Cha tatu ntuchi nuu ku saꞌi ña saꞌu kuachi, tavu ña. Vaꞌa xeen ka kui ña nantatsau nuu kuntsaꞌnu Stoꞌo Nchuxi tsi in ntuchi nuu ku, suu saan ña ntintuu ntuchi nuu ku ra skana na yo nuu anchaya,
nuu kunchaa tikuxi na ña miki tsiꞌi, cha nuu kai ñuꞌu ña miki ntaꞌva.
’Ntiꞌi na kuntu-uꞌva tsi ñuꞌu, tono ntiꞌi so ña soko na sa-uꞌva na ña.<sup>d</sup>
Iín yoꞌo ra kui ñavaꞌa, tia tatu ntivia, ¿nixi ntasavaꞌa ko ña takua kuu kuachoon ña? Kukuu koyu ñavaꞌa nuu ñayivi yoꞌo tono iín ña kui ñavaꞌa, cha kuntoyo vaꞌa koyu tsi kue taꞌun.
Nikee Jesus ñuu Kapernaun cha niyaꞌa ya kue ñuu kantuꞌu Judea, sara ntsaa ya inka tsio yuꞌu yucha Jordan. Cha ika ntututu tuku kuaꞌa nchuꞌa nivi, cha nikitsaá tuku ya snaꞌa ya nuu kuena tono saꞌa ya.
Sara ntanchaa uvi uni kue chaa fariseu nuu inkaa ya, cha nikitsaá kuera ntakatuꞌun ra takua koto ini kuera ya, cha nikachi kuera:
—¿A vaꞌa kui ña chaa kuu ii stakoo taꞌan ra tsi ñásiꞌi ra?
Sara ntanchiko neꞌe ya tuꞌun yoꞌo:
―¿Nchii tuꞌun stakoo nti ta Moises nuu ko?
Cha nikachi kuera:
―Moises ntsaꞌa ra ichi ña kuu tanu kuena yee ntuu taꞌan, tia cha-kuu ii tsini ñuꞌu so kuaꞌa ra in tutu tsaꞌa ña kuntanu kuena.
Sara Jesus nikachi ya:
―Nti ta Moises nchaa ra tuꞌun yoꞌo nuu kue nivi ñoo tsaꞌa ña kuu na nivi nchee soꞌo.
Tia mancha ta tsaꞌa ñayivi, Stoꞌo Nchuxi saꞌa ya in chaa tsi in ñaꞌá.
Tsaꞌa ñaa chaa kustakoo ra tata ra tsi nana ra takua kitaꞌan ra tsi ñásiꞌi ra,
cha ntintuu kuena kunkukuu na tono in mituꞌun iki kuñu, cha kue kuu ka na uvi nivi, vari in mituꞌun ntuu na.
Tsaꞌa ñaa, na nchitaꞌan Stoꞌo Nchuxi, ma kanu kue nivi kuena.
Cha nikachi Jesus:
―In chaa ntanu tsi ñasiꞌa, cha tantaꞌi tsi inka ñaꞌá, saꞌi kuachi nuu ñaꞌá ntsikuu ñasiꞌa;
cha tatu in ñaꞌá stakoi ia, cha tantaꞌi tsi inka chaa, saꞌi kuachi nuu chaa ntsikuu ia.
Ta nikaꞌan Jesus ña nakoo vaꞌa kueña kuachi
Cha ntsaa kuena tsi kue seꞌe na, cha nchaka kuena tsi kuaꞌan na nuu Jesus, takua nakaki ya ntaꞌa ya xini kuetsi, tia kue chaa ntakaa ya nikitsaá kuera kanaꞌa ra tsi kuena.
Ta Jesus ntsini ya ñoꞌo, ntakuꞌu xini ya cha nikachi ya:
―Kuaꞌa ichi nakitsi kueña kuachi luu tsaan nuu̱, cha ma kasi koyu, vari Stoꞌo Nchuxi kunkuntsaꞌnu ya nuu kuena kuu tono kueña kuachi luu yoꞌo.
Ñantaa kaꞌan yu, ña na tsinu ini Stoꞌo Nchuxi tono in ñaluulu, cha meeya kunkuntsaꞌnu ya nuu na.
Cha ntanumi ya kueña kuachi luu yoꞌo, cha ntsaki ya ntaꞌa ya xini kuetsi cha nikachi ya:
―Vaꞌa nchuꞌa so nakoo koyu.
In chaa kuika ntatuꞌun ra tsi Jesus
Ta kunkee Jesus kuꞌun ya inka ñuu, numi nchuꞌa so in chaa ntsaa ra, sara ntsikutsiti ra nuu ya cha nintakatuꞌun ra:
―Mestru, vaꞌa nchuꞌa ini ni, ¿nchii tsini ñuꞌu saꞌa̱ takua tsaa yu neꞌe ña kuchaku yu ichaꞌncha?
―¿Chanu vaꞌa kachu ña vaꞌa nchuꞌa ini yu? Ñantaa kui ña mituꞌun Stoꞌo Nchuxi kuu ya vaꞌa ntsitsa ini.
Tsa tsinu nchii tuꞌun ntsaꞌa Stoꞌo Nchuxi: “Ma kunchaku inka ñaꞌá, ma kaꞌnu ntii, ma skuiꞌnu, ma skuisu kuachi sata inka na, ma staꞌvu takua neꞌu kue ñaꞌa, koo ña iñuꞌu nuu paa ku tsi nuu maa ku.”
Sara nikachi chaa yoꞌo:
―Mestru, ntiꞌi tuꞌun yoꞌo tsa kantsitsa ña mancha ta yucha̱.
Cha Jesus ntakunchee ya nuu chaa yoꞌo ra nikuntavi ini ya ra, cha nikachi ya:
―Ña kumani ka saꞌu kuu ña kuaꞌan, ra xiku ntiꞌi ña kumu cha kuaꞌu xuꞌun ña kunineꞌu nuu kuena kuntaꞌvi, cha saan kuntaneꞌu ñavaꞌa antivi; cha vichi ra kitsu ra kutakau yu vasu nantuꞌu tsaꞌa̱.
Cha nuu ntsini soꞌo chaa yoꞌo tuꞌun yoꞌo, ntutsi nchuꞌa ini ra, cha nikukuaka ini ra sara kuaꞌan ra, vari kuu ra in chaa kuika nchuꞌa.
Sara ntakunchee ya nuu iin kue chaa ntakaa ya cha nikachi ya tsi kuera:
―¡Nchichi xeen kunkukui ña kue ntikuika kuaꞌa koyi ichi ña kuntsaꞌnu Stoꞌo Nchuxi nuu koyi!
Cha kue chaa ntakaa ya nikunaꞌa ini kuera ña nikaꞌan ya, cha nikaꞌan tuku ya inka kuaa nuu kuera:
―Kue taꞌan luu, nchichi xeen kui ña kuena kuika kuaꞌa na ichi ña kuntsaꞌnu Stoꞌo Nchuxi nuu na, vari kaꞌán na ña tsi ña kumi na neꞌe na ña kaku na.
Nchichi kui ña yaꞌa in kiti kameyu yavi tsaꞌa iñu tiku, tia nchichi xeen ka kui ña in ntikuika kiꞌvia nuu inkaa Stoꞌo Nchuxi cha kuntsaꞌnu ya nui.
Ta ntsini soꞌo kuera ña nikaꞌan Jesus nikunaꞌa xeen ka ini kuera, cha kantakatuꞌun tsi taꞌan kuera:
Cha ntakunchee ya nuu kuera cha nikachi ya:
―Nuu kue nivi kui in ña miki kuu, tia nuu Stoꞌo Nchuxi koo ña nchichi, vari ntiꞌa kuu saꞌa ya.
Cha sara ta Pedru nikachi ra suꞌa:
―Meekue tsa stakoo kue ntiꞌi ñaꞌa kumi kue, cha ntakaa kue ni.
Sara nikachi Jesus:
―Ñantaa kaꞌan yu, ña kuena stakoo veꞌe na, a ñani na, a kuaꞌa na, a tata na, a nana na, a ñásiꞌi na, a seꞌe na, a ñuꞌú na tsaꞌa mee tsi ña tsinu ini na tuꞌun tsaa ña kaꞌan yu,
cha kuena yoꞌo ini yee na vichi, kuntaneꞌe na kuaa in-sientu ka ña kuaꞌa ka, tono veꞌe na, ñani na, kuaꞌa na, nana na, seꞌe na tsi ñuꞌú na, vasu kusanchuꞌa kue nivi na. Cha kii vatsi chinuu kuntaneꞌe na ña kuchaku na ichaꞌncha.
Tia kuaꞌa nchuꞌa kuena kaꞌnu kuu ñayivi yoꞌo, cha kue kaꞌnu kuu na nuu Stoꞌo Nchuxi; cha kuaꞌa nchuꞌa kuena kue kaꞌnu kuu ñayivi yoꞌo, cha kaꞌnu kuu na nuu ya.
Ña uni ntakani Jesus ña kunkaꞌni na ya
Kuaꞌan kuena chi ñuu Jerusalen, cha ntasnuu Jesus nuu kue nivi ntakaa ya. Cha ntiꞌi kuena ntakanini kuena, cha ntakaa yuꞌu so kuena ya. Cha satsio ya nti-utsi-uvi kue chaa ntakaa ya, cha nikitsaá ya ntakani ya ña kuntoꞌo ya, cha nikachi ya suꞌa:
—Kuchaa soꞌo koyu, vichi ra kunkoꞌon Jerusalen, nuu kuntakuaꞌa na yu, Chaa ntachuun Stoꞌo Nchuxi, nuu kue sutu kuntsaꞌnu nuu kue sutu tsi kue skuleru ley. Ika kusantaa koyi tuꞌun tsaꞌa̱ ña kunkaꞌni kuii koyi yu, cha kuntakuaꞌi yu nuu kue nivi na kue kuu judio.
Kunkuaku nchaa koyi yu, cha kustutsi koyi yu, cha kuntivi sii koyi yu, sara kunkaꞌni kuii koyi yu; tia titsi uni kii kuntachaku yu.
Ña tsika Jacobo tsi Juaa nuu Jesus
―Mestru, kuni kue ña saꞌa ni ñamani, kuaꞌa ni ña kunkaka kue.
Cha nintakatuꞌun ya:
―¿Nchii kakuni koyu ña kuaꞌa nuu koyu?
Cha nikachi kuera:
―Kuaꞌa ni ichi ña nuu vii ntatu kuntsaꞌnu ni, nakuntuꞌu kue, in kue tsio ntaꞌa kuaꞌa ni, cha inka kue tsio ntaꞌa sachi ni.
Tia Jesus nikachi ya:
―Ntsíni koyu nchii kuu ña tsika koyu. ¿A kuu koꞌo koyu ña uva kunkoꞌo̱, cha kuantucha koyu tono kunkuantucha̱ cha ntoꞌo koyu tono kuntoꞌo̱?
Cha ntanchiko neꞌe kuera tuꞌun yoꞌo:
―Kuu saꞌa kue ña.
Sara nikachi Jesus:
―Kunkoꞌo koyu ña uva ña kunkoꞌo̱, cha kunkuantucha koyu tono kunkuantucha̱;
tia ña kuntuꞌu koyu tsio ntaꞌa kuaꞌa̱ a tsio ntaꞌa sachi̱, kue ntutaꞌan yu kuaꞌa ña, vari mituꞌun Stoꞌo Nchuxi kuu ya kunkuaꞌi nuu kuena nikatsi ya.
Nuu ntsini soꞌo nti-utsi ka kue chaa ntakaa ya ñoꞌo, ntakuꞌu xini kuera tsi Jacobo tsi Juaa.
―Tono kue meekoyu tsa tsini koyu ña nuu ñayivi yoꞌo yee kue chaa kuntsaꞌnu ña kaꞌín ña kuu ntakaꞌnchi chuun cha sanchuꞌi kue nivi, cha kueña kuu xini tuchii saꞌi ña kantsitsa kue nivi nui.
Tia nuu kue meekoyu suu saan kui. Tatu nchii in koyu kuni kuntsaꞌnu, tsini ñuꞌu chincheu kue taꞌun.
Cha saani tatu nchii in koyu kuni kukuu xini, tsini ñuꞌu kukuu in musu ña sachuun chiꞌan nuu kue taꞌun.
Vari ni mee, Chaa ntachuun Stoꞌo Nchuxi, kue vatsi̱ takua sachuun na nuu̱, tia vatsi̱ takua sachuu̱n nuu na, cha kuu yu takua saan kaku kuaꞌa nchuꞌa na.
Jesus stata ya in chaa ntikuaa nani Vartimeu
Ntsaa Jesus ñuu Jerico. Sara nikee ya ñuu ka tsi kue chaa ntakaa ya tsi kuaꞌa nchuꞌa ka kue nivi. Cha nuu kuaꞌan ya ika, yuꞌu ichi ka ñantuꞌu in chaa kuaa kuntaꞌvi, cha nani ra Vartimeu, seꞌe Timeu.
Nuu ntsini soꞌo ra ña Jesus ya Nazaret kuu ya niyaꞌa, nikitsaá ra kana ra:
―¡Jesus, Seꞌe David, <sup>a</sup> koo ñamani ini ni tsaꞌa̱!
Cha kuaꞌa nchuꞌa kue nivi kanaꞌa na tsi ra takua nakasi ra yuꞌu ra, tia viꞌi ka niꞌi nikana ra:
―¡Seꞌe David, koo ñamani ini ni tsaꞌa̱!
Sara Jesus ntsikunchichi ya cha nikachi ya:
―Kana koyu ra.
Cha nikana kuena chaa kuaa yoꞌo, cha nikachi na suꞌa:
Cha chaa kuaa yoꞌo skana ra koto ra cha numi tsiꞌi ra ntakunchichi ra cha ntanchaa ra nuu Jesus.
Cha nintakatuꞌun ya ra:
―¿Nchii kunu ña saꞌa̱ tsiun?
Cha chaa ntikuaa yoꞌo ntanchiko neꞌe ra:
―Mestru, kuni yu ntakunchee.
Cha Jesus nikachi ya:
―Tsa kuu nuꞌu, vari tsa ntuvaꞌu tsaꞌa ña tsinu inu yu.
Cha mii saan ntatuu nuu ra, cha ntakutakaa ra Jesus kuaꞌan ra.
Jesus kuankiꞌvi ya ñuu Jerusalen
Cha nikuyachi Jesus ñuu Jerusalen, cha kuayaꞌa yachi ya kue ñuu ña nani Vetage tsi Betania, tsaꞌa yuku nuu kaa kutu Olivo. Cha ika ntachuun ya uvi kue chaa ntakaa ya,
cha nikachi ya suꞌa tsi kuera:
―Kuaꞌan koyu ñuu ña kantuꞌu chinuu. Cha ta kunkiꞌvi koyu, kunkuni koyu ña nchiku in lurru, kiti ni in na nchaa koso. Saña koyu ti cha kutañuꞌu koyu ti kitsu yoꞌo.
Cha tatu nchii in na ntakatuꞌun, chanu vaꞌa saña koyu ti, kachi koyu ña Stoꞌo kue tsini ñuꞌu ra ti, cha yachi ni kuntaxchiko ra ti.
Cha nintakatuꞌun kuena iin ika kuera:
―¿Chanu vaꞌa saña koyu lurru yoꞌo?
Cha ntanchiko neꞌe kuera tuꞌun tono nikachi Jesus. Cha ma nikaꞌan ka kuena.
Sara ntanchiko kuera tsi lurru ka nuu inkaa Jesus, cha ntsaki kuera koto kuera sata ti, sara Jesus ntakoso ya ti.
Cha kuaꞌa nchuꞌa so kue nivi nikitsaá na tsaki na koto na ichi, cha sava tuku na tsaꞌncha na ntaꞌa yutu cha tsaki tuku na ña nii ichi nuu kuayaꞌa ya kuaꞌan ya.
Cha kue nivi na ntasnuu tsi kuena ntakaa kana na suꞌa:
―¡Hosana! <sup>a</sup> ¡Nakoo vaꞌa ya vatsi yuꞌu nuu Stoꞌo Nchuxi!
¡Nakoo vaꞌa ñakuntsaꞌnu vatsi chinuu, ña kunkoo tono nuu ntsikuntsaꞌnu nti paa ko David! ¡Hosana<sup>b</sup> mancha nuu suku ka!
Sara nikiꞌvi Jesus ñuu Jerusalen cha kuaꞌan ya veñuꞌu kaꞌnu ka. Ntakunchee ya ntiꞌi so tsio, sara nikee ya kuaꞌan ya ñuu Betania tsi nti-utsi-uvi kue chaa ntakaa ya, vari tsa kunini.
Jesus tsaꞌa chiꞌan ya tumakuxi
Cha nuu ntuu inka kii, nikee Jesus ñuu Betania kuaꞌan ya, cha ichi kuaꞌan ya ntakuꞌu ya soko.
Cha tsika ntsini ya inkaa in tumakuxi, cha kuii so ntaꞌa tu. Cha ntanchaa ya takua kunchee ya a iin kuiꞌi tu, tia mimee ntaꞌa tu ntukuii, cha ni in kuiꞌi koo inaa, vari suu yoo ña tsaꞌa tu kuiꞌi kui.<sup>c</sup>
Sara nikachi ya tsi tumakuxi ka:
Cha ntsini soꞌo kue chaa ntakaa ya ña nikaꞌan ya.
Ta tatsi Jesus kuena xiko ini nuu inkaa veñuꞌu kaꞌnu
Nuu nikitsaa kuera ñuu Jerusalen, nikiꞌvi Jesus ini nuu inkaa veñuꞌu kaꞌnu, cha nikitsaá ya tatsi ya kuena xiko tsi kuena ntakuaan ika. Cha nikava ya tuyaxi nuu ntee xuꞌun ña ntasama na, cha saani nikava tuku ya kue chai kuena xiko sata.
Cha kue tsaꞌa ya ichi ña kue nivi yaꞌa na tsi kue ñaꞌa na ini nuu inkaa veñuꞌu yoꞌo.
Cha nikitsaá ya snaꞌa ya nuu kue nivi, cha kachi ya suꞌa:
―Kaa nchaa nuu tuꞌun Stoꞌo Nchuxi suꞌa: “Veꞌe̱ kui veꞌe nuu ntasakaꞌnu ntiꞌi so kue nivi nii ñayivi yu”, <sup>d</sup> tia kue meekoyu ntasaꞌa koyu ña tono in nuu ntachika vaꞌa kue ntikuiꞌna kue ñaꞌi.
Nuu nineꞌe tuꞌun kue skuleru ley tsi kue sutu kuntsaꞌnu nuu kue sutu, nikitsaá koyi ntantuku koyi nixi saꞌa koyi takua nakaꞌni na Jesus, vari yuꞌu koyi tsaꞌa ña kuaꞌa nchuꞌa kue nivi taꞌan ini na ña vaꞌa nchuꞌa snaꞌa ya.
Cha nuu kunkuaa, Jesus tsi kue chaa ntakaa ya nikee ya ñuu ka.
Snaꞌa Jesus nisa kuaa tsini ñuꞌu tsinu ini na
Xchaan naꞌa inka kii, niyaꞌa Jesus tsi kue chaa ntakaa ya yachi nuu inkaa tumakuxi ka, cha ntsini kuera ña tsa ntayaa mancha yoꞌo tu.
Sara ntakuꞌun ini ta Pedru ña nikaꞌan Jesus takuni, cha nikachi ra tsi ya:
―Mestru, kunchee ni ña ntayaa cheꞌe tumakuxi ña ntsaꞌa chiꞌan ni yoꞌo.
Cha ntanchiko neꞌe Jesus:
Ñantaa kaꞌan yu, tatu nchii in na nakaꞌan tsi yuku yoꞌo: “¡Kutsiu cha skana meu nuu chikuii ntucha!” cha kue tsiku saka ini na, cha tsinu ini na ña kunkuu ña kachi na, cha kunkui.
Tsaꞌa ñaa kachi yu tsi koyu ña ntiꞌi ña tsika koyu nuu Stoꞌo Nchuxi, cha tsinu ini koyu ña tsa nineꞌe koyu ña, cha kunineꞌe koyu ña.
Cha ta tsika taꞌvi koyu, kukaꞌnu ini koyu tatu nchii in ñaváꞌa saꞌa na tsi koyu, takua saan Paa koyu, ya ñantuꞌu antivi, nakukaꞌnu ini ya tsaꞌa kuachi koyu.
Cha tatu kue meekoyu ma kukaꞌnu ini koyu tsaꞌa na, saani Paa koyu, ya ñantuꞌu antivi, ma kukaꞌnu ini ya tsaꞌa kuachi koyu.<sup>e</sup>
Nchii vi neꞌe Jesus nchee ya
Sara ntsaa tuku Jesus ñuu Jerusalen, cha tsika nuu ya ini nuu inkaa veñuꞌu ka, sara uvi uni kue sutu kuntsaꞌnu nuu kue sutu tsi kue skuleru ley tsi kuena kumi chuun nuu kuena judio ntanchaa na nuu ya,
cha nintakatuꞌun na ya:
―¿Nchii nineꞌu nchee ña saꞌu ñoꞌo? ¿Ana ntsaꞌa ichi ña saꞌu ña?
Jesus ntanchiko neꞌe ya tuꞌun suꞌa:
―Saani mee kuntakatuꞌun kueyo. Tatu nantanchiko neꞌe koyu tuꞌun yoꞌo, sara kuntakani̱ ana ntsaꞌa ichi ña saꞌa̱ ñoꞌo.
Cha vichi kaꞌan koyu: ¿Ana ntachuun ta Juaa takua skuantucha ra, a Stoꞌo Nchuxi a ña kue nivi?
Cha nikitsaá koyi kantatuꞌun koyi suꞌa:
—Tatu nakacho ña Stoꞌo Nchuxi ntachuun ra, cha kunkachia: “¿Chanu vaꞌa ma nitsinu ini koyu ra?”
Vari yuꞌu koyi, tsaꞌa ña ntiꞌi so kue nivi tsinu ini na ña ta Juaa ntsikuu ra chaa ntsikaꞌan yuꞌu nuu Stoꞌo Nchuxi.
Sara nikachi koyi nuu ya:
―Ntsíni kue.
Sara nikachi Jesus:
―Saani mee ma ntakani nuu koyu, ana tsaꞌa ichi ña saꞌa̱ ñoꞌo.
Tuꞌun nchichi ña kaꞌan tsaꞌa kue chaa ña nikiꞌin nuu ñuꞌú nuu kaa tu-uva
Sara nikitsaá Jesus ntakani ya tuꞌun nchichi cha kachi ya suꞌa:
—Ntsio in chaa ntastee tu-uva nuu ñuꞌú ra, cha ntsasi ra nii so nuu kaa tu; sara saꞌa tikoꞌi ra nuu in toto takua kuu kaxi na uva. Cha saani savaꞌa tuku ra in veꞌe suku takua kaa ra koto ra ichi nuu kaa tu-uva ra. Sara ntsaki nchaa ra ntiꞌi ñoꞌo nuu inka ka kue chaa takua nasachuun koyi nuu tu-uva ra, sara kuaꞌan tsika ra inka ñuu.
Cha ta nikitsaa kii ña tsini ñuꞌu chaꞌvi koyi nuu ra, sara ntachuun ra in musu ra, takua nakuꞌin kiꞌin yaꞌvia yuꞌu nuu ra.
Cha ta ntsaa musu yoꞌo, kuena sachuun nuu tu-uva yoꞌo ntiin koyi chaa yoꞌo cha ntsaꞌni koyi ña. Ni ñaꞌa ma ntsaꞌa koyi nui, sara ntatatsi koyi ña kuanuꞌi.
Sara ntachuun tuku stoꞌo yoꞌo inka tuku musu ra, tia nikani koyi yuú xinia cha kini tuku nikaꞌan koyi tsian.
Sara ntachuun tuku ra inka musu, cha ntsaꞌni kuii koyi ña. Sara ntachuun tuku ra kuaꞌa ka musu, cha sava na nikani koyi, cha sava na ntsaꞌni kuii koyi.
’Cha santii ra koo ka ña kintoo nuu ra, cha ntachuun ra mituꞌun xini seꞌe ra ña kuu ini nchuꞌa ra. Ntachuun ra ña vari nikaꞌán ra ña kunkoo iñuꞌu koyi nui tsaꞌa ña kui seꞌe ra.
Sara ntiin koyi chaa yoꞌo cha ntsaꞌni kuii koyi ra, cha skana koyi iki kuñu ra itsio yuꞌu ñuꞌú yoꞌo.
Sara nikachi tuku Jesus:
—¿Nixi kaꞌán koyu ña kusaꞌa stoꞌo ñuꞌú yoꞌo? Ña kusaꞌa ra kuu ña kunkitsi ra, cha kunkaꞌni kuii ra kue nivi yoꞌo, sara kunkuaꞌa nuu tuku ra ñuꞌú ra nuu inka na.
’¿A kue nikaꞌvi koyu nuu tuꞌun Stoꞌo Nchuxi? nuu kachi suꞌa:
“Yuú ña nikuntasi kue chaa savaꞌa veꞌe,
ntui yuú ña kaꞌnu xeen ka kuu.
Ñoꞌo saꞌa Stoꞌo Nchuxi,
cha kui in ñavii nchuꞌa so nuu ko.”<sup>a</sup>
Cha kuena fariseu tsi kuena skuleru ley nikuni na tiin na Jesus, vari ntsini na ña nikaꞌan ya tuꞌun nchichi yoꞌo tsaꞌa kuena. Tia tsaꞌa ña yuꞌu na kue nivi, ña kui stakoo na ya ra kuaꞌan na.
Ta ntakatuꞌun na Jesus a tsini ñuꞌu so chaꞌvi na
Kue chaa fariseu ntachuun ra uvi uni nivi ra, cha saani ntsaa tuku uvi uni kue nivi Herode, <sup>b</sup> cha ntsaa na nuu inkaa Jesus, takua nasaꞌa na ña kaꞌan ya in tuꞌun kue vaꞌa, cha tsio saan kuu chaa kuachi na ya.
Cha ta nikitsaa kuena yoꞌo nikachi na:
―Mestru, tsini kue ña meeni kaꞌan ni ñantaa, cha kue ntini ni nixi kaꞌan kue nivi tsaꞌa ni, cha kue ncheꞌe ni nchii kuu na. Cha meeni snaꞌa ni ñantaa nixi kuni Stoꞌo Nchuxi ña koo kue. ¿A vaꞌa ni kui ña chaꞌvo xuꞌun ña nuꞌu ñuu Roma nuu chaa kuu Cesar, <sup>c</sup> a ña ma chaꞌvo? ¿A tsini ñuꞌu chaꞌvi kue, a kue tsini ñuꞌu?
―¿Chanu vaꞌa tsito ini koyu yu? Kuaꞌa in xuꞌun kaa nuu̱ takua nakunchee̱ ña.
Sara ntsaꞌa na in xuꞌun kaa nuu ya, cha nikachi ya:
―¿Ana nuu kuu ña inkaa nuu xuꞌun yoꞌo, cha ana siꞌvi kuu ña kaa nchaa nui?
Sara ntanchiko neꞌe koyi:
―Siꞌvi tsi nuu chaa kuu Cesar inkaa nui.
Cha Jesus nikachi ya suꞌa:
―Kuaꞌa koyu nuu chaa kuu Cesar ña ntutaꞌan ra, cha kuaꞌa koyu nuu Stoꞌo Nchuxi ña ntutaꞌan ya.
Cha nikunaꞌa so ini koyi tsaꞌa tuꞌun ña nikaꞌan ya.
Ta ntakatuꞌun na Jesus tsaꞌa ña-kuntachaku na
Sara nikitsaa uvi uni kue chaa saduseu nuu inkaa Jesus. Cha kue chaa yoꞌo kue tsinu ini kuera ña kuena ntsiꞌi kuntachaku na, tsaꞌa ñaa nikaꞌan kuera suꞌa nuu Jesus:
―Mestru, nti ta Moises ntsaki nchaa ra suꞌa: Tatu in chaa ntantaꞌa ra cha ntsiꞌi ra, cha kue nitsio ni in seꞌe ra, cha ñani chaa ntsiꞌi yoꞌo tsini ñuꞌu tantaꞌa ra tsi ñaꞌá nintoo yoꞌo, takua koo in siꞌi ntakunkaa yuꞌu nuu chaa ntsiꞌi ka.
Cha tatu ñakachi ta ni, ña ntsio utsa chaa ña iin ñani kuera. Cha chaa xiꞌna ntantaꞌa ra tsi in ñaꞌá, cha ntsiꞌi ra cha koo ni in seꞌe ra nitsio tsian.
Sara ñani ra ña uvi ntantaꞌa ra tsi ñaꞌá nintoo yoꞌo, tia saani ntsiꞌi tuku ra, cha koo tuku seꞌe ra nitsio tsi ñaꞌá yoꞌo. Cha saani nikuu tsi ñani ra ña uni.
Cha vichi, kii kuntachaku na, nuu nti-utsa chaa yoꞌo, ¿nchii kuu chaa kunkukuu ia, tatu nti-utsa ra ntantaꞌa tsian?
Sara ntanchiko neꞌe Jesus tuꞌun yoꞌo:
―Kue meekoyu ra kuaꞌa nchuꞌa stiꞌvi koyu, vari kue tsitu nini koyu tuꞌun kaa nchaa, ni ntsíni koyu nchee Stoꞌo Nchuxi.
Kii kuntachaku kuena ntsiꞌi, ni chaa ni ñaꞌá ma tantaꞌa ka na, vari kunkukuu na tono kue angel ña yee antivi.
Cha tsaꞌa kuena kuntachaku, ¿a kue nitsikaꞌvi koyu nuu tutu ña nchaa nti ta Moises, ta nikaꞌan Stoꞌo Nchuxi nuu ra nuu inkaa tuviñu kai, ta nikachi ya suꞌa: “Mee kuu Stoꞌo Nchuxi ta Abraham, ta Isaac tsi ta Jacob.”
¡Cha meeya suu Stoꞌo Nchuxi kuena ntsiꞌi kuu ya, vari kuu ya Stoꞌo Nchuxi kuena chaku! Cha kue meekoyu kuaꞌa xeen stiꞌvi koyu.
Tuꞌun ña kaꞌnu ka kuu ntsaki Stoꞌo Nchuxi
Cha ntsini soꞌo in skuleru ley ña ntatuꞌun na tsi Jesus, cha ntsitu ninia ña vaꞌa nikaꞌan Jesus, sara ntanchaa yachi ki nuu inkaa ya cha nintakatuꞌin ya:
―¿Nchii tuꞌun kuu ña kaꞌnu xeen ka kuu nuu kue ña ntsaki Stoꞌo Nchuxi ña tsini ñuꞌu kantsitsa ko?
Cha ntanchiko neꞌe Jesus tuꞌun yoꞌo:
―Tuꞌun ña kaꞌnu ka kuu nuu ntiꞌi kue tuꞌun ña ntsaki Stoꞌo Nchuxi kuu ñoꞌo: “Kuchaa soꞌo nivi ñuu Israel, Stoꞌo ko ya kuu Stoꞌo Nchuxi, mituꞌun ya kuu.
Kuu inu Stoꞌo ku ya kuu Stoꞌo Nchuxi, tsi ntiꞌi so anua ku, tsi mancha maá ka inu, tsi ntiꞌi so ñatsintuni ku, tsi ntiꞌi so nchee ku.”<sup>d</sup>
Cha tuꞌun ña uvi saani kaꞌnu kui, cha kachia suꞌa: “Kuu inu kue taꞌun tono kuu inu meu.” <sup>e</sup> Koo ka tuꞌun kaꞌnu xeen ka kuu tono ntintuu ñoꞌo.
―Vaꞌa nchuꞌa nikaꞌan ni, Mestru. Ñantaa kui ña yee mituꞌun xini Stoꞌo Nchuxi, cha koo ka inka ya.
Cha tsini ñuꞌu kuu ino ya tsi ntiꞌi so anua ko, tsi ntiꞌi so ñatsintuni ko, tsi mancha maá ka ino, tsi ntiꞌi so nchee ko, cha saani tsini ñuꞌu kuu ino kue taꞌan ko tono kuu ino meeko. Ñoꞌo kuu ña kaꞌnu xeen ka kuu suu saan ntiꞌi ña soko ko tsi ña tsaꞌun ko nuu ya.
Nuu ntsini Jesus ña skuleru ley yoꞌo vaꞌa ntsitu ninia tuꞌun ntanchiko niꞌi, cha nikachi ya tsian:
―Kumani xoo ka ni takua kuu kuntsaꞌnu Stoꞌo Nchuxi nuu ku.
Cha ni in ka na ma nikitsi ini ntakatuꞌun na ya.
¿A kuu Cristo seꞌe nti ta David, a ña Stoꞌo so ra kuu ya?
Jesus snaꞌa ya nuu kue nivi ini nuu inkaa veñuꞌu kaꞌnu, cha nintakatuꞌun ya kuena:
―¿Chanu vaꞌa kachi kue skuleru ley ña Ya kuu Cristo kuu ya seꞌe nti ta David?
Cha tsa tsini vaꞌa koyu ña Espiritu Stoꞌo Nchuxi saꞌa ya ña mee ni ta David nikaꞌan ra suꞌa:
Stoꞌo Nchuxi nikachi ya nuu Stoꞌo yu suꞌa:
“Kuntuꞌu tsio ntaꞌa kuaꞌa̱,
mancha nakitsaa kii ña kunkaki yu
kueña kuntasi yo titsi tsaꞌu.”<sup>f</sup>
Cha kuaꞌa nchuꞌa na ntsini soꞌo, cha ntaꞌan ini na tuꞌun ña snaꞌa Jesus.
Jesus kaꞌan ya tsaꞌa ña saꞌa kue skuleru ley
Cha snaꞌa Jesus nuu kue nivi cha ntsikaꞌan ya suꞌa:
—Kunchaa koyu meu nuu kue skuleru ley, vari kuena yoꞌo taꞌan ini na kuntsitsi na saꞌma nani, cha taꞌan ini na ña nuu yaꞌvi kaꞌan vaꞌa nivi na tsi ntiꞌi ña iñuꞌu.
Cha taꞌan ini na kuntuꞌu na nuu xiꞌna ñuꞌu chai mancha nuu ini veꞌe sinagoga, cha ntakatsi na nuu vaꞌa ka kuntuꞌu na katsaꞌan na ta kuaꞌan na in viko.
Cha tsaꞌni ntaꞌvi na kue ñaꞌá ntsiꞌi ii, cha naꞌá nchuꞌa tsika taꞌvi kuena takua nakukaꞌan nivi ña kuu na nivi vaꞌa. Tia kuena saꞌa saan kuntoꞌo na ña tsatu ichaꞌncha.
Xuꞌun ña nisoko ñaꞌá kuntaꞌvi ntsiꞌi ii
Sara ntsikuntuꞌu Jesus yachi nuu kantuꞌu kue tsatu nuu chikaa kue nivi xuꞌun ña soko na, cha ncheꞌe ya nixi chikaa na ña. Kuaꞌa nchuꞌa nivi na kuika chikaa na kuaꞌa xuꞌun.
Cha ntanchaa in ñaꞌá kuntaꞌvi ña ntsiꞌi ii, cha nchikai uvi xuꞌun kaa, ña xoo yaꞌvi.
Sara nikana Jesus kue chaa ntakaa ya, cha nikachi ya:
―Ñantaa kaꞌan yu nuu koyu ña ñaꞌá kuntaꞌvi yoꞌo kuaꞌa ka ntsaꞌi, suu saan ntiꞌi kuena ntsaꞌa xuꞌun yoꞌo;
vari ntiꞌi so kuena ntsaꞌa, ntsaꞌa na ña yoso nuu na, tia ñaꞌá yoꞌo kuntaꞌvia cha ntsaꞌa ntiꞌa ña kumia ña kuchakui.
Nikaꞌan Jesus ña kunkoyo veñuꞌu kaꞌnu
―¡Mestru, kunchee ni nixi naꞌnu ra nixi vii yuú yoꞌo, cha vaꞌa nchuꞌa so yee veñuꞌu ña savaꞌa na yoꞌo!
Cha Jesus nikachi ya:
―Meu ra ncheꞌu kue veꞌe naꞌnu yoꞌo, cha nakachi yu nuu ku ña ma kintoo ni in yuú sata inka yuú ña inaꞌnu taꞌan veꞌe yoꞌo, ntiꞌa kunkoyo.
Ña kunkuu ta kunkuyachi kitsaa kii santii
Sara kuanana Jesus tsi kuena ntakaa ya yuku ña nani Olivo, ña tsito taꞌan chi tsio nuu inkaa veñuꞌu kaꞌnu ka, cha ika ntsikuntuꞌu ya. Sara ta Pedru tsi ta Jacobo tsi ta Juaa tsi ta Andres nikee tsio kuera cha nintakatuꞌun kuera ya:
―¿Nchii kii kunkuu ñoꞌo, cha nchii kuu ña kunkuu ta kuntanchaa kuu ntiꞌi ñoꞌo?
Cha Jesus nchinaꞌa ya kuera suꞌa:
—Kunchaa koyu meu takua ni in nivi ma staꞌvi kueyo.
Vari kuaꞌa nchuꞌa kue nivi kunkachi na ña vatsi na yuꞌu nuu̱ cha kunkachi na: “Mee kuu Ya kuu Cristo”, cha kustaꞌvi na kuaꞌa nchuꞌa kue nivi.
’Cha ta ntsini soꞌo koyu ña tsaꞌni taꞌan nivi kue ñuu suꞌa chika, ma yuꞌu koyu. Saan tsini ñuꞌu kui, cha tia nchaa ka kui kii santii.
Vari in ñuu kaꞌnu kunkaꞌni taꞌin tsi inka ñuu kaꞌnu; cha kuena kuntsaꞌnu kuskaka naꞌa na kue nivi na. Cha kuaꞌa tsio kuntaan niꞌi nchuꞌa so, cha kunkoo tama cha kuntiin taꞌan kue nivi. Cha ñoꞌo saka tsaꞌa ña tsatu kui cha kunkui tono ntoꞌo in ñaꞌá ta saka kitsai tsaꞌnchi titsia ta kunkaku siꞌi.
’Cha kue meekoyu satuꞌva koyu meu, vari kuntakuaꞌa na kueyo ntaꞌa chaa kumi chuun ini veꞌe sinagoga, <sup>a</sup> cha kusaꞌa nchuꞌa na kueyo. Cha tsaꞌa mee ra kunkunchaka na kueyo kuꞌun na nuu ña kumi chuun tsi nuu ña kuntsaꞌnu. Cha ika kuntakani koyu tuꞌun tsaꞌa̱ nuu kuena.
Cha tsini ñuꞌu ntakani na tuꞌun tsaꞌa̱ nuu nii ñayivi, ta kumani ka kitsaa kii santii.
Cha kue chaa kuntakuaꞌi kue ñania takua nakaꞌni na ña; cha kue tata kuntakuaꞌa ra seꞌe ra takua nakaꞌni na ña; cha kue seꞌe kunkaka naꞌi tsi tata ña, cha kuntakuaꞌi ra takua nakaꞌni na ra.
Cha kuaꞌa nchuꞌa kue nivi kunkuntasi na koyu tsaꞌa mee; tia na kunkunchee ini mancha kii santii ka yee na, kunkaku na.
’Cha kunkuni koyu in ñakini ña kuntasi na, cha kunkunkai nuu kue ntutaꞌin kunkai. <sup>b</sup> Tsaꞌa ñakini yoꞌo ra kustakoo na nuu ntsitsio iñuꞌu na. <sup>c</sup> Kuena kaꞌvi ñoꞌo, nakutu nini na ña. Cha ta nikitsaá kuu ñoꞌo, kuena ntee kue ñuu Judea nakunu na kuꞌun na yuku.
Cha kuena inkaa yuyeꞌe, ma ntiꞌvi na tava na ni ñaꞌa;
cha kuena kuaꞌan sachuun yuku, ma ntanchiko na ntakiꞌin na koto na.
¡Kii saan, ntaꞌvi ta kue ñaꞌá ña ñuu seꞌe a ñá kumi suluu tsitsi!
Kaka taꞌvi koyu nuu Stoꞌo Nchuxi ña ma kuu ñoꞌo yoo kuun yuꞌva,
vari kunkui kii tsatu xeen ka, tono miki tsio mancha ta xiꞌna saꞌa Stoꞌo Nchuxi ñuꞌu nchaꞌi, mancha vichi, cha ni miki ka koi.
Cha tatu Stoꞌo Nchuxi ma ntasaxoo ya kue kii yoꞌo, ni in na ma kaku, tia kuntasaxoo ya kue kii yoꞌo tsaꞌa ña kuu ini ya kuena nikatsi ya.
’Cha tatu kii saan nchii in na kachi tsi koyu: “Kunchee, ña yoꞌo inkaa ya kuu Cristo”, a “Kunchee, ika inkaa ya”, ma tsinu ini koyu.
Vari kuntakoo nivi staꞌvi ña kunkachi ña kui ya kuu Cristo tsi kueña staꞌvi ña kachi ña kaꞌin yuꞌu nuu Stoꞌo Nchuxi, cha kustui ña kaꞌnu tsi ña vii, takua staꞌvia nivi, cha tatu kuu, kustaꞌvia mancha na nikatsi Stoꞌo Nchuxi.
¡Kunchaa koyu kue meu!, vari ntiꞌi ñoꞌo tsa nchinaꞌa̱ koyu.
Ta kuntanchiko Jesus
sara kue chuun ka ra kunkoyo ti, cha kue nchee ña inkaa antivi<sup>d</sup> kunkisi nui.
Sara kunkuni kue nivi mee, Chaa ntachuun Stoꞌo Nchuxi, cha kuntanchii̱ kitsi̱ nuu vikó tsi ntiꞌi so nchee̱.
Cha mee kuntachuun kue angel, cha kuntasatuti kuena tsa ntakatsi̱ ntee ntikumi tsio tsaꞌa ñayivi, mancha santii ka tsaꞌa nuu ñuꞌu nchaꞌi, tsi mancha santii ka tsaꞌa antivi.
’Kutuꞌva koyu tuꞌun yoꞌo ña kaꞌan tsaꞌa tumakuxi: Vari ta vatsi nana numa tu, sara ntukuii tu, cha tsa ntsini koyu ña kuyachi yoo savi.
Cha saani kue meekoyu, ta ntsini koyu ña kuu ntiꞌi ñoꞌo, kuni koyu ña mee, Chaa ntachuun Stoꞌo Nchuxi, tsa kuyachi kitsi̱.
Ñantaa kaꞌan yu, ña ntiꞌi ñoꞌo kunkui ta kumani ka kuu kue nivi na yee vichi.
Antivi tsi ñuꞌu nchaꞌi kunai, tia tuꞌun ña kaꞌan yu miki nai.
’Tia ni in na ntsini nchii kii ni nchii hora kunkuu ñoꞌo, ni kue angel antivi, ni mee, ña kuu̱ Seꞌe ya, ntsíni yu, mituꞌun xini Paa kuu ya tsini.
’Tsaꞌa ñaa, kunchaa koyu meu cha koo ntsitsi ini koyu, cha kaka taꞌvi koyu vari ntsíni koyu nchii kii kunkuu ñoꞌo.
Tsini ñuꞌu saꞌa koyu tono saꞌa in chaa, ta kunkee ra kuꞌun ra inka ñuu, cha ntakaꞌncha ra chuun nuu kue musu ra ña nakunchaa kuena veꞌe ra. Cha stakoo ra chuun nuu ta in ta in kuena saꞌa na, cha nikachi ra tsi chaa nchaa yuyeꞌe ña vaꞌa nakunchaa ra.
Koo ntsitsi ini koyu vari ntsíni koyu nchii hora kuntanchiko stoꞌo veꞌe yoꞌo. Kuu kui ta kunkuaa, a ñuu, a ta xina kana toꞌlo, a ta kuntuu.
Ma suu ña in sunaa kitsaa ra, cha kixi koyu.
Ña kaꞌan yu nuu koyu yoꞌo, kaꞌan yu ña nuu ntiꞌi so na: ¡Koo ntsitsi ini koyu!
Kumani uvi ka kii ña koo viko Pascua tsi viko ña ta tsatsi na paa ña kue kee ña statachi ña. <sup>a</sup> Ntatuꞌun kue sutu kuntsaꞌnu nuu kue sutu tsi kue skuleru ley nixi staꞌvi kuera takua katiin kuera Jesus cha kaꞌni kuera ya.
Cha yee na kachi ña ma tiin na ya mii viko yoꞌo, takua ma ntuniꞌi kue nivi iin viko yoꞌo.
In ñaꞌá tsosi xiko asi xini Jesus
Jesus ntatsaa ya ñuu Betania cha ntsaa ya veꞌe Simon, cha kaꞌan na tsi ra chaa kuꞌu kueꞌe chaꞌi. Cha ini ñantuꞌu Jesus nuu tsitsaꞌan na, ntsaa in ñaꞌá ña naa in tintoꞌo yuú<sup>b</sup> luulu nuu inkaa xiko ntinuu ña kana yutu nani nardo, ña yaꞌvi nchuꞌa. Cha ntaꞌvia yuꞌu tintoꞌo luu yoꞌo cha ntsosi xiko asi yoꞌo xini Jesus.
Cha sava kuena iin ika ntakuꞌu xini na, cha nikitsaá na kantatuꞌun na suꞌa:
―¿Chanu vaꞌa sanchuꞌi xiko yoꞌo?
Xiko yoꞌo ra kuu kuyaꞌvia tsaꞌa in yaꞌvi ña neꞌe na sachuun na nuu in kuia, cha satsa na ña nuu kuena kuntaꞌvi.
Cha nikitsaá na kaa nchaa na ñaꞌá yoꞌo.
Tia Jesus nikachi ya:
―Taxiin kuu yuꞌu koyu. ¿Chanu vaꞌa kaꞌan koyu saan tsi ñaꞌá yoꞌo? Saꞌi in ñaꞌa vaꞌa tsiin.
Kuena kuntaꞌvi ra ntee niꞌna kunkoo na tsi koyu, cha nchii kii ni kuni koyu ra kuu chinchee koyu na, tia mee ra suu ntee niꞌna kunkoo̱ tsi koyu.
Ñaꞌá yoꞌo saꞌi ntiꞌi ña kuu saꞌi. Nchiꞌa xiko yoꞌo yu, vasu kumani ka kutsi na yu.
Ñantaa kaꞌan yu ña nchii nikuu nuu ñayivi yoꞌo nuu kuntakani na tuꞌun vaꞌa tsaꞌa̱, kunkaꞌan tuku na tsaꞌa ña saꞌa ñaꞌá yoꞌo, cha saan so kuntakuaneꞌe na ñá.
Juda Iscariote, in chaa nuu nti-utsi-uvi kue chaa ntakaa Jesus, ntsaa ra nuu iin kue sutu kuntsaꞌnu nuu kue sutu takua katuꞌun ra ña kuntakuaꞌa ra Jesus.
Nuu ntsini soꞌo kue sutu kuntsaꞌnu yoꞌo ñoꞌo, cha nikuacha kuera, cha ntsaa yuꞌu kuera ña kunkuaꞌa ra xuꞌun nuu Juda yoꞌo. Cha nikitsaá Juda ntantuku ra nixi ntakuaꞌa ra Jesus nuu ntaꞌa kue sutu kuntsaꞌnu ka.
Ta santii ntsixini Jesus tsi kue chaa ntakaa ya
Kii xiꞌna viko ña ntsitsatsi na paa ña kue kee ña statachi ña, cha ntsitsaꞌni na ntikachi yucha luu viko Pascua<sup>c</sup>, sara kue chaa ntakaa Jesus nintakatuꞌun kuera:
―¿Nchii kuni ni kuꞌun kue satuꞌva kue nuu kuxino viko Pascua?
Sara ntachuun ya uvi kue chaa ntakaa ya cha nikachi ya suꞌa tsi kuera:
―Kuaꞌan koyu ñuu Jerusalen. Cha ika kuntakitaꞌan koyu tsi in chaa cha isoko in yoo chikuii. Cha kuꞌun koyu tsi ra.
Cha nuu kunkiꞌvi koyu tsi ra, kaꞌan koyu nuu stoꞌo veꞌe ka suꞌa: “Chaa kuu Mestru ntachuun ra kue cha ntakatuꞌun ra: ¿Nchii kuu nuu kunkuxini̱ vichi ña kui viko Pascua tsi kue chaa ntakaa yu?”
Cha meera kusnaꞌa ra in veꞌe kaꞌnu ña inkaa xini veꞌe ka, ña tsa ntasavaꞌa ra takua kuachoon ña. Cha ika kusatuꞌva koyu ña kunkuxino.
Kue chaa yoꞌo nikee ra kuaꞌan ra ñuu ka. Cha ika nikuntaa ntiꞌi ña nikaꞌan Jesus, cha satuꞌva kuera ña kunkuxini kuera viko Pascua.
Ta kunkuaa ntsaa Jesus tsi nti-utsi-uvi kue chaa ntakaa ya veꞌe nuu satuꞌva na.
Ini tsitsaꞌan kuera, nikachi Jesus:
―Ñantaa kaꞌan yu, ña in koyu ña tsitsaꞌan yoꞌo tsiin, kuntakuaꞌa yu ntaꞌa kueña kumi chuun.
―¿A mee kui?
Jesus ntanchiko neꞌe ya tuꞌun yoꞌo:
―Nuu nti-utsi-uvi koyu in koyu kui, ña kustatsi paa yoꞌo nuu koꞌo tsi mee.
Mee, Chaa ntachuun Stoꞌo Nchuxi, tsini ñuꞌu yaꞌa̱ ntiꞌi ña kaa nchaa nuu tuꞌun Stoꞌo Nchuxi, tia ntaꞌvi ta kuu na kuntakuaꞌa yu. Vaꞌa ka kui nuu ra ña nikusaan so kaku ra.
Ini tsixini kuera, ntiin Jesus in paa cha ntakuaꞌa ya tatsaꞌvi Stoꞌo Nchuxi, cha skuachi ya ña cha ntsaꞌa ya ña nuu kuera, cha nikachi ya:
―Katsi koyu paa yoꞌo, ñoꞌo kuu iki kuñu yu.
Sara ntiin ya yatsi vinu, cha ntakuaꞌa ya tatsaꞌvi Stoꞌo Nchuxi sara siaꞌa ya yatsi yoꞌo nuu kue chaa yoꞌo sara ntiꞌi kuera ntsiꞌi vinu yoꞌo.
Sara nikachi ya:
―Vinu yoꞌo kui nii mee, ncha kusantaa tuꞌun tsaa, ña nchitaꞌan Stoꞌo Nchuxi tsi kuena ñuu ya; cha nii̱ kuu ncha kunkucha tsaꞌa kuaꞌa nchuꞌa so kue nivi.
Ñantaa kaꞌan yu ña ma koꞌo ka yu vinu mancha kii kunkoꞌo̱ vinu tsaa nuu kuntsaꞌnu Stoꞌo Nchuxi.
Jesus kaꞌan ya ña kunkachi ta Pedru ña ntsíni ra ya
Nuu ntsinu ntasakaꞌnu na Stoꞌo Nchuxi tsi kue yaa, <sup>d</sup> kuaꞌan na yuku nani Olivo.
Cha nikachi Jesus nuu kue chaa ntakaa ya:
Tia ta kuntachaku yu, cha kunkutasnuu nuu koyu kuꞌun yu ñuu Galilea.
Cha ta Pedru nikachi ra:
―Vasu ntiꞌi na kustakoo na ni, tia mee ma stakoo ni.
Cha ntanchiko neꞌe Jesus tuꞌun yoꞌo nuu ra:
―Nakaꞌan ntaa yu nuu ku ña tsikuaa vichi ta nchaa ka kana toꞌlo ña uvi chaꞌncha, cha meu uni chaꞌncha kunkachu ña ntsínu yu.
Tia kaꞌan chii so ta Pedru:
―Vasu nakuu yu tsi ni, cha ma kachi yu ña ntsíni yu ni.
Cha saani nikachi ntiꞌi kue chaa ntakaa ya.
Jesus inkaa ya nuu nani Getsemani tsika taꞌvi ya
Sara ntsaa kuera in nuu nani Getsemani tsaꞌa yuku Olivo, cha ika nikachi Jesus tsi kue chaa ntakaa ya:
―Yoꞌo ni kuntuꞌu koyu ini kunkuꞌun yu kaka taꞌvi nuu Stoꞌo Nchuxi.
Cha sara nchaka ya ta Pedru, ta Jacobo tsi ta Juaa kuaꞌan ya. Cha nikitsaá ya tutsi ini ya cha ntoꞌo nchuꞌa so ini ya,
cha nikachi ya tsi kuera suꞌa:
Sara kuaꞌan ya xoo ka chinuu, sara ntsikutsiti ya cha ntsata ncheꞌe ya xini ya mancha nuu ñuꞌú, cha ntsika taꞌvi ya nuu Stoꞌo Nchuxi ña tatu kuu ra nayaꞌa ña tsatu yoꞌo nuu ya.
Cha nuu tsika taꞌvi ya kachi ya suꞌa:
—Ava<sup>f</sup>, Paá, meeni ra ntiꞌa kuu saꞌa ni. Skaku ni yu nuu ña tsatu kuntoꞌo̱; tia ma kui ña kuni mee, nakui tono kuni meeni.
Sara ntanchiko ya nuu iin nti-uni kue chaa yoꞌo, cha kixi naa kuera, cha nikachi ya tsi ta Simon Pedru:
―Simon, ¿a kixu? ¿A ma kuu so koo ntsitsi inu vasu in nunuu lu?
Koo ntsitsi ini koyu cha kaka taꞌvi koyu, takua ma saꞌa koyu kuachi. Espiritu koyu kunia saꞌi ña vaꞌa, tia iki kuñu koyu kuita ña.
Sara kuaꞌan tuku ya kaka taꞌvi ya, cha ntsika taꞌvi ya suu ni tuꞌun ña tsa nikaꞌan ya.
Cha ta ntanchiko tuku ya, tsa kixi tuku kuera, vari tsaꞌni kuii so maꞌna kuera. Cha ntsíni ka kuera nixi kachi kuera.
Cha ntanchiko tuku ya ña uni cha nikachi ya:
―¿Cha kixi ii koyu cha ntitatu ii koyu? Ma kusu ka koyu, vari tsa ntanchaa kuntakuaꞌa na yu, Chaa ntachuun Stoꞌo Nchuxi, ntaꞌa kue nivi kumi kuachi.
Kuantakoo kué ra nakoꞌon, vari kuyachi na kuntakuaꞌa yu.
Ta katiin kuena Jesus
Ini kaꞌan Jesus, ntsaa Juda, in chaa nuu nti-utsi-uvi kue chaa ntakaa ya. Ntsaa ra tsi kuaꞌa nchuꞌa kue nivi, cha naa na matsichi ña uvi yuꞌu tsi yutu, vari kue sutu kuntsaꞌnu nuu kue sutu tsi kue skuleru ley tsi kue chaa ntsaꞌnu kumi chuun kakuu kuena ntachuun kue nivi yoꞌo.
—Chaa ña kuntsitu yu nuu, ñaka kuu ña tiin koyu cha vaꞌa chikatu koyu ña.
Nuu nikitsai cha ntanchai nuu Jesus cha nikachia:
―¡Mestru!
Cha ntsitui nuu ya.
Sara nikatiin koyi ya.
Tia in kue chaa inkaa tsi Jesus ntava ra in matsichi ña uvi yuꞌu cha ntsaꞌncha ra soꞌo chaa kuu musu sutu ña kuu xini nuu ntiꞌi kue sutu.
Cha Jesus nikachi ya tsi kue nivi suꞌa:
―¿Chanu vaꞌa vatsi koyu tsi ña xeen tsi yutu katiin koyu yu? Saꞌa koyu yu tono in ntikuiꞌna.
Ntikii so ntsikaa yu tsi koyu ntsisnaꞌa yu ini nuu inkaa veñuꞌu kaꞌnu, cha miki nitiin koyu yu. Tia ñoꞌo kuu takua nakuntaa ña kaa nchaa nuu tuꞌun Stoꞌo Nchuxi.
Cha sara ntiꞌi kue chaa ntakaa ya stakoo kuera ya, cha ntsinu kuera kuaꞌan ra.
Tia in chaa yucha ntakai ya, cha itui in saꞌma yaxi. Cha ntiin kue nivi ka ña,
tia chaa yucha yoꞌo niyai ra stakoi saꞌmi cha kaa chiꞌi sketi kuaꞌin.
Jesus inkaa ya nuu kue chaa kuntsaꞌnu tsaꞌncha kuachi
Cha ta Pedru tsika tsika ni ntakaa ra cha ntsaa ra ini nuu inkaa veꞌe sutu ka, cha ika ntsikuntuꞌu ra tsi kuena nchaa veñuꞌu, cha ntanchaa ra ituni ra yuꞌu ñuꞌu na.
Cha kue sutu kuntsaꞌnu nuu kue sutu tsi ntiꞌi kue chaa kuntsaꞌnu tsaꞌncha kuachi ntantuku kuena nixi chaa kuena kuachi Jesus, takua kuu kaꞌni kuii na ya, tia kue nintaneꞌe na ni in kuachi ya.
Vari vasu kuaꞌa nchuꞌa na ntakani tuꞌun túꞌun tsaꞌa ya, tia siin siin ntakani kuena.
Sara sava na iin ika ntanchaa ta in ta in na, cha chaa na kuachi naa sata ya, kachi na suꞌa:
―Meekue ntsini soꞌo kue ña kaꞌin suꞌa: “Mee kusnaa veñuꞌu kaꞌnu, ña savaꞌa kue nivi, cha titsi uni kii kuntaneꞌe inka veñuꞌu ña ma saꞌa ntaꞌa kue nivi.”
Tia ni ña saan kue nikitaꞌan tuꞌun ña ntakani na.
Sara ntakunchichi sutu ña kuu xini nuu ntiꞌi kue sutu maꞌi ntiꞌi so kue chaa ntee ika, cha nintakatuꞌun ra Jesus:
―¿A ma kaꞌun ni in tuꞌun? ¿Nchii kuni kachi tuꞌun ña kaꞌan kuena yoꞌo tsaꞌu?
Tia Jesus taxiin so inkaa ya cha ma nikaꞌan ya niñaꞌa. Cha sutu yoꞌo ntakatuꞌun tuku ra ya:
―¿A meu kuu Cristo, Seꞌe Stoꞌo Nchuxi ya yee iñuꞌu ko?
Cha Jesus nikachi ya:
―Aan, mee kuu Cristo. Cha kunkuni koyu mee, Chaa ntachuun Stoꞌo Nchuxi, kuntuꞌu̱ tsio ntaꞌa kuaꞌa ya kumi ntiꞌi so nchee, cha kunkuni koyu ña kunkitsi̱ nuu vikó antivi.
Sara ntata sutu yoꞌo saꞌma ra vari ntakuꞌu xini ra cha nikachi ra:
Tsa ntsini soꞌo kueni tuꞌun váꞌa ña nikaꞌin tsaꞌa Stoꞌo Nchuxi. ¿Nixi kaꞌán kueni?
Cha ntiꞌi so kuena nikachi ña kumia kuachi cha tsini ñuꞌu kui.
Sara sava kuena nikitsaá na tivi sii na ya, cha ntsasi na nuu ya cha kani na ya, cha kachi na suꞌa:
―¡Ntakuni ana nikani yo!
Cha kueña nchaa veñuꞌu iin ika nikatu koyi nuu ya.
Ta Pedru kue tsaa yuꞌu ra ña tsini ra Jesus
Cha ini inkaa ta Pedru ini nuu inkaa veꞌe ka, sara ntsaa in ñaꞌá kuu musu sutu ña kuu xini nuu ntiꞌi kue sutu.
Cha nuu ntsinia ña ta Pedru ituni ra yuꞌu ñuꞌu ka, ntakunchii nuu ra cha nikachia:
―Saani meu ntsitsika nuu tsi Jesus ña ñuu Nazaret.
Tia nikachi ta Pedru:
―Ntsíni yu ña, cha ni ntsíni yu nchii tsaꞌa kaꞌun.
Cha nikutsio ra chi yuyeꞌe. Sara nikana in toꞌlo.
Cha ntsini tuku ñaꞌá ka nuu ta Pedru cha nikitsai kaꞌin tsi sava ka kuena iin ika:
Tia nikachi tuku ra ña ntsíni ra Jesus.
Cha nuu nikunúu, kue nivi na iin ika nikachi tuku na tsi ta Pedru:
―Ñantaa kui ña meu kuu in ña ntsitsika nuu tsi Jesus, vari saani ña ñuu Galilea kuu, cha saan kaꞌun.
Sara ta Pedru niꞌi nikaꞌan ra cha nikachi ra:
―¡Stoꞌo Nchuxi nakuaꞌa chiꞌan ya yu tatu staꞌvi yu!, vari ntsíni yu ana tsaꞌa kaꞌan koyu.
Cha mii saan ni ra nikana tuku toꞌlo ka ña uvi. Cha ta Pedru ntakuꞌun ini ra nixi nikachi Jesus tsi ra: “Ta nchaa ka kana toꞌlo uvi chaꞌncha, cha meu uni chaꞌncha kunkachu ña ntsínu yu.” Sara ntsakú koꞌo so ra.
Ntakuaꞌa na Jesus ntaꞌa ta Pilatu
Ta ntuu, ntututu ntiꞌi kue sutu kuntsaꞌnu nuu kue sutu tsi kue chaa ntsaꞌnu kumi chuun tsi kue skuleru ley. Ntiꞌi kuena yoꞌo kakuu kuena kuntsaꞌnu tsaꞌncha kuachi, cha ntututu kuena cha nchitaꞌan kuena tuꞌun, sara nchikatu na Jesus cha nchaka na ya kuaꞌan na, sara ntasiaꞌa na ya ntaꞌa chaa kuntsaꞌnu nani Pilatu.
Cha nintakatuꞌun ta Pilatu yoꞌo Jesus:
―¿A meu kuu cha-kuu Rey nuu kuena judio?
Sara ntanchiko neꞌe Jesus:
―Meeni kachi saan.
Cha kue sutu kuntsaꞌnu nuu kue sutu kuaꞌa ka kuachi skaa na sata ya.
―¿A ma kaꞌun tsaꞌu? Kunchee nisa kuachi skaa na satu.
Tia Jesus kue nintanchiko neꞌe ya ni in tuꞌun, cha nikunaꞌa ini ta Pilatu.
Ntakaꞌncha ta Pilatu chuun ña nakaꞌni na Jesus
Ta viko Pascua, saan so ta Pilatu ntsisiaa ra in chaa ntasi veꞌe kaa. Cha kue nivi kuu kuena ntakatsi nchii kuu chaa kuniyaa.
Cha kuia yoꞌo inkaa in chaa veꞌe kaa cha nani ra Barrabas, tsi sava ka kue chaa ña ntsaꞌni in nivi, ta nikaka naꞌa na tsi kuena kumi chuun ñuu yoꞌo.
Cha ntsaa kuaꞌa nchuꞌa kue nivi nuu inkaa ta Pilatu, cha nikitsaá na tsika na ña nasaꞌa ra tono saan so saꞌa ra nuu kuia.
Cha ta Pilatu nikachi ra:
―¿A kuni koyu ña nasiaa yu cha-kuu Rey kuena judio?
Saan nikachi ta Pilatu vari tsa tsini ra ña kue sutu kuntsaꞌnu nuu kue sutu ntakuaꞌa na Jesus tsaꞌa ña kuntasi na ya.
Tia kue sutu yoꞌo saꞌa kuena ña tuchii ña nakana kue nivi ña nayaa Barrabas.
Cha ta Pilatu nintakatuꞌun ra kuena:
―¿Cha nchii kuni koyu ña saꞌa̱ tsi ña skunani koyu cha-kuu Rey kuena judio?
Cha kue nivi yoꞌo nikana koꞌo so kuena:
Cha ta Pilatu nintakatuꞌun tuku ra kue nivi yoꞌo:
―¿Nchii kuachi saꞌa chaa yoꞌo?
Tia kue nivi yoꞌo niꞌi ka nikana na:
―¡Nakui nuu krusi!
Sara ta Pilatu ntakaꞌncha ra chuun ña nasiaa na Barrabas, vari nikuni ra ña kintoo vaꞌa ra tsi kue nivi. Sara nikachi ra ña nakani kue soldadu ka Jesus<sup>a</sup>, cha suꞌa nasanchuꞌa na ya, sara kuntakuaꞌa ra ya takua nakaꞌni kuii na ya nuu krusi.
Cha kue soldadu yoꞌo nchaka koyi Jesus ini nuu inkaa veꞌe kaꞌnu nuu ntoyo sava ka kue taꞌin, cha ntasatutu taꞌan ntiꞌi so koyi.
Cha nikatsaki koyi in saꞌma ntintuku sata ya, cha nikava koyi ntaꞌa tu-iñu savaꞌa koyi in corona iñu cha nchikaa koyi ña xini ya.
Sara nikitsaá koyi kana koyi suꞌa:
―¡Nakoo vaꞌa cha-kuu Rey kuena judio!
Cha kani koyi xini ya tsi in yutu, cha tivi sii koyi ya, cha tsikutsiti koyi nuu ya, cha saꞌa ka ni koyi ña ntachi ñuꞌu koyi ya.
Cha ta ntsinu ntsaku nchaa koyi ya, nixita koyi saꞌma ntintuku yoꞌo sata ya, cha ntaskuntsitsi koyi ya tsi saꞌma ya, sara nchaka koyi ya kuaꞌan koyi takua kaꞌni koyi ya nuu krusi.
Ta chinaa koyi Jesus nuu krusi
In chaa nani Simon, cha-ñuu Cirene, cha kuu ra tata Landu tsi Rufu, cha vatsi ra chi yuku. Cha ta kunkiꞌvi ra ñuu yoꞌo, kue soldadu nikaꞌin ña tuchii kuisa ra krusi ña nchiso Jesus.
Cha ntsaꞌa na vinu ña saka tsi mirra<sup>b</sup> koꞌo Jesus, tia ma nitsiꞌi ya ña.
Sara nchinaa na ya nuu krusi. Cha kue soldadu katsisiki siꞌva koyi nanchee nchii saꞌma ya ntutaꞌan ta in ta in koyi.
Cha ta nikuu kaa iin xchaan ra nchinaa koyi ya nuu krusi.
Cha nchinaa na in tuyaxi nuu kaa nchaa nchii tsaꞌa kuu ña nchinaa na ya nuu krusi, cha kaa nchaa suꞌa: “Cha-kuu Rey kuena judio.”
Cha saani nchinaa na nuu krusi uvi chaa saꞌa kuachi, cha ntsani nchichi na koyi itsi tsio nuu inchichi krusi nuu inaa Jesus.
Cha nikuntaa ña kaa nchaa nuu tuꞌun Stoꞌo Nchuxi ña “Saꞌa na tsi ya tono in nivi kumi kuachi.”<sup>c</sup>
Cha kue nivi yaꞌa ika, skuiko na xini na cha tsaku nchaa na ya, cha kachi na suꞌa:
―¡Aan, a suu meu kuu ña kachi ña kusnau veñuꞌu kaꞌnu, cha titsi uni kii kuntaneꞌu ña!
¡Skaku meu cha kuanuu nuu krusi tsaan!
Susaani tsaku nchaa kuena kuu xini nuu kue sutu tsi kue skuleru ley, cha kachi kuena suꞌa:
―Skakui inka nivi, tia ma kuu skakui mii.
¡Ña kuu Cristo yoꞌo, ña-kuu Rey ñuu Israel, cha vichi ra nanui nuu krusi, takua nakuna cha natsinu ino!
Cha saani kue chaa inaa nuu krusi ika nikaꞌan nchaa koyi ya.
Nuu nikuu kotsuu, nikunaa nii nuu ñuꞌu nchaꞌi mancha kaa uni tsini.
Cha kuaa kaa uni tsini ra nikana koꞌo ya cha nikachi ya:
—Eloi, Eloi, ¿lama savaktani? —cha kunia kachia: Stoꞌo Nchuxi mee, Stoꞌo Nchuxi mee, ¿chanu vaꞌa stakoo ni yu?
Cha sava kuena iin ika, nuu ntsini soꞌo kuena nikachi kuena:
―Kuchaa soꞌo koyu ña kani nti ta Elias.<sup>d</sup>
Sara in na inkaa ika sketa na, ra statsi na in ñaꞌa tono in kachi nuu vinu iya cha nchikatui ña in yutu sara ntsaꞌi ña koꞌo ya, cha nikachia:
―Nakunchato, nanchee a kunkitsi Elias snui ña nuu krusi.
Cha Jesus nikana koꞌo ya sara ntsiꞌi ya.
Cha saꞌma kaꞌnu ña ntasi ini veñuꞌu kaꞌnu, nintata sava ntai mancha xini ra mancha tsaꞌa.
Cha chaa kuu xini nuu kue soldadu ñuu Roma, inkaa ra nuu Jesus cha ncheꞌe ra nixi ntsiꞌi ya, cha nikachi ra:
―Ntaa ntsitsa ña chaa yoꞌo kuu Seꞌe Stoꞌo Nchuxi.
Cha saani iin tuku sava kue ñaꞌá tsika tsito na ichi. Cha nuu kue ñaꞌá yoꞌo inkaa na Maria ñá-ñuu Magdala, tsi na Salome tsi na Maria, nana Jose tsi Jacobo chaa yucha ka.
Kue ñaꞌá yoꞌo ntsitsitakaa kuena Jesus cha ntsichinchee kuena ya, ta ntsitsika nuu ya ñuu Galilea. Cha saani ika iin kuaꞌa nchuꞌa ka kue ñaꞌá na ntakaa nikitsi tsi ya chi Galilea mancha ñuu Jerusalen.
Cha kii saan kui kii ña satuꞌva na ña kunkuu suatu, cha kui in tsini viernixi.
Cha in chaa nani Jose cha-ñuu Arimatea, cha kuu ra in chaa kaꞌnu nuu kue chaa kuntsaꞌnu tsaꞌncha kuachi, cha kuu ra in chaa nchatu ña kuntsaꞌnu Stoꞌo Nchuxi nuu ñuu ra. Cha ntsitsa cheꞌe so ntasaꞌa ra meera cha ntsaꞌan ra nuu inkaa ta Pilatu cha ntsika ra iki kuñu Jesus.
Cha ta Pilatu nikunaꞌa so ini ra ña tsa ntsiꞌi Jesus, cha nikana ra chaa kuu xini nuu kue soldadu cha nintakatuꞌun ra:
―¿A tsa ntsiꞌa?
Cha chaa kuu xini nuu kue soldadu yoꞌo nikachi ra:
―Aan, tsa ntsiꞌa.
Sara ta Pilatu ntsaꞌa ra ichi ña nakuꞌun ta Jose ntakiꞌin ra iki kuñu Jesus.
Sara ta Jose ntakuaan ra in manta ña chituu na kue ntii, sara ntsaꞌan ra cha nikaꞌan ra ña nasnuu na iki kuñu Jesus nuu krusi ka, sara nchituu kuera ña nuu manta ka. Sara ntsaki kuera ña titsi in nama ña nikaa na titsi toto, sara ntsasi kuera yuꞌu nama ka tsi in yuú tikucha.
Cha na Maria ñá-ñuu Magdala tsi na Maria, nana Jose, tsito na ichi nchii ntsaki na iki kuñu ya.
Ta ntachaku Jesus
Ta tsini kii suatu, <sup>a</sup> na Maria ñá-ñuu Magdala tsi na Salome tsi na Maria nana Jacobo, ntakuaan na nchaa asi xiko takua chiꞌi kuena ña iki kuñu Jesus.
Cha naꞌa nchuꞌa kii domingu nikee kuena kuaꞌan na nuu nintutsi ya titsi nama ka, cha ntsaa na ta ntsinu nikanchii.
Cha ichi kuaꞌan kuena, kantatuꞌun na:
Cha ta ntakunchee kuena, kue ntasi ka yuú ka, cha kui in yuú ña kaꞌnu nchuꞌa.
Cha ta nikiꞌvi kuena ini nama ka, ntsini na ña tsio kuaꞌa ñantuꞌu in chaa yucha, cha ntsitsia in saꞌma kani ña yaa kachi so. Cha kue ñaꞌá yoꞌo niyuꞌu nchuꞌa so kuena.
Tia nikachi chaa yoꞌo tsi kuena:
―Ma yuꞌu koyu. Meekoyu ntantuku koyu Jesus ya ñuu Nazaret, ya ntsaꞌni na nuu krusi. Tsa ntachaku ya, kunchee nuu ntsikantuꞌu ya. Koo ka ya kantuꞌu yoꞌo.
Kuaꞌan koyu cha katuꞌun koyu nuu ta Pedru tsi ntiꞌi ka kue chaa ntakaa ya, ña kunkuꞌun ya ñuu Galilea, cha ika kunkuni koyu ya tono nikachi ya.
Sara kue ñaꞌá yoꞌo nikee kuena cha sketa nchuꞌa kuena kuaꞌan na, vari niyuꞌu nchuꞌa so na cha kisi so na. Cha kue nintakani so kuena ña nikuu nuu ni in nivi, vari niyuꞌu na.
Jesus stuu ya meeya nuu na Maria ñá-ñuu Magdala
Nuu ntachaku Jesus ta ntuu domingu, stuu ya meeya xiꞌna ka nuu na Maria ñá-ñuu Magdala. Ñaꞌá yoꞌo kuu ña ntava ya utsa tachi kini.
Cha ntsaꞌin nikatuꞌin nuu kue chaa ntsitsika nuu tsi Jesus. Cha kue chaa yoꞌo katsaku kuera cha ntoꞌo nchuꞌa ini kuera.
Cha nuu ntsini soꞌo kuera ña ntakani ñaꞌá yoꞌo ña ntachaku Jesus, cha ntsinia ya, tia kue nitsinu ini kuera.
Jesus stuu ya meeya nuu uvi kue nivi ntakaa ya
Nuu nikuu ñoꞌo, uvi kue nivi na ntsitsika nuu tsi ya, kuaꞌan kuena chi in ñuu ña kantuꞌu yuku. Cha Jesus stuu ya meeya nuu kuena, cha siin ka kaa ya.
Sara kue nivi yoꞌo ntanchiko kuena cha ntakani kuena ña nikuu nuu ntiꞌi ka kue nivi na ntsitsika nuu tsi ya, tia tuku ni ma nitsinu ini kuena.
Sara ta kuu nini kii saan, Jesus stuu ya meeya nuu nti-utsi-in kue chaa ntsitsika nuu tsi ya ini ntee kuera nuu tsitsaꞌan kuera. Nikanaꞌa ya tsi kuera vari ntsitsa xeen anua kuera, cha kue nitsinu ini kuera ña ntachaku ya, vasu ntakani kuena nuu kuera ña ntsini na ya, cha kue nitsinu so ini kuera.
Cha nikachi ya tsi kuera:
—Kuaꞌan koyu nii ñayivi, cha ntakani koyu nuu ntiꞌi so kue nivi tuꞌun vaꞌa tsaꞌa mee.
Na kuntsinu ini cha kunkuantucha na, cha saan kunineꞌe na ña kaku anua na; tia na ma tsinu ini kuntoꞌo na ichaꞌncha so.
Cha kustuu̱ nchee̱ nuu na tsinu ini yu, cha tsi nchee̱ kunkuu tava na tachi kini, cha kunkaꞌan na inka saꞌan.
Cha tatu natiin na in koo a tatu nakoꞌo na ñaxeen, koo ña kusaꞌi tsi na. Cha saani, tatu nakaki koyu ntaꞌu xini nivi kuꞌu, kuntuvaꞌa na.
Jesus kuankaa ya antivi kuanuꞌu ya
Nuu ntsinu nikaꞌan ya tsi kuera, sara kuankaa ya kuanuꞌu ya antivi, cha ntsikuntuꞌu ya chi tsio ntaꞌa kuaꞌa Stoꞌo Nchuxi.
Sara nikee kuera kuaꞌan ra ntakani kuera tuꞌun ya ntiꞌi so tsio nuu ntee kue ñuu, cha meeya chinchee ya kuera, cha ntsaꞌa ya nchee nuu kuera cha saan kue tsaku kuaꞌa ñavii saꞌa kuera, cha tsio saan snaꞌa ya ña ntaa kaꞌan kuera.<sup>b</sup>
Tuꞌun vaꞌa tsaꞌa Jesus ña nchaa ta Luka
Ta Luka tachuun ra tuꞌun yoꞌo nuu Ta Teofilo
Ta Teofilo, katuꞌu̱n nuu ni, tsaꞌa ña kuaꞌa nchuꞌa so kue nivi nikuni na chaa na tsaꞌa ntiꞌi so ñavaꞌa saꞌa Jesus nuu kue meeko, ta ntsika nuu ya nuu ñuꞌu nchaꞌi.
Cha meekue nineꞌe tuꞌun kue ña nikuu nuu kuena ntsini tsi nuu na, ntiꞌi ñavaꞌa saꞌa Jesus mancha ta nikitsaá ya saꞌa ya ñavaꞌa, cha saan sana ntakani na tuꞌun ya nuu kue nivi.
takua saan kuni vaꞌa ni ñantaa kue ñaꞌa ña nikuu ña snaꞌa na nuu ni.
In angel katuꞌun ña kunkaku ta Juaa, chaa kuskuantucha
Ntsio in sutu ntsinani Sakaria, cha ntsikaa ra tsi kue sutu cha-ntsinani Avia. Cha ñásiꞌi ta Sakaria ntsinania Elisabet, ntsikui taꞌan nti ta Aaron. Ñoꞌo nikuu ta ntsikuntsaꞌnu rey Herode nuu ñuu Judea.
Ta Sakaria tsi ñásiꞌi ra ntsikuu na nivi ntaa nuu Stoꞌo Nchuxi, ntsikantsitsa ntiꞌi na tuꞌun ña ntsaki ya.
Cha ma ntsio seꞌe na vari ñásiꞌi ra ma nikuu koo siꞌi, cha nikuntsaꞌnu kuena.
In kii, ta ntutaꞌan kue sutu Avia kunkaa kuera ini veñuꞌu kaꞌnu ña inkaa ñuu Jerusalen,
ntsisiki siꞌva kuera takua kuni kuera, ana ntutaꞌan kiꞌvi ini veñuꞌu ka, tono ntsisaꞌa kue sutu ntsintoyo ta tsa naꞌa. Cha kii saan, mii ta Sakaria ntutaꞌan kiꞌvi stiin ñuꞌma ra ini veñuꞌu ka.
Cha ntiꞌi so kue nivi ñuu iin na yeꞌe tsika taꞌvi na, ini stiin ñuꞌma ra ini veñuꞌu ka.
Sara ntsikunkaa in angel Stoꞌo Nchuxi tsio kuaꞌa nuu stiin ñuꞌma ra.
Nuu ntsini ra angel ka, niyuꞌu nchuꞌa ra cha kuaꞌan so anua ra.
Sara nikachi angel ka tsi ra:
—Ma yuꞌu, vari ña tsiku tsa ntsini soꞌo Stoꞌo Nchuxi ña, cha ñásiꞌu kunkoo in seꞌu tsian, cha kuskunanu tsi Juaa.
Kunkuacha koyu cha kunkusii ini koyu, cha kuaꞌa nchuꞌa kuena kunkuacha ña kunkaku tsi,
Kusaꞌa tsi ña kuaꞌa nchuꞌa kue nivi ñuu Israel kuntachaꞌvi ini kuena cha kuntanchiko koo kuena nuu Stoꞌo Nchuxi.
Cha tono ntsikaa nchee Stoꞌo Nchuxi tsi Espiritu ya ña ntsikaa tsi nti ta Elias<sup>a</sup> ta tsa naꞌa, cha saan kunkunkaa nchee ya tsi Juaa luu yoꞌo, ta kunkaku tsi. Cha kunkuta snuu tsi kuꞌun tsi satuꞌva tsi ichi Stoꞌo Nchuxi, takua saan kusaꞌa tsi ña ntuvaꞌa tuꞌun nuu kue tata tsi kue seꞌe, sara kue nivi, kuena kue tsitu nini, kunkantsitsa na cha kuntuu na nivi vaꞌa. Tsio suꞌa kusatuꞌva tsi ñuu yoꞌo takua kunchatu na kii vatsi Stoꞌo ko. —Suꞌa nikachi angel ka tsi ra.
Sara nintakatuꞌun ra angel ka suꞌa:
—¿Nixi kuu ña kuni yu ña ntaa kaꞌan ni? Vari kuu̱ chaa ntsaꞌnu cha ñásiꞌi yu ñaꞌá ntsaꞌnu kuu tuki.
Sara nikachi angel ka tsi ra:
—Mee kuu Gabriel, yee yu nuu Stoꞌo Nchuxi, cha ntachuun ya yu ña ntakani̱ tuꞌun vaꞌa nuu ku.
Cha vichi ra, kunkuꞌun tachi ku, ma kuu ka kaꞌun mancha kii ña kunkuu ntaa ntiꞌi ñoꞌo saꞌa Stoꞌo Nchuxi, vari kue nitsinu inu tuꞌun kaꞌan yu —nikachi angel ka.
Cha kue nivi, kuena nchatu ini nuu inkaa veñuꞌu ka, kunaꞌa ini kuena ña ntsain kee ra.
Soro nuu nikee ra, kue kuu ka kaꞌan ra, cha ntsitu nini na ña ntsini ra in ñaꞌa ini veñuꞌu ka. Cha nikitsaá ra saꞌa ra seña tsi ntaꞌa ra vari nikuu iꞌin ra.
Nuu ntsinu sachuun ra nuu Stoꞌo Nchuxi, kuanuꞌu ra veꞌe ra.
Sara ñásiꞌi ra ntsiku ñuu siꞌi, sara ma nikunia kii viꞌi mancha niketa uꞌun yoo cha nikaꞌín suꞌa:
“Ñoꞌo saꞌa Stoꞌo Nchuxi tsiin, vari nikuu ini ya yu, cha nixita ya tukanuu ntsio̱ nuu kue nivi.”
In angel katuꞌun ña kunkaku Jesus
ña katuꞌin nuu in ñaꞌá yucha nani Maria. Ñaꞌá yoꞌo iin ntaꞌvi ñá tsi in chaa cha-nani Jose, taꞌan nti ta David, chaa ntsikuntsaꞌnu ta tsa naꞌa.
Sara nikiꞌvi angel ka veꞌe nuu yee Maria, cha nikachia tsian:
—¡Yeu Maria! Ntaneꞌu ñamani nuu Stoꞌo Nchuxi, cha kunchinchee ya yo nuu ntiꞌi so kue ñaꞌá.
Nuu ntsini soꞌo Maria tuꞌun yoꞌo, nikunaꞌa so inia, cha nikaꞌín saan: “¿Nchii kuu ñoꞌo?”
Sara nikachi angel ka tsi Maria suꞌa:
—Ma yuꞌu, vari ntaneꞌu ñamani nuu Stoꞌo Nchuxi.
Cha vichi ra, kuntsiku ñuu seꞌu cha kunkaku in chaa luu nuu ku, cha kuskunanu tsi Jesus.
Kunkukuu tsi in nivi kaꞌnu kuu, cha kuskunani na tsi Seꞌe Stoꞌo Nchuxi, ya inkaa nuu suku, cha Stoꞌo Nchuxi kusaꞌa ya ña kuntsaꞌnu tsi tono ntsikuntsaꞌnu nti ta David,
cha kunkuntsaꞌnu tsi nuu kue nivi ñuu Israel ichaꞌncha, cha ña kunkuntsaꞌnu tsi miki nai.
Sara nikachi Maria ka tsi angel ka suꞌa:
—¿Nixi kunkuu ñoꞌo?, vari mee ra koo ii.
Sara nikachi angel ka tsian suꞌa:
—Espiritu Stoꞌo Nchuxi, ya inkaa nuu suku, kunkitsi koo tsiun, cha nchee ya kunkusaꞌvi yo. Tsaꞌa ñoꞌo, suu luu kunkaku yoꞌo, kunkukuu tsi suu ií nuu ya, cha kuskunani na tsi Seꞌe Stoꞌo Nchuxi.
vari koo ña nchichi nuu Stoꞌo Nchuxi.
Sara nikachi Maria suꞌa:
—Musu ya kuu̱. Nakukui tono kachi ya tsiin.
Sara kuaꞌan angel ka.
Maria kuaꞌin kunchii na Elisabet
Sara kue kii saan Maria ninumi nchuꞌi kuaꞌin yuku, cha ntsai in ñuu ña kantuꞌu Judea.
Cha nikiꞌvia ini veꞌe ta Sakaria sara nikaꞌin nuu na Elisabet.
Ta ntsini soꞌo na Elisabet ña nikaꞌan Maria, nikanta so ñaluulu ka titsia, sara ntsitu so Espiritu Stoꞌo Nchuxi inia.
Sara nikana koꞌo si ña nikuachi cha nikachia suꞌa nuu Maria:
—Stoꞌo Nchuxi kusaꞌa ñavaꞌa tsiun nuu ntiꞌi so kue ñaꞌá, cha kusaꞌa ya ñavaꞌa tsi seꞌu suu ñuu.
Sara nikachi tuki:
—¿Nchii kuu yu ña kitsi nana Stoꞌo yu kunchiꞌi yu?
Tsini yu ña meu kuu nana Stoꞌo yu, vari ta nikaꞌun ra ñaluulu inkaa titsi yoꞌo, nikanta tsi cha nikuacha tsi titsi̱.
Sara nikachi Maria:
“Mee ntasakaꞌnu Stoꞌo Nchuxi tsi anua yu.
Kuacha nchuꞌa espiritu yu
nuu Stoꞌo Nchuxi, ya skaku yu,
vari meeya ntsincheꞌe ya nuu̱,
vasu kuu̱ in musu ya ña kuntaꞌvi.
Cha vichi chinuu kunkaꞌan na ña ntikaꞌa̱n,
vari kaꞌnu nchuꞌa ñaꞌa saꞌa ya tsiin,
vari ya yee nchuꞌa nchee kuu ya,
cha ya ií kuu ya.
Stoꞌo Nchuxi ntisaan so chaꞌncha yee ñamani ini ya
tsi kuena yee ña iñuꞌu nuu ya.
Snaꞌa ya nchee kaꞌnu kumi ya,
Nixita ya kue nivi na kuntsaꞌnu,
cha ntasakaꞌnu ya kuena kuntaꞌvi.
Ntsaꞌa ya kuaꞌa nchuꞌa so ñavaꞌa nuu kuena kuntaꞌvi,
cha nuu kuena ntikuika ni ñaꞌa ma ntsaꞌa ya.
Nchinchee ya ñuu ya Israel,
cha ma sana ini ya ñakaꞌnu ini ya.
Saan nikachi ya nuu paa ko, nti ta Abraham
tsi kue seꞌe ra ña vatsi chinuu.”
Suꞌa kuu ña ntsinu nikaꞌan Maria.
Cha nikintoi tsi na Elisabet kuaa uni yoo sara ntanchikui viꞌi.
Kii nikaku Juaa, chaa kuskuantucha
Nuu ntsikutuu kii ña kaku seꞌe na Elisabet, sara nikaku tsi, cha chaa luu kuu tsi.
Cha kue taꞌin tsi kuena ntoyo yachi tsian, nikuacha kuena nuu ntsini kuena ña Stoꞌo Nchuxi saꞌa ya ñavaꞌa tsian.
Soro nana tsi nikachia suꞌa:
—Aꞌan, ma kuu, vari tsini ñuꞌu kunani tsi Juaa.
Cha nikachi ntiꞌi kuena:
—Koo taꞌun nani saan.
Sara snaꞌa ntaꞌa na nuu tata tsi, nintakatuꞌun na tsi ntaꞌa na, nixi kuni ra kunani tsi.
Sara ntsika ra in tuyaxi nuu chaa ra siꞌvi tsi, cha nchaa ra suꞌa: ‘‘Juaa kuu siꞌvi tsi.” Cha ntiꞌi kuena nikunaꞌa ini na.
Cha mii saan ni ra nikuu ntakaꞌan ra, cha nikitsaá ra ntasakaꞌnu ra Stoꞌo Nchuxi.
Ntiꞌi so kuena yee yachi tsi ra nikunaꞌa ini kuena, cha nintucha tuꞌun nuu ntiꞌi so kuena ntee yuku ñuu Judea ña nikuu.
Cha ntiꞌi so kuena ntsini soꞌo, cha nikaꞌán kuena suꞌa: “¿Nchii kuntsaa suu luu yoꞌo kukuu tsi?” Vari ñantaa kui, ña Stoꞌo Nchuxi inkaa ya tsi tsi.
Ta Sakaria ntasakaꞌnu ra Stoꞌo Nchuxi
Ta Sakaria, tata suu luu yoꞌo, ntsitu so Espiritu Stoꞌo Nchuxi ini ra, cha nikitsaá ra kaꞌan ra tuꞌun yuꞌu nuu Stoꞌo Nchuxi suꞌa:
“Nantukaꞌnu Stoꞌo ko,
Stoꞌo Nchuxi ya ñuu Israel,
Ntachuun ya nuu ko in na ntakui kuskaku yoo,
in taꞌan nti ta David, musu ya,
tono nikachi ya nuu kue nivi na ntsikaꞌan yuꞌu nuu ya,
kuena ií ntsintoyo ta tsa naꞌa,
ña kuskaku ya yoo nuu kueña kaka naꞌa tsi kue nivi ñoo,
cha kuskaku tuku ya yoo nuu ntiꞌi kuena kuntasi yoo.
Cha saan ntsio ñamani ini ya
tsaꞌa kuena ntsintoyo ta tsa naꞌa,
cha ma sana ini ya tuꞌun ií nikaꞌan ya.
Cha ñoꞌo kuu tuꞌun nchitaꞌan ya tsi paa ko, nti ta Abraham,
ña kuskaku ya yoo nuu kuena kuntasi yoo,
takua saan ma yuꞌu ko ntasakaꞌnu ko ya,
tsi ña iñuꞌu tsi ñantaa nuu ya
Cha meu ni, seꞌe̱,
kunkaꞌun yuꞌu nuu Stoꞌo Nchuxi,
ya inkaa nuu suku,
vari meu kunkusnuu ku nuu ya,
takua satuꞌvu ichi ya,
takua saan nakuni kue nivi ñuu ya,
ña kunkukaꞌnu ini ya tsaꞌa na,
cha kuskaku ya na nuu kuachi na,
vari Stoꞌo Nchuxi ko yee ñamani ini ya,
cha vatsi ya nuu suku ka,
cha stuu ya ña ntanchii in kii tsaa nuu ko,
takua kuaꞌa ya ña ntatuu
nuu kuena yee nuu naa tsi na yuꞌu ña kuu na,
tsi ya tsi kue nivi.”
Suꞌa nikachi ta Sakaria.
Cha nuu ntsaꞌnu cha-kuu Juaa yoꞌo, cha nikuntaku espiritu ra, cha ntsio ra nuu cheꞌe mancha kii snaꞌa ra meera nuu nivi ñuu Israel.
Kii nikaku Jesus
Kue kii saan, chaa kuu Cesar, <sup>a</sup> cha-nani Augusto, ntakaꞌncha ra chuun ña nantakava nchaa ntiꞌi so kuena ntsio kue ñuu nuu ntsikuntsaꞌnu ra.
Ñoꞌo kuu xiꞌna ñuꞌu ña ntakava nchaa kue nivi, cha saꞌa na ñoꞌo ta ntsikuntsaꞌnu ta Sireniu ñuu Siria.
Tsaꞌa ñoꞌo, ntiꞌi kuena tsini ñuꞌu ntakava nchaa na ñuu nuu nikaku kuena.
Tsaꞌa ñoꞌo, ta Jose nikee ra ñuu Nazaret ña kantuꞌu Galilea, ntsaꞌan ra ñuu Belen ña kantuꞌu Judea, nuu nikaku nti ta David, vari kuu ra taꞌan nti ta David.<sup>b</sup>
Ntsaꞌan ra ika takua ntakava nchaa ra tsi Maria ñá kuntantaꞌa tsi ra, cha ñuu siꞌi.
Cha ta inkaa na ika, nikitsaa kii ña kaku siꞌi.
Cha nikaku in chaa luu cha kuu tsi seꞌe xiꞌna na. Cha ntatui tsi saꞌma sara ntsaki ntuꞌi tsi ini tuntoo nuu tsitsaꞌan kue kiti, vari koo ka nuu kintoo kuena.
Kue angel tsi kue chaa nchaka ntikachi
Yachi ñuu Belen ntsio kue chaa nchaka ntikachi, cha nchaa kuera ti tsikuaa.
Sara nikachi angel ka tsi kuera:
—Ma yuꞌu koyu, vari tuꞌun vaꞌa vatsi̱ kinaa nuu koyu, ña kusaꞌa ña kuacha ntiꞌi so kuena,
vari vichi nikaku in na nuu ñuu David, na kuskaku koyu, Ya kuu Cristo, Stoꞌo ko.
Kuntaneꞌe koyu suu luu yoꞌo ituu tsi saꞌma, kantuꞌu tsi ini tuntoo nuu tsitsaꞌan kue kiti, cha saan kunkunu ña ntaa kaꞌan yu —nikachi angel ka.
Mii saan ni ra ntatuu kuaꞌa nchuꞌa ka kue angel ntasakaꞌnu koyi Stoꞌo Nchuxi, kachi koyi suꞌa:
“¡Nantukaꞌnu Stoꞌo Nchuxi, ya inkaa nuu suku!
Cha nantakoo vaꞌa kue nivi na ntee nuu ñuꞌu nchaꞌi,
kuena ntaneꞌe ñamani nuu Stoꞌo Nchuxi.”
Nuu kuanuꞌu kue angel ka antivi, kue chaa nchaka ntikachi yoꞌo nikachi kuera:
—Nakoꞌon ñuu Belen kunchee ko ña ntakani Stoꞌo Nchuxi ña nikuu.
Ninumi kuera kuaꞌan ra, cha ntaneꞌe kuera na Maria tsi ta Jose, cha suu luu yoꞌo kantuꞌu tsi ini tuntoo nuu tsitsaꞌan kue kiti.
Nuu ntsini kuera suluu yoꞌo, ntsaꞌan kuera ntakani kuera nuu kue nivi ntiꞌi so ña nikachi angel ka nuu kuera.
Cha ntiꞌi so kue nivi nikunaꞌa ini na, ta ntsini soꞌo na ña ntakani kuera.
Sara kue chaa yoꞌo ntanchiko koo kuera nuu iin ntikachi kuera, cha ntasakaꞌnu kuera Stoꞌo Nchuxi nuu ntiꞌi so ña ntsini kuera tsi ña ntsini soꞌo kuera, vari nikuntaa ntiꞌi ña nikachi kue angel ka.
Ta stuu na Jesus nuu Stoꞌo Nchuxi
Ta niketa una kii ña nikaku suluu yoꞌo, ntsaꞌncha na iin luu tsi, cha skunani na tsi Jesus, tono nikachi angel ka nuu na Maria, ta kumani ka tsiku ñuu tsi.
Nuu niketa kue kii ña tsini ñuꞌu kunchaa na Maria tsi ta Jose meena takua ntuvii na, tono kaa nchaa nuu tuꞌun ña ntsaꞌa Stoꞌo Nchuxi nuu nti ta Moises, cha naa na suluu yoꞌo kuaꞌan na veñuꞌu kaꞌnu ña inkaa ñuu Jerusalen, takua nastuu na tsi nuu Stoꞌo Nchuxi.
Suꞌa saꞌa na tono kaa nchaa nuu tuꞌun ña ntsaki Stoꞌo Nchuxi: “Ntiꞌi so kue seꞌe xiꞌna na ña kuu chaa luu, tsini ñuꞌu ntasa ií na tsi nuu ya.”
Cha naa na kue kiti soko na tono kaa nchaa nuu tuꞌun ña ntsaki ya, ña tsini ñuꞌu soko na uvi nchuu a uvi sata yucha luu nuu ya.
Cha kue kii saan ntsio in chaa ñuu Jerusalen ntsinani ra Simeon, cha ntsikuu ra chaa ntaa nuu Stoꞌo Nchuxi, cha nchatu ra in na kuskaku nivi ñuu Israel, cha Espiritu Stoꞌo Nchuxi inkaa tsi ra.
Cha meeya snaꞌa nuu ra ña kunkuni ra Stoꞌo ra, Ya kuu Cristo, <sup>c</sup> sara sana kuu ra.
Cha nchaka Espiritu Stoꞌo Nchuxi ra ntsaꞌan ra veñuꞌu kaꞌnu. Saani ntsaa tuku ta Jose tsi na Maria, naa na Jesus, takua saꞌa na ña kaa nchaa nuu tuꞌun ña ntsaki Stoꞌo Nchuxi.
Sara chaa kuu Simeon ntakiꞌin ra suluu yoꞌo ntakuna nchaa ra tsi sara ntasakaꞌnu ra Stoꞌo Nchuxi cha nikachi ra suꞌa:
“Vichi ni, Stoꞌo, nikuntaa ña nikaꞌan ni,
cha kuaꞌa ni ichi ña mee ña kuu musu ni, nakuu vaꞌa,
vari vichi ra, tsa ntsini yu ya kuskaku kue.
nuu ntiꞌi so kuena yee ñayivi,
cha kunkukuu ya tono in ñuꞌu ña kuntanchii nuu kue nivi yee inka ñuu,
cha kusaꞌa ya ña kuntukaꞌnu ñuu ni Israel.”
Ta Jose tsi na Maria, nikunaꞌa ini na, ta ntsini soꞌo na ña nikaꞌan ta Simeon yoꞌo tsaꞌa seꞌe na.
Sara ta Simeon yoꞌo ntsika ra nuu Stoꞌo Nchuxi nasaꞌa ya ñavaꞌa tsi na sara nikachi ra tsi na Maria, nana Jesus:
—Suluu yoꞌo vatsi tsi cha kusaꞌa tsi ña kuaꞌa nchuꞌa so kue nivi ñuu Israel kuntsinu ini na takua nakaku na, cha kuaꞌa nchuꞌa so na ma tsinu ini cha kuntoñuꞌu na. Cha kusnaꞌa tsi ña kuni Stoꞌo Nchuxi, cha kuaꞌa na ra kunkuntasi na tsi,
cha saan kuntatuu ntiꞌi so ña ntakanini kue nivi tsi anua kuena. Cha meu, Maria, ntiꞌi so ñoꞌo kunkukui nuu ku tono in ñaxeen nchuꞌa kuniyaꞌa anua ku. —Suꞌa nikachi ta Simeon.
Saani inkaa in ñaꞌá nani Ana, kaꞌin yuꞌu nuu Stoꞌo Nchuxi, kui seꞌe ta Penuel, taꞌan nti ta Aser. Kui ñantsaꞌnu, ntantaꞌi ta yucha ñá, cha ntsii tsi ia utsa kuia.
Niketa kumi-xiko-kumi kuia ña ntsiꞌi ia cha nintoo mituꞌin. Cha miki nistakoi ña kuꞌin veñuꞌu kaꞌnu, cha ntuu ñuu so ntsintasakaꞌnui Stoꞌo Nchuxi, ntsinaa suꞌin cha ntsikaꞌin tsi Stoꞌo Nchuxi.
Ta ntsinu nikaꞌan ta Simeon, nikuyachi na Ana yoꞌo nuu iin kuena, cha nikitsai ntakuaꞌi tatsaꞌvi Stoꞌo Nchuxi, sara nikitsai kaꞌin tsaꞌa suluu yoꞌo nuu ntiꞌi so kue nivi na nchatu ña in kii kunkitsaa in na kuskaku kue nivi ñuu Jerusalen.
Ta ntanchiko kuena ñuu Nazaret
Nuu ntsinu saꞌa ta Jose tsi na Maria ntiꞌi so ña kaa nchaa nuu tuꞌun ña ntsaki Stoꞌo Nchuxi, ntanchiko koo kuena tsi seꞌe na ñuu Nazaret, ña kantuꞌu Galilea.
Cha suluu yoꞌo ntsaꞌnu tsi nikuntakui tsi, cha nikunchichi tsi cha ntaneꞌe tsi ñamani nuu Stoꞌo Nchuxi.
Tata nana Jesus, ta Jose tsi na Maria, ntsitsaꞌan na ntisaan so kuia ñuu Jerusalen, viko ña ntsinani Pascua.
Cha nuu ntsinu Jesus utsi-uvi kuia, ntsaꞌan tsi tsi ntiꞌi kuena viko tono ntsintoyo kuena.
Nuu niyaꞌa viko, kuanuꞌu kuena cha ichi kuaꞌan na, tata nana Jesus ma nitsini kuena ña nintoo Jesus ñuu Jerusalen.
Nikaꞌán kuena ña kuaꞌan Jesus maꞌi kue nivi na kuaꞌan tsi kuena, ntsika kuena in nii ntuu, ntantuku na Jesus nii so nuu kuaꞌan kue taꞌan na tsi chain kue nivi na kuaꞌan tsi kuena,
cha ma nintaneꞌe kuena tsi, sara ntanchiko kuena Jerusalen takua ntantuku na tsi.
Nuu niketa uni kii, sana ntaneꞌe kuena Jesus ini nuu inkaa veñuꞌu kaꞌnu, ñantuꞌu tsi maꞌi kue skuleru ley, <sup>d</sup> chaa soꞌo tsi cha ntakatuꞌun tsi kuera.
Cha ntiꞌi so kuera ntsini soꞌo ña kaꞌan tsi ra nikunaꞌa ini kuera ña tsitu nini tsi, tsi kue tuꞌun ña ntanchiko neꞌe tsi.
Nuu ntsini tata nana tsi, nikunaꞌa ini kuena sara nikachi nana tsi suꞌa:
—Seꞌe mee, ¿chanu vaꞌa saꞌu suꞌa? Paa ku tsi mee ntantuku kue yo, ntakanini nchuꞌa kue tsaꞌu.
Sara nikachi Jesus tsi kuena:
—¿Chanu vaꞌa ntantuku kueni yu? ¿A ntsini kueni ña tsini ñuꞌu kunkaa yu veꞌe Paa yu?
Soro kue nitsitu nini kuena ña kaꞌan tsi.
Sara ntanchiko koo tsi tsi kuena ñuu Nazaret nuu yee tsi tsi kuena, ntsikantsitsa tsi ña kaꞌan kuena. Cha nana tsi nchikai ntiꞌi ñoꞌo anua ñá.
Nuu ntakani ta Juaa tuꞌun Stoꞌo Nchuxi
Ta niketa tsaꞌun kuia ña ta Tiberio, chaa kuu Cesar, <sup>a</sup> kuntsaꞌnu ra ñuu Roma, cha ta Poncio Pilatu kuntsaꞌnu ra ñuu Judea, ta Herode kuntsaꞌnu ra ñuu Galilea, ñani ra ta Felipe kuntsaꞌnu ra ñuu Iturea tsi ñuu Traconite, cha ta Lisania kuntsaꞌnu ra ñuu Abilinia.
Ta Anas tsi ta Caifas kuu kuera sutu ña kuu xini nuu ntiꞌi kue sutu.
Kue kii saan nikaꞌan Stoꞌo Nchuxi nuu chaa kuu Juaa, seꞌe ta Sakaria. Cha ta Juaa yoꞌo ntsio ra nuu cheꞌe,
sara tsika nuu ra yachi yuꞌu yucha ña nani Jordan, nikaꞌan ra nuu kue nivi ka cha nikachi ra suꞌa:
—Ntachaꞌvi ini koyu tsaꞌa kuachi koyu, cha kuantucha koyu takua Stoꞌo Nchuxi nakukaꞌnu ini ya tsaꞌa koyu.
Ñoꞌo nikuu cha nikuntaa ña nchaa ta Isaia, chaa ntsikaꞌan yuꞌu nuu Stoꞌo Nchuxi, ta nchaa ra suꞌa: <sup>b</sup>
“Kunkitsaa in na kana nuu cheꞌe,
cha kunkachi ra suꞌa:
‘Satuꞌva koyu ichi nuu Stoꞌo ko,
koo tuꞌva koyu tsi anua koyu,
ntasantaa koyu meu, takua kiꞌvi koyu ichi ya.
Ntiꞌi nuu kunu nantakuti,
ntiꞌi ichi yakuá nantuntai,
ntiꞌi ichi ntaí nantuntia.
Ntiꞌi so kuena yee ñayivi kunkuni na ya kuskaku kuena,
ya kuntachuun Stoꞌo Nchuxi kunkitsi.’ ”
Ñoꞌo nchaa nti ta Isaia.
Ta ntsaa kuaꞌa nchuꞌa kue nivi takua naskuantucha ta Juaa kuena, nikachi ra suꞌa tsi kuena:
—¡Kuu koyu tono seꞌe koo! Cha ma kukaꞌán koyu ña tsi ña kuantucha ni koyu, kunkaku koyu nuu tuntoꞌo ña kuyachi, ña kuntachuun Stoꞌo Nchuxi kii kunkaꞌncha ya kuachi koyu.
Saꞌa koyu ñavaꞌa takua snaꞌa koyu ña ntaa ntsitsa ntachaꞌvi ini koyu kuachi koyu, cha ma kachi koyu tsi meekoyu: ‘Kuu kue taꞌan nti ta Abraham’, vari kaꞌan ntaa yu nuu koyu, ña Stoꞌo Nchuxi kuu ntasaꞌa ya ña kue yuú yoꞌo kuu ntui kue seꞌe nti ta Abraham.
Cha kue meekoyu kuu koyu tono kue tu-kuii, tu kue tsaꞌa kuiꞌi vaꞌa, cha kunchaꞌncha mancha yoꞌo tu cha kunkee tu nuu ñuꞌu, vari kaa ña tsaꞌncha tsa yee tuꞌvi.
Sara nintakatuꞌun kue nivi:
—¿Nchii kusaꞌa kue? —kachi kuena.
Cha nikachi chaa kuu Juaa suꞌa tsi kuena:
—Kueyo ña kumi uvi kuntsitsi saꞌma, kuaꞌu ian nuu na koi; cha kueyo ña yee ña katsi, kuaꞌu ña nakatsi na koo ña kumi.
—Meeni kuu ni chaa tsitu nini, ¿nchii tsini ñuꞌu saꞌa kue?
Cha nikachi ra suꞌa:
—Ma kiꞌin yaꞌvi ka koyu viꞌi ka tono ña kaa nchaa.
Saani tuku kue chaa kuu soldadu nintakatuꞌun kuera chaa kuu Juaa:
—Cha kue meekue, ¿nchii tsini ñuꞌu saꞌa kue?
Cha nikachi ra suꞌa:
—Ma kinchau ñaꞌa na tuchii, ni ma skuisa koyu kuachi na koo ña nisaꞌa, cha ntoo vaꞌa ini koyu tsi yaꞌvi koyu.
Cha ntiꞌi so kue nivi ntsinchatu na, cha nintakatuꞌun na meena, a Juaa ka kuu Cristo, ya kuskaku kuena.
Soro chaa kuu Juaa nikachi ra tsi kuena:
—Mee ra ñantaa skuantucha kueyo tsi chikuii, soro chinuu vatsi inka ra kuskuantucha kueyo tsi Espiritu Stoꞌo Nchuxi tsi ñuꞌu. Chaa ka kuu cha-chii ka suu saan mee, ña ni ntsitsa ra kue ntutaꞌan yu siaa yu.
Vatsi ya kusasiin ya kue nivi tono saꞌa na tsi triu tsi miꞌi, cha kunchika vaꞌa ya triu cha kunkaꞌun ya miꞌi nuu ñuꞌu ña miki ka ntava.
Suꞌa nikaꞌan ta Juaa nuu kue nivi tsi kuaꞌa ka kue tuꞌun vaꞌa takua nantachaꞌvi ini kuena.
Cha nikanaꞌa ra tsi rey Herode, chaa ntsikuntsaꞌnu, vari ntakiꞌan ñásiꞌi ñania Felipe, tsi tsaꞌa ntiꞌi ka ñaváꞌa saꞌi.
Nuu ntsantucha Jesus
Kue kii skuantucha ta Juaa kue nivi, cha in kue kii saan skuantucha ra Jesus. Sara nikitsaá ya tsika taꞌvi ya cha mii saan ni ra ninuna antivi,
cha Espiritu Stoꞌo Nchuxi nuu ya xiní Jesus tono in sata cha nchaku in ntusu mancha antivi ña nikachi suꞌa:
—Meu kuu seꞌe̱, cha kuu ini yu yo, cha kusii nchuꞌa ini yu tsiun.
Kue ntiki tata na yata nuu nikitsi Jesus
Inkaa Jesus kuaa oko-utsi kuia ta nikitsaá ya ntakani ya tuꞌun Stoꞌo Nchuxi. Ntsikaꞌán kuena ña ntsikuu ya seꞌe Jose. Jose ntsikuu ra seꞌe Eli,
Eli ntsikuu ra seꞌe Mataa, Mataa ntsikuu ra seꞌe Levi, Levi ntsikuu ra seꞌe Melki, Melki ntsikuu ra seꞌe Jana, Jana ntsikuu ra seꞌe Jose,
Jose ntsikuu ra seꞌe Matatia, Matatia ntsikuu ra seꞌe Amos, Amos ntsikuu ra seꞌe Nahum, Nahum ntsikuu ra seꞌe Esli, Esli ntsikuu ra seꞌe Nagai,
Nagai ntsikuu ra seꞌe Maat, Maat ntsikuu ra seꞌe Matatia, Matatia ntsikuu ra seꞌe Simei, Simei ntsikuu ra seꞌe Jose, Jose ntsikuu ra seꞌe Juda,
Juda ntsikuu ra seꞌe Joana, Joana ntsikuu ra seꞌe Resa, Resa ntsikuu ra seꞌe Zorobabel, Zorobabel ntsikuu ra seꞌe Salatiel, Salatiel ntsikuu ra seꞌe Neri,
Neri ntsikuu ra seꞌe Melki, Melki ntsikuu ra seꞌe Adi, Adi ntsikuu ra seꞌe Kosan, Kosan ntsikuu ra seꞌe Elmodam, Elmodam ntsikuu ra seꞌe Er,
Er ntsikuu ra seꞌe Josue, Josue ntsikuu ra seꞌe Eliezer, Eliezer ntsikuu ra seꞌe Jorim, Jorim ntsikuu ra seꞌe Mataa,
Mataa ntsikuu ra seꞌe Levi, Levi ntsikuu ra seꞌe Simeon, Simeon ntsikuu ra seꞌe Juda, Juda ntsikuu ra seꞌe Jose, Jose ntsikuu ra seꞌe Jonan, Jonan ntsikuu ra seꞌe Eliakim,
Natan ntsikuu ra seꞌe David, David ntsikuu ra seꞌe Isai, Isai ntsikuu ra seꞌe Ovee, Ovee ntsikuu ra seꞌe Booz, Booz ntsikuu ra seꞌe Salmon, Salmon ntsikuu ra seꞌe Naason,
Naason ntsikuu ra seꞌe Aminadab, Aminadab ntsikuu ra seꞌe Aram, Aram ntsikuu ra seꞌe Esrom, Esrom ntsikuu ra seꞌe Fares, Fares ntsikuu ra seꞌe Juda,
Juda ntsikuu ra seꞌe Jacob, Jacob ntsikuu ra seꞌe Isaac, Isaac ntsikuu ra seꞌe Abraham, Abraham ntsikuu ra seꞌe Tare, Tare ntsikuu ra seꞌe Nacor,
Nacor ntsikuu ra seꞌe Serug, Serug ntsikuu ra seꞌe Ragau, Ragau ntsikuu ra seꞌe Peleg, Peleg ntsikuu ra seꞌe Eber, Eber ntsikuu ra seꞌe Sala,
Sala ntsikuu ra seꞌe Kaina, Kaina ntsikuu ra seꞌe Araxat, Araxat ntsikuu ra seꞌe Sem, Sem ntsikuu ra seꞌe Noe, Noe ntsikuu ra seꞌe Lamec,
Lamec ntsikuu ra seꞌe Matusalen, Matusalen ntsikuu ra seꞌe Enoc, Enoc ntsikuu ra seꞌe Jared, Jared ntsikuu ra seꞌe Malale, Malale ntsikuu ra seꞌe Kaina,
Kaina ntsikuu ra seꞌe Enos, Enos ntsikuu ra seꞌe Set, Set ntsikuu ra seꞌe Adan, Adan ntsikuu ra seꞌe Stoꞌo Nchuxi.
Ta ntsito ini tachi Jesus
Ntanchiko koo Jesus ña ntsaꞌan ya yucha Jordan, cha inkaa Espiritu Stoꞌo Nchuxi tsi ya, cha Espiritu Stoꞌo Nchuxi nchaka ya ntsaꞌan ya yuku cheꞌe.
Ika ntsikaa ya uvi-xiko kii, cha tachi ntsito inia ya, cha ma ntsatsi ya ni ñaꞌa. Nuu ntsinu uvi-xiko kii yoꞌo, sara ntakuu ya soko.
Cha nikachi tachi ka tsi ya:
—Tatu ntaa ña kuu Seꞌe Stoꞌo Nchuxi, ntakaꞌncha chuun nuu yuú yoꞌo nantui paa.<sup>a</sup>
Cha nikachi Jesus:
Nchaka tachi ya ntsaꞌin in xini yuku suku, cha in mituꞌun snaꞌi nuu ya ntiꞌi so kue ñuu ñayivi,
cha nikachia tsi ya:
—Nakuaꞌa̱ ntiꞌi so nchee nuu ku cha nantukaꞌnu ku nuu ntiꞌi so kue ñuu yoꞌo, vari mee nineꞌe ña cha kuaꞌa̱ ña nuu na kuni yu kuaꞌa ña.
Tatu natsiku tsitu nuu̱ cha ntasakaꞌnu ku yu, ntiꞌa kuu kukuu ñaꞌu.
Cha Jesus ntanchiko neꞌe ya suꞌa:
—Kutsiu nuu̱ tachi, vari kaa nchaa nuu tuꞌun Stoꞌo Nchuxi ña mituꞌun meeya tsini ñuꞌu ntasakaꞌnu ko, cha kantsitsa ko ña kaꞌan ya.
Sara nchaka tuki ya ntsaꞌin ñuu Jerusalen cha nchaki ya nikai xini veñuꞌu kaꞌnu mancha nuu suku ka sara nikachia tsi ya:
—Tatu ntaa ña kuu Seꞌe Stoꞌo Nchuxi, skana kava meu mancha nuu ñuꞌú,
vari saan kaa nchaa nuu tuꞌun ya:
‘Kunchichuun ya kue angel kunchaa yo,
cha kuntiꞌan yo tsi ntaꞌi
takua ma kana kavu nuu yuú.’
Cha Jesus ntanchiko neꞌe ya:
Ta kue nintaneꞌe tachi ka nixi koto inia Jesus, sara nikutsioi mancha inka tuku chaꞌncha.
Ta nikitsaá Jesus ntakani ya
Ntanchiko koo Jesus ñuu Galilea tsi nchee Espiritu Stoꞌo Nchuxi, cha ntiꞌi so kue nivi na ntsio yachi ntsikaꞌan na tsaꞌa ya.
Cha nikitsaá ya snaꞌa ya nuu ta in ta in kue ñuu nuu iin kue veꞌe sinagoga, nuu chaa soꞌo kuena judio tuꞌun Stoꞌo Nchuxi, cha ntiꞌi so kuena ntsikaꞌan vaꞌa na tsaꞌa ya.
Ta inkaa Jesus ñuu ya
Ntsaꞌan Jesus ñuu Nazaret nuu ntsaꞌnu ya. Kii ntitatu kuena, in suatu, nikiꞌvi ya ini veꞌe sinagoga, tono ntsintoyo kuena cha ntakunchichi ya takua kaꞌvi ya tuꞌun Stoꞌo Nchuxi.
Ntsaꞌa na nikaꞌvi ya livru ña nchaa nti ta Isaia, in chaa ntsikaꞌan yuꞌu nuu Stoꞌo Nchuxi, cha nuu ntsuꞌna ya nuu livru ka, ntaneꞌe ya nuu kaa nchaa suꞌa:
“Espiritu Stoꞌo Nchuxi inkaa tsiin,
vari sasiin ya yu
takua saan kuꞌun yu siaꞌa tuꞌun vaꞌa nuu nivi na kuntaꞌvi;
cha ntachuun ya yu takua ntakani̱ ña kuskaku̱ kue nivi na inkaa vekaa,
cha kuntakunchee nivi na kuaa;
cha ntachuun ya yu takua skaku̱ kuena yee tuntoꞌo nuu kuena stoꞌó na;
ña nikitsaá kuia ña kusaꞌa Stoꞌo Nchuxi ñavaꞌa.”
Sara ntakasi Jesus nuu livru ka, cha ntakuaꞌa ya ña nuu na nchaa veꞌe sinagoga ka sara ntsikuntuꞌu ya. Cha ntiꞌi so kuena ntoyo ika ncheꞌe kuena nuu ya.
Sara nikitsaá ya kaꞌan ya tsi kuena:
—Cha kii vichi nikuntaa ña kaꞌan tuꞌun yoꞌo nuu koyu.
Cha ntiꞌi so kuena nikaꞌan vaꞌa na tsaꞌa Jesus. Kunaꞌa ini kuena tsaꞌa kue tuꞌun vii nikaꞌan ya, cha kantakatuꞌun tsi taꞌan kuena:
—¿A suu seꞌe Jose kuu ra?
Cha nikachi Jesus tsi kuena:
—Tsa tsini yu ña kunkachi koyu tsiin: “Chaa stata, stata meu.” Cha saani kunkachi koyu: “Ntsini soꞌo kue ña saꞌu ñuu Kapernaun, saꞌa tuki yoꞌo, nuu ñuu ku.”
Cha nikachi tuku ya tsi kuena:
—Kaꞌan ntaa yu nuu koyu ña ni in nivi na kaꞌan yuꞌu nuu Stoꞌo Nchuxi, kue kaꞌan vaꞌa kue nivi ñuu meena tsaꞌa na.
Cha ntakuꞌun ini koyu ña nikuu, ta ntsio nti ta Elias, cha-ntsikaꞌan yuꞌu nuu Stoꞌo Nchuxi ta tsa naꞌa. Cha kue kii saan kue nikuun savi uni kuia sava, cha ntsio soko ntisaan so ñuu. Cha ntsio kuaꞌa nchuꞌa so kue ñaꞌá ntsiꞌi ii ñuu Israel,
soro Elias, ma nitachuun Stoꞌo Nchuxi ra kuꞌun ra nuu ni in kue ñaꞌá yoꞌo, tia ntachuun ya ra ntsaꞌan ra nuu ñuu siin nuu yee in ñaꞌá ntsiꞌi ii ntsio ñuu Sareta yachi ñuu Sidon, vasu kue kui nivi ñuu Israel.
Saani ntsio kuaꞌa nchuꞌa kue nivi ñuu Israel ntsikuꞌu kueꞌe chaꞌi kii ntsio nti ta Eliseu, chaa ntsikaꞌan yuꞌu nuu Stoꞌo Nchuxi, soro ni in kuena ma nintuvaꞌa, tia ntuvaꞌa in chaa ntsinani Naaman, cha ntsikuu ra nivi ñuu Siria.
ntakuiin kuena cha ntava kuena Jesus nchaka na ya ntsaꞌan na mancha nuu suku ka yuku nuu kantuꞌu ñuu kuena, takua skana kava kuena ya ika.
Soro Jesus niyaꞌa ya maꞌi nuu iin kuena sara kuaꞌan ya.
Ta tava Jesus espiritu kini ini in chaa
Ntsaa Jesus ñuu Kapernaun, in ñuu ña kantuꞌu Galilea, cha kue suatu<sup>b</sup> ntsisnaꞌa ya nuu kuena.
Cha kue nivi nikunaꞌa ini kuena nixi snaꞌa ya nuu kuena, vari snaꞌa ya nuu na tono in na kumi chuun.
Cha nikuu ñoꞌo ña in chaa ñantuꞌu ini veꞌe sinagoga, cha kumi ra espiritu kini, cha nikana ra tsi ntiꞌi so nchee ra suꞌa:
—¡Stakoo kue! ¿Nchii kunu tsi kue? ¿A vatsu snau kue? ¡Mee tsini yu nchii kuu! ¡Meu kuu ña ií vatsi nuu Stoꞌo Nchuxi!
Cha nikanaꞌa Jesus tsi espiritu kini ka sara nikachi ya suꞌa:
—¡Kasi yuꞌu ku cha kuakee ini chaa yoꞌo!
Sara espiritu kini ka stachia chaa ka nuu ñuꞌú nuu ntiꞌi kue nivi iin ika, sara nikii ini ra, cha ma nistutsia ra.
Ntiꞌi so kuena nikunaꞌa ini na, sara kachi kuena suꞌa:
—¿Nchii tuꞌun kuu ñoꞌo? ¿Cha nchii kuu ñoꞌo ña ntakaꞌnchi chuun nuu kue espiritu kini, cha kii ini na?
Cha ntsikaꞌan na tsaꞌa Jesus nii so kue ñuu nuu ntsika nuu ya.
Nikee Jesus ini veꞌe sinagoga, cha kuaꞌan ya, sara ntsaa ya veꞌe in chaa ntsinani Simon. Cha nana tsiso chaa yoꞌo kana nchuꞌa so kaꞌni ñá, cha ntsika kuena ña nastata ya ñá.
Nikuyachi Jesus nuu kantuꞌi, sara ntsaꞌncha ya chuun nuu kueꞌe ka ña nakii. Cha mii saan ni ra ntuvaꞌi cha ntakoi sara ntsaꞌi ña katsi kuera.
Jesus stata ya kuaꞌa nchuꞌa so kuena kuꞌu
Ta niketa nikanchii, ntiꞌi kue nivi ñuu ka nchaka na kuena ntoꞌo nuu ntisaan so kue kueꞌe, ntsaa na nuu Jesus, cha ntsaki ya ntaꞌa ya xiní ta in ta in kuena, sara ntuvaꞌa kuena.
Nuu ntiꞌi so kuena ntsikuꞌu yoꞌo, yee kuena nikee kue espiritu kini cha ta nikii, nikana koꞌi suꞌa:
—¡Yoꞌo kuu Seꞌe Stoꞌo Nchuxi!
Soro Jesus ntsasi ya yuꞌi, ma nitsaꞌa ya ichi kaꞌin, vari ntsini koyi ña meeya kuu Cristo.<sup>c</sup>
Jesus ntakani ya tuꞌun ya nuu kuena ntoyo Galilea
Nuu kuntuu inka kii, nikee Jesus ñuu ka, kuaꞌan ya in nuu koo na yee, cha kue nivi ntantuku na ya. Ta ntaneꞌe na ya, nikuni na kasi na takua ma kuꞌun ya inka tsio.
Soro nikachi Jesus tsi kuena:
—Saani tsini ñuꞌu ntakani̱ tuꞌun vaꞌa nuu inka kue ñuu, ña tsini ñuꞌu kuchaa soꞌo nixi kuu ña kuntsaꞌnu Stoꞌo Nchuxi nuu kuena, vari tsaꞌa ñoꞌo ntachuun ya yu vatsi̱.
Sara ntsaꞌan Jesus ntakani ya tuꞌun Stoꞌo Nchuxi ntiꞌi so kue veꞌe sinagoga nii so nuu ntsintoyo kuena judio.
Nuu tava na kuaꞌa nchuꞌa chaka
Cha ntsini ya uvi varku inkaa yachi yuꞌu chikuii ka, cha kue chaa tsaꞌni chaka iin kuera nuu ñuꞌú, ntakacha kuera ñunu ña tava kuera chaka.
Sara nikaa ya nuu varku Simon, ra nikachi ya ña nachintaꞌa ra ña xoo ka nuu chikuii ka, ra ntsikuntuꞌu ya ra nikitsaá ya snaꞌa ya nuu kue nivi.
Ta ntsinu snaꞌa ya ra nikachi ya tsi ta Simon:
—Nakoꞌon nuu kunu ka chikuii yoꞌo ra chikaa koyu ñunu ku takua tava koyu chaka.
Sara nikachi ta Simon:
—Mestru, nii niñu so ntsikaa kue ntuku kue chaka, cha ni in ti kue nineꞌe kue. Tia tono kachi meeni, ra nachikaa kue ñunu yoꞌo.
Cha ta nchikaa kuera ñunu ka ra nineꞌe kuera kuaꞌa nchuꞌa so chaka, cha ntuku chaꞌncha so ñunu kuera.
Sara skuiko ntaꞌa kuera nuu kue chaa inkaa nuu inka varku ka takua nakitsi kuera chinchee taꞌan kuera. Sara ntsaa kuera, cha skutu kuera ntintuu varku ka cha ntuku so keti.
Cha ta ntsini ta Simon Pedru ka ña nikuu, cha ntsikutsiti ra nuu Jesus cha nikachi ra:
—¡Kutsio ni nuu̱, Stoꞌo, vari mee kuu nivi kuachi!
Cha niyuꞌu ra tsi kue chaa inkaa tsi ra vari kuaꞌa nchuꞌa chaka nikana.
Cha niyuꞌu tuku chaa Jacobo tsi chaa Juaa, seꞌe chaa nani Zebedeo, kue chaa sachuun tsi Simon ka. Cha nikachi Jesus tsi Simon ka:
—Ma yuꞌu, vari ma kukuu ku chaa tsaꞌni chaka; vichi ra chinuu kunkitsau ntuku ku nivi kutakaa yu.
Jesus stata ya in chaa kuꞌu kueꞌe chaꞌi
In kii inkaa Jesus in ñuu cha ntsaa in chaa kuꞌu kueꞌe chaꞌi. Cha ta ntsini ra nuu Jesus, sara ntsikutsiti ra cha ntsata ncheꞌe ra nuu ra mancha nuu ñuꞌú sara nikachi ra:
—Saꞌa ta ni ñamani, Stoꞌo, tatu kuni ni ra ntasavaꞌa ni yu.
Cha ntsaki ya ntaꞌa ya xiní ra cha nikachi ya:
—Kuni yu ña ntuvaꞌu, ¡ntuvaꞌa!
Cha tsi tuꞌun nikaꞌan ya ntuvaꞌa ra nii.
Cha nikachi ya:
—Ma ntakanu nuu ni in na ña ntuvaꞌu. Kuaꞌan, snaꞌu meu nuu sutu ka, cha kunau ña tsini ñuꞌu kuaꞌu nuu sutu ka takua nasoko ra ña nuu Stoꞌo Nchuxi, tono kaꞌan nuu tuꞌun ña nchaa nti ta Moises, takua nakuni na ña Stoꞌo Nchuxi ntasavaꞌa ya yo. —Ñoꞌo kuu ña nikaꞌan Jesus.
Soro tuꞌun tsaꞌa Jesus nintucha nui cha kuaꞌa nchuꞌa kue nivi ntsintututu, takua kuchaa soꞌo na takua nantuvaꞌa na nuu kue kueꞌe ña ntoꞌo na.
Cha Jesus nikee siin ya, takua ntatuꞌun ya tsi Stoꞌo Nchuxi, ya kuu tata ya, tono saꞌa ya.
Jesus stata ya in chaa kue kuu kaka
In kii Jesus snaꞌa ya, cha ntoyo keꞌen kue chaa fariseu tsi kue skuleru ley, <sup>b</sup> cha kue chaa yoꞌo vatsi kuera ntisaan so kue ñuu kantuꞌu Galilea tsi Judea tsi ñuu Jerusalen ña kantuꞌu Judea. Cha nchee Stoꞌo Nchuxi inkaa tsi Jesus takua stata ya kue nivi.
Sara nikitsaa keꞌen kue chaa cha nchiso kuera in tsito nuu kantuꞌu in chaa kuꞌu kueꞌe ña kue kuu kaka ra. Cha nikuni kuera kiꞌvi ra ini veꞌe cha kaki kuera ra nuu Jesus,
Cha Jesus, ta ntsini ya ña tsinu ini kuena ya, sara nikachi ya tsi chaa kuꞌu yoꞌo:
—Kuachi ni tsa ntoi.
Cha kue skuleru ley tsi kue chaa fariseu nikaꞌán kuera: “¿Nchii kuu chaa yoꞌo, ña ntasaꞌi mii tono Stoꞌo Nchuxi? Vari mituꞌun Stoꞌo Nchuxi kuu ya kuu kukaꞌnu ini ya tsaꞌa kuachi.”
Tia Jesus ntsini ya nchii kuu ña ntakanini koyi cha nikachi ya tsi koyi:
—¿Chanu vaꞌa ntakanini koyu suꞌa?
Kaꞌan koyu, ¿nchii kuu ña nchichi ka: A ña kukaꞌnu ini yu tsaꞌa chaa kuꞌu yoꞌo a ña stata̱ ra?
Cha vichi kusnaꞌa yu nuu koyu ña mee kuu Chaa nchichuun Stoꞌo Nchuxi, ña kumi̱ chuun nuu ñuꞌu nchaꞌi takua kukaꞌnu ini yu kuachi ntiꞌi so kue nivi.
Sara nikachi ya tsi chaa kue kuu kaka yoꞌo:
—Mee kaꞌan yu nuu ni, kuantakoo ni, ntakiꞌin ni tsito ni cha kuanuꞌu ni veꞌe ni.
Cha mii saan ni ra chaa kuꞌu yoꞌo ntakoo ra nuu iin ntiꞌi so na, cha ntakiꞌin ra tsito ra cha ntasakaꞌnu ra Stoꞌo Nchuxi sara kuanuꞌu ra.
Cha ntiꞌi so kuena nikunaꞌa ini kuena cha nikitsaá na ntasakaꞌnu na Stoꞌo Nchuxi tsi ña iñuꞌu na sara nikachi na:
—Vichi ntsino in ñaꞌa ña miki tsino.
Ta nikana Jesus ta Levi
—Kutakaa yu, nakoꞌon.
Sara stakoo ra ntiꞌi so ñaꞌa saꞌa ra, cha ntakuiin ra cha kuaꞌan ra tsi ya.
Xoo ka chinuu, ta Levi yoꞌo saꞌa ra in viko kaꞌnu tsaꞌa Jesus, sara ntsaa Jesus veꞌe ra. Cha kuaꞌa nchuꞌa kuena ntsikiꞌin yaꞌvi ntututu tsi sava ka kue nivi ntoyo nuu mesa tsi Jesus tsi kue chaa ntakaa ya.
Cha kue chaa fariseu tsi kue skuleru ley nikitsaá koyi kaꞌan nchaa kaꞌan niꞌni koyi tsi kue chaa ntakaa Jesus suꞌa:
—¿Chanu vaꞌa tsitsaꞌan koyu cha tsiꞌi koyu tsi ntiꞌi so kuena kiꞌin yaꞌvi tsi kuena kumi kuachi yoꞌo?
Cha nikachi Jesus tsi koyi:
—Kuena kue kuꞌu kue tsini ñuꞌu na na stata, tani kuena kuꞌu tsini ñuꞌu na na stata na.
Mee ra kue vatsi̱ kana kuena ntaa, tia vatsi̱ kana na kumi kuachi takua nantachaꞌvi ini na nuu Stoꞌo Nchuxi.
Ta ntakatuꞌun na tsaꞌa ña kunaa suꞌun na
Sara nikachi kuena tsi Jesus:
—Kue chaa ntakaa Juaa tsi kue chaa ntakaa kue chaa fariseu tuku tuku ni naa suꞌun kuera cha tsika taꞌvi kuera nuu Stoꞌo Nchuxi, tia kue nivi na ntakaa ni kue naa suꞌun na.
Sara nikachi Jesus tsi kuena:
—Ma kuu kunaa suꞌun kuena nuu yee viko tantaꞌa, vari inkaa kuena tsi chaa ntantaꞌa.
Cha nikachi tuku ya suꞌa tsi na:
—Koo na tsaꞌncha saꞌma tsaa takua ntakoto na ña nuu saꞌma yata. Tatu nasaꞌa na suꞌa kuntiꞌvi saꞌma tsaa ña nchaꞌncha na, cha saꞌma yata ña ntakoto na, ma kintoo vaꞌi tsi saꞌma tsaa.
’Cha koo tuku na chikaa vinu tsaa nuu iin yata, vari vinu tsaa kusaꞌi ña ntata iin yata cha tiꞌvi iin ka cha kucha vinu ka.
Tsaꞌa ñoꞌo tsini ñuꞌu chikaa ko vinu tsaa nuu iin tsaa, takua saan nakoo vaꞌa iin ka tsi vinu ka.
Cha nivi na tsiꞌi vinu yata ma kutoo ka na koꞌo na vinu tsaa, vari nchaa yata ka vaꞌa ka tsiꞌi ra suu saan nchaa tsaa, vari kachi na suꞌa: ‘Asi xeen ka tsiꞌi vinu yata.’ —Suꞌa snaꞌa Jesus nuu kue nivi.
Kue chaa ntakaa Jesus tuꞌun kuera yoko in suatu
In suatu, kii ntitatu kuena, niyaꞌa Jesus nuu kaa triu. Cha kue chaa ntakaa ya katuꞌun kuera yoko triu, cha tava kuera miꞌi triu ka tsi ntaꞌa kuera cha tsatsi kuera triu ka.
Sara uvi uni kue chaa fariseu nikachi ra tsi kue chaa ntakaa Jesus:
—¿Chanu vaꞌa kasaꞌa koyu ña kue tsini ñuꞌu saꞌu kue suatu?
Sara nikachi Jesus tsi kuera:
—¿A kue kaꞌvi koyu tsaꞌa ña saꞌa nti ta David, ta ntakuu ra soko tsi kue chaa ntsinchaka taꞌan tsi ra?
Ta David nikiꞌvi ra veꞌe Stoꞌo Nchuxi, ntsatsi ra paa ií cha ntsaꞌa ra ña katsi tuku kue chaa nchaka taꞌan tsi ra, vasu takua kue sutu tsini ñuꞌu katsi paa ií ka.
Nikachi tuku ya tsi kuera:
Jesus stata ya in chaa ña ntií ntaꞌa
Inka tuku suatu nikiꞌvi Jesus ini veꞌe sinagoga<sup>a</sup> cha nikitsaá ya snaꞌa ya nuu kuena. Sara ñantuꞌu in chaa, cha ntií ntaꞌa ra tsio kuaꞌa.
Cha kue skuleru ley<sup>b</sup> tsi kue chaa fariseu ncheꞌe kuera Jesus, vari nikuni ra kunchee ra a kustata Jesus kii ntitatu na takua neꞌe nchee kuera nixi kaki ra kuachi tsaꞌa ya.
Soro Jesus tsa ntsini ya ña ntakani ini kuera, cha nikachi ya tsi chaa ntií ntaꞌa ka:
—Kuantakuiin kunchichu maꞌi nuu iin ntiꞌi so kue nivi yoꞌo.
Sara ntsikunchichi ra maꞌi kuena.
Sara nikachi Jesus tsi kuena:
—Kuni yu ntakatuꞌun koyu: ¿Nchii kuu ña kaa nchaa nuu tuꞌun ña ntsaꞌa Stoꞌo Nchuxi nuu nti ta Moises tsaꞌa kue kii suatu: ña saꞌa ñavaꞌa a ña saꞌa ñaváꞌa? ¿Ña skaku ko na a ña snaa ko na?
Ncheꞌe ya nuu ntiꞌi kuena sara nikachi ya tsi chaa kuꞌu ka:
—Stee ntaꞌu.
Sara stee ra ntaꞌa ra, sara ntuvaꞌa ntaꞌa ra.
Soro ntasaa nchuꞌa kue skuleru ley tsi kue chaa fariseu tsi Jesus, cha nikitsaá kuera ntatuꞌun ra nchii kuu ña kuu saꞌa kuera tsi ya.
Ta ntakatsi Jesus nti-utsi-uvi kue chaa kunkutakaa ya
Nuu ntuu inka kii nikana ya ntiꞌi so kue chaa ntakaa ya sara nikatsi ya utsi-uvi kue chaa, cha skunani ya kuera apostol.<sup>c</sup>
Cha kue chaa yoꞌo kuu ta Simon, cha skunani ya ra Pedru, ta Andres ñani Simon, ta Jacobo, ta Juaa, ta Felipe, ta Bartolome,
ta Mateu, ta Tomas, ta Jacobo seꞌe chaa ntsinani Alfeo, ta Simon, chaa cha-skunani na celote,<sup>d</sup>
Judas, seꞌe chaa ntsinani Jacobo tsi Judas Iscariote, chaa kuntakuaꞌa Jesus nuu kue chaa kumi chuun.
Jesus snaꞌa ya cha stata ya kuaꞌa nchuꞌa kue nivi
Sara nuu Jesus yuku ka tsi kue nti-utsi-uvi kue chaa ntakatsi ya sara ntsikunkaa ya in nuu yoso. Cha ika ntututu kuaꞌa nchuꞌa so kue nivi na ntakaa ya; saani ntututu kuaꞌa nchuꞌa tuku kue nivi ñuu Jerusalen tsi sava ka kuena yee kue ñuu ntoyo Judea, tsi kue ñuu ña kantuꞌu yuꞌu chikuii ntucha, Tiro tsi Sidon. Ntsaa kuena takua kuchaa soꞌo na tuꞌun ntakani Jesus, cha saani takua nantuvaꞌa kuena nuu kueꞌe ntoꞌo kuena.
Cha saani kuena ntsintoꞌo kue espiritu kini, ntuvaꞌa tuku kuena.
Cha ntiꞌi so kuena nikuni na tsikutuu na ya vari stata ya kuena tsi nchee ya.
Ntikaꞌan kuena neꞌe ñamani nuu Stoꞌo Nchuxi
Sara ntakunchee Jesus nuu kue chaa ntakaa ya sara nikachi ya suꞌa:
“Ntikaꞌan kueyoꞌo ña kuntaꞌvi vari Stoꞌo Nchuxi kuntsaꞌnu nuu koyu.
“Ntikaꞌan kueyoꞌo ña tsiꞌi soko vichi, vari kunkutu titsi koyu.
“Ntikaꞌan kueyoꞌo ña tsakú vari kunkuaku koyu.
Cha kuacha nchuꞌa koyu, kusii ini koyu kii saan vari kuntaneꞌe koyu ñavaꞌa antivi, vari kue nivi na ntsintoyo ta tsa naꞌa sanchuꞌa na kue chaa ntsikaꞌan yuꞌu nuu Stoꞌo Nchuxi, cha saani kuena ntoyo vichi kusanchuꞌa na kueyo.
Ntaꞌvi ta kuena kue neꞌe ñamani nuu Stoꞌo Nchuxi
“Soro, ¡ntaꞌvi ta kueyoꞌo ña kuika, vari tsa neꞌe koyu ña kuacha koyu!
“¡Ntaꞌvi ta kueyoꞌo ña iin tsitu titsi, vari kuntakuu koyu soko!
“¡Ntaꞌvi ta kueyoꞌo ña tsaku vari kunintaꞌi koyu, cha kunkusuchi ini koyu!
“¡Ntaꞌvi ta kueyoꞌo ta ntiꞌi nivi kaꞌan vaꞌa tsaꞌa koyu, vari saan ntsikaꞌan vaꞌa kue nivi tsaꞌa kuena ntsistaꞌvi ña kaꞌan na yuꞌu nuu Stoꞌo Nchuxi!
Nixi tsini ñuꞌu kuu ino kuena kuntasi yoo
“Cha vichi kachi yu tsi kuemeu ña chaa soꞌo: Kuu ini koyu kuena kuntasi yo. Saꞌa koyu ñavaꞌa tsi kuena kuntasi yo.
Saꞌa koyu ñavaꞌa tsi kuena tsaꞌa chiꞌan kueyo, cha kaka taꞌvi koyu tsaꞌa kuena kini kaꞌan tsi koyu.
Tatu nchii in na nikaꞌni in tsio nuu ku, kuaꞌa tuku inka tsio nakaꞌni na. Tatu nchii in na nikinchaa koto ku, kuaꞌu ichi ña nantakiꞌin tuku na suꞌnu ku.
Nchii kuu na tsika ñaꞌa nuu ku, kuaꞌu ña nuu na, cha nchii kuu na ntakinchaa ñaꞌu, ma ntaku ña.
Tono kuni koyu ña inka na saꞌa ñavaꞌa tsi koyu, saani saꞌa koyu ñavaꞌa tsi inka na.
“Tatu kue meekoyu kuu ini koyu kuena kuu ini yo, ¿nchii kuu ña sama saꞌa koyu? Saani kue nivi kuachi suꞌa saꞌa na.
Tatu tsaꞌa núu koyu tani nuu na kaꞌán koyu ña kuaꞌa ka kuntakuaꞌa na nuu koyu, ¿nchii kuu ña sama saꞌa koyu? Saani kue nivi kuachi tsaꞌa núu na nuu kue taꞌan na cha nchatu na ntaneꞌe na ña kuaꞌa ka.
Cha kue meekoyu tsini ñuꞌu kuu ini koyu kuena kuntasi yo, saꞌa koyu ñavaꞌa cha kuaꞌa núu koyu cha ma kunchatu koyu ntaneꞌu niñaꞌa. Cha saan kuntaneꞌe koyu in ñavaꞌa nchuꞌa so nuu Stoꞌo Nchuxi, cha saan kunkukuu koyu seꞌe Stoꞌo Nchuxi, ya inkaa nuu suku, vari saani vaꞌa nchuꞌa so ini ya tsi kue nivi váꞌa, tsi kuena ntuꞌva ntakuaꞌa ña tatsaꞌvi ya tsaꞌa ntiꞌi so ña neꞌe na.
Koo ñamani ini koyu tsi kue nivi tono Paa ku, Stoꞌo Nchuxi, ña yee ñamani ini ya tsi koyu.
Ma chaa kuachu kuena
“Ma kukaꞌán uꞌu ku tsaꞌa na, cha Stoꞌo Nchuxi ma kaꞌncha ya kuachi koyu. Ma chaa koyu kuachi na, takua saan Stoꞌo Nchuxi ma chaa ya kuachi koyu. Kukaꞌnu ini koyu cha Stoꞌo Nchuxi kunkukaꞌnu ini ya tsaꞌa koyu.
Kuaꞌa koyu nuu kuena, cha Stoꞌo Nchuxi kunkuaꞌa ya nuu koyu. Cha kunkuaꞌa ya kuaꞌa nchuꞌa so nuu koyu, tatu kuemeu ntinuu ntintaa inu kunkuaꞌu ña nuu inka na, cha saani meeya kunchiso ka ya kuaꞌa ka nuu koyu, vari nisa kuaa tsaꞌu, saan Stoꞌo Nchuxi kuntanchiko neꞌe ya nuu koyu.”
Saan nikachi Jesus.
Cha Jesus snaꞌa tuku ya suꞌa:
“¿A kuu kunchaka in na ntikuaa inka tuku na ntikuaa? Ma kuu, vari ntintuu kuena kuniyaa na ini yavi.
Ni in kueña skuaꞌa kue kaꞌnu ka kui tono skuleru ña. Ta ntsinui skuaꞌi sara sana kunkukui tono skuleru ña.
“¿Chanu vaꞌa ncheꞌu miꞌi yutu inkaa ntuchi nuu ñanu, cha kue ncheꞌu ña in ntava too kuu ña inkaa ntuchi nuu meu?
¿Chanu vaꞌa kaꞌun tsi ñanu: ‘Kuaꞌa ichi natava miꞌi yutu inkaa ntuchi nuu ku’, cha kue ncheꞌu xiꞌna ka nuu ku ña inkaa in ntava too. ¡Tuꞌun yuꞌu ni kaꞌun! Xiꞌna ka tavu ntava too inkaa ntuchi nuu ku takua kuu kunchee vaꞌu, cha saan sana kuu tavu miꞌi ña inkaa ntuchi nuu ñanu.
Tsa tsino nchii yutu kui vari tsino kuiꞌi tsaꞌi
Tsa tsino ta in ta in yutu ña tsaꞌa kuiꞌi, vari ma ntaneꞌe ko makuxi nuu tuviñu kuitsi cha ni ma ntaneꞌe ko uva nuu in tu-iñu.
Saani kue nivi vaꞌa kaꞌan na ñavaꞌa vari ñavaꞌa inkaa anua na, cha nivi na kaꞌan ñaváꞌa, anua na inkaa ñaváꞌa, vari nixi so kaa anua na, saan kunkoo ña kana yuꞌu na.”
Uvi kuaa tsaꞌa veꞌe
Cha Jesus nikachi tuku ya:
“¿Chanu vaꞌa kaꞌan koyu: ‘Stoꞌo, Stoꞌo’ tsi mee, cha kue saꞌa koyu ña kaꞌan yu?
Kuntakani̱ nuu koyu nixi kaa in nivi na chaa soꞌo cha saꞌa na ña kaꞌan yu:
Iin ni kui tsi in chaa ña savaꞌi in veꞌe cha ntsacha ra kunu nchuꞌa so sara nchikaa ra tsaꞌa veꞌe ka nuu in toto. Cha nikuun savi xeen, cha nikee nchañuꞌu yucha, cha niꞌi nchuꞌa nikani ra nchika veꞌe yoꞌo, cha ma nikanta ña vari tuun inkai sata toto.
Tia in na chaa soꞌo cha kue saꞌa na ña kachi yu, kuu na tono in chaa savaꞌa viꞌi nuu ñuꞌú vita cha koo tsaꞌi nikee. Cha nikuun savi xeen, sara nikee nchañuꞌu yucha, cha niꞌi nchuꞌa nikani ra nchika veꞌe yoꞌo, cha nikoyi cha ichaꞌncha so naa ntiꞌa.”
Jesus stata ya musu capitan
Ta ntsinu nikaꞌan Jesus nuu kue nivi, sara kuaꞌan ya ñuu Kapernaun.
Ika ntsio in capitan, in chaa tsaꞌncha chuun nuu kue soldadu ña ñuu Roma, cha kumi ra in musu, ña kuu ini nchuꞌa ra. Cha musu yoꞌo nikuꞌu nchuꞌi, cha kunkui.
Sara ta ntsini soꞌo capitan yoꞌo tsaꞌa Jesus, cha nchichuun ra uvi kue nivi ntsaꞌnu na kumi chuun nuu ñuu judio, ña nakaka ra ñamani kaꞌnu so nuu Jesus, takua nakuꞌun ya stata ya musu capitan yoꞌo.
Sara kuena yoꞌo ntsaa na nuu inkaa Jesus, cha ntsika na ñamani kaꞌnu nuu ya suꞌa:
vari kuu ini ra ñuu ko, cha ntachuun ra ña kuvaꞌa in veꞌe sinagoga nuu chaa soꞌo kue tuꞌun Stoꞌo Nchuxi.
Sara Jesus kuaꞌan ya tsi kuera, tia ta nikuyachi kuera nuu yee chaa kuu capitan ka, cha capitan yoꞌo ntachuun ra uvi kue chaa nchaka taꞌan tsi ra, cha nikachi kuera tsi ya suꞌa: “Stoꞌo, chaa kuu capitan ntachuun ra kue tsi tuꞌun yoꞌo: ‘Ma stoꞌo ni ini ni vari, ¿nchii kuu yu ña kiꞌvi ni veꞌe̱?
Tsaꞌa ñaa, ma nitsaa yu ntantuku̱ ni. Mituꞌun ña kuni yu kuu ña kaꞌncha ni chuun takua nantuvaꞌa musu yu,
vari saani mee kantsitsa tuꞌun kaꞌan kuena kuntsaꞌnu ka, cha saani mee kumi soldadu ña chaꞌncha yu chuun nuu koyi, vari tatu nakaꞌan yu tsi nchii ian: ‘Kuaꞌan ika’, cha kuaꞌin. Cha inkai kachi yu nakitsia, cha vatsia, cha ta nchichuu̱n musu yu nasaꞌi in ñaꞌa, cha saꞌi ña.”
Ñoꞌo kuu tuꞌun ña nchichuun chaa kuu capitan yoꞌo.
Cha ta ntsini soꞌo Jesus ñoꞌo, nikunaꞌa so ini ya ña nikaꞌan chaa yoꞌo, cha ntakunchee ya nuu kue nivi ntakaa ya, cha nikachi ya:
—Kaꞌan ntaa yu ña nuu nii ñuu Israel kue ntaneꞌe̱ ni in na tsinu ini tono chaa yoꞌo.
Nuu ntanchiko koo kuera veꞌe chaa kuu capitan ka, ntaneꞌe kuera musu ka tsa ntuvaꞌi.
Ta ntachaku seꞌe in ñaꞌá ntsiꞌi ii, saꞌa Jesus
Nuu niyaꞌa xoo ni kii ña nikuu ñoꞌo, sara Jesus kuaꞌan ya in ñuu ña nani Nain. Kuaꞌan ya tsi kuena ntakaa ya tsi kuaꞌa nchuꞌa kue nivi.
Ta ntsaa ya yachi ñuu ka, ntsini ya ña nchiso kue nivi in ntii, kuaꞌan na kunkutsi na. Chaa ntsiꞌi yoꞌo mituꞌun xinia ntsikuu nuu nana ña, ñá ntsiꞌi ii. Cha kuaꞌa nchuꞌa so kue nivi ñuu ka kuaꞌan na tsian.
Ta ntsini ya ñaꞌá yoꞌo, nikuntavi ini ya, cha nikachi ya:
—Ma ntaꞌiu.
—Chaa luu, kaꞌan yu tsiun, kuantakoo.
Cha sara chaa ntsiꞌi yoꞌo ntakuntuꞌu ra, cha nikitsaá ra kaꞌan ra, sara Jesus nikachi ya tsi ñaꞌá yoꞌo:
—Yoꞌo inkaa seꞌu.
Ta ntsini na ñoꞌo, ntiꞌi so na nikunaꞌa ini na, cha nikitsaá na ntasakaꞌnu na Stoꞌo Nchuxi, cha kachi na suꞌa:
—Nikitsaa nuu ko in chaa kaꞌnu nchuꞌa so kuu, kaꞌan yuꞌu nuu Stoꞌo Nchuxi. Cha Stoꞌo Nchuxi nikitsaá ya chinchee ya ñuu ya.
Cha ntiꞌi so kue nivi na yee ntiꞌi so kue ñuu ña kantuꞌu Judea tsi kue sava ka kue ñuu ña kantuꞌu yachi, ntsini na ña saꞌa Jesus.
Ta Juaa, chaa skuantucha, ntachuun ra uvi nivi nantakatuꞌun na Jesus
Kue chaa ntakaa ta Juaa, cha-skuantucha, ntakani kuera ntiꞌi so ña saꞌa Jesus nuu ra. Sara ta Juaa yoꞌo nikana ra uvi kue chaa yoꞌo,
cha ntachuun ra kuera takua nakuꞌun kuera ntakatuꞌun kuera Jesus cha nakachi kuera suꞌa: “¿A meeni kuu Ya kuu Cristo, <sup>a</sup> ya kunkitsi, a ña kunchatu kue inka na?”
Sara kue chaa nchichuun Juaa yoꞌo, ntsaa kuera nuu inkaa Jesus, cha nikachi kuera suꞌa:
—Ta Juaa, chaa skuantucha kue nivi, nchichuun ra kue takua ntakatuꞌun kue ni, ¿a meeni kuu ya kunkitsaa, a ña tsini ñuꞌu kunchatu kue inka na?
Cha kii saan, Jesus stata ya kuaꞌa nchuꞌa so kue nivi, nuu ntisaan so kue kueꞌe tsi kue espiritu váꞌa, cha saꞌa ya ña ntatuu nuu kuaꞌa nchuꞌa so kuena kuaa.
Sara ntanchiko neꞌe ya tuꞌun nuu koyi:
Cha ntikaꞌan kuena tsinu ini yu, cha kue tsiku saka ini na ―nikachi Jesus nuu kuera.
Ta kuaꞌan kue chaa ntakaa ta Juaa yoꞌo, cha Jesus nikitsaá ya kaꞌan ya nuu kue nivi yoꞌo tsaꞌa ta Juaa, kachi ya suꞌa: “¿Nchii nikuni koyu kunchee koyu ta kuaꞌan koyu nuu cheꞌe ka? ¿A in chaa kuita ña tsiko ti yaꞌa so tono in tuyoo ta tsika tachi?
Cha tatu suu ñoꞌo kui, ¿cha nchii kuu ña ntsaꞌan koyu nchincheꞌe koyu? ¿A in chaa ña vaꞌa nchuꞌa so ntsitsi? Cha tsini vaꞌa koyu ña kuena ntsitsi saꞌma vaꞌa, cha kumi na ñaꞌa yaꞌvi ka, kuena yoꞌo yee na veꞌe vaꞌa, cha kuika na.
Tia, ¿nchii kuu ña nikuni koyu kunu? ¿A in chaa kaꞌan yuꞌu nuu Stoꞌo Nchuxi? Ñantaa kui, ña ta Juaa yoꞌo kuu ra in chaa kaꞌnu ka kuu nuu ntiꞌi kue chaa ntsikaꞌan yuꞌu nuu Stoꞌo Nchuxi.
Saan kaa nchaa nuu tuꞌun Stoꞌo Nchuxi tsaꞌa ta Juaa yoꞌo mancha tsa naꞌa ña kachi suꞌa:
‘Xiꞌna ka kuntachuu̱n in chaa ntsaa tsi tuꞌu̱n,
takua nasatuꞌva ra ichi nuu ku.’<sup>b</sup>
Kachi yu nuu koyu, ña chaa kaꞌnu ka nuu ñayivi kuu Juaa, tia ña luu ka nuu kuntsaꞌnu Stoꞌo Nchuxi kuu ña kaꞌnu ka kuu suu saan Juaa.”
Ntiꞌi so kuena ntsini soꞌo ña ntsintakani Juaa, ntsitsika kuena ña skuantucha ra na, mancha kue chaa kiꞌin yaꞌvi saꞌa tuku kuera ñoꞌo, cha saan nikantsitsa kuena ñantaa ña nikaꞌan Stoꞌo Nchuxi.
Cha kue chaa kuu fariseu yoꞌo, tsi kue chaa kuu skuleru ley, kue nikuni na kuantucha na nuu Juaa, cha nikuntasi na ña nikuni Stoꞌo Nchuxi saꞌa ya nuu kuena.
“¿Nchii kuu na kaa tono kaa kue nivi vichi? ¿Nchii kuu na ntasa inuu ko tsi na?
Kuu na tono kueña kuachi ña ñantuꞌu nuyaꞌvi ña kana tsi taꞌan koyi: ‘Meekue tivi kue tuyoo, cha kue meekoyu kue tsain koyu yaa. Ntsita kue yaa kuaka, cha kue meekoyu, kue nitsakú koyu.’
Vari nikitsi Juaa, chaa skuantucha, cha kue tsitsaꞌan ra ni kue tsiꞌi ra nchaa tsatu, cha kachi koyu ña nchaka tachi ra.
Cha Stoꞌo Nchuxi tsa tsini ntiꞌi ya ña, cha na ntakaa ya saꞌa na ñavaꞌa, cha snaꞌa na ña kuu ya yantaa.”
Ta inkaa Jesus veꞌe Simon
In chaa fariseu nani Simon, ntsika ra nuu Jesus ña nakuꞌun ya veꞌe ra katsaꞌan ya tsi ra. Cha nuu nikiꞌvi ya veꞌe ra ntsikuntuꞌu ya nuu mesa.
Cha in ñaꞌá kumi kuachi ntsio ñuu ka. Nuu ntsinia ña Jesus ntsaa ya veꞌe chaa fariseu ka, nai in lameta ña yuú nuu inkaa nchaa xiko asi ta tsaꞌan, ntsai.
Sara nikuyachia nuu tsaꞌa ya, cha ntsakú nchuꞌi ra nikoyo nchanui sata tsaꞌa ya, cha stayai sata tsaꞌa ya tsi ixi xinia, cha ntsitui tsaꞌa ya, cha sara nchiꞌa nchaa xiko ka tsaꞌa ya.
Nuu ntsini chaa kuu fariseu yoꞌo, nikaꞌán ra suꞌa: “Ñoꞌo, tatu ñantaa kui in chaa kaꞌan yuꞌu nuu Stoꞌo Nchuxi, kunia nchii kuu ñaꞌá tsikutuu ña, ña kui ñaꞌá kumi kuachi.”
Sara nikachi Jesus tsi chaa fariseu ka:
—Simon, yee in ñaꞌa kuni yu kaꞌan yu nuu ku.
Sara nikachi ra:
—¡Kaꞌan ni, Mestru!
Sara nikachi Jesus:
—Uvi chaa tavi ra nuu na ntsaꞌa nuu xuꞌun. In ra tavi uꞌun-sientu denariu, <sup>c</sup> cha inka ra tavi uvi-xiko-utsi denariu;
cha tono ni in kuera ma nikuu ntachaꞌvi ña tavi kuera, nikukaꞌnu ini chaa ntsaꞌa nuu xuꞌun ka tsaꞌa ntintuu kuera. Vichi ra kaꞌan, ¿nchii kuu in chaa kunkuu ini ka chaa ntsaꞌa nuu xuꞌun ka?
—Kusana, chaa kuaꞌa ka ntsitavi ka, kuu chaa kuaꞌa ka kunkuu ini ra.
Sara nikachi Jesus tsi ra:
—Ntaa kaꞌun.
Sara ntakunchee ya nuu ñaꞌá ka, sara nikachi ya tsi ta Simon suꞌa:
—¿A ncheꞌu ña saꞌa ñaꞌá yoꞌo? Nikiꞌvi̱ veꞌu, cha ma nitsaꞌu chikuii ntuntoo tsaꞌa̱. Soro ñaꞌá yoꞌo ntakachi tsaꞌa̱ tsi nchanui, cha stayai tsaꞌa̱ tsi ixi xinia.
Ma nitsitu ku nuu̱<sup>d</sup> ta nikitsaa yu, soro ñaꞌá yoꞌo, mancha ta nikiꞌvi̱, kue tsikuian tsitui tsaꞌa̱.
Ma nitsosu asichi xini̱, <sup>e</sup> soro ñaꞌá yoꞌo ntsosi nchaa xiko yoꞌo sata tsaꞌa̱.
Tsaꞌa ñoꞌo kaꞌan yu nuu ku: Ñaꞌá yoꞌo nikuu ini nchuꞌi Stoꞌo Nchuxi vari nikukaꞌnu ini ya tsaꞌa kuaꞌa nchuꞌa kuachia, soro nivi na xoo kukaꞌnu ini Stoꞌo Nchuxi tsaꞌa, xoo kuu ini na ya.
Cha nikachi ya tsi ñaꞌá ka:
—Kuachi ku nikukaꞌnu ini yu ña.
Cha kue sava kuena ntoyo ika, nikitsaá kuena ntakatuꞌun na, cha kachi kuena:
—¿Nchii kuu ñoꞌo ña mancha kuachi kukaꞌnu inia?
Cha nikachi Jesus tsi ñaꞌá ka:
Kue ñaꞌá ñá chinchee Jesus
Nuu ntsinu nikuu ñoꞌo, ntsika Jesus ntisaan so kue ñuu naꞌnu tsi kue ñuu kuachi, ntakani ya tuꞌun vaꞌa tsaꞌa ña kuntsaꞌnu Stoꞌo Nchuxi, tsi nti-utsi-uvi kue chaa na tsika tsi ya.
Saani tuku ntakaa sava ka kue ñaꞌá ñá ntsintoꞌo kueꞌe espiritu kini tsi sava ka kue kueꞌe, cha tsa stata ya koyi. Nuu kue ñaꞌá yoꞌo inkaa Maria, ñá-nani Maria Magdalena, ñá nikee utsa espiritu kini.
Saani inkaa tuku ñá kuu Juana, ñásiꞌi chaa nani Chuza, chaa sachuun tsi ta Herode, chaa kuntsaꞌnu. Cha inkaa tuku na Susana tsi sava ka kue ñaꞌá. Cha kue ñaꞌá yoꞌo chinchee na, tsaꞌa na nchii kuu ña tsini ñuꞌu Jesus tsi kuena ntakaa ya.
Tuꞌun nchichi ña kaꞌan tsaꞌa nixi siava na ntiki
In kii nikee kuaꞌa nchuꞌa so kue nivi na ntoyo ntisaan so kue ñuu, takua tsaa na kunchee na Jesus, cha saan ntututu kuaꞌa nchuꞌa so na, sara nikitsaá Jesus snaꞌa ya tuꞌun nchichi yoꞌo nuu kuena:
“In chaa nikee ra siava ra ntiki, cha ta siava ra ña, savi niyaa ichi, cha ntsain na ña, cha nikitsaa kue saa ra ntsatsi ti ña.
Cha inka kuaa ntiki nikoyi nuu toto ñuꞌú, cha ta ntaꞌvia ra ntayai, vari koo koꞌyo.
Cha inka kuaa ntiki nikoyi chain iñu, cha ta ntaꞌvia tsi kue tu-iñu ka, kue tu-iñu ka sakatia ña ra nai.
Tia inka tuku kuaa ntiki yoꞌo nikoyi nuu ñuꞌú vaꞌa, cha ntsaꞌnui cha ntsaꞌi in-sientu ka kuaa ntiki.”
Ñoꞌo nikachi Jesus, cha niꞌi xeen ka nikaꞌan ya tuꞌun yoꞌo: “¡Cha kueyo ña chaa soꞌo, kutu nini koyu!”
Cha kuena ntakaa ya nintakatuꞌun na ya:
—¿Nchii kuni tuꞌun nchichi yoꞌo kachia?
—Nuu kue meu snaꞌa Stoꞌo Nchuxi ña miki nitsini ni in na. Cha kue meu kunkutuꞌva koyu nixi kuu ña kuntsaꞌnu ya, cha tia snaꞌa yu nuu kue nivi tuꞌun nchichi yoꞌo, vari saan kaa nchaa nuu tuꞌun ya, ña “ma kuni na, vasu ncheꞌe na; cha ma kutu nini na, vasu chaa soꞌo na.<sup>a</sup>
“Ñoꞌo kuu ña kuni tuꞌun nchichi yoꞌo kachia: Cha ntiki yoꞌo kui tuꞌun ya,
cha in kuaa ntiki ña nikoyo ichi. Ñoꞌo kui tono kuena chaa soꞌo tuꞌun ya, cha kitsaa tachi kini xiti tuꞌun Stoꞌo Nchuxi ña inkaa anua na, takua ma tsinu ini na, cha ma kaku na.
Cha inka kuaa ntiki ña nikoyo nuu toto ñuꞌú, kui tono kuena chaa soꞌo tuꞌun ya cha kuacha na, tia kue tuun inkaa na, cha tsinu ini na tsaku kii, cha ta vatsi tuntoꞌo, kutsio na nuu Stoꞌo Nchuxi.
Cha ntiki ña nikoyo chain iñu, kui tono na chaa soꞌo, cha xoo ni xoo ni kutsio na tsaꞌa ña ntakanini na tsaꞌa kue ñaꞌa na, ña kuu kuika na, cha kutoo na ña yee ñayivi, tsaꞌa ñoꞌo kue tsinu ntaa ini na.
Tia ntiki ña nikoyo nuu ñuꞌú vaꞌa kui tono kue nivi na kumi anua vaꞌa, cha chaa soꞌo na tuꞌun ya, cha ntinuu ntintaa ini na inkaa na tsi ya, cha saꞌa na ña vaꞌa.
Tuꞌun nchichi ña kaꞌan tsaꞌa ñantanchii
“Koo ni in na ntatuun in ñanchii, cha sara sasaꞌvi na ña tsi in ñaꞌa, a kaki na ña titsi tsito, vari tsini ñuꞌu kaki na ña in nuu suku, takua nakutuu nuu kuena kiꞌvi veꞌe,
vari ntiꞌi ña inkaa seꞌe kuntatui, cha ntiꞌi ña tsasi na, kunkuni na ña.
“Tsaꞌa ñaa, vaꞌa kuchaa soꞌo koyu vari kuena vaꞌa tsitu nini, kuaꞌa ka kunkutu nini na, tia kuena xoo tsitu nini, kusana ini na ña.”
Nana Jesus tsi kue ñani ya
Cha nikitsaa kue ñani Jesus tsi nana ya nuu inkaa ya, tia ma nikuu tanchaa na vari iin nchuꞌa nivi.
Nikatuꞌun in na nuu Jesus ña inkaa nana ya tsi kue ñani ya yeꞌe, cha kuni na kaꞌan na tsi ya.
—Kuena chaa soꞌo cha kantsitsa na tuꞌun Stoꞌo Nchuxi, kuu na tono maa yu tsi kue ñani yu.
Ta ntsikuiin tachi xeen saꞌa Jesus
In kii Jesus nikaa ya nuu in varku tsi kue chaa ntakaa ya, cha nikachi ya:
—Nakoꞌon inka tsio yuꞌu chikuii.
Cha kuaꞌan kuera.
Cha nuu kuaꞌan kuera nuu chikuii ka, nikixi Jesus. Cha ntakoo in tachi xeen nuu chikuii ka, cha ntsitu so chikuii ka nuu varku ña kuaꞌan kuera, cha saxoo ka keti.
Sara stoto kuera Jesus, nikachi kuera tsi ya:
—¡Mestru, Mestru, kuanketa ko!
Ntakoo Jesus, cha nchaꞌncha ya chuun nuu tachi xeen tsi chikuii ka, cha ntsikuiin ntiꞌa, cha taxiin so nikuu.
Sara nikachi ya tsi kue chaa ntakaa ya:
—¿Chanu vaꞌa kue tsinu ini koyu Stoꞌo Nchuxi?
Tia niyuꞌu nchuꞌa kuera, cha nikunaꞌa ini kuera, sara ntakatuꞌun tsi taꞌan kuera:
—¿Nchii kuu chaa yoꞌo ña tsaꞌncha ra chuun nuu tachi xeen tsi chikuii, cha kantsitsi ña kaꞌan ra?
Cha Jesus tsi kue chaa ntakaa ya ntsaa kuera ñuu Gadara ña kantuꞌu inka tsio yuꞌu chikuii, cha Galilea kantuꞌi inka tsio yuꞌu chikuii yoꞌo.
Ta nuu Jesus nuu varku ka, ntsini ya ña nikee in chaa ñuu ka, cha ntoꞌi espiritu kini, cha ntanchai. Cha tsa nikunaꞌa kue ntsitsia saꞌma, ni kue yii veꞌe, cha yii kami santu titsi nama.
Ta ntsinia Jesus, ntsikutsitia nuu ya, cha nikana koꞌi cha nikachia:
—¿Nchii kuni ni tsiin, Jesus, Seꞌe Stoꞌo Nchuxi, ya kaꞌnu nchuꞌa so kuu? Tsika yu nuu ni ña ma stoꞌo ni yu.
Saan nikachia vari Jesus ntsaꞌncha ya chuun nuu kue espiritu kini ka takua nakii kuꞌin. Kuaꞌa nchuꞌa so chaꞌncha kue espiritu yoꞌo ntsikuntsaꞌnui nuu chaa yoꞌo, vasu kue nivi ntsinchikatu na ntaꞌa ra tsi tsaꞌa ra tsi cadena takua kunchaa na ra, tia ntsiskaꞌnti ra kue cadena ka. Cha kue espiritu yoꞌo ntsisaꞌi ña kunu ra nuu cheꞌe.
Cha Jesus nintakatuꞌun ya ña:
—¿Nixi nanu?
Cha nikachia:
—Mee nani Legion.
Nikachia suꞌa vari kuaꞌa nchuꞌa so kue espiritu kini nikiꞌvi inia.
Cha ntsika taꞌvi nchuꞌa koyi nuu Jesus:
—Saꞌa ta ni ñamani, ma tachuun ni kue nuu anchaya.
Cha iin kuaꞌa nchuꞌa so kue kini tsitsaꞌin xini yuku ka, cha espiritu yoꞌo ntsiki ñamani ña nakuaꞌa ya ichi kiꞌvia kue kini ka, cha ntsaꞌa ya ichi.
Cha kuena nchaka kue kini ka, ta ntsini na ña nikuu, nikee na kuaꞌan na ntakani na nuu kuena ntee ñuu ka tsi kuena iin kue yuku.
Cha kue nivi ntee ika, nikee kuena kuaꞌan na takua kuni na nchii nikuu. Cha ta ntsaa kuena nuu inkaa Jesus, ntsini kuena ña ñantuꞌu chaa ka nuu ya, ña tsa nikee kue espiritu kini ka ra. Ta ntsini kuena ña ntakuntsitsi ra saꞌma, cha ntukatsini ra, cha niyuꞌu kuena.
Cha kuena ntsini ña nikuu, ntakani na nixi ntuvaꞌa chaa ntsinchaka kue espiritu ka.
Cha ntiꞌi so kue nivi na ntee ñuu Gadara nikitsaá kuena tsika na ña nakuꞌun Jesus, vari yuꞌu nchuꞌa kuena. Sara nikaa ya nuu varku ka kunkuꞌun ya.
Cha chaa ntsinchaka kue espiritu ka ntsika ra ña kuꞌun ra tsi Jesus. Cha Jesus nikachi ya:
—Kintuu, cha ntanchiko veꞌu, cha ntakanu ntiꞌi so ña saꞌa Stoꞌo Nchuxi tsiun.
Sara chaa ka kuanuꞌu ra, cha ntakani ra nuu nii ñuu ña saꞌa Jesus tsi ra.
Seꞌe siꞌi chaa kuu Jairo, tsi in ñaꞌá ntsikutuu ntaꞌa saꞌma Jesus
Ta ntanchiko koo Jesus inka tsio yuꞌu chikuii, kue nivi nikuacha na vari tsa nchatu na ya.
Sara ntsaa in chaa nani Jairo, chaa kuntsaꞌnu veꞌe sinagoga. Sara ntsikutsiti ra nuu Jesus, cha ntsika ra ña kuꞌun ya veꞌe ra,
vari yee in mituꞌun seꞌe siꞌi ra, cha inkai utsi-uvi kuia, cha tsa tsiꞌi kuia.
Nuu kuaꞌan Jesus tsi kue nivi, tiꞌin nchuꞌa kuaꞌan ya vari kuaꞌa nchuꞌa nivi kuaꞌan tsi ya.
Nuu kuaꞌan kue nivi ka kuaꞌan in ñaꞌá, ñá tsa niketa utsi-uvi kuia kuꞌi kueꞌe ña too nii ñá, cha nikinchaa ntiꞌa xuꞌin, cha ni in na ma nikuu stata ñá.
Sara nintakatuꞌun ya kue nivi ka:
—¿Ana ntsikutuu ntaꞌa yu?
Cha ntiꞌi so kuena kue tsaa yuꞌu. Cha nikachi ta Pedru:
—Mestru, kue nivi yoꞌo chintaꞌa na ni ntiꞌi so tsio, vari tiꞌin nchuꞌa so ion.
Sara nikachi tuku ya:
—Saan nchii in koyu ntsikutuu yu vari ntsini yu ña nikee nchee.
Cha ñaꞌá yoꞌo, nuu ntsinia ña ma kuu chika siꞌi nuu ya, kisi si nikuyachia sara ntsikutsitia nuu ya, sara ntakani ntiꞌa ña ntsintoꞌi nuu ya. Cha ntsini soꞌo ntiꞌi so kue nivi ña ntakania chanu vaꞌa ntsikutuu ntaꞌi saꞌma ya, cha ntakania ña ta ntsikutuu ntaꞌi saꞌma ya, mii saan ni ra ntuvaꞌi.
Cha nikachi Jesus tsian:
—Meeni, tsaꞌa ña tsinu ini ni, ra ntuvaꞌa ni. Kuanuꞌu ni, ma ntakanini ni.
Cha ini kaꞌan ka Jesus, nikitsaa in chaa ña vatsi veꞌe Jairo, nikisiaꞌa tuꞌun, cha nikachi ra nuu Jairo:
—Ntsiꞌi seꞌe-siꞌu; ma kaꞌan ku nuu Mestru.
Tia ntsini soꞌo Jesus tuꞌun yoꞌo cha nikachi ya:
—Ma yuꞌu, mituꞌun xini tsinu inu, cha seꞌe-siꞌu kunkakui.
Cha ntiꞌi so kuena iin ini veꞌe yoꞌo tsakú kuena, cha tutsi ini na tsaꞌa tsi, sara nikaꞌan ya:
—Ma kuaku koyu, vari ñasiꞌi luu yoꞌo kue nitsiꞌi tsi, kixi so tsi.
Sara ntiꞌi so kuena nikitsaá na tsaku nchaa na ya vari tsini na ña ntsiꞌi tsi.
Sara meeya ntiin ya ntaꞌa tsi, cha niꞌi nikaꞌan ya:
—Ñasiꞌi luu, ¡kuantakoo!
Sara ntachaku tsi mii saan ni, cha ntakoo tsi, sara nikachi ya ña nakuaꞌa na ña katsi tsi.
Sara tata tsi, tsi nana tsi, nikunaꞌa ini na, cha Jesus nikaꞌan ya nuu kuena ña ma ntakani na nuu ni in nivi ña nikuu.
Jesus tachuun ya nti-utsi-uvi kue chaa ntakaa ya takua ntakani kuera tuꞌun ya
Jesus ntasatutu ya nti-utsi-uvi kue chaa ntakaa ya, cha ntsaꞌa ya nchee nuu kuera, takua nakuu tava kuera ntiꞌi so espiritu kini, cha nastata kuera na kuꞌu.
Cha ntachuun ya kuera ña nantakani kuera nuu kue nivi, nixi kuu ña Stoꞌo Nchuxi kuntsaꞌnu nuu na, cha nastata kuera kuena kuꞌu.
Sara nikachi ya:
—Ma kunaa koyu niñaꞌa nuu kunkuꞌun koyu ichi, ni yutu kutuu koyu, ma kuisa koyu ni yati, ni ña katsi koyu, ni xuꞌun, ni saꞌma ntasama koyu.
Nchii veꞌe nikuu nakana na kueyo, kintoo koyu mancha nakuu kii ña kunkee koyu ñuu ka.
Sara nikee kuera kuaꞌan ra ntiꞌi so kue ñuu ntakani kuera tuꞌun vaꞌa tsaꞌa Jesus, cha stata kuera kue nivi kuꞌu.
Ntsiku saka ini rey Herode ana kuu Jesus
Sara rey Herode, chaa ntsikuntsaꞌnu, ntsini soꞌo ra ña saꞌa Jesus, cha ntsiku saka ini ra vari sava na ntsikaꞌan na ña ntachaku Juaa.
Cha inka kuena ntsikaꞌan na ña ntachaku chaa ntsikaꞌan yuꞌu nuu Stoꞌo Nchuxi nani Elias. Cha inka tuku kuena ntsikaꞌan na ña ntachaku in chaa ntsikaꞌan yuꞌu nuu Stoꞌo Nchuxi ta tsa naꞌa.
Cha nikachi ta Herode:
—Cha mee ntsaꞌncha yu chuun ña nachaꞌncha suku Juaa ka. ¿Cha nchii kuu ñoꞌo ña ntakani na kuaꞌa nchuꞌa so tuꞌun tsaꞌi?
Tsaꞌa ñoꞌo, ta Herode kunia kunia Jesus.
Jesus tsaꞌa ya ña katsi kuaꞌa nchuꞌa so nivi
Ta ntanchiko nti‑utsi‑uvi kue chaa kunintoo yuꞌu nuu Jesus, ntakani kuera nuu ya ña saꞌa kuera. Sara nchaka ya kuera kuaꞌan ya, cha nikutsio ya tsi kuera yachi ñuu Betsaida.
Cha nuu ntsini kue nivi ña kuaꞌan ya, ntakutakaa na ya, cha Jesus nikachi ya:
―Vaꞌa ña nikitsaa kueni yoꞌo.
Sara ntakani ya nuu kuena nixi kuu ña Stoꞌo Nchuxi kuntsaꞌnu ya nuu na, cha stata ya kuena kuꞌu.
Nuu kunini, ntanchaa kue nti-utsi-uvi kue chaa ntakaa ya, cha nikachi kuera:
Sara Jesus nikachi ya:
—Kuaꞌa kue meekoyu ña nakatsi na.
Cha sara nikachi kuera:
—Vaa uꞌun paa inkaa tsi uvi chaka, a ña kuꞌun kue ntakuaan kue ña katsi ntiꞌi na.
Cha kuu na kuaa uꞌun-mil chaa. Cha nikachi Jesus nuu kue chaa ntakaa ya:
—¡Kaꞌan koyu natsikuntoyo na ta kuaa ta kuaa ña uvi-xiko-utsi na!
Cha suꞌa saꞌa kuera, ña kuntuꞌu ntiꞌi kue nivi.
Cha Jesus ntiin ya nti‑uꞌun paa tsi uvi chaka, cha ntaneꞌe nuu ya antivi, sara ntakuaꞌa ya ñatatsaꞌvi tata ya, cha skuachi ya ña, cha ntsaꞌa ya ña nuu kue chaa ntakaa ya, takua nakuaꞌa kuera ña katsi kuena.
Cha ntiꞌi kue nivi ntsatsi paa tsi chaka mancha ntsitu titsi na, cha ntasatutu kuera ña nintoo cha ntsitu utsi‑uvi tsika vichi.
Ta ntakani ntaa ta Pedru ana kuu Jesus
In kii inkaa mituꞌun Jesus tsika taꞌvi ya yachi nuu iin tani kue chaa ntakaa ya, sara nintakatuꞌun ya kuera:
—¿Nixi kachi kue nivi tsaꞌa̱, ana kuu̱?
Sara ntanchiko neꞌe kuera:
Sara nintakatuꞌun ya:
—Cha meekoyu, ¿ana kuu̱ kaꞌan koyu?
Cha ta Pedru nikachi ra suꞌa:
—Meeni kuu Ya kuu Cristo, ya vatsi nuu Stoꞌo Nchuxi.
Jesus ntakani ya ña kunkuu ya
Tia Jesus kue nikuni ya ña ntakani kuera nuu ni in nivi ana kuu ya.
Cha nikachi ya:
—Mee kuu Chaa ntachuun Stoꞌo Nchuxi, ña tsini ñuꞌu ntoꞌo nchuꞌa̱, cha kunkuntasi kuena yu, kuena ntsaꞌnu kumi chuun, kue sutu kuntsaꞌnu nuu kue sutu tsi kue skuleru ley. <sup>a</sup> Cha kunkaꞌni kuena yu, tia kii uni kuntachaku yu.
Sara nikachi ya nuu ntiꞌi so kuena iin ika:
―Tatu nchii in koyu kuni kutakaa yu, ma ntakanini koyu tsaꞌa kue meu, cha ta kii ta kii kuiso koyu krusi koyu, cha kutakaa koyu yu.<sup>b</sup>
Vari ntiꞌi so kue nivi nakuni koo vaꞌa nuu ñayivi yoꞌo cha kue kuni na ntoꞌo na tsaꞌa̱, ma kuu tsaa na koo na tsi Stoꞌo Nchuxi. Tia kuena kue ntakanini ña koo vaꞌa na nuu ñayivi yoꞌo tsaꞌa ña tsinu ini na yu, kuena yoꞌo kuu na kuntatsaa koo tsi Stoꞌo Nchuxi.
Cha tatu kusnaa kue nivi meena ichaꞌncha, ¿nchii ni naꞌi neꞌe ntiꞌi na ña yee ñayivi yoꞌo?
Vari na kukanuu tsaꞌa̱, tsi tsaꞌa tuꞌu̱n, saani mee, Chaa ntachuun Stoꞌo Nchuxi, kunkukanuu̱ tsaꞌa kuena, ta kuntanchiko̱ tsi ntiꞌi so nchee tsi ñavii ntatu so, tsi ñavii ntatu so Paa yu tsi kue angel ya.
Ta ntasama nuu Jesus
Nuu niketa kuaa una kii ña ntakani Jesus nuu kuena, sara nchaka ya ta Pedru tsi ta Jacobo tsi ta Juaa kuaꞌan ya yuku takua kaka taꞌvi ya.
Nuu tsika taꞌvi ya, ntasama nuu ya, cha saꞌma ya ntuyai, cha ntuxiñu si.
Sara ntatuu uvi chaa, cha nikitsaá kuera ntatuꞌun ra tsi ya, cha kue chaa yoꞌo ntsikuu ra nti ta Moises tsi nti ta Elias.
Sara ntanchii in ntuva ñavii ntatu nuu iin kuera, cha nikaꞌan kuera nuu Jesus tsaꞌa ña kunkuu ya ñuu Jerusalen, cha saan kunkuntaa tuꞌun ña kaa nchaa tsaꞌa ya.
Cha ta Pedru tsi kue chaa inkaa tsi ra, tsani nchee so kuera mana, tia ntsanchee ini kuera cha ntsini kuera ñavii ntatu ntanchii Jesus tsi ntintuu kue chaa inkaa tsi ya.
Ta kunkutsio ntintuu kue chaa yoꞌo nuu inkaa Jesus, sara nikachi ta Pedru:
—Mestru, ¡ña vaꞌa kui inkaa kue yoꞌo! Cha vichi nasavaꞌa kue uni veꞌe chava; ian meeni tsi ian ta Moises tsi ian ta Elias.
Tia ta Pedru ma nitsini ra ña kaꞌan ra.
Cha ini kaꞌan ra nuu vikó, cha ntasia nuu iin kuera, cha nuu ntsini ta Pedru tsi ta Jacobo tsi ta Juaa, niyuꞌu kuera.
Sara nuu vikó ka nchaku nikaꞌan Stoꞌo Nchuxi, nikachi ya suꞌa: “Ñoꞌo kuu Seꞌe mee, cha kuu ini nchuꞌa̱ ña. Kuchaa soꞌo koyu ña kaꞌin.”
Cha nuu ntsinu nikaꞌan Stoꞌo Nchuxi ntakunchee kuera ña Jesus inkaa mituꞌun ya. Sara ma ntakani kuera nuu ni in na ña ntsini kuera.
Ta ntasavaꞌa Jesus in chaa yucha ña ntoꞌo espiritu kini
Cha inkaa in chaa maꞌi kue nivi, cha nikana ra suꞌa:
—Mestru, saꞌa xoo ni ñamani, kunchee ni ña ntoꞌo seꞌe̱, ña mituꞌin kuu nuu̱.
Cha in espiritu kini kiꞌvi inia cha kitsai kani cha tsiꞌi iꞌa, sara kana tiñu yuꞌi, cha espiritu kini yoꞌo kue kutsio si vari kunia snai ña.
Cha tsa ntsika yu ñamani nuu kue chaa ntakaa ni, ña natava ra espiritu kini yoꞌo, tia kue kuu saꞌa kuera.
Cha Jesus ntanchiko neꞌe ya tuꞌun yoꞌo, cha nikachi ya suꞌa:
—Nivi kini ña kue tsinu ini koyu, ¿nisa ka kuaa kuanchee ini yu koo tsi koyu cha snaꞌa yu nuu koyu?
Sara nikachi ya tsi chaa ka:
—¡Kuankiꞌin seꞌu, nakitsia yoꞌo!
Sara nikuyachi ña kuꞌu ka nuu ya, cha espiritu kini ka nikava tuki ña. Cha Jesus ntsaꞌncha ya chuun nuu espiritu kini ka ña nakii, cha nikii, sara ntuvaꞌa ña kuꞌu ka, sara ntakuaꞌa ya ña nuu tata ña.
Sara ntiꞌi so kuena nikunaꞌa ini na ña saꞌa Stoꞌo Nchuxi tsi nchee ya.
Inka tuku ntakani Jesus ña kunkuu ya
Cha ini kunaꞌa ini na ña saꞌa Jesus, sara nikaꞌan ya nuu kue chaa ntakaa ya:
—Vaꞌa kuchaa soꞌo koyu ña kunkaꞌan yu, cha ma sana ini koyu, ña nchii in na kuntakuaꞌa yu nuu ntaꞌa kue nivi, mee Chaa ntachuun Stoꞌo Nchuxi.
¿Ana kuu na kaꞌnu ka kuu?
Sara nikitsaá kue chaa ntakaa ya tiin taꞌan kuera suꞌa: “Nuu ntiꞌo, ¿ana kuu chaa kaꞌnu ka kunkukuu nuu ko?”
Nuu ntsini Jesus ña ntakanini kuera, ntiin ya in suu luu, cha ntsani nchichi ya tsi xiin ya,
cha nikachi ya suꞌa:
—Na saꞌa ñavaꞌa tsi suu luu yoꞌo yuꞌu nuu̱, saꞌa na ñavaꞌa tsi mee, cha na saꞌa ñavaꞌa tsi mee, saꞌa na ñavaꞌa tsi ya ntachuun yu, vari na xoo ka kaꞌnu kuu nuu koyu, kaꞌnu ka kuu na nuu Stoꞌo Nchuxi.
Na kue kuntasi yoo inkaa na tsion
Cha ta Juaa nikachi ra suꞌa:
—Stoꞌo, ntsini kue ña in chaa ntava ra espiritu kini, cha ntsachuun ra siꞌvi ni; cha nikuni kue kasi kue ña ma saꞌa ra ña vari kue ntakaa ra ni tono kue meekue.
Cha Jesus ntanchiko neꞌe ya tuꞌun yoꞌo:
—Ma kasi koyu ichi ña saꞌi ña, vari na kue kuntasi yoo inkaa na tsion.
Ta nikanaꞌa Jesus tsi ta Jacobo tsi ta Juaa
Nuu kuntanchaa kii ntanchiko Jesus antivi, nchika ini ya kuꞌun ya ñuu Jerusalen.
Cha ntachuun ya keꞌen kue nivi takua kusnuu na kuꞌun na in ñuu ña kantuꞌu Samaria takua ntuku na nuu kintoo Jesus tsi kue nivi kuaꞌan tsi ya.
Sara uvi kue chaa ntakaa ya, ta Jacobo tsi ta Juaa, nuu ntsini kuera ña saꞌa kue nivi ñuu Samaria, cha nikachi kuera tsi Jesus:
―Stoꞌo, ¿a kuni ni ña nasaꞌa kue ña koyo ñuꞌu antivi takua nasnaa kue na, tono saꞌa nti ta Elias ta tsa naꞌa?
Sara ntakunchee Jesus chi sata nuu iin kuera, cha nikachi ya suꞌa:
—Kue ntakanini vaꞌa koyu. Kue meekoyu ni ntsini koyu ña kaꞌun,
vari mee kuu Chaa ntachuun Stoꞌo Nchuxi, cha kue vatsi̱ ña snaa kue nivi, vatsi̱ so ña skaku kuena.
Cha sara kuaꞌan kuena inka ñuu.
Kuena kuni kutakaa Jesus
Nuu kuaꞌan ya ichi tsi kuena, in chaa nikachi ra suꞌa tsi Jesus:
—Stoꞌo, kuni yu kutakaa ni mancha nchii so kuaꞌan ni.
Cha Jesus nikachi ya suꞌa:
—Kue nkuii yee nuu kusu ti, cha kue saa yee choꞌo ti, tia mee, Chaa ntachuun Stoꞌo Nchuxi, kue kumi̱ ni in nuu kintoo̱.
Cha nikachi tuku ya nuu inka chaa:
—Kutakaa yu.
—Stoꞌo, kunchatu ni, xiꞌna ka nakuꞌun yu kutsi̱ paa yu.
Cha Jesus ntanchiko neꞌe ya tuꞌun yoꞌo:
—Stakoo kuena kue tsinu ini nakutsi na kuena ntsiꞌi tsaan, vari kuu na tono in na ntsiꞌi, tsaꞌa ña kue tsinu ini na. Tia meu, ¡kuaꞌan ntakanu tuꞌun ña kuntsaꞌnu Stoꞌo Nchuxi!
Inka tuku ra nikachi ra:
—Stoꞌo, kuni yu kutakaa ni, tia xiꞌna ka kunchatu ni nakuꞌun yu katuꞌun nuu kuena ntee veꞌe̱.
Sara nikachi ya suꞌa:
—In chaa tsitu, cha tatu nantakunchee ra chi sata, kue kana ntaa tsichi saꞌa ra. Saan kikuu in nivi na kitsaá tsinu ini Stoꞌo Nchuxi, cha kue kuni na stakoo na ntiꞌi ña ntsisaꞌa na. Na yoꞌo váꞌa na ña koo na nuu kuntsaꞌnu Stoꞌo Nchuxi.
Ta ntachuun Jesus uni-xiko-utsi nivi takua ntakani kuena tuꞌun ya
Cha nuu ntsinu nikaꞌan Jesus ñoꞌo, nikana ya inka uni-xiko-utsi ka na, cha ntachuun ya ta uvi ta uvi kuena kutaxnuu na kuꞌun na nuu ntisaan so kue ñuu naꞌnu tsi kue ñuu kuachi nuu kunkuꞌun ya.
Cha nikachi ya nuu kuena:
“Ñantaa kui, tono kikuu ña stee na nuu ñuꞌú tsa tsini ñuꞌu ntututi, saani kikuu kue nivi, yee kuaꞌa xeen na yee tuꞌva tsinu ini na ya, tia xoo na ntakani tuꞌun ya. Tsaꞌa ñaa, kaka koyu ñamani nuu ya-kuu Stoꞌo, takua natachuun ka ya musu ya nakaꞌan tuꞌun ya.
Kuaꞌan koyu cha kunaꞌa koyu ña tachuu̱n koyu tono leꞌlu nuu ntee kue ntivaꞌu.
Ma ntakanini koyu ña kunaa koyu, ni xuꞌun ma kunaa koyu, ni ña katsi koyu, ni inka ka ntsitsa koyu, cha ni ma ntatuꞌun naꞌá koyu ichi tsi kue nivi.
Cha tatu veꞌe ka yee in na kutoo ñavaꞌa, ñavaꞌa kunkoo tsi ntiꞌi kuena yee veꞌe ka, vari ña tsika koyu cha kunkuntai; cha tatu suu saan kui, koó ñavaꞌa kunkoo tsi na.
Kintoo koyu suu ni veꞌe ka nisa ni kii kuntakani koyu tuꞌun tsaꞌa̱, katsi koyu ra koꞌo koyu nchii kuu so ña tsaꞌa na, vari kuena sachuun tsini ñuꞌu koo ña katsi na, cha ma kaka koyu ta veꞌe ta veꞌe ntoo koyu.
Nchii ñuu nikuu ntsaa koyu cha tsaꞌa na ichi kiꞌvi koyu, kiꞌvi koyu ñuu ka, cha tatu tsaꞌa na nchii ña ni kuu so katsi koyu, katsi koyu ña.
Cha stata koyu kuena kuꞌu ntee ñuu tsaan, cha kachi koyu ña nikuyachi kii kunkuntsaꞌnu Stoꞌo Nchuxi nuu na.
Tia tatu ntsaa koyu in ñuu cha ma ntsaꞌa na ichi ntakani koyu, kee koyu ñuu ka cha kachi koyu suꞌa:
‘Yaka ñuu koyu ña ntiin tsaꞌa kue, nakisi kue ña takua kuni koyu ña nuu Stoꞌo Nchuxi ntsiso koyu kuachi, soro kuni tuku koyu ña nikuyachi kii kunkuntsaꞌnu Stoꞌo Nchuxi nuu koyu.’
Cha kachi yu ña vatsi in kii ña Stoꞌo Nchuxi kunkaꞌncha ya kuachi na; cha kunkukui ña tsatu ka nuu kue nivi yoꞌo suu saan ka kue nivi kuachi ntsintoyo ñuu Sodoma.”<sup>a</sup>
Tuntoꞌo vatsi nuu kue nivi ñuu ña kue tsinu ini Jesus
Cha nikachi Jesus tsi kue nivi:
“¡Ntaꞌvi ta kueyo ña yee ñuu Corazin! ¡Cha saani ntaꞌvi ta tuku kueyo ña yee ñuu Betsaida! Vari tatu kue nivi na ntee Tiro tsi Sidon<sup>b</sup> nitsini na ña kaꞌnu nchuꞌa saꞌa̱ nuu koyu, tsa saan ka ntachaꞌvi ini na nixi koo na, cha tsa saan ka ntakuntsitsi na saꞌma ña snaꞌa na ña yee na tuntoꞌo, cha saani tsa saan ka koso na yaa xiní na takua snaꞌa na ña ntachaꞌvi ini na.
Cha tia kii kunkaꞌncha Stoꞌo Nchuxi kuachi kuena, tsatu xeen ka kuntoꞌo koyu, suu saan ka kue nivi na ntee ñuu Tiro tsi Sidon.
Cha meekoyu, nivi ña ntee ñuu Kapernaun, ¿a kaꞌán koyu ña kunkuꞌun koyu antivi? ¡Tia miki kuꞌun koyu, vari anchaya kunkuꞌun koyu!”
Sara nikaꞌan tuku Jesus nuu kue nivi na ntachuun ya:
Ta ntanchiko koo nti-uni-xiko-utsi nivi
Sara ta ntanchiko koo nti-uni-xiko-utsi nivi yoꞌo nuu ntsaꞌan na, kusii ini na, cha kachi na:
―¡Stoꞌo, mancha kue espiritu kini kantsitsi ta kaꞌan kue siꞌvi ni!
Sara nikachi Jesus tsi kuera:
―Tsa ntsini yu ña nikana kava tachi antivi tono tuu in ñatsantucha.
Cha vichi, mee ntsaꞌa nchee nuu koyu takua kuu kuain koyu koo tsi tisuꞌma, cha koo nchee koyu snaa koyu ntiꞌi nchee ñakini, cha koo ña ntoꞌo koyu.
Tia ma kuacha koyu ña kue espiritu kini kantsitsi ña kaꞌan koyu. Vaꞌa xeen ka kui ña kuacha koyu ña tsa kaa nchaa siꞌvi koyu antivi.
Jesus nikusii nchuꞌa ini ya tsi Espiritu Stoꞌo Nchuxi
Cha mii saan Espiritu Stoꞌo Nchuxi saꞌa ña nikuacha nchuꞌa Jesus, cha nikusii nchuꞌa ini ya sara nikachi ya suꞌa:
“Mee ntasakaꞌnu ni, Paa̱, Stoꞌo antivi tsi ñuꞌu nchaꞌi, vari tsa stuu ni kue ñaꞌa yoꞌo nuu kuena kuu tono kue ñakuachi luu, cha kue nistuu ni ña nuu kue nivi chii, ni nuu kueña kuaꞌa tsitu nini. Saan kui, Paa̱, vari saan kuni ni ña kui.”
Cha nikachi ya tsi kue nivi:
“Paa yu tsa saan ka ntsaꞌa ntiꞌi ya ña kutu nini yu. Cha ni in na ntsini yu ña kuu̱ Seꞌe ya, cha mituꞌun Paa yu kuu ya tsini ña kuu̱ Seꞌe ya; cha ni in-na ntsini nchii kuu ya kuu Paa yu, mituꞌun mee ña kuu̱ Seꞌe ya tsini yu ya. Cha kusnaꞌa yu ana kuu Paa yu nuu na kuni yu.”
Cha ntakunchee ya nuu kue chaa ntakaa ya cha satsio ya kuera cha nikaꞌan ya nuu kuera:
Ñoꞌo kaꞌan yu nuu koyu vari kuaꞌa nchuꞌa kue chaa ntsikaꞌan yuꞌu nuu Stoꞌo Nchuxi tsi kue chaa ntsikuntsaꞌnu, nikuni kuera kunchee ra ña ncheꞌe koyu, cha kue nitsini kuera; cha nikuni kuera kuchaa soꞌo ra ña chaa soꞌo koyu, cha ma nitsini soꞌo kuera ña.”
Jesus ntakani ya in tuꞌun nchichi tsaꞌa in chaa vaꞌa ini ña ñuu Samaria
Cha in kii in skuleru ley<sup>c</sup> ntakunchichi ra cha ntakatuꞌun ra Jesus takua kuni ra, a vaꞌa snaꞌa ya:
―Mestru, ¿nchii kuu ña tsini ñuꞌu saꞌa̱ takua naneꞌe̱ ña kuchaku yu ichaꞌncha?
Sara ntanchiko neꞌe ya tuꞌun yoꞌo:
―¿Nchii kuu ña kaa nchaa nuu tuꞌun ña ntsaki Stoꞌo Nchuxi, cha nixi tsitu ninu ña kaꞌvu?
Sara nikachi ra suꞌa:
―“Tsini ñuꞌu kuu ino Stoꞌo Nchuxi ko tsi ntinuu ntintaa anua ko, tsi ntiꞌi so nchee ko, tsi ntiꞌi so ña tsintuni ko, cha kuu ino kue taꞌan ko tono kuu ino meeko.”
Cha nikachi Jesus:
―Ñantaa kaꞌun. Tatu saan so nasaꞌu ñoꞌo, kunineꞌu ña kuchaku ichaꞌncha.
Tia skuleru ley yoꞌo nikuni ra kaꞌan ra tsaꞌa ra sara nikachi ra tsi Jesus:
―¿Ana kuu taꞌa̱n?
Cha sara Jesus nikitsaá ya ntakani ya tuꞌun nchichi:
Sara niyaꞌa in sutu ichi ka, cha nuu ntsini ra ña kantuꞌu chaa ntutsi ka, niyaꞌa ra inka tsio, kuaꞌan ra.
Cha niyaꞌa tuku inka chaa, cha-kuu taꞌan nti ta Levi<sup>d</sup> suu ni ichi ka. Cha nuu ntsini ra ña kantuꞌu chaa ntutsi ka, saani niyaꞌa tuku ra inka tsio, kuaꞌan ra.
Cha tia in chaa cha-ñuu Samaria, kuaꞌan ra suu ni ichi ka. Nuu ntsini ra ña kantuꞌu chaa ntutsi ka nikuyachi ra, cha nikuntavi ini ra ra.
Sara ntanchaa ra nuu kantuꞌu chaa ka, cha ntakacha ra nuu ntutsi tsi asichi tsi vinu, cha ntuu ra in saꞌma nuu kuꞌu ka, sara skaa ra chaa ka sata lurru ra, cha ntsaꞌan ra tsi ra in veꞌe nuu ntsintoo na kusu na, cha ika ntsinchaa ra ra.
Cha inka kii, chaa cha-ñuu Samaria ntava ra uvi xuꞌun ña nani denariu, <sup>e</sup> cha nchaꞌvi ra ña nuu chaa xiin veꞌe ka, sara nikachi ra: ‘¡Kunchaa xoo ni chaa yoꞌo! Cha tatu kuaꞌa ka nikinchaa ni ra nantakuaꞌa ña ta ntanchiko̱.’
Sara nikachi Jesus tsi skuleru ley ka:
―Cha vichi, nuu ntinuni chaa niyaꞌa ichi ka, ¿mii ña kaꞌún ni, ana kuu taꞌan na nikuu ini ka chaa ntutsi saꞌa ntikuiꞌna ka?
Sara nikachi skuleru ley ka:
―Chaa ntsio ñamani ini tsaꞌa chaa ntutsi ka.
Cha nikachi Jesus:
―Kuaꞌan, cha saani saꞌu ñoꞌo ntisaan so kii.
Ta ntsaa Jesus veꞌe nuu yee na Marta tsi na Maria
Cha in kii kuaꞌan Jesus ichi tsi kuena ntakaa ya, cha ntsaa ya tsi kuena in ñuu cha ika yee in ñaꞌá nani Marta, cha nikani ya tsi kuena ntakaa ya kintoo na viꞌi.
Cha na Marta yoꞌo numi nchuꞌi saꞌi chuun viꞌi takua nakuvaꞌa nchai, cha ntanchai nuu Jesus cha nikaꞌin:
―Stoꞌo, ¿a kue ncheꞌe ni ña saꞌa kuꞌu yu yoꞌo?, ña kue naꞌa si chinchii yu. Kaꞌan xoo ni nui.
Cha ntanchiko neꞌe Jesus tuꞌun suꞌa:
―Marta luu, kuaꞌa nchuꞌa so ntakaninu tsaꞌa chuun veꞌu tsi tsaꞌa kue ñaꞌa.
Cha mituꞌun xini ña kaꞌnu xeen ka kuu, kuu ña na Maria yoꞌo ntakatsia tsio vaꞌa ka ña kuchaa soꞌi tuꞌun kaꞌan yu; cha ni in na ma kasi ña kuchaa soꞌi.
Jesus snaꞌa ya nixi kaka taꞌvi na
In kii inkaa Jesus tsika taꞌvi ya, cha nuu ntsinu ntsika taꞌvi ya, in na ntakaa ya nikachi na suꞌa:
—Stoꞌo, snaꞌa ni nixi kaka taꞌvi kue, tono nti ta Juaa, chaa ntsiskuantucha, ntsisnaꞌa ra nixi kaka taꞌvi kuena ntsitakaa ra.
Cha nikachi ya suꞌa:
—Ta tsika taꞌvi koyu, kachi koyu suꞌa:
‘Paa meeko, ya inkaa antivi,
nantachi ñuꞌu kue ni,
cha kuntsaꞌnu ni nuu kue,
cha saani nakoi nuu ñuꞌu nchaꞌi.
Cha kuaꞌa ni ña nakatsi kue ta kii ta kii.
Cha kukaꞌnu ini ni tsaꞌa kuachi kue,
cha saani kue meekue nakukaꞌnu ini kue tsaꞌa kuena saꞌa ña váꞌa tsi kue.
Cha ma kuaꞌa ni ichi ña kana kava kue nuu kuachi,
cha skaku ni kue nuu ñaváꞌa.’
Cha nikachi tuku Jesus:
―Mia kachi tani, ña yee in na vaꞌa nchaka taꞌan tsiun. Cha in tsikuaa kunkuꞌun veꞌe ra cha kunkachu: ‘Ñani, saꞌa ni ñamani kuaꞌa nuu ni uni paa<sup>a</sup> nuu̱,
vari saka nikitsaa in na vaꞌa nchaka taꞌan tsiin veꞌe̱, cha koo niñaꞌa kuaꞌa̱ katsi na.’
Cha mancha ini veꞌe chaa ka nikachi ra suꞌa: ‘Kuachi xeen kaꞌun, cha tsa ntasi yeꞌe̱, cha tsa kixi yu tsi kue seꞌe̱; cha ma kuu ntakoo kuaꞌa̱ niñaꞌa nuu ku.’
Cha kachi yu nuu koyu, ña kue nikuni ra ntakoo ra vasu vaꞌa nchaka taꞌan ra tsiun, tia tsaꞌa ña kaꞌan xeen kaꞌan nchuꞌu cha kuntakoo ii ra, cha kunkuaꞌa ntiꞌi ra ña tsini ñuꞌu.
Tsaꞌa ñaa, kaꞌan yu nuu koyu ña kaka taꞌvi koyu nuu Stoꞌo Nchuxi, cha kunkuaꞌa ya ña tsika koyu; ntantuku koyu cha kuntaneꞌe koyu; kana koyu cha yuyeꞌe kuninuni.
Vari na tsika taꞌvi nuu Stoꞌo Nchuxi, neꞌe na; cha na ntantuku, ntaneꞌe na; cha na kana yuyeꞌe nuni.
Cha tatu nakaki in ntivi, ma kuaꞌa koyu in tisuꞌma katsia.
Cha tatu kue meekoyu kuu koyu nivi ncheꞌe, cha tsaꞌa koyu ñavaꞌa nuu kue seꞌu, ¡kachi ka kuu Paa ko, ya ñantuꞌu antivi, kunkuaꞌa ya Espiritu ya kunkaa tsi kuena tsika taꞌvi nuu ya! ―Ñoꞌo nikachi Jesus.
Nchaa kuachi na Jesus ña tsachuun ya nchee tachi
In espiritu kini saꞌi ña kue kuu kaꞌan in chaa. Cha in kii ntava Jesus espiritu kini yoꞌo nuu ra. Cha ta nikee espiritu kini yoꞌo, nikuu nikaꞌan chaa ka. Cha kue nivi ka nikunaꞌa so ini kuena.
Cha sava kue nivi ka nikachi na ña tsi nchee Beelzebu, tachi kuntsaꞌnu, ntava Jesus espiritu kini ka.
Cha sava tuku na nikuni na koto ini na ya, cha ntsika na ña nastuu ya in ñakaꞌnu takua nakuni na ña nchee ya vatsia chi antivi.
Tia Jesus tsa tsini ya nixi ntakanini kuena, cha nikachi ya tsi kuena:
“Ntiꞌi ñuu ña sasiin taꞌan, kunai; cha tatu kuena ntoyo in veꞌe kaka naꞌa na, kunaa na.
Saani, tatu kue espiritu kini tava taꞌin ini kue nivi, ñoꞌo kunia kachia ña nchee tachi kuntsaꞌnu ka kunai. Ñoꞌo kachi yu nuu koyu, vari kue meekoyu kachi koyu ña tsi nchee Beelzebu tava̱ espiritu kini.
Cha tatu saan kui, ña tava̱ espiritu kini tsi nchee Beelzebu, ¿cha nchii nchee tsachuun kuena ntakaa kueyo, ta tava kuena kue espiritu kini? Tsaꞌa ñaa, kachi yu nuu koyu ña kuena ntakaa kueyo kuu na kunkaꞌan tsaꞌa kuachi koyu, ña kue ntaa nikaꞌan koyu.
Tia mee tava̱ kue espiritu kini tsi nchee Stoꞌo Nchuxi, cha ñoꞌo kuu ña snaꞌa ña tsa inkaa ñakuntsaꞌnu Stoꞌo Nchuxi nuu koyu tatu kue meekoyu nakuaꞌa koyu ichi ña kuntsaꞌnu ya.
“Tatu in chaa ntakui nchaa ra veꞌe ra cha kunchee ini ra ntiꞌi ñaxeen kumi ra, yee ntaa ña kunkunkaa vaꞌa ntiꞌi ña kumi ra.
Cha tatu nakitsaa inka chaa ntaku ka, cha nakunchee ra kinchaa ntiꞌi ra ñaxeen kunchee ini chaa yoꞌo, cha kuntakiꞌin ntiꞌi ra kue ñaꞌa yoꞌo, sara kunisatsa ra ña.
Ta ntanchiko espiritu kini
Sara nikachi tuku ya:
“Tatu ntava na in espiritu kini nuu in nivi, cha nikii kuaꞌin nuu ñuꞌu cheꞌe ntantuki nuu ntitatui, cha kue ntaniꞌi, sara kachia suꞌa: ‘Nantanchiko̱ nuu ntsio.’
Cha ta ntanchikui nuu nivi ka, cha ntaniꞌi na tono in veꞌe ña vii nchuꞌa so ntatiꞌvi na, cha ntuvia.
Sara kuaꞌan espiritu kini ka, ntantuki utsa ka taꞌin, ña kini ka suu saan mii, sara nintiꞌvi ntiꞌa ini nivi ka takua koi, sara nivi ka viꞌi ka ntivi na, suu saan tono ntsio na.”
Kuena ntikaꞌan xeen ka
Ini ntakani Jesus tuꞌun yoꞌo, cha maꞌi kue nivi ka inkaa in ñaꞌá cha nikani, cha nikachia nuu ya:
—¡Ntikaꞌan ta ñaꞌá ña skaku ni, cha skuaꞌnui ni!
Tia Jesus ntanchiko neꞌe ya tuꞌun yoꞌo:
—¡Ntikaꞌan xeen ka kuena chaa soꞌo tuꞌun Stoꞌo Nchuxi, cha kantsitsa na ña!
Ña kachi Jesus nuu kue nivi na ntsika ña nastuu ya in ñaꞌa kaꞌnu tsi nchee ya
Nuu nikututu kuaꞌa nchuꞌa so kue nivi yachi nuu inkaa Jesus, cha nikitsaá ya kaꞌan ya nuu kue nivi suꞌa:
“Nivi na yee vichi kuu na nivi váꞌa; kuni na kunchee na ña tsi nchee̱ nastuu̱ in ñakaꞌnu, tia koo ka ña kustuu̱, vari tsa ntui saꞌa Stoꞌo Nchuxi tsi nti ta Jonas.<sup>b</sup>
Cha nakitsaa kii kunkaꞌncha Stoꞌo Nchuxi kuachi kue nivi na yee vichi, cha ika kunkunkaa ñaꞌá ntsikuntsaꞌnu nuu ñuu ña nani Sabaa. Cha kunchai kuachi koyu, vari ñaꞌá ka nikitsia in ñuu tsika takua kuchaa soꞌi tuꞌun nchichi ña ntakani nti ta Salomon, chaa ntsikuntsaꞌnu nuu ñuu Israel. Cha mee ña inkaa yu yoꞌo, kaꞌnu ka kuu̱ suu saan nti ta Salomon, tia kue kuni koyu kuchaa soꞌo koyu ña kaꞌan yu.
Saani kuena ntsintee ñuu Ninive kunkunkaa na kii kunkaꞌncha Stoꞌo Nchuxi kuachi koyu, cha kunchaa na kuachi koyu, vari kuena ika ntachaꞌvi ini na, cha ntsinu ini na Stoꞌo Nchuxi, ta ntsini soꞌo na tuꞌun nikaꞌan Jonas. Cha mee ña inkaa yu yoꞌo, kaꞌnu ka kuu̱ suu saan nti ta Jonas, tia kue kuni koyu kuchaa soꞌo koyu ña kaꞌan yu.
Jesus snaꞌa ya tsaꞌa ñanchii tsi tsaꞌa ñanaa
“Koo ni in na ntatuun in ñanchii, cha chikaa seꞌe na ña, ni kue sasaꞌvi na ña titsi in ñaꞌa. Tsini ñuꞌu kani na ña nuu suku takua kuena kunkiꞌvi ini veꞌe ka nakutuu nuu na.
Cha ntuchi nuu ko kui ña tuu nuu ko. Tatu ntuchi nuu ko kui ñavaꞌa, inkaa nuu tuu, tia tatu ntuchi nuu ko váꞌi, inkaa nuu naa.
Tsaꞌa ñaa, kunchaa koyu meu, takua ñanchii inkaa ini koyu, ma kukui ñanaa.
Cha saani, tatu ntiꞌi iki kuñu koyu inkai nuu nchii, cha koo ñanaa inkaa nui, cha kunkutuu vaꞌa nuu koyu tono ta ntanchii in iti cha tsaꞌi ntuva ña nuu koyu.”
Nikaꞌan ntaa Jesus kuachi kue chaa fariseu
Ta ntsinu nikaꞌan Jesus, in chaa kuu fariseu nikana ra Jesus veꞌe ra takua katsaꞌan ra tsi ya. Sara nikiꞌvi Jesus veꞌe chaa ka cha ntsikuntuꞌu ya.
Cha chaa kuu fariseu ka nikunaꞌa ini ra nuu ntsini ra ña Jesus kue nintakacha ya ntaꞌa ya tono tsini ñuꞌu saꞌa ya, tono saan so saꞌa kuena fariseu.
Cha nikachi Jesus suꞌa:
—Kue meekoyu fariseu, ntasavii koyu meu tani chi sata ni tono ntasavii na kue yatsi tsi kue koꞌo, tia chi ini koyu iin tsitu so ña kutoo koyu kukumi koyu cha saani iin tsitu so ña váꞌa ini koyu.
¡Nivi váꞌa xiní! ¿A ntsinu ña ya saꞌa iki kuñu, saani saꞌa tuku ya anua?
’Tia, ¡ntaꞌvi ta ni kuu koyu ni, fariseu!, vari tsaꞌa koyu nuu Stoꞌo Nchuxi utsi nuu in-sientu kue minu xchila tsi ruda<sup>c</sup> tsi kue ña kuii ña tsaki koyu, tia kue saꞌa koyu ñantaa, cha kue kuu ini koyu Stoꞌo Nchuxi. Ñoꞌo kuu ña xiꞌna ka tsini ñuꞌu saꞌa koyu, ña kuu ini koyu Stoꞌo Nchuxi, sana kuaꞌa koyu ña ntutaꞌan koyu kuaꞌu.
’¡Ntaꞌvi ta koyu ni, fariseu!, ña taꞌan ini koyu kuntuꞌu koyu kue xiꞌna ñuꞌu chai nuu tsintuꞌu kuena kaꞌnu ka kuu ini veꞌe sinagoga, <sup>d</sup> cha taꞌan ini koyu ña nakaꞌan vaꞌa kue nivi kueyo, ta kuaꞌan koyu nuu yaꞌvi.
’¡Ntaꞌvi ta koyu ni, <sup>e</sup> vari kuu koyu tono kue nama ña ntuu, cha kue nivi tsain na ña cha ntsini na!<sup>f</sup>
Sara nikaꞌan in skuleru ley, <sup>g</sup> nikachi ra suꞌa:
―Mestru, tuꞌun kaꞌan ni, kanaꞌa ni tsi mancha meekue.
Tia nikachi Jesus suꞌa:
—¡Saani kue meekoyu ni, skuleru ley, ntaꞌvi ta ni kuu koyu!, ña skuisa koyu kue nivi kue ñaꞌa ña nkuu nchee na kuiso na, tia kue meu ni xoo luu kue chincheu na.
’¡Ntaꞌvi ta ni kuu koyu!, ña vii ta ntanaꞌa koyu kue nama kuena ntsikaꞌan yuꞌu nuu Stoꞌo Nchuxi, tia kue taꞌun, kuena ntsintoyo tsa naꞌa, ntsaꞌni na kue chaa ka.
Tsi ña saꞌa koyu yoꞌo kunia kachia ña taꞌan ini koyu ña saꞌa kue taꞌun, na ntsintoyo ta tsa naꞌa, vari ñantaa kui ña meena ntsaꞌni na kuena ntsikaꞌan yuꞌu nuu Stoꞌo Nchuxi, cha kue meu ntasavaꞌa koyu kue nama kue chaa ka.
’Tsaꞌa ña Stoꞌo Nchuxi nchichi nchuꞌa kuu ya, nikachi ya suꞌa: ‘Kunchichuu̱n nuu koyu na kunkaꞌan yuꞌu nuu̱, cha kunchichuu̱n tuku kue chaa kunintoo yuꞌu nuu̱. Cha tia kunkaꞌni koyu sava kuena, cha sava na kusanchuꞌa koyu.’
Cha Stoꞌo Nchuxi kunintaka ya nuu koyu yaꞌvi nii kue chaa ntsikaꞌan yuꞌu nuu ya, na ntsaꞌni kuena ntsintee ta tsa naꞌa, mancha ta ntsikoo ñayivi.
Cha ñoꞌo nikitsaá ta ntsaꞌni na Abel<sup>h</sup> mancha ta ntsaꞌni na Sakaria. Chaa yoꞌo kuu chaa ntsaꞌni na veñuꞌu kaꞌnu ña inkaa ñuu Jerusalen nuu soko na kue ñaꞌa nuu Stoꞌo Nchuxi. Tsaꞌa ñaa kaꞌan ntaa yu, ña Stoꞌo Nchuxi kunintaka ya yaꞌvi kue nivi yoꞌo nuu koyu.
’¡Ntaꞌvi ta koyu ni, skuleru ley!, vari ntsasi koyu ña inka na tsinu ini na Stoꞌo Nchuxi. Cha ni meekoyu kue nitsinu ini koyu ya, cha kue tsaꞌa koyu ichi ña inka na natsinu ini na ya. ―Tuꞌun yoꞌo nikaꞌan Jesus.
Cha nchatu so koyi nanchee nchii tuꞌun kaꞌan ya takua saan neꞌe nchee koyi, cha tsio saan kuu chaa kuachi koyi ya cha katiin koyi ya.
Jesus snaꞌa ya ña ma saꞌa na ña saꞌa kuena fariseu
Ini nikuu ñoꞌo, kuaꞌa nchuꞌa so nivi ntututu nuu inkaa Jesus, cha chiꞌi taꞌan so kuena. Sara nikaꞌan Jesus xiꞌna ka tsi kuena ntakaa ya:
“Kunchaa koyu meu nuu ña snaꞌa kue chaa fariseu, vari tuꞌun yuꞌu ni kaꞌan koyi.
Vari ntiꞌi ña inkaa seꞌe, kuntatui; cha ntiꞌi ña ntúu, kunkuni na ña.
Tsaꞌa ñaa, ntiꞌi so ña kaꞌan seꞌe koyu nuu naa, kunkuni soꞌo kue nivi ña nuu tuu; cha ntiꞌi so ña kaꞌan yaa koyu ini veꞌe, kunkuchakui niꞌi nchuꞌa so nii tuꞌu.
Jesus snaꞌa ya ña kuena ntakani tuꞌun ya kue tsini ñuꞌu yuꞌu kuena
Sara Jesus kaꞌan ii ya suꞌa:
“Kue meu ni kue taꞌan luu, kaꞌan yu nuu koyu ña ma yuꞌu koyu kuena tsaꞌni iki kuñu, vari anua koyu ma kuu ka kaꞌni na ña.
Cha mee kunkaꞌan nuu koyu, ana kuu na tsini ñuꞌu koo ña iñuꞌu koyu: Koo ña iñuꞌu koyu nuu Stoꞌo Nchuxi, vari yaka kuu ya kuu kaꞌni iki kuñu cha yaka kuu chikaa yo nuu anchaya. Tsaꞌa ñaa kachi yu nuu koyu, ña koo ña iñuꞌu koyu nuu ya.
Ntiꞌi na tsini ña kuyaꞌvi uꞌun saa luu tsaꞌa uvi xuꞌun, tia Stoꞌo Nchuxi kue sana ini ya tsaꞌa ni in ti, vasu koo yaꞌvi ti.
Kachi ka kuu koyu, Stoꞌo Nchuxi tsini vaꞌa ya nisa ixi xiní koyu kuu, vari tsa nchaꞌvi ntiꞌa nuu ya. Tsaꞌa ñaa, ma yuꞌu koyu, vari kue meu yaꞌvi xeen ka koyu suu saan kuaꞌa nchuꞌa kue saa luu.
“Kaꞌan yu nuu koyu ña tatu tsaa yuꞌu koyu nuu kue nivi ña tsinu ini koyu yu, saani mee, Chaa ntachuun Stoꞌo Nchuxi, kuntsaa yuꞌu̱ nuu kue angel ya ña tsini vaꞌa̱ koyu.
Stoꞌo Nchuxi kunkukaꞌnu ini ya tsaꞌa kuena kini kaꞌan tsaꞌa̱, Chaa ntachuun Stoꞌo Nchuxi, tia ma kukaꞌnu ini ya tsaꞌa kuena kini kaꞌan tsaꞌa Espiritu ya.
Ta kunkunchaka koyi yo kuꞌin tuchii veꞌe sinagoga<sup>a</sup> tsaꞌa̱, a nuu ntee na tsaꞌncha kuachi tsi na kumi chuun, koo ña ntakanini koyu nixi kunkaꞌan koyu tsaꞌa koyu, a nchii kunkachi koyu.
Vari ta kunkitsaa kii ña kunkaꞌan koyu, mee Espiritu Stoꞌo Nchuxi kuu ya kusnaꞌa nixi tsini ñuꞌu kaꞌan koyu.”
Ñoꞌo kuu ña kaꞌan Jesus.
Chaa kuika ña kue tsitu nini
Cha in na inkaa maꞌi kue nivi ka nikachi ra tsi Jesus:
—Mestru, kaꞌan ni nuu ñani yu ña nakuaꞌi ña ntutaꞌan yu, ña stakoo nti paa yu.
Tia Jesus nikachi ya suꞌa:
—¡Suu mee kuu ña vatsi̱ ntasantaa tuntoꞌo inkaa nuu koyu, ni kue vatsi̱ kuaꞌa kue ñaꞌa ntutaꞌan koyu!
Sara nikachi ya nuu ntiꞌi kuena:
—Kunchaa koyu meu ña ma kutoo xeen ka koyu kue ñaꞌa, vari suu ña kukumi xeen ka koyu kuu ña kusaꞌa ña koo vaꞌa koyu.
Sara nikitsaá ya snaꞌa ya in tuꞌun nchichi cha kachi ya suꞌa:
“Ntsio in chaa kuika, ña vaꞌa nchuꞌa so nikuaꞌa ña ntsaki ra nuu ñuꞌú ra.
Cha nikachi ra tsi mee ra: ‘Tsa tsini yu nchii kuu saꞌa̱. Kunkanu yu kue yaka ña kumi̱, cha kuntasakaꞌnu xeen ka yu ña, takua kunchika vaꞌa ntiꞌi so kue ñaꞌa ña nikana tsi ña kumi̱.
Sara kunkachi yu tsi mee: Kuaꞌa nchuꞌa ñaꞌa nchika vaꞌu ña keti kuaꞌa nchuꞌa kuia. Ntitatu ra katsu, ra kuꞌu, cha kuachu vichi chaku’.
Tia nikachi Stoꞌo Nchuxi tsi ra suꞌa: ‘Chaa kue tsitu nini, tsikuaa vichi kunkuu, cha ntiꞌi ñaꞌa nchika vaꞌu, ¿ana nuu kunintoi?’ ”
Cha nikaꞌan Jesus nuu kue nivi:
“Saan kuntoꞌo kue nivi ña chika vaꞌa kuaꞌa nchuꞌa so kue ñaꞌa ña satutu na ña kukuu meena, tia ntaꞌvi nchuꞌa kuu kuena nuu Stoꞌo Nchuxi.”
Ma ntakanino tsaꞌa kue ñaꞌa
Sara nikachi Jesus tsi kuena ntakaa ya:
“Tsaꞌa ñaa, kachi yu nuu koyu ña koo ña ntakanini koyu nchii kuu ña kunkatsi koyu takua kuchaku koyu, ni tsaꞌa saꞌma ña kuntsitsi koyu.
Vari kaꞌnu ka kuu koyu suu saan ña tsatsi koyu, cha iki kuñu koyu kaꞌnu ka kui suu saan ña kuntsitsi koyu.
Kunchee koyu kue tikaka ña kue chiꞌi ti tata, ni kue ntastaka ti ñaꞌa chika vaꞌa ti cha ni koo yaka kumi ti, tia Stoꞌo Nchuxi tsaꞌa ya ña katsi ti. ¡Kachi ka kue meu ña kaꞌnu xeen ka kuu koyu suu saan kue kiti ntava!
¿A kaꞌán koyu ña tsaꞌa ña kuaꞌa nchuꞌa ntakanini koyu kunkoo ka koyu in ka kii?
Cha tatu ni ñaxoo luu yoꞌo ma kuu saꞌa koyu, ¿chanu vaꞌa ntakanini koyu tsaꞌa inka ka kue ñaꞌa?
“Kunchee koyu nixi tsaꞌnu kue ita yuku, ña kue sachuin ni kue tavi yuꞌva tono kue nivi. Cha tia kachi yu ña ni nti ta Salomon, chaa ntsikuntsaꞌnu nuu ñuu Israel, tsi ntiꞌi ñavii tsi ñavaꞌa ntsikumi ra, kue nitsaa ra kuntsitsi ra tono in ita ña kaa yuku ña vii nchuꞌa so.
Tsaꞌa ñaa, kue meu ma ntakanini koyu ña ntantuku koyu nchii kunkatsi koyu a nchii kunkoꞌo koyu, ni ma ntoꞌo ini koyu.
Vari ntiꞌi ñoꞌo kuu ña ntantuku kue nivi ña kue tsinu ini Stoꞌo Nchuxi, tia kue meu kumi koyu in Paa ya tsini vaꞌa nchii tsini ñuꞌu koyu.
Cha ntachikaa koyu xiꞌna ñuꞌu ka Stoꞌo Nchuxi nuu koyu takua meeya nakuntsaꞌnu nuu koyu, cha saan kunkuaꞌa ya ntiꞌi ña tsini ñuꞌu koyu.
¿Nchii kuu ña kaꞌnu ka kuu?
“Ma yuꞌu koyu, nivi na ntakaa yu, vasu xoo koyu kuu, vari Stoꞌo Nchuxi ya kuu Paa koyu, nchika ini ya ña naneꞌe koyu ñavaꞌa nuu kuntsaꞌnu ya.
Xiko koyu ña kumi koyu cha chinchee koyu kuena kuntaꞌvi. Saꞌa koyu tono in saꞌma iti ña miki ntata nuu kunkee ntiꞌi ñavaꞌa. Cha ñoꞌo kunia kachia ña ntiꞌi ñavaꞌa kusaꞌa koyu kunkunkaa vaꞌi antivi, nuu miki ntiꞌa, cha ni ma kuu kiꞌvi ntikuiꞌna skuiꞌni ña, cha ni tikixi ma snai ña,
vari nuu inkaa ña chika vaꞌa koyu, ika kunkunkaa anua koyu.
Tsini ñuꞌu ko koo tuꞌva ko
“Cha kue meekoyu koo tuꞌva koyu ntee niꞌna so ña ñuꞌu koyu saan so nakaya.
Kukuu koyu tono kuena yee stoꞌo cha sachuun na veꞌe ra, cha kuaꞌan ra viko tantaꞌa, cha nchatu na yuyeꞌe takua yachi ni kuna na cha ntiꞌvi stoꞌo na ta kuntanchiko ra.
Ntikaꞌan kue musu na nchatu stoꞌo na, ta kuntanchiko ra veꞌe ra. Ñantaa kui, ña chaa kuu stoꞌo yoꞌo kuntasama ra saꞌma ra cha kuntachi ntuꞌu ra kuena nchatu ra, cha meera kunchikaa ra ña katsi na.
Cha ntikaꞌan kuena yoꞌo, tatu yee tuꞌva na ta kuntitsaa stoꞌo na, vasu kui ñuu a kuntuu.
Cha kutu nini koyu ñoꞌo, ña tatu in stoꞌo tsini ra nchii kii kunkiꞌvi ntikuiꞌna veꞌe ra, cha kunkunchaa ra veꞌe ra takua ma kuaꞌa ra ichi kiꞌvi ni in na skuiꞌna na.
Musu ña kantsitsa tsi ña kue kantsitsa
Sara chaa kuu Pedru nintakatuꞌun ra Jesus:
—Stoꞌo, ¿a ntakani ni tuꞌun nchichi yoꞌo tani nuu meekue, a ña nuu ntiꞌi na ntakani ni ña?
Sara nikachi Jesus suꞌa:
“Kukuu koyu tono in musu ntaa, cha vaꞌa nchuꞌa koo xiní koyu. Vari tatu yee in musu saan, chaa kuu stoꞌo veꞌe kuu stakoo ra musu yoꞌo takua nakunchaa ra ntiꞌi na ntee veꞌe ka, cha kuaꞌa ra ña katsi kuena tono tsini ñuꞌu.
Ntikaꞌan chaa kuu musu ka ña ta ntanchiko stoꞌo ra, cha inkaa ra sachuun ra.
Ñantaa kaꞌan yu ña chaa kuu stoꞌo yoꞌo kustakoo ntiꞌi ra ña kumi ra ntaꞌa chaa kuu musu yoꞌo.
Tia tatu chaa yoꞌo kaꞌán ra ña kunkuvai stoꞌo ra, cha nikitsaá ra sanchuꞌa ra kuena ntee veꞌe ka, cha nikitsaá ra tsatsi ra cha tsiꞌi ra mancha ntsini ra.
Cha stoꞌo musu yoꞌo kuntanchiko ra ta mii kue kaꞌán ra, a ta mii kii kue nchatu ra. Cha stoꞌo yoꞌo kusanchuꞌa ra musu yoꞌo, cha kunchikaa ra musu yoꞌo nuu inkaa kuena nchee soꞌo.
“In musu ña tsa tsini nchii chuun ntakaꞌncha stoꞌo ra, cha kue nisatuꞌva ra cha ni kue nisaꞌa ra ña kuni stoꞌo ra, kuaꞌa ka kustutsi na ra.
Tia tatu in musu ntsinia nchii chuun ntakaꞌncha stoꞌi nui, cha saꞌi ña kue tsini ñuꞌu saꞌi, ña ñoꞌo xoo ka kustutsi na ña. Cha nuu ntiꞌi kuena kuaꞌa ka ntsaꞌa na, tuchii so kunintaka na kuaꞌa ka nuu na. Cha nuu kuena kuaꞌa ka ñaꞌa stakoo na, kuaꞌa ka kunintaka na nuu na.”
Kusasiin taꞌan na tsaꞌa Jesus
Cha kaꞌan ii Jesus suꞌa: “Mee vatsi chikaa yu ñuꞌu nuu ñuꞌu nchaꞌi, <sup>b</sup> cha kuni yu ña tsa nakaya.
¿A kaꞌán koyu ña vatsi̱ saꞌa ña koo vaꞌa koyu nuu ñuꞌu nchaꞌi? Vasa, suu tsaꞌa ñaa vatsi̱, vatsi̱ so kusasiin kue nivi ntee nuu ñuꞌu nchaꞌi.
Cha vichi chinuu, nuu yee uꞌun taꞌan na kusasiin taꞌan na, vari uvi na kunkuntasi na inka uni na, cha saani uni na kunkuntasi na uvi na tsaꞌa mee.
In veꞌe kunkitsaá na kaka naꞌa na tata tsi seꞌe ii ra, cha seꞌe ii yoꞌo tsi tata ra; cha nana tsi seꞌe siꞌa, cha seꞌe siꞌi yoꞌo tsi nana ñá; cha nana tsiso tsi tsanu ñá, cha tsanu yoꞌo tsi nana tsiso ñá.”
Kue nintakuni na ana kuu Jesus
Sara Jesus nikaꞌan tuku ya nuu kue nivi:
“Ta ntsini koyu ña vatsi vikó tsio keta nikanchii, cha kachi koyu ña kunkuun savi, cha kuun rá.
Cha ta vatsi tachi tsio chi ninu, <sup>c</sup> cha kachi koyu ña iꞌni kunkoo, cha iꞌni tsio.
¡Nivi ña kaꞌan tuꞌun yuꞌu ni kuu koyu! Tsini vaꞌa koyu kue ñaꞌa kuu antivi tsi nuu ñuꞌu nchaꞌi, ¿cha chanu vaꞌa kue tsitu nini koyu ña saꞌa̱ vichi?” nikachi Jesus.
Ntatuꞌun vaꞌu tsi na kuntasi yo
Cha Jesus nikaꞌan tuku ya nuu kue nivi:
“Tsini ñuꞌu chikaa ini koyu saꞌu ñantaa.
Tatu in na chaa kuachi yo, cha nchaka na yo kuaꞌan na nuu na kumi chuun, saꞌu in tuchii ña ntatuꞌun vaꞌu tsi na, cha kintoo mani ku tsi na, takua ma kunchaka na yo kuꞌun nuu kuena chaꞌncha kuachi, cha na chaꞌncha kuachi ka kuntakuaꞌa na yo nuu kuena nchaa vekaa, cha chikaa na yo vekaa.
Cha kachi yu nuu ku ña ma keu mancha chaꞌvi ntiꞌu ña tavu.”
Kii saan ntsaa uvi uni kue nivi nuu inkaa Jesus, cha ntakani na ña chaa kuu Pilatu<sup>a</sup> ntachuun ra kue chaa ña ntsaꞌni kue chaa nikitsi ñuu Galilea. Ñoꞌo nikuu mii ta inkaa kuera soko ra kue kiti nuu Stoꞌo Nchuxi veñuꞌu kaꞌnu ña inkaa ñuu Jerusalen, cha nii kuera nisaki tsi nii kue kiti ña nisoko kuera.
Cha Jesus nikachi ya:
“¿A kaꞌán koyu ña kue nivi Galilea ka ntoꞌo na ñoꞌo tsaꞌa ña kumi ka na kuachi suu saan ka kue sava kuena ntsintoyo Galilea ka?
Mee kachi yu: suu saan kui. Tia tatu kue meu ma ntasama koyu nixi yee koyu, cha ni ma kantsitsa koyu tuꞌun Stoꞌo Nchuxi, cha saani kunaa koyu.
¿A kaꞌán koyu ña ntitsaꞌun-uni na ntsiꞌi, ta nikoyo veꞌe suku nchuꞌa so ña ntsikaa Siloe, kumi ka na kuachi suu saan ka ntiꞌi kuena ntsintee ñuu Jerusalen ka?
Mee kachi yu: suu saan kui. Tia tatu kue meu ma ntasama koyu nixi yee koyu, cha ni ma kantsitsa koyu tuꞌun Stoꞌo Nchuxi, cha saani kunaa koyu.”
Tuꞌun nchichi ña snaꞌa Jesus tsaꞌa tumakuxi ña kue tsaꞌa kuiꞌi
Jesus snaꞌa ya in tuꞌun nchichi nuu kue nivi:
“In chaa ntsikumi ra in tumakuxi maꞌi nuu kaa kue tu-uva, cha ntsaꞌan ra ntantuku ra makuxi, cha ma ntaneꞌe ra ni ñaꞌa.
Sara nikachi ra tsi chaa cha-nchaa ika: ‘Kunchee ña tsa niketa uni kuia ña kitsi̱ ntantuku kuiꞌi tumakuxi yoꞌo, cha koo ñaꞌa ntaneꞌe̱. Vaꞌa ka kui kaꞌnchu tu, vari inkaa uun tu, cha sachain tu nuu ñuꞌú yoꞌo.’
Tia chaa cha-nchaa ñuꞌú yoꞌo nikachi ra suꞌa: ‘Stoꞌo, stakoo ni tu vasu in ka kuia, cha nastaya yu ñuꞌú tsaꞌa tu, cha nachikaa yu tata.
Cha tsi ñoꞌo ra kusana kunkuaꞌa tu kuiꞌi. Cha tatu koo ñaꞌa nitsaꞌa tu, sara nachaꞌncha̱ tu tono kachi ni.’ ”
Jesus stata ya in ñaꞌá kii suatu
Cha inkaa in ñaꞌá ña niketa tsaꞌun-uni kuia kuꞌi, cha nikutoso ñá saꞌa espiritu kini, cha kue nitsikuu so ntakunchichi ntai.
Cha ta ntsini Jesus ñaꞌá yoꞌo, nikana ya ñá cha nikachi ya tsian suꞌa:
—Tsa ntuvaꞌa ni.
Sara ntsaki ya ntaꞌa ya xinia, cha mii saan ni cha ntakunchichi ntai, cha nikitsai ntasakaꞌnui Stoꞌo Nchuxi.
Tia chaa kuntsaꞌnu veꞌe sinagoga ka, ntakuꞌu xini ra tsaꞌa ña stata Jesus ñaꞌá ka in suatu, cha nikachi ra tsi kue nivi:
—Yee iñu kii ña sachoon; cha kuu kitsi koyu kue kii ka takua nantuvaꞌa koyu, ¡tia ma kitsi koyu suatu!
Sara nikachi ya:
—Nivi ña kaꞌan tuꞌun yuꞌu ni kuu koyu, ¿a kue saña koyu stiki koyu a lurru koyu nuu nchiku ti, takua kuꞌun ti koꞌo ti chikuii kii ntitatu ko?
Cha tia ñaꞌá yoꞌo kui taꞌan nti ta Abraham, cha tachi ntsaꞌi kueꞌe nui ta yee tsaꞌun-uni kuia, ¿cha a ma kuu ntuvaꞌi vasu kui kii ntitatu ko?
Cha ta nikaꞌan Jesus ñoꞌo, nikukanuu kuena kuntasi ya, tia ntiꞌi ka kue nivi nikuacha kuena tsaꞌa ña ntsini na ntiꞌi ña vii saꞌa ya.
Tuꞌun nchichi tsaꞌa ntiki mastansia
Sara nikachi Jesus suꞌa:
“¿Nchii kuu ña inuu so kaa tsi nuu kuntsaꞌnu Stoꞌo Nchuxi, cha nchii kuu ña kuu ntasa inuu ko ña?
Tuꞌun nchichi tsaꞌa yutsa ña ntaꞌan
Sara saani nikaꞌan tuku ya:
“¿Nchii kuu ña kuu ntasa inuu ko tsi nuu kuntsaꞌnu Stoꞌo Nchuxi?
Ñoꞌo kui tono yutsa ña ntaꞌan, ña in ñaꞌá chikai xoi nuu sava tintaa harina cha nisaki ña, cha saꞌi ña taꞌan ntiꞌi yutsa ka cha ntatachia sara ntakuaꞌnu ntiꞌa.”
Yuyeꞌe tuu
Niyaꞌa Jesus kue ñuu naꞌnu tsi kue ñuu kuachi snaꞌa ya, cha tsika ya kuaꞌan ya chi ñuu Jerusalen.
Cha nintakatuꞌun in na ya:
—Stoꞌo, ¿a xoo na kuu na kunkaku?
Cha sara ntanchiko neꞌe ya:
—Ntuku nchee koyu kiꞌvi koyu yuyeꞌe tuu nuu kuntsaꞌnu Stoꞌo Nchuxi, vari kachi yu tsi koyu ña kuaꞌa nchuꞌa na kunkuni kiꞌvi, cha ma kuu kiꞌvi na.
Cha ta kuntakunchichi chaa kuu stoꞌo veꞌe, kuntakasi ra yuyeꞌe, cha kue meu ña iun yuyeꞌe, kunkana koyu cha kunkachi koyu: ‘Stoꞌo, kuna ni.’ Tia kunkachi ra: ‘Ntsini yu nchii kaa kuu koyu, ni ntsini yu nchii vatsi koyu.’
Sara kunkachi koyu: ‘Ntsitsiꞌi kue cha ntsitsitsaꞌan kue tsi ni, cha ntsisnaꞌa ni nuu kue ñuu kue.’
Tia kunkachi tuku ra: ‘Ntsini yu nchii kaa kuu koyu. ¡Kutsio koyu nuu̱, ntiꞌi kueyo ña saꞌa ña váꞌa!’
Cha kunkitsi nivi ntee ntiꞌi so tsio ñayivi, cha kuntsikuntuꞌu na nuu mesa katsaꞌan na nuu kuntsaꞌnu Stoꞌo Nchuxi.
Cha kuena kue kaꞌnu kuu ñayivi yoꞌo, kaꞌnu kunkuu na nuu Stoꞌo Nchuxi. Cha kuena kaꞌnu kuu ñayivi yoꞌo, kue kaꞌnu kunkuu na nuu Stoꞌo Nchuxi.
Jesus tsakú ya tsaꞌa ñuu Jerusalen
Cha kii saan ntsaa uvi uni kue chaa fariseu nuu inkaa Jesus, cha nikachi na tsi ya suꞌa:
—Kuakee tsa ni yoꞌo vari Herode, chaa kuntsaꞌnu ñuu Galilea, kuntachuun ra na kaꞌni ni.
Sara nikachi Jesus tsi kuera:
—Kuaꞌan ra kachi koyu nuu ña too staꞌvi: ‘Kunchee ña vichi tsi ixchaan kuntava̱ kue espiritu kini, cha kustata̱ kuena kuꞌu, cha kii uni kusatsinu chuun vatsi̱.’
Soro vichi tsi ixchaan tsi isa tsini ñuꞌu kuꞌun yu chinuu ichi ña tsa kuaꞌan yu, vari ma kuu ña in chaa kaꞌan yuꞌu nuu Stoꞌo Nchuxi, ña kuu ra inka ñuu ña kue kuu Jerusalen.
’¡Nivi ñuu Jerusalen, nivi ñuu Jerusalen, ña tsaꞌni kuii su kue nivi tsi yuú, na kaꞌan yuꞌu nuu Stoꞌo Nchuxi, na ntachuun ya nuu ku! ¡Nisa chaꞌncha nikuni yu ntasatutu kueyo tono in chuún ntasatutu ti kue seꞌe ti titsi ntsitsi ti, cha kue nikuni koyu!
Vichi ra, kustakoo ntaꞌa Stoꞌo Nchuxi kueyo, cha ma kuni ka koyu yu mancha kii kunkachi koyu: ‘¡Vaꞌa nakoo na vatsi yuꞌu nuu Stoꞌo!’
Jesus stata ya in chaa cha-iin kuiñu
In suatu, kii ntitatu na, in chaa kuntsaꞌnu nuu kue chaa fariseu nikana ra Jesus kuꞌun ya veꞌe ra katsaꞌan ya. Cha nuu ntsaa Jesus, kuena fariseu iin ika, vaꞌa xoo ncheꞌe kuena ña saꞌa ya.
Cha inkaa in chaa cha-iin kuiñu.
—¿Nixi kaa nchaa nuu tuꞌun ntsaki Stoꞌo Nchuxi? ¿A vaꞌa kui ña stata ko nivi kuꞌu kue suatu, a váꞌa?
Tia kue nintanchiko neꞌe kuera tuꞌun. Sara stata ya chaa kuꞌu ka, cha nikachi ya ña nanuꞌu ra.
Sara nikachi ya tsi kuera:
—Tatu nakana kava seꞌe nchii in koyu a stiki koyu in nuu kunu, ¿a ma kunumi koyu tavu ña, vasu kui suatu?
Cha ma nikuu ntanchiko neꞌe kuera tuꞌun.
Nixi tsini ñuꞌu saꞌa kuena kitsaa viko
Ncheꞌe Jesus nixi saꞌa kue nivi na kitsaa viko, ña katsi kuena nuu vaꞌa ka kuntuꞌu kuena, sara nikaꞌan ya nuu kuena tuꞌun yoꞌo:
―Tatu nchii in na kana yo kuꞌun viko, ma kuntuꞌu nuu chai ña vaꞌa ka, vari kusana kitsaa inka na kaꞌnu ka kuu suu saan meu.
Cha na nikana yo kunkachi na: ‘Kuaꞌa xoo ni ichi nakuntuꞌu chaa yoꞌo.’ Cha kunkukanuu ku kuꞌun kuntuꞌu nuu chai ña santii.
Cha tia tatu nikana na yo kuꞌun viko, vaꞌa ka tsikuntuꞌu santii chai takua ta nikitsaa na nikana yo, nakachi na tsiun: ‘Taꞌan luu, kuayaꞌa ni mancha nuu kuntuꞌu ni.’ Sara kunkintoo vaꞌu nuu ntiꞌi kue nivi iin ika.
Vari na ntasakaꞌnu meena, kuntasaluu Stoꞌo Nchuxi na; cha na ntasaluu meena, kuntasakaꞌnu Stoꞌo Nchuxi na.
Saani nikachi tuku ya tsi chaa ña nikana ya kitsi ya:
―Ta kunkanu na kuxaꞌin na a kuxini na, ma kanu tani na vaꞌa ntoyo tsiun, a ñanu, a kue taꞌun, a kuena kuika ntee yachi tsiun, vari kuena yoꞌo kuntakana tuku na yo inka kii, cha tsio saan kuntaneꞌu ña ntsaꞌu nuu na.
Sara kunkukuu in na ntikaꞌan, vari kuena yoꞌo ma kuu ntachaꞌvi na yo, tia Stoꞌo Nchuxi kuntachaꞌvi ya yo kii kuntachaku kuena saꞌa ñantaa.
Tuꞌun nchichi tsaꞌa in viko kaꞌnu nuu kunkuxini na
Nuu ntsini soꞌo in chaa ñantuꞌu veꞌe fariseu ka ña nikaꞌan Jesus, nikachi ra tsi ya suꞌa:
—¡Ntikaꞌan na kunkatsaꞌan viko kaꞌnu, ta kunkuntsaꞌnu Stoꞌo Nchuxi!
Cha Jesus nikaꞌan ya tuꞌun yoꞌo:
—In chaa kusaꞌa ra in viko kaꞌnu cha kunkuaꞌa ra ña kuxini, cha nikana ra kuaꞌa nchuꞌa nivi.
Cha nuu nikitsaa hora ña kunkuxini na, ntachuun ra musu ra, ña katuꞌin nuu kuena nikana ra. Sara ntsaꞌin ra nikachia suꞌa: ‘Kitsi kueni vari tsa yee tuꞌva nchai.’
Tia ntiꞌi kuena nikachi ña ma kuu kuꞌun na. Chaa xiꞌna nikachi ra: ‘Saka ntakuaa̱n in ñuꞌú, cha tsini ñuꞌu kuꞌun yu kunchee ña, cha tsika yu ña kukaꞌnu ini ni tsaꞌa̱.’
Cha nikachi inka ra: ‘Ntakuaa̱n uꞌun ñunta stiki, cha kunkuꞌun yu kutu ti nanchee a vaꞌa tsitu ti, cha tsika yu ña kukaꞌnu ini ni tsaꞌa̱.’
Cha nikachi inka tuku ra: ‘Saka ntantaꞌa̱, tsaꞌa ñaa ma kuu tsaa yu.’
Cha nuu ntanchiko musu ka, ra ntakania nuu stoꞌi ña ma kitsi ni in na. Sara ntasaa chaa kuu stoꞌo yoꞌo, cha nikachi ra tsi musu ra: ‘Kunumu, kuaꞌan ntisaan so kue ichi ñuu yoꞌo, cha kunchaku kuena kuntaꞌvi tsi kuena kue kuu kaka tsi kuena koxo tsi kuena kuaa nakitsi na kuxini na.’
Cha ta ntanchiko musu yoꞌo nuu ntsaꞌin nikachia suꞌa: ‘Stoꞌo, tsa saꞌa̱ ntiꞌi ña nikachi ni, cha tia yoso ka chai yoꞌo.’
Sara nikachi chaa kuu stoꞌo yoꞌo: ‘Kuaꞌan ntiꞌi so kue yuꞌu ñuu tsi kue ichi ka, cha kaꞌan vaꞌu ntiꞌi na nakitsi na, takua nakutu veꞌe̱,
Ña tsini ñuꞌu saꞌa kuena kuni kutakaa Jesus
Kuaꞌa nchuꞌa kue nivi ntakaa na Jesus, cha ntakunchee ya chi sata cha nikachi ya tsi kuena:
“Tatu nchii in koyu kuni kutakaa yu, cha kuu ini ka koyu paa ku, maa ku, ñásiꞌu, a kue seꞌu, kue ñanu, kue kuaꞌu suu saan mee, cha saani tatu kuu ini ka koyu kue meu suu saan mee, ma kuu kutakaa koyu yu.
Na ma kuisa krusi na, <sup>a</sup> cha ma kantsitsa na tuꞌun snaꞌa yu, ma kuu kutakaa na yu.
Tatu nchii in koyu kuni saꞌa in veꞌe kaꞌnu, ¿a kue xiꞌna ka tava koyu kuaa, a keta xuꞌun koyu mancha tsinui?
Vari tatu kunchikaa koyu tsaꞌa veꞌe ka, cha ma kuu satsinu koyu ña, ntiꞌi so na ncheꞌe kunkitsaá na kuaku nchaa na kueyo.
Cha kunkachi na: ‘Chaa yoꞌo nikitsai savaꞌi veꞌe yoꞌo, cha ma nikuu tsinui saꞌi.’
Tatu in rey tsini ñuꞌu kuꞌun ra kaka naꞌa ra tsi inka rey, ¿a kue xiꞌna ka tava ra kuaa, a vatu ni kunchee ra tsi utsi-mil soldadu kumi ra, vari rey kunkaka naꞌa tsi ra vatsia tsi oko-mil soldadu?
Cha tatu kaꞌán ra ña ma kunchee ra kaka naꞌa ra, cha ta tsika ka ni vatsi inka rey ka, kuntachuun ra kuena kuꞌun tsi tuꞌun takua kintoo mani ra tsi rey ka.
Tsaꞌa ñaa, xiꞌna ka ntakanini vaꞌa koyu, vari tsini ñuꞌu stakoo ntiꞌi koyu ña kumi koyu tatu kuni koyu kutakaa koyu yu.
Iín ña kue uꞌva ka
“Iín yoꞌo ra ñavaꞌa kui, tia tatu kue uꞌva ki, váꞌa ki ña kuachuun na ña.
Iín yoꞌo váꞌi ni ña staꞌi nuu ñuꞌú, tsini ñuꞌu skana na ña. Cha ntiꞌi kuena chaa soꞌo tuꞌu̱n, nakutu nini na ña kaꞌan yu.”
Kuaꞌa nchuꞌa kue nivi ña kiꞌin yaꞌvi xuꞌun ña nuꞌu ñuu Roma tsi kue nivi kumi kuachi, nikuyachi na nuu inkaa Jesus takua kuchaa soꞌo na ña ntakani ya.
Cha kue chaa fariseu tsi kue skuleru ley kue nitaꞌan ini koyi ña saꞌa ya, cha nikitsai kini kaꞌan koyi tsaꞌa ya:
—Kue ñoꞌo nivi kumi kuachi kuu koyi cha kaꞌan vaꞌa Jesus tsi koyi, cha tsitsaꞌin tsi kue ñoꞌo.
Sara nikitsaá ya ntakani ya tuꞌun nchichi ña snaꞌa nuu koyi, cha nikachi ya suꞌa:
“Tatu nchii in koyu nchaka in-sientu ntikachi, cha tatu nantoñuꞌu in ti, ¿a ma stakuu ntikumi‑xiko‑tsaꞌun‑kumi ti nuu yoso, cha kuꞌun ntantuku ku kiti ntoñuꞌu ka mancha ntaneꞌu ti?
Cha ta ntaneꞌu ti, kuntaskau ti sata soko ku cha kunkuachu,
cha kunuꞌu tsi ti. Cha ta ntatsau veꞌu, kuntasatutu ku kue nivi vaꞌa ntoyo tsiun tsi kuena yee yachi tsiun, cha kunkachu tsi na: ‘Nakuacha ko, vari ntaneꞌe̱ ntikachi kiti ntoñuꞌu.’
Kaꞌan yu nuu koyu ña antivi kunkoo ña kuacha xeen ka ta in nivi ntachaꞌvi ini na tsaꞌa kuachi na, suu saan ka kumi‑xiko‑tsaꞌun‑kumi na kue tsini ñuꞌu ntachaꞌvi ini na vari koo kuachi na.
Tuꞌun nchichi tsaꞌa in xuꞌun kaa ntoñuꞌu
“Cha tatu in ñaꞌá kumi ñá utsi xuꞌun kaa<sup>a</sup> cha nantoñuꞌu ian saꞌi, ¿a kue tuin ñuꞌu cha kitsai ntatiꞌvia viꞌi, cha ntantuki ña kuekuee ni mancha ntaniꞌi ña?
Cha ta ntaniꞌi ña, kuntasatuti kue ñaꞌá vaꞌa ntoyo tsian tsi kue ñaꞌá yee yachi tsian, cha kunkachia suꞌa: ‘Nakuacha ko, vari tsa ntaneꞌe̱ xuꞌun kaa ña ntoñuꞌu̱.’
Cha kachi yu nuu koyu ña tono nikuacha ñaꞌá yoꞌo saan kunkuacha kue angel Stoꞌo Nchuxi, ta in na kumi kuachi ntachaꞌvi ini na.”
Tuꞌun nchichi tsaꞌa in seꞌe ña ntoñuꞌu
“Ntsio in chaa, cha-ntsikumi uvi seꞌe.
Cha seꞌe ra ñaluu ka nikachia tsi ra: ‘Paa, ¡kuaꞌa ni ña ntutaꞌan yu!’ Sara ntsaꞌa ra ña ntutaꞌan in in koyi.
Cha xoo ni kii, seꞌe ra ñaluu ka ntasatuti ntiꞌi ña ntsaꞌa tata ña nui, cha nixikui ña, sara nikii kuaꞌin inka ñuu tsika. Cha ika, nikinui nikanui tsi xuꞌin, cha nikinchaa ntiꞌa ña.
Cha nuu ntiꞌi xuꞌin, ñuu nuu yii ka nikitsaá tama, sara nikitsaá kumani ña katsia cha ntsiꞌi nchuꞌi soko.
Sara ntsaꞌin nuu yee in chaa, cha ntsiki chuun saꞌi nuu ra. Cha chaa yoꞌo ntsaꞌa ra chuun saꞌi ña kunchaki kue kini ra.
Cha tsiꞌi nchuꞌi soko, cha nikunia katsia ña tsatsi kue kini ka, tia kue nitsaꞌa na ñoꞌo katsia.
Sara ntakaninia cha ntataꞌvi xinia, sara nikachia suꞌa: ‘¡Nisa so musu yee veꞌe paa yu, cha yoso so ña katsi koyi, cha mee yoꞌo ntuku kuu yu soko!
Cha nantanchiko koo nanuꞌu yu veꞌe paa yu, cha nakachi yu tsi ra suꞌa: Paa̱, saꞌa̱ kuachi nuu Stoꞌo Nchuxi, cha saꞌa̱ tuku kuachi nuu ni.
Cha vichi ra, kue ntutaꞌan ka yu kukuu seꞌe ni, ¡ntasaꞌa ni yu tono in musu ni!’
Sara ntakiꞌan ichi cha ntanchikui veꞌe tata ña.
“Cha ta tsika ka vatsia, tata ña ntsini ra ña mii vatsi, cha nikuntaꞌvi ini ra ña. Sara sketa ra ntsaa taꞌan ra ña, cha ntanumi ra ña, ntsitu ra nui.
Cha seꞌe ra nikachia: ‘Paa mee, saꞌa̱ kuachi nuu Stoꞌo Nchuxi, cha saani nuu ni; cha vichi kue ntutaꞌan ka yu ña kaꞌan ni ña kuu̱ seꞌe ni.’
Tia tata chaa yoꞌo ntakaꞌncha ra chuun nuu kue musu ra cha nikachi ra suꞌa: ‘Kunumi skuntsitsi koyu ña in saꞌma ña vaꞌa ka, cha chikaa koyu in xeꞌe xini ntaꞌi, sara chikaa koyu ntsitsa tsaꞌi.
vari ña kuu seꞌe yoꞌo ntsikui tono in ña tsa ntsiꞌi nuu̱, tia vichi kui tono in ña ntachaku; cha ntsikuu tuki tono in ña ntoñuꞌu, cha vichi ntaneꞌe ko ña.’ Sara nikitsaá viko ka.
“Cha ta ini kuu ñoꞌo, seꞌe ra ña xiꞌna inkai yuku, cha nuu ntanchikui yachi nuu yii, ntsini soꞌi yaa cha niꞌi so na tsaꞌi na yaa.
Sara nikani in musu tata ña cha nintakatuꞌin: ‘¿Nchii kuu yoꞌo?’
Cha musu yoꞌo nikachia: ‘Ntitsaa ñani ni, cha paa ni ntakaꞌncha ra chuun ña nakaꞌni na in stiki yucha kiti ntiꞌi ka, vari ntitsaa vaꞌa ñani ni.’
Sara ntakuꞌu nchuꞌa xinia, cha kue nikunia ntiꞌvia viꞌi. Cha niketa tata ña cha nikachi ra: ‘Seꞌe mee, ¡saꞌa ñamani, kuantiꞌvi!’
Cha nikachia tsi tata ña: ‘Tsa nikunaꞌa sachuu̱n tsi ni, cha saan so kantsitsa̱ ña kaꞌan ni, cha miki tsaꞌa ni vasu in ntucha luu takua katsi̱ tsi kuena vaꞌa nchaka taꞌan tsiin.
Cha vichi ña ntitsaa seꞌe ni yoꞌo, ña ntsaꞌin stiꞌi ntiꞌa xuꞌun ntsaꞌan ni tsi kue ñaꞌá kini, cha ntsaꞌa ni in stiki yucha kiti ntiꞌi ka katsi koyi.’
“Sara nikachi tata ra: ‘Seꞌe mee, meu ra saan so yeu tsiin, cha ntiꞌi ña kumi̱ ra ñaꞌu kui.
Tia vichi ra, tsini ñuꞌu saꞌa in viko cha nakusii ino, vari ñanu yoꞌo ntsikui tono in ña ntsiꞌi nuu ko, tia vichi kui tono in ña ntachaku; cha ntsikuu tuki tono in ña ntoñuꞌu, cha vichi ntaneꞌe ko ña.’ ”
Tuꞌun nchichi tsaꞌa in chaa ña kue ntaa sachuun
Sara ntakani Jesus inka tuꞌun nuu kuena ntakaa ya:
“Ntsio in chaa kuika ña ntsikumi ra in musu ña kuntsaꞌnu yuꞌu nuu ra tsi nuu ntiꞌi ña kumi ra. Sara ntsaꞌan uvi uni nivi ntsaki na kuachi tsaꞌa ra ña kue ntaa sachuun ra xuꞌun stoꞌo ra.
Sara stoꞌo yoꞌo nikana ra musu kuntsaꞌnu yoꞌo cha nikachi ra tsian: ‘¿Nchii kuu ñoꞌo ña kaꞌan na tsaꞌu suꞌa? ¡Ntasnaꞌa ntiꞌi nchii kaa nchaa ña saꞌu!, vari vasa ka kuu sachuun yuꞌu nuu̱.’
Cha vichi ra, tsa tsini yu nchii kusaꞌa̱ takua kue nivi nakuaꞌa nuu na veꞌe na kintoo̱, ta nakitsaa kii ña stoꞌo yu kuntava ra yu nuu chuun saꞌa̱.’
Cha musu yoꞌo nikana ra ta in ta in kuena tavi nuu stoꞌo ra, cha nintakatuꞌun ra chaa xiꞌna yoꞌo: ‘¿Nisa tavi ni nuu stoꞌo yu?’
Sara nikachi ra: ‘Tavi yu in-sientu kisi asichi.’ Cha musu yoꞌo nikachi ra: ‘Yoꞌo inkaa tutu nuu kaa nchaa ña tavi ni. ¡Kuntuꞌu ni cha kunumi ni chaa ni ña kui uvi-xiko‑utsi ni!’
Sara nintakatuꞌun ra inka tuku na: ‘Cha meeni, ¿nisa tavi ni?’ Sara nikachi ra: ‘In-sientu kosta triu.’ Cha musu yoꞌo nikachi ra: ‘Yoꞌo inkaa tutu nuu kaa nchaa ña tavi ni, cha chaa ni ña kumi‑xiko ni kui.’
Cha chaa kuu stoꞌo yoꞌo nikaꞌan vaꞌa ra tsaꞌa musu ña kue vaꞌa saꞌa yoꞌo, vari kui in ña vaꞌa nchuꞌa xiní.
“Ñoꞌo kaꞌan yu nuu koyu vari kuena yee ñayivi yoꞌo, tsini na nixi kunchaka taꞌan na tsi inka ka kue nivi yee ñayivi, suu saan kuena tsinu ini Stoꞌo Nchuxi.<sup>a</sup>
“Cha kaꞌan yu nuu koyu: ¡Kuachuun koyu xuꞌun ña neꞌe koyu nuu ñayivi kue ntaa yoꞌo, cha chinchee koyu kuena kuntaꞌvi, cha saan naneꞌe koyu nivi kunchaka taꞌan tsi koyu! Cha ta nikitsaa kii santii ña koo ka xuꞌun, Stoꞌo Nchuxi kuntakiꞌin ya koyu antivi nuu kunkoo koyu ichaꞌncha.
“Cha kuena ntaa saꞌa nuu ñaxoo luu kumi na, cha saani ntaa kusaꞌa na nuu ñakuaꞌa kumi na; tia in na kue ntaa saꞌa nuu ñaxoo kumi na, cha ni kue ntaa kusaꞌa na nuu ñakuaꞌa ka kumi na.
Tatu nuu kue ñaꞌa ña kumi koyu ñayivi yoꞌo, kue sachuun ntaa koyu, koo ni in na kuu kunchee ini koyu nuu ña ntaa ntsitsa yee yaꞌvi antivi.
Tatu kue meekoyu kue kuu koyu nivi ntaa nuu ña kumi inka na, ¿ana kuu na kunkuaꞌa ña ntutaꞌan koyu ichaꞌncha?
“Ni in musu ma kuu sachuin tsi uvi stoꞌo, vari in ra kunkintoo vaꞌa tsian, cha inka ra kunkintoo uꞌu tsian, a in ra kunkantsitsi ña kaꞌan ra, cha inka ra ma kantsitsi ña kaꞌan ra. Ma kuu kuu ino Stoꞌo Nchuxi, cha kuu ini toko ntiꞌi ña kuu kukuika ko.”
Cha nuu ntsini soꞌo kue chaa fariseu ña ntakani Jesus, ntsaku nchaa kuena ya, vari kuu ini xeen na xuꞌun kumi na.
Sara nikachi ya suꞌa:
Tuꞌun ña ntsaki Stoꞌo Nchuxi ta tsa naꞌa, tsi nixi kuu ña kuntsaꞌnu ya
Sara nikaꞌan ii ya:
“Tuꞌun ña ntsaꞌa Stoꞌo Nchuxi nuu nti ta Moises tsi nuu kue chaa ntsikaꞌan yuꞌu nuu ya, ntsio yaꞌvia mancha kii nikitsaa nti ta Juaa. <sup>b</sup> Cha kii saan nikitsaá na ntakani na nuu kue nivi nixi kuu ña kuntsaꞌnu Stoꞌo Nchuxi nuu na. Cha kuaꞌa nchuꞌa na saꞌa nchee tsinu ini na takua kuntsaꞌnu Stoꞌo Nchuxi nuu na.
“Nchichi ka kui ña naa in tuꞌun ña kaa nchaa nuu tuꞌun ña ntsaki Stoꞌo Nchuxi, vasu in ñaluulu kui, suu saan ña naa antivi tsi ñuꞌu nchaꞌi.”
Jesus snaꞌa ya ña kui kuachi ña stakoo taꞌan kuena yee ntuu taꞌan
“Ntiꞌi so kue chaa stakoo ñásiꞌi ra, cha tantaꞌa tuku ra tsi inka ñaꞌá, kumi ra kuachi. Cha chaa cha-tantaꞌa tsi ñaꞌá ña tsa nintoo saꞌa inka chaa, kumi tuku ra kuachi.” Suꞌa snaꞌa Jesus.
Chaa kuika tsi chaa kuntaꞌvi nani Lazaro
Sara ntakani tuku Jesus inka tuꞌun ña snaꞌa ya nuu kue nivi, cha nikachi ya suꞌa:
“Ntsio in chaa kuika ntsintsitsi ra saꞌma vaꞌa nchuꞌa, cha ntsisaꞌa ra viko kaꞌnu ntikii so.
Cha saani ntsio in chaa kuntaꞌvi cha ntsinani ra Lazaro, cha nii so iin ra ntsikaa kueꞌe, cha ntsikantuꞌu ra yuyeꞌe chaa kuika ka.
Cha kuni ra katsi ra ña koyo yuꞌu mesa chaa kuika ka, cha mancha kue tina ntsintakuaꞌa ti iin ra nuu kuꞌu.
Cha in kii ntsiꞌi chaa kuntaꞌvi yoꞌo, cha nchaka kue angel ra kuanuꞌu ra nuu intuꞌu ta Abraham. Cha saani ntsiꞌi tuku chaa kuika yoꞌo cha nintutsia.
“Cha ntsaa ra anchaya nuu tsatu ntoꞌo ra. Cha ta ntaneꞌe ra nuu ra sara tsika nchuꞌa so ntsini ra ta Abraham, cha Lazaro ka ñantuꞌi xiin ra.
Soro nikachi ta Abraham tsian suꞌa: ‘Seꞌe luu, ntakuꞌun inu ña ntsio nchuꞌa ñaꞌa nuu ku, ta ntsichaku ku, cha Lazaro yoꞌo tsatu nchuꞌa ntoꞌi. Cha vichi ra, ntaniꞌi ñavaꞌa yoꞌo, cha meu tsatu ntuꞌu tsaan.
Cha nuu ntiꞌi ñoꞌo, saani inkaa in ña kunu ña sasiin nuu inkau tsi nuu inkaa yu. Cha tsaꞌa ñoꞌo na kuni yaꞌa nuu inkau, ma kuu ka tsaa na, cha ni kuena iin tsaan, ma kuu ka kitsi na yoꞌo.’
“Sara nikachia tsi ra: ‘Cha tatu saan kui, tsika yu nuu ni, ta Abraham, ña tachuun xoo ni Lazaro tsaan, nakuꞌin veꞌe paa yu,
vari yee uꞌun ñani yu, takua nantakania ña tsini ñuꞌu ntachaꞌvi ini koyi ña saꞌi, takua ma kitsia nuu yee ña tsatu yoꞌo.’
Cha nikachi ta Abraham nuu ra: ‘Tsa kumi koyi tuꞌun ña ntsaꞌa Stoꞌo Nchuxi nuu nti ta Moises, tsi ña nchaa kue chaa ntsikaꞌan yuꞌu nuu Stoꞌo Nchuxi, ¡cha nakantsitsa koyi ña kaa nchaa ka!’
Sara nikachi chaa kuika ka tsi ra: ‘Patsanu Abraham, vasu yee tuꞌun ka cha kue kantsitsa koyi ña, tia tatu nchii in na nantachaku nuu kuena ntsiꞌi, cha nakuꞌun na ntakani na nuu koyi, kuntachaꞌvi ini koyi.’
Cha nikachi ta Abraham: ‘Cha tatu kue kantsitsa koyi ña nchaa nti ta Moises, tsi ña nchaa kuena ntsikaꞌan yuꞌu nuu Stoꞌo Nchuxi, vasu in na ntsiꞌi nantachaku, cha nakuꞌun na ntakani na nuu koyi, ma kantsitsa koyi.’ ”
Nakunchaa meeko takua ma saꞌa ko ña inka na ma saꞌa na kuachi
Sara nikachi Jesus tsi kuena ntakaa ya: “Kuaꞌa nchuꞌa kue ñaꞌa yee ñayivi ña saꞌa ña kana kava kue nivi nuu kuachi, tia ntaꞌvi ta nivi na kusaꞌa ña inka na kana kava na nuu kuachi.
Vaꞌa ka nachikatu na suki in yuú kaꞌnu ña xchiꞌi, cha nasketa na ña nuu kunu ka inkaa chikuii, suu saan ka ña saꞌi ña in na nchaa ka tsinu vaꞌa ini kana kava na nuu kuachi.
¡Kunchaa koyu meu! Tatu ñanu saꞌi ña váꞌa tsiun, kaꞌun nui, cha tatu ntachaꞌvi inia, kukaꞌnu inu tsaꞌi.
Cha tatu utsa chaꞌncha saꞌi ña váꞌa tsiun in kii, cha saani utsa chaꞌncha ntsiki ña kukaꞌnu inu tsaꞌi, cha tsini ñuꞌu kukaꞌnu inu tsaꞌi.”
Sara nikachi nti-utsi‑uvi kue chaa kunintoo yuꞌu nuu Jesus:
Sara nikachi Jesus tsi kuera:
—Tatu natsinu ini koyu vasu xoo luu ni tono kaa in ntiki mastansia, cha kuu kachi koyu tsi yutu yoꞌo: ‘Kutsiu yoꞌo cha kuaꞌan, tsikunkau maꞌi chikuii ntucha’, cha kunkantsitsi ña kaꞌan koyu.
Ña tsini ñuꞌu saꞌa in musu
“Ta in musu ntanchikui ntsaꞌin ntsitui a ntsaꞌin ntsinchaki kue kiti, cha stoꞌi ma kachi ra tsian: ‘Kuayaꞌa, kuntuꞌu katsaꞌun.’
Koo, vari suꞌa kunkachi ra: ‘Satuꞌva nchai nakuxini̱, ntasama saꞌmu cha chikau nchai nakatsi̱ tsi ña nakoꞌo̱, sara sana kuu kuxinu.’
Cha ni ma ntakuaꞌa ra ña tatsaꞌvi musu ka, ña saꞌi ña nikachi ra.
Cha saani kue meu, ta ntsinu saꞌa ntiꞌi koyu ña nikachi Stoꞌo Nchuxi, sara kunkachi koyu: ‘Kuu kue tani in musu ni cha saꞌa kue tani ña tsini ñuꞌu saꞌa kue.’ ”
Jesus stata ya utsi kue chaa kuꞌu kueꞌe chaꞌi
Cha kuaꞌan Jesus chi ñuu Jerusalen, cha niyaꞌa ya ichi nuu itaꞌan kue ñuu ña kantuꞌu Samaria tsi kue ñuu kantuꞌu Galilea.
Cha ntsaa ya in yuꞌu ñuu, cha ntakitaꞌan ya tsi utsi chaa kuꞌu kueꞌe chaꞌi. Cha kue chaa yoꞌo tsika ka ni vatsi kuera cha ntsikunkaa kuera,
cha nikana kuera:
—¡Jesus, Mestru, koo ñamani ini ni tsaꞌa kue!
Cha ta ntsini Jesus kue chaa yoꞌo nikachi ya tsi kuera:
Cha ini kuaꞌan kuera, ntuvaꞌa kuera.
Cha in ra kuu chaa ntanchiko nuu inkaa Jesus ta ntsini ra ña ntuvaꞌa ra, cha nikitsaá ra kana koꞌo so ra ntasakaꞌnu ra Stoꞌo Nchuxi.
Cha ntsikutsiti ra nuu Jesus cha snuu ra nuu ra mancha nuu ñuꞌú takua ntakuaꞌa ra ña tatsaꞌvi ya. Cha kuu ra chaa ñuu Samaria.
Cha nikachi Jesus nuu kue nivi inkaa tsi ya:
—Mee stata nti‑utsi kue chaa ka nuu kueꞌe ntoꞌi, soro ¿nchii kuaꞌan nti-iin ka kue chaa ka?
Tani mituꞌun chaa ña kue kuu judio ntanchikui ntasakaꞌnui Stoꞌo Nchuxi.
Sara nikachi ya tsi chaa yoꞌo:
—Ntakunchichi cha kuaꞌan, vari tsaꞌa ña ntsinu inu yu, ra ntuvaꞌu cha tsa nikaku ku.
¿Nchii kii kunkitsaa ña kuntsaꞌnu Stoꞌo Nchuxi?
Cha in kii, kue chaa fariseu nintakatuꞌun na Jesus:
—¿Nchii kii kunkitsaa ña kuntsaꞌnu Stoꞌo Nchuxi?
Cha nikachi Jesus tsi kuera:
—Ña kuntsaꞌnu Stoꞌo Nchuxi ma kui in ñaꞌa ña kunkuni ntiꞌi kue nivi.
Cha nikachi ya tsi kuena ntakaa ya:
—Kunkitsaa in kii ña kue meekoyu kunkuni koyu kunu mee, Chaa ntachuun Stoꞌo Nchuxi, vasu in kii, tia ma kuu kuni koyu yu.
Cha kunkoo na kunkachi: ‘Yoꞌo inkaa Chaa ntachuun Stoꞌo Nchuxi’, cha inka tuku na kunkachi: ‘Ika inkaa ya’, tia ma kuꞌun koyu cha ni ma kutakaa koyu na,
vari mee, Chaa ntachuun Stoꞌo Nchuxi, kunkukuu̱ tono in ña tsantucha ña kuntanchii nii ñayivi, kii kuntanchiko̱.
Tia xiꞌna ka kuntoꞌo nchuꞌa̱, cha kue nivi ntoyo vichi, kunkuntasi na yu.
Cha kue kii ta kumani ka ña kuntanchiko̱, Chaa ntachuun Stoꞌo Nchuxi, kunkukui tono kue kii ntsio nti ta Noe.
Ña kue nivi ka ntsitsitsaꞌan na, ntsitsiꞌi na, cha ntsintantaꞌa na cha ntsistantaꞌa na kue seꞌe na mancha kii nikiꞌvi ta Noe ini varku kaꞌnu nchuꞌa, cha nikuun nchuꞌa savi xeen, cha nisavi ntiꞌi na nuu chikuii ka, sara ntsiꞌi ntiꞌi na.<sup>b</sup>
Saani nikuu kue kii ntsio nti ta Lot. Kue nivi ka ntsitsitsaꞌan na tsi ntsitsiꞌi na, ntsintakuaan na tsi ntsintaxiko na, ntsitsitu na cha ntsisavaꞌa na veꞌe.<sup>c</sup>
Tia nuu nikee ta Lot nuu ñuu Sodoma, cha Stoꞌo Nchuxi saꞌa ya ña koyo ñuꞌu tsi yuú kai antivi, cha naa ntiꞌi na.
Cha saani kunkoo kii kuntatuu̱, Chaa ntachuun Stoꞌo Nchuxi.
’Kii saan, na tsika nuu yuyeꞌe cha kumi na kue ñaꞌa na ini veꞌe, ma kiꞌvi ka na ntantuku na ña; cha kuena inkaa yuku, ma ntanchiko ka na veꞌe na.
Ntakuꞌun ini koyu ña ntoꞌo ñásiꞌi nti ta Lot.<sup>d</sup>
Cha kuena kuni koo vaꞌa ñayivi yoꞌo, kuntoñuꞌu na ichaꞌncha, cha kuena kunkuu tsaꞌa mee nuu ñayivi yoꞌo, kuntaneꞌe na ña kuchaku na ichaꞌncha nuu Stoꞌo Nchuxi.
Nuu uvi ñaꞌá nchiko nuu yoso, in ñá kuntakiꞌi̱n, cha inka ñá kunintoo.
Cha nuu uvi chaa sachuun ra yuku, in ra kuntakiꞌi̱n, cha inka ra kunintoo.
Cha kuena ntakaa ya nintakatuꞌun na ya:
—¿Stoꞌo, nchii kuntatuu ni?
Cha nikachi ya tsi kuena:
—Ntiꞌi na tsini vaꞌa ña nuu ntututu kue lochi, ika kuu nuu kantuꞌu in ña ntsiꞌi.<sup>e</sup>
Tuꞌun nchichi tsaꞌa in chaa tsaꞌncha kuachi tsi in ñaꞌá ntsiꞌi ii
Jesus ntakani ya in tuꞌun nchichi takua snaꞌa ya nixi tsini ñuꞌu kaka taꞌvi na ntee niꞌna so, cha ma kuita so na kaka taꞌvi na,
cha nikachi ya:
“Ntsio in chaa, cha-tsaꞌncha kuachi nuu in ñuu, cha ni kue yee ña iñuꞌu ra nuu Stoꞌo Nchuxi, cha ni kue yee ña iñuꞌu ra nuu kue nivi.
Cha ñuu ka ntsio in ñaꞌá ntsiꞌi ii, cha ntsio ñá tuntoꞌo tsi inka nivi, cha ntsaꞌin tuku tuku ni nuu chaa tsaꞌncha kuachi ka, cha ntsika nchuꞌi ña nakaꞌncha ntaa ra kuachi.
Cha chaa tsaꞌncha kuachi ka miki nikuni ra kuchaa soꞌo ra ña kaꞌan ñaꞌá ka, sara sana ntakanini ra: ‘Vasu koo ña iñuꞌu̱ nuu Stoꞌo Nchuxi ni nuu kue nivi,
cha tia ñaꞌá ntsiꞌi ii yoꞌo, kue kutsio si nuu̱, cha kuachi xeen kaꞌin. Cha vichi nasaꞌa ntaa yu tuꞌun tsaꞌi takua ma kitsi ki, vari kuntiꞌi ña kuee ini yu saꞌi.’ ”
Cha Stoꞌo Nchuxi, ¿a ma saꞌa ya ñantaa tsi kuena ntakatsi ya, tatu tsika taꞌvi na nuu ya ntuu ñuu so, a ña kuvai ya ntanchiko neꞌe ya ña?
Kachi yu nuu koyu ña ma kuvai ya saꞌa ya ñantaa tsi koyu. Tia mee, Chaa ntachuun Stoꞌo Nchuxi, ¿a ntaneꞌe̱ nivi na tsinu ini yu nuu ñuꞌu nchaꞌi yoꞌo, kii kuntanchiko̱?”
Tuꞌun nchichi tsaꞌa in chaa kiꞌin yaꞌvi tsi in chaa fariseu
Jesus snaꞌa ya inka tuku tuꞌun nchichi nuu kuena kaꞌán ña kuu na na ntaa nchuꞌa, cha kuntasi na inka kue nivi, cha nikachi ya suꞌa:
“Ntsaa uvi chaa ini nuu inkaa veñuꞌu kaꞌnu tsika taꞌvi kuera. In ra kuu fariseu, cha inka ra kuu chaa ntsikiꞌin yaꞌvi xuꞌun ña nuꞌu ñuu Roma.<sup>a</sup>
Chaa kuu fariseu yoꞌo inchichi ra cha tsika taꞌvi ra suꞌa: ‘Stoꞌo Nchuxi, ntakuaꞌa̱ ña tatsaꞌvi ni vari kue kuu̱ tono sava na ña kuu na ntikuiꞌna, cha kuu na nivi ncheꞌe, cha ni kue kuu̱ tono chaa yee ñásiꞌi, cha nchaka ra inka ñaꞌá, cha ni kue kuu̱ tuku tono chaa inkaa yoꞌo ña kiꞌin yaꞌvi ra xuꞌun ña nuꞌu ñuu Roma.
Ntisaan so una kii, mee naa suꞌun uvi chaꞌncha, cha ntakuaꞌa̱ ntiꞌi nti‑utsi nuu in-sientu ña neꞌe̱.’
“Tia chaa kiꞌin yaꞌvi yoꞌo kue nitanchaa yachi ra, cha ni ma nikitsi ini ra ntaneꞌe nuu ra antivi, cha kani ra nchika ra ña tutsi ini ra, cha kachi ra suꞌa: ‘Stoꞌo Nchuxi luu, koo ñamani ini ni tsaꞌa̱, vari kuu̱ nivi kuachi.’
“Kachi yu nuu koyu ña chaa kiꞌin yaꞌvi yoꞌo, Stoꞌo Nchuxi nikukaꞌnu ini ya tsaꞌa ra sara ntanchiko ra veꞌe ra. Cha tia, chaa kuu fariseu yoꞌo, ma nikukaꞌnu ini Stoꞌo Nchuxi tsaꞌa ra, vari kuena ntasakaꞌnu meena, kuntasaluu Stoꞌo Nchuxi na, cha na ntasaluu meena, kuntasakaꞌnu Stoꞌo Nchuxi na.”
Ta nikaꞌan Jesus ña nakoo vaꞌa kueña kuachi
Cha kuaꞌan kue nivi tsi kue sukuachi luu nuu Jesus takua nakaki ya ntaꞌa ya xiní kuetsi takua nakoo vaꞌa kuetsi. Soro nuu ntsini kue chaa ntakaa ya, nikitsaá kuera kanaꞌa kuera tsi kuena nchaka kue sukuachi.
Cha Jesus nikana ya kue sukuachi luu, sara nikachi ya tsi kue chaa ntakaa ya:
―Kuaꞌa ichi ña kue sukuachi luu yoꞌo nakitsi tsi nuu̱, cha ma kasi koyu ichi nuu kuetsi, vari Stoꞌo Nchuxi kuntsaꞌnu ya nuu kuena kuu tono kue sukuachi luu yoꞌo.
In chaa kuika ntatuꞌun ra tsi Jesus
In chaa kumi chuun nintakatuꞌun ra Jesus:
―Mestru, meeni ña vaꞌa ini ni, ¿nchii kuu ña tsini ñuꞌu saꞌa̱ takua naneꞌe̱ ña kuchaku yu ichaꞌncha?
Cha Jesus ntanchiko neꞌe ya tuꞌun suꞌa:
―¿Chanu vaꞌa kaꞌun ña mee vaꞌa ini yu? Ni in na kue kuu na na vaꞌa ini, mituꞌun Stoꞌo Nchuxi kuu ya vaꞌa ini.
Tsa tsinu tuꞌun ntsaki Stoꞌo Nchuxi: ‘Ma kunchaku inka ñaꞌá tatu yee ñásiꞌu, ma kaꞌnu ntii, ma skuiꞌnu kue ñaꞌa kumi kue taꞌun, ma kaꞌun tuꞌun kue ntaa tsaꞌa taꞌun, koo ña iñuꞌu ku nuu paa ku tsi nuu maa ku.’
Sara nikachi chaa yoꞌo tsi Jesus:
―Tsa kantsitsa̱ ntiꞌi tuꞌun yoꞌo mancha ta yucha̱.
Cha ta ntsini soꞌo Jesus ñoꞌo nikachi ya:
—Mituꞌun ka in ñaꞌa kumani saꞌu, kuu ña xiko ntiꞌi ñaꞌa kumu cha kuaꞌu xuꞌun ña kunineꞌu nuu nivi kuntaꞌvi, cha suꞌa kuntaneꞌu ñavaꞌa antivi, cha kitsu ra kutakau yu.
Tia ta ntsini soꞌo chaa yoꞌo ña nikachi Jesus, cha ntakanini nchuꞌa so ra, cha xií so saꞌa ra vari kuika nchuꞌa ra.
Ta ntakunchee Jesus nuu ra ña xií so saꞌa ra, cha nikachi ya:
―Nchichi xeen kui nuu in nivi kuika ña kuaꞌa na ichi kuntsaꞌnu Stoꞌo Nchuxi nuu na.
Kuena ntsini soꞌo ñoꞌo nintakatuꞌun na:
—Tatu saan kui, ¿ana kuu na kunkaku ichaꞌncha?
Cha Jesus nikachi ya tsi kuena:
―Ña ma kuu so saꞌa kue nivi, Stoꞌo Nchuxi ra kuu saꞌa ya ña.
Cha nikachi ta Pedru:
—Kunchee ni ña kue meekue stakoo ntiꞌi kueña ntsikumi kue, cha ntakaa kue ni.
Sara nikachi ya tsi ntiꞌi kuena iin ika:
—Ñantaa kaꞌan yu, ña tatu nchii in na stakoo na veꞌe na, a paa na, a maa na, a ñani na, a kuaꞌa na, a ñásiꞌi na, a seꞌe na, tsaꞌa ña nchikaa ini na ña kuntsaꞌnu Stoꞌo Nchuxi nuu na,
kuaꞌa xeen ka kunineꞌe na ñayivi yoꞌo, cha chinuu ka kunineꞌe na ña koo na ichaꞌncha.
Ñoꞌo kuu uni chaꞌncha ña kaꞌan Jesus tsaꞌa ña kunkuu ya
Sara nikana Jesus kue nti‑utsi-uvi kue chaa cha-ntakaa ya, sara nikachi ya tsi kuera: “Nakoꞌon ñuu Jerusalen, cha ika kuu nuu kunkuntaa ntiꞌi so ña nchaa kue chaa nikaꞌan yuꞌu nuu Stoꞌo Nchuxi tsaꞌa mee, Chaa ntachuun Stoꞌo Nchuxi.
Cha kuntakuaꞌa na yu nuu kuena kue kuu judio, cha kunkuaku nchaa na yu, cha kusanchuꞌa na yu, cha kuntivi sii na yu.
Sara kustutsi nchuꞌa na yu tsi yoꞌo ña iin kaa, cha kunkaꞌni kuii na yu, tia kii uni ra kuntachaku yu.”
Jesus stata ya in chaa kuaa ñuu Jerico
Cha nikuyachi Jesus ñuu Jerico, cha in chaa kuaa ñantuꞌu yachi yuꞌu ichi, tsika ra xuꞌun nuu kue nivi na yaꞌa ika.
Cha nuu ntsini soꞌo ra ña yaꞌa kuaꞌa nchuꞌa kue nivi, nintakatuꞌun ra nchii kuu ña kuu.
Sara nikachi kue nivi ka:
—Jesus, chaa ñuu Nazaret, kuu ya kuayaꞌa yoꞌo.
Sara nikana ra:
—Jesus, taꞌan nti ta David, koo ñamani ini ni tsaꞌa̱.
Cha kuena ntasnuu nuu Jesus nikanaꞌa na tsi ra takua nakasi ra yuꞌu ra, soro niꞌi ka nikana ra:
—¡Taꞌan nti ta David, koo ñamani ini ni tsaꞌa̱!
Sara Jesus ntsikunchichi ya, cha nikaꞌan ya ña nakunkiꞌin na ra. Cha nuu nikitsaa yachi ra, nintakatuꞌun ya ra:
―¿Nchii kunu ña saꞌa̱ tsiun?
Sara nikachi chaa kuaa yoꞌo:
—Stoꞌo, kuni yu ña nantuvaꞌa ntuchi nuu̱.
—Tsaꞌa ña tsinu inu Stoꞌo Nchuxi, ntuchi nuu ku tsa ntuvaꞌi. ¡Ntakunchee!
Cha mii saan ni ra, chaa kuaa yoꞌo nikuu ntakunchee ra, cha ntakutakaa ra Jesus kuaꞌan ra tsi ya ntasakaꞌnu ra Stoꞌo Nchuxi. Cha ntiꞌi so kue nivi na ntsini ñoꞌo, ntasakaꞌnu tuku na Stoꞌo Nchuxi.
Nuu ntsaa Jesus veꞌe Zaqueo
Cha Jesus ntsaa ya ñuu Jerico, sara kuaꞌan yaꞌa ya ñuu ka.
Cha ntsio in chaa kuika ñuu ka, cha nani ra Zaqueo, cha meera kuu xini nuu kue nivi ña ntsikiꞌin yaꞌvi xuꞌun ña nuꞌu ñuu Roma.
Cha chaa yoꞌo kuni ra kuni ra nchii kuu Jesus, tia ma nikuu kuni ra ya vari iin kuaꞌa nchuꞌa so nivi, cha kuu ra in chaa ntiki.
Tsaꞌa ñoꞌo, sketa ra nikantuu ra chinuu, sara nikaa ra in yutu ña kaa tono tumakuxi cha nani tu sicomoro, takua saan kuu kuni ra ya, vari yachi ika, kuniyaꞌa Jesus.
Cha nuu niyaꞌa Jesus ika, ntakunchee ya Zaqueo, sara nikachi ya tsi ra:
—¡Kunumi nuu, vari vichi tsini ñuꞌu̱ kintoo veꞌu!
Cha Zaqueo ninumi ra nuu ra, sara ntatsaa ra veꞌe ra. Cha nuu ntsaa Jesus veꞌe Zaqueo, sara kuacha nchuꞌa ra nikaꞌan ra nakiꞌvi Jesus ini veꞌe ra.
Nuu ntsini kue nivi ñoꞌo, nikitsaá ntiꞌi na kue vaꞌa kaꞌan na tsaꞌa Jesus, sara ntatuꞌun na suꞌa:
—¿Chanu vaꞌa kunintoi veꞌe nivi kumi kuachi?
Sara Zaqueo ntakunchichi ra, cha nikachi ra:
Sara nikachi Jesus:
—Vichi skaku Stoꞌo Nchuxi kuena yee veꞌe yoꞌo, vari chaa yoꞌo saani taꞌan Abraham kuu ra, tsaꞌa ña ntsinu ini ra Stoꞌo Nchuxi tono nti ta Abraham,
vari mee, Chaa ntachuun Stoꞌo Nchuxi, vatsi̱ ntantuku nivi ntoñuꞌu cha skaku̱ na.
Tuꞌun nchichi tsaꞌa utsi xuꞌun kaa
Cha ini chaa soꞌo na ña kaꞌan Jesus, sara ntakani ya in tuꞌun nchichi ña snaꞌa ya nuu na, cha nikaꞌán na ña vichi kunkitsaá kuntsaꞌnu Stoꞌo Nchuxi nuu na, vari tsa kuyachi Jesus ñuu Jerusalen.
Sara nikachi ya:
“Ntsio in chaa ña kaꞌnu kuu, cha kuaꞌan ra inka ñuu tsika, takua nakaki na ra kukuu ra rey, sara ntanchiko ra ñuu ra.
Cha ta kumani ka kee ra kuꞌun ra, sara nikana ra utsi musu ra, cha ntakuaꞌa ra in xuꞌun ña kuaꞌa nchuꞌa yaꞌvi<sup>a</sup> nuu ta in ta in kue chaa ka, cha nikachi ra nuu kuera: ‘¡Kuaꞌan ra kuachuun koyu xuꞌun tsaan, cha nakaka xinia mancha kii nantitsaa yu!’ Sara kuaꞌan ra.
“Tia kue nivi ñuu ra kuntasi na ra. Tsaꞌa ñaa, ntachuun na uvi uni kue nivi nakuꞌun nuu kuaꞌan ra, takua nakachi na: ‘Kue kuni kue ña chaa yoꞌo kuntsaꞌnu ra nuu kue.’
“Cha nuu ntanchiko chaa yoꞌo ña nineꞌe ra ña kukuu ra rey, sara nikana ra ntiꞌi kue musu nuu stakoo ra xuꞌun ka, takua kuni ra nchii kuu ña saꞌa kue chaa yoꞌo tsi xuꞌun ka.
Cha ta nikitsaa chaa xiꞌna, sara nikachi ra: ‘Stoꞌo, xuꞌun ni ntsika xinia utsi ka kuaa.’
Sara chaa kuu rey yoꞌo, nikachi ra nuu musu ka: ‘Meu vaꞌa saꞌu, vari kuu in musu vaꞌa sachuun. Cha tsaꞌa ña vaꞌa sachuun tsi xoo xuꞌun ña ntsaꞌa̱ nuu ku, ñakui nakuaꞌa̱ ichi ña kuntsaꞌnu ku nuu utsi ñuu.’
Cha ntsaa tuku inka ra, sara nikachi ra: ‘Stoꞌo, xuꞌun ni ntsika xinia uꞌun ka kuaa.’
“Cha ntsaa tuku inka ra, sara nikachi ra: ‘Stoꞌo, yoꞌo inkaa xuꞌun ni ña ntsaꞌa ni nuu̱, cha ntatuu̱ ña in tikoto, cha nchika vaꞌa̱ ña,
vari yuꞌu yu ni, vari meeni kuu ni in chaa ncheꞌe, cha ntakiꞌin ni nuu koo ña nitsaki ni, cha ntasatutu ni nuu ma nintastee ni.’
Sara nikachi chaa kuu rey yoꞌo nuu musu ka: ‘Kuu in musu váꞌa, vari skuisu kuachi meu tsi tuꞌun kaꞌun. Meu tsini vaꞌu ña kuu̱ in chaa ncheꞌe, ña ntakiꞌi̱n nuu kue nitsaki yu, cha ntasatutu̱ nuu kue nintastee̱.
¿Chanu vaꞌa kue nitsasiaꞌu xuꞌun nuu kaka xinia, takua saan ntakuaꞌu ña nuu̱ tsi xinia, vichi ña ntitsaa yu?’
Cha nikachi ra nuu kuena inkaa ika: ‘¡Xita koyu xuꞌun tsaan ntaꞌi, cha ntakuaꞌa koyu ña nuu ntaꞌa na skaka xinia utsi ka kuaa!’
Cha kuena iin ika nikachi na tsi ra: ‘¡Stoꞌo, tsa kumi ra utsi ka kuaa!’
Sara nikachi chaa kuu rey ka: ‘Kachi yu nuu koyu, ña kuena tsa kumi kue ñaꞌa, kuaꞌa ka kunineꞌe na; cha tia na koo ñaꞌa kumi, ña xoo kumi na, kunixita na ña.
Cha kuena kuntasi yu, ña kue kuni na ña kukuu̱ rey, ¡kuaꞌan nkiin koyu na, cha kaꞌni kuii koyu na nuu inkaa yu yoꞌo!’ Suꞌa nikachi rey ka.”
Tuꞌun yoꞌo ntakani Jesus.
Nuu kunkiꞌvi Jesus ñuu Jerusalen
Cha nuu ntsinu nikaꞌan Jesus tuꞌun yoꞌo, sara ntasnuu ya kuaꞌan ya ñuu Jerusalen.
Cha nuu nikuyachi ya ñuu Vetage tsi ñuu Betania ña kantuꞌu yachi yuku ña nani Olivo, sara ntachuun ya uvi kuena ntakaa ya,
sara nikachi ya:
Cha tatu nchii in na ntakatuꞌun na kueyo: ‘¿Chanu vaꞌa saña koyu ti?’ Cha kachi koyu suꞌa: ‘Saña kue ti vari Stoꞌo kue, tsini ñuꞌu ra ti.’
Sara kuaꞌan kue chaa ka sara ntaneꞌe kuera lurru ka ikatu ti tono nikachi Jesus.
Cha ini siaa kuera lurru ka, ntsaa na kuu stoꞌo ti, sara nintakatuꞌun na kuera:
—¿Chanu vaꞌa sañu ti?
Sara nikachi kuera:
—Saña kue ti vari Stoꞌo kue, tsini ñuꞌu ra ti.
Sara nchaka kuera lurru ka, kuaꞌan kuera nuu inkaa Jesus, cha ntsaki kuera koto ra sata ti, sara nchinchee kuena ya ntakoso ya ti.
Cha ini yoso Jesus lurru ka kuaꞌan ya, kue nivi iin ika tsaki na kue saꞌma na nii so ichi nuu kuayaꞌa ya, takua saan snaꞌa na ña yee ña iñuꞌu na ya.
Nuu nikuyachi ya nuu kunkinuu ya kuaꞌan ya yuku Olivo ka, ntiꞌi so kuena ntakaa ya kuacha na, cha nikitsaá na niꞌi nchuꞌa ntasakaꞌnu na Stoꞌo Nchuxi tsaꞌa ntiꞌi so ñakaꞌnu nchuꞌa saꞌa ya, ña ntsini na.
Sara kachi na suꞌa:
―¡Vaꞌa nakoo cha-kuu Rey yoꞌo, cha-vatsi yuꞌu nuu Stoꞌo! ¡Cha nakoo vaꞌa na ntoyo antivi, cha nantasakaꞌnu na ya nuu suku ka antivi nuu yee ya!
Cha iin uvi uni kue chaa fariseu chain kuaꞌa nchuꞌa kue nivi ika, sara nikachi kuera tsi Jesus:
— Mestru, ¡kaꞌan ni ña nakasi kue nivi yoꞌo yuꞌi!
—Kachi yu nuu koyu, tatu kue nivi yoꞌo nakasia yuꞌi, cha kue yuú yoꞌo kuu ña kuntasakaꞌnui yu.
Cha nuu nikuyachi ya ñuu Jerusalen, cha nuu ntsini ya ña, cha ntsakú ya tsaꞌi.
Cha nikachi ya:
—Mee kuni yu ña nakuu kutu nini koyu nchii kuu ña tsini ñuꞌu saꞌu, takua koo vaꞌa koyu, tia yee ña tsasi ñatsintuni koyu, ñakui ma kuu kutu nini koyu ña,
vari kunkitsaa kii tuntoꞌo nuu koyu. Nakitsaa kuena kuntasi na koyu, cha kunchikaa na in tsaku yuꞌu ñuu koyu, cha kunkasi na koyu ntisaan so tsio, cha kunkaka naꞌa na tsi koyu.
Cha kustachi na koyu nuu ñuꞌú cha kunkaꞌni kuii na ntiꞌi so kue nivi ntoyo ñuu yoꞌo. Cha koo ka ni in yuú kunkintoo sata inka yuú. Ñoꞌo kuu ña kuntoꞌo koyu vari kue nintakunu na ntachuun Stoꞌo Nchuxi na skaku koyu.
Nuu ntava Jesus kuena xiko ini nuu inkaa veñuꞌu kaꞌnu
Ta ntsinu nikaꞌan Jesus ñoꞌo, cha nikiꞌvi ya ini nuu inkaa veñuꞌu kaꞌnu, sara nikitsaá ya tava ya kuena ntakuaan tsi kuena xiko ika.
Cha nikachi ya tsi kuena:
—Ñoꞌo kuu ña kaa nchaa nuu tuꞌun Stoꞌo Nchuxi: ‘Veñuꞌu yoꞌo kui veꞌe mee nuu kitsi na kaka taꞌvi na nuu̱.’ Tia kue meekoyu ntasaꞌa koyu ña in veꞌe ntikuiꞌna.<sup>b</sup>
Cha ntikii so snaꞌa Jesus nuu kue nivi ini nuu inkaa veñuꞌu kaꞌnu, tia kue sutu kuntsaꞌnu nuu kue sutu tsi kue skuleru ley tsi kuena kumi chuun ñuu ka, ntantuku na nixi tsio kaꞌni kuii na ya,
cha kue ntaneꞌe kuera nixi saꞌa kuera ña, vari kuaꞌa nchuꞌa so kue nivi ñuu ka chaa soꞌo na ntiꞌi so tuꞌun kaꞌan ya.
Ta ntsiku saka ini na ña Jesus kumi ya chuun
Cha nikachi kuera nuu ya:
—¡Ntakani nuu kue! ¿Nchii vi vatsi ña saꞌu yoꞌo? ¿Ana kuu na ntsaꞌa ichi ña saꞌu ñoꞌo?
Sara nikachi Jesus tsi koyi:
—Saani mee, kuntakatuꞌu̱n tuku kueyo. ¡Kaꞌan koyu!
¿Ana ntsaꞌa ichi nuu ta Juaa ña skuantucha ra kue nivi? ¿A Stoꞌo Nchuxi a ña kue nivi?
Sara nikitsaá tiin taꞌan kuera suꞌa: “Tatu nakacho ña Stoꞌo Nchuxi ntsaꞌa ichi nuu nti ta Juaa, sara kunkachi ra: ‘¿Chanu vaꞌa ma nitsinu ini koyu tuꞌun nikaꞌan ra?’
Cha tatu nakacho ña kue nivi ntsaꞌa ichi nuu ra takua naskuantucha ra na, cha sara ntiꞌi kue nivi ñuu yoꞌo, kunkaꞌni kuii na yoo tsi yuú, vari kaꞌán na ña ta Juaa, ntsikuu ra in chaa ntsikaꞌan yuꞌu nuu Stoꞌo Nchuxi.”
Sara ntanchiko neꞌe koyi tuꞌun nuu Jesus, ña ntsini koyi ana ntsaꞌa ichi nuu nti ta Juaa ña skuantucha ra.
Sara nikachi tuku Jesus:
—Saani mee, ma ntakani̱ ana ntsaꞌa ichi nuu̱ ña saꞌa̱ ñoꞌo.
Tuꞌun nchichi tsaꞌa kue chaa ncheꞌe
Sara nikitsaá Jesus ntakani ya in tuꞌun nchichi ña snaꞌa nuu kue nivi:
“Ntsio in chaa ntsaꞌan ntastee kue kutu‑uva, cha stakoo ra kuetu takua nakutu ntoso kue chaa ña kusachuun nuu tu. Sara kuaꞌan ra inka ñuu tsika, cha naꞌa nchuꞌa ntsio ra ika.
“Cha chaa kuu stoꞌo ntachuun tuku ra inka musu kuaꞌan, tia saani sanchuꞌa koyi musu yoꞌo, cha kini nchuꞌa nikaꞌan kue chaa tsitu ntoso nuu tu‑uva ka tsian, cha koo ni ñaꞌa nitsaꞌi kunai nuꞌi nuu stoꞌi.
Cha ntachuun tuku ra inka musu ra, cha saani sanchuꞌa tuku kue chaa yoꞌo ña, cha ntava koyi ña.
“Sara sana nikachi chaa kuu stoꞌo ñuꞌú yoꞌo: ‘¿Nchii kuu ña kusaꞌa̱? Vichi, natachuu̱n seꞌe̱ ña kuu ini yu. Kusana koo ña iñuꞌu koyi nuu seꞌe̱.’
“Cha nuu ntsini kue chaa ña tsitu ntoso nuu kue tu‑uva ka, ña ntsaa seꞌe cha-kuu stoꞌo ñuꞌú yoꞌo, sara nikitsaá koyi ntatuꞌun ntisaa kue mii cha kachi koyi: ‘Ñoꞌo kuu ña kunintoo tsi ñuꞌú yoꞌo. Naꞌa kue cha nakaꞌni kuii ko ña, takua nakintoo ko tsi ña ntutaꞌin.’
Cha tsaꞌa ñoꞌo, ntava koyi seꞌe yoꞌo nuu kaa tu‑uva ka, cha ntsaꞌni kuii koyi ra.”
Sara nintakatuꞌun Jesus nuu kue nivi:
—¿Nchii kaꞌán koyu ña kusaꞌa chaa kuu stoꞌo tsi kuena sachuun ñuꞌú ra?
Ñoꞌo kusaꞌa ra: Kunkitsaa ra kaꞌni kuii ra kuena sachuun nuu kutu‑uva yoꞌo, cha kunkuaꞌa ra kutu‑uva yoꞌo nuu inka na.
Sara nikachi kuena chaa soꞌo:
―¡Stoꞌo Nchuxi nakachi ña ma ntoꞌo kue suꞌa!
Cha Jesus ntakunchee ya kue nivi yoꞌo, sara nikachi ya:
—¿Nchii kuu ña kaa nchaa nuu tuꞌun Stoꞌo Nchuxi?
‘Ña yuú ña kue nikuni kue chaa savaꞌa veꞌe kuachuin,
Cha nchii in na nakana kava nuu yuú yoꞌo, kunkuachi so na. Cha tatu yuú yoꞌo nayaa sata na, cha kunaa na.
Ta nintakatuꞌun na Jesus a tsini ñuꞌu chaꞌvi na nuu na kiꞌin yaꞌvi
Cha mii saan nikitsaá kue sutu kuntsaꞌnu nuu kue sutu tsi kue skuleru ley ntuku koyi nixi tsio tiin koyi Jesus, takua kasi koyi ya, vari ntsitu nini koyi ña tuꞌun nchichi snaꞌa ya kui ña kaꞌan ya ña váꞌa saꞌa koyi, tia yuꞌu koyi kue nivi ñuu ka vari tsinu ini na ya.
Cha tsito na ichi Jesus ntee niꞌna so, cha ntachuun na nivi kuꞌun nuu kuaꞌan ya, takua kunchee koyi nchii kuu ña saꞌa ya. Cha saꞌa na ña kuu na nivi vaꞌa, cha saꞌa na ñoꞌo takua kuchaa soꞌo na ña ntakani ya, cha saan kuu ntakuaꞌa na ya ntaꞌa chaa kuntsaꞌnu ñuu Jerusalen ña inkaa ra yuꞌu nuu chaa kuntsaꞌnu ñuu Roma.
Cha kue chaa kuaꞌan koto ichi Jesus, nikachi koyi:
—Mestru, tsini kue ña kaꞌan ni tsi ña snaꞌa ni kui ñantaa, cha kue katsi ni kue nivi, cha snaꞌa ni ichi Stoꞌo Nchuxi tsi ñantaa.
¿A vaꞌa ni ña chaꞌvo xuꞌun ña nuꞌu ñuu Roma nuu chaa kuu Cesar?<sup>a</sup>
Tia Jesus tsini ya ña ntakanini koyi, cha nikachi ya tsi koyi:
―¿Chanu vaꞌa kuni koyu ña kaꞌan yu tuꞌun kue vaꞌa takua saan kuu tiin koyu yu?
¡Snaꞌa koyu in xuꞌun kaa nuu̱! ¿Ana nuu inkaa nui, cha nixi kaa nchaa nui?
Sara nikachi koyi:
—Nuu chaa kuu Cesar tsi siꞌvi ra kuu ña kaa nchaa nuu xuꞌun kaa yoꞌo.
Sara nikachi ya tsi koyi:
Cha kue nikuu tiin koyi Jesus nuu ni in tuꞌun váꞌa nikaꞌan ya nuu kue nivi, vari mee so tuꞌun ntaa kaꞌan ya. Cha nikunaꞌa ini koyi tsaꞌa ña kaꞌan ya, cha ntsasi koyi yuꞌi.
Ta snaꞌa Jesus tsaꞌa ña kuntachaku na
Sara ntsaa kuena kuu saduseu nuu inkaa Jesus. Cha kuena yoꞌo kue tsinu ini na ña kuena ntsiꞌi kuntachaku na, tsaꞌa ñaa nikachi na tsi ya:
—Mestru, nti ta Moises stakoo ra tuꞌun ña kaa nchaa nuu ko ña kachi suꞌa: Tatu in chaa, ta ntsichaku ra ntsio ñásiꞌi ra, sara ntsiꞌi ra, tia koo ni in seꞌe ra nitsio tsi ñásiꞌi ra, sara ñani ra tsini ñuꞌu tantaꞌa ra tsi ñaꞌá ka, takua nakoo seꞌe ra yuꞌu nuu ñani ra, cha‑ntsiꞌi. Cha saan, tsini ñuꞌu kunani siꞌi tono ntsinani chaa ntsiꞌi ka.<sup>b</sup>
Sara ntakani na tuꞌun yoꞌo:
―Ntsio utsa chaa iin ñani kuera. Cha-xiꞌna ntantaꞌa ra tsi in ñaꞌá, cha ntsiꞌi ra, cha ni in seꞌe ra koo nitsio tsi ñásiꞌi ra.
Tsaꞌa ñaa ñani ra, chaa uvi, ntantaꞌa ra tsian, cha saani ntsiꞌi tuku ra, cha koo ni in seꞌe ra nitsio tsian.
Cha ntantaꞌa tuki tsi chaa uni ka, cha ntsiꞌi tuku ra. Cha suꞌa ntantaꞌi tsi in in kuera mancha ntsiꞌi nti-utsa kuera, cha ni in seꞌe kuera kue nitsio tsian.
Cha santii ra, ntsiꞌi tuku ñaꞌá ka.
Cha kii ña kusaꞌa Stoꞌo Nchuxi ña ntachaku kuena ntsiꞌi, ¿nchii kuu chaa kunkukuu ii ñaꞌá yoꞌo?, vari nti‑utsa kuera ntantaꞌa tsian.
Cha ntanchiko neꞌe ya tuꞌun yoꞌo:
—Kue nivi yee vichi tantaꞌa na, cha saani kue seꞌe na tantaꞌi.
Tia kuena kuntachaku nuu kuena ntsiꞌi, na kunineꞌe ña koo na tsi Stoꞌo Nchuxi kue kii chinuu, kue tsini ñuꞌu na tantaꞌa ka na, ni kue seꞌe kuena kue tsini ñuꞌu koyi tantaꞌa ka koyi,
Tia ñantaa kui, ña kuena ntsiꞌi kuntachaku na. Cha mancha nti ta Moises snaꞌa ra tsaꞌa ñoꞌo ta nchaa ra tsaꞌa yutu kuꞌu ña kai. Cha nchaa ra ña Stoꞌo Nchuxi ko kuu ya Stoꞌo Nchuxi nti ta Abraham, Stoꞌo Nchuxi nti ta Isaac, Stoꞌo Nchuxi nti ta Jacob,
vari Stoꞌo Nchuxi kue kuu ya Stoꞌo Nchuxi kuena ntsiꞌi, tia kuu ya Stoꞌo Nchuxi kuena chaku, cha nuu yaka ntiꞌi na chaku.
Sara nikachi uvi uni kue skuleru ley tsi ya:
—Vaꞌa nchuꞌa nikaꞌan ni, Mestru.
Cha ni in na ma nintakatuꞌun ka na ya.
¿Ana seꞌe ntiki tata kuu Ya kuu Cristo?
Sara nintakatuꞌun Jesus koyi:
—¿Chanu vaꞌa kachi na ña nuu ntiki tata nti ta David<sup>c</sup> vatsi Ya kuu Cristo?<sup>d</sup>
Vari ñoꞌo kuu ña nikachi mee nti ta David nuu tutu kue Salmo:
‘Ñoꞌo kuu ña nikachi Stoꞌo Nchuxi tsi Stoꞌo yu:
Kuntuꞌu tsio ntaꞌa̱ kuaꞌa,
mancha nakitsaa kii ña kunkaki yu kuena kuntasi yo titsi tsaꞌu.’
Tatu mee nti ta David nikachi ra ña Ya kuu Cristo kuu Stoꞌo ra, ¿nixi kuu ña kunkitsi ya nuu ntiki tata ra?
Sara chaa soꞌo ntiꞌi kue nivi ñuu ka, cha Jesus nikachi ya nuu kuena ntakaa ya:
―¡Kunchaa koyu meu nuu kue skuleru ley yoꞌo!, vari taꞌan ini koyi kuntsitsi vaꞌa koyi, cha kuni koyi ña kaꞌan vaꞌa na koyi nuyaꞌvi. Cha ntantuku koyi nuu vaꞌa ka kuntuꞌu koyi ini veꞌe sinagoga, <sup>e</sup> cha kuni koyi kuntuꞌu koyi nuu tsitsaꞌan kuena kaꞌnu kuu.
Cha ntakinchaa koyi veꞌe kue ñaꞌá ntsiꞌi ii, cha saꞌa ka ni koyi ña tsika taꞌvi koyi naꞌa nchuꞌa so nuu Stoꞌo Nchuxi, tia kue ñoꞌo kuaꞌa ka tuntoꞌo kuntaneꞌe koyi nuu Stoꞌo Nchuxi tsaꞌa ña saꞌa koyi.
Ña nisoko ñaꞌá kuntaꞌvi ntsiꞌi ii
Sara Jesus ncheꞌe ya ña kuena kuika chikaa na xuꞌun ini nuu soko ntiꞌi kuena xuꞌun nuu Stoꞌo Nchuxi.
Sara ntsini ya in ñaꞌá ntsiꞌi ii, cha kuntaꞌvi nchuꞌi, cha nchikai uvi xuꞌun kaa ña xoo yaꞌvi.
Cha nikachi ya:
—Ntaa ntsitsa kaꞌan yu nuu koyu, ña ñaꞌá kuntaꞌvi yoꞌo, kuaꞌa ka ntsaꞌi suu saan ntiꞌi kue nivi,
vari ntiꞌi kuena tsaꞌa na xuꞌun ña yoso nuu na, tia ñaꞌá yoꞌo ñá kuntaꞌvi nchuꞌi, cha ña xoo kumia takua kuchakui nisoko ntiꞌa ña.
Jesus ntakani ya ña veñuꞌu kaꞌnu kunai
Cha kaꞌan na tsaꞌa ña nikuvaꞌa veñuꞌu kaꞌnu, tsi yuú naꞌnu vii nchuꞌa so, tsi kue ñaꞌa nikukutu veñuꞌu ña ntsaꞌa kue nivi, sara nikachi Jesus nuu na:
―Kunkitsaa kii ña ntiꞌi kueña ncheꞌe koyu yoꞌo, ma kintoꞌo ni in mituꞌun yuú inaꞌnu taꞌan, ntiꞌi ñoꞌo kunai.
Ña kunkuu ta kumani ka kitsaa kii santii
—Mestru, ¿nchii kii kunkuu ñoꞌo? ¿Cha nchii kuu ña kaꞌnu kunkuni kue takua kuni kue ña kunkui yachi ni?
Sara nikachi ya:
—¡Vaꞌa koto koyu ichi takua ma staꞌvi na yo! Vari kunkitsi kuaꞌa kue chaa ña kunkuachuin siꞌvi̱ cha kunkachia suꞌa: ‘Mee kuu Ya kuu Cristo’, cha ‘Tsa kuyachi kii ña kunaa ntiꞌi ñoꞌo.’ Tia, ¡ma tsinu ini koyu ña kaꞌin!
Cha ta ntsini soꞌo koyu ña kue nivi in ñuu kaka naꞌa na tsi kue nivi na inka ñuu, cha kue nivi ntakoo na kaka naꞌa na tsi kuena kuntsaꞌnu nuu na, cha ma yuꞌu koyu, vari ñoꞌo kuu ña tsini ñuꞌu kuu xiꞌna ka, tia nchaa ka kitsaa kii santii.
Sara nikachi tuku ya:
“Kue ñuu kunkaka naꞌi tsi inka kue ñuu.
Saani kuntaan niꞌi nchuꞌa nuu ñuꞌu nchaꞌi, kunkoo tama, kunkoo kueꞌe xeen ntisaan so tsio ñayivi. Cha kunkuni kuena kue ñaꞌa kaꞌnu kunkuu antivi ña kusaꞌa yuꞌu nchuꞌa kue nivi.
Soro ta kumani ka kuu ñoꞌo, cha kuntiin na kueyo, cha kuntatsi na yo. Kunkunchaka na koyu kuꞌun ini kue veꞌe sinagoga, takua kuntaa tsaꞌu cha kasi na yo vekaa. Cha kunkunchaka na koyu kuꞌun nuu kue nivi kuntsaꞌnu tsi nuu kue nivi kumi chuun tsaꞌa ña tsinu ini koyu yu.
Cha saan kuu ntakani koyu tuꞌun tsaꞌa̱ nuu kuena kumi chuun.
Tia ma ntakanini koyu nixi kunkaꞌan koyu, ta kunkaꞌan koyu tsaꞌu,
vari mee kusaꞌa ña nakaꞌan koyu tuꞌun vaꞌa tsi tuꞌun ña tsitu nini, cha ni in kuena kuntasi yo, ma kuu ntanchiko neꞌe na tuꞌun nuu koyu.
Cha mancha paa ku a ñanu a kue taꞌun a kuena vaꞌa ntoyo tsiun, kuntakuaꞌa kuena yo nuu kuena kumi chuun. Cha sava taꞌan koyu kunkaꞌni kuii na.
Cha ntiꞌi kue nivi kunkuntasi yo tsaꞌa ña tsinu inu yu.
Ma stakoo koyu ña tsinu inu yu, takua saan kuu kaku koyu.
“Cha ta ntsini koyu ña kue soldadu ka ntakasi kuera ñuu Jerusalen yoꞌo, sara kunkuni koyu ña tsa kuyachi kii ña kusnaa koyi ñuu yoꞌo.
Tsaꞌa ñaa, kueyo inkaa kue ñuu kantuꞌu Judea, ¡kunu koyu kuꞌun yuku! Cha kueyo inkaa ñuu Jerusalen, ¡kee koyu ñuu ka! Cha kueyo inkaa sachuun nuu ñuꞌú koyu, ¡ma ntanchiko koo koyu ñuu ka!
Vari kii saan kuntachuun Stoꞌo Nchuxi in tuntoꞌo tsatu nuu kuena yee ñuu ka, na kue nikantsitsa, takua nakuntaa ña kaa nchaa nuu tuꞌun ya.
¡Ntaꞌvi ta kue ñaꞌá, ña ñuu seꞌe tsi ñá tsaꞌa tsitsi suu luu! Vari kii saan kunkoo nchuꞌa ña tsatu tsi tuntoꞌo nuu ñuu yoꞌo, vari Stoꞌo Nchuxi ntasaa ya tsi ñuu yoꞌo.
Cha sava na kunkuu na tsi ñaxeen, cha sava na kunkuntasi na vekaa inka kue ñuu. Cha kuena kue kuu judio kuntakuntsaꞌnu na nuu kuena ñuu Jerusalen, mancha kii ntsaki Stoꞌo Nchuxi snaa ya kuena.
Ta kuntanchiko Jesus nuu ñuꞌu nchaꞌi
“Cha kunkuni na kue ñaꞌa kaꞌnu kunkuu nuu nikanchii tsi nuu yoo tsi nuu kue chuun ña kustuu Stoꞌo Nchuxi, cha kuntoꞌo kue nivi nuu ñuꞌu nchaꞌi, cha kuntsiku saka ini na tsaꞌa ña kuniniꞌi nuu chikuii ntucha cha nuu ntakuaꞌnu rá.
Cha kue nivi kunkunaa na ña yuꞌu na, ta ntakanini na ña kunkuu ñayivi, vari kunkuni kuena nixi kisi nuu kue nchee ña inkaa antivi.
Cha sara kunkuni na nuu mee, Chaa ntachuun Stoꞌo Nchuxi, cha kunkitsi̱ nuu vikó, tsi ntiꞌi so nchee tsi ñavii ntatu so.
Cha ta nikitsaá kuu ntiꞌi kue ñaꞌa yoꞌo, ¡ntakuaꞌa tuꞌun nchee ini koyu, cha ntaneꞌe xiní koyu!, vari tsa kuyachi kii kuskaku Stoꞌo Nchuxi kueyo.”
Saani ntakani tuku ya in tuꞌun nchichi ña snaꞌa nuu na, cha nikachi ya suꞌa:
“¡Kunchee koyu tumakuxi tsi inka ka kue yutu!
Saani, ta ntsini tuku koyu ña kuu kue ñaꞌa yoꞌo, tono nikachi yu nuu koyu, ¡kuni koyu ña kuyachi kii ña kunkuntsaꞌnu Stoꞌo Nchuxi nuu kue nivi!
“Ntaa ntsitsa kaꞌan yu nuu koyu, ña kue nivi yee kue kii vichi, ma kuu na mancha kunkuu ntiꞌi ñoꞌo.
Cha antivi tsi ñuꞌu nchaꞌi kunai, soro tuꞌun kaꞌan yu miki kunai.
“¡Kunchaa koyu meu, ma saꞌa koyu ña kutoo koyu! ¡Ma kukuu koyu ña tsini koyu, cha ma ntakanini nchuꞌa koyu tsaꞌa kue ñaꞌa ñayivi yoꞌo!, vari kunkitsaa kii santii ka in sunaa ta kue kaꞌán koyu;
tono in yoꞌó ña skana sunaa na suku in kiti, saan kunkitsaa tuntoꞌo nuu ntiꞌi kue nivi ntoyo nuu ñuꞌu nchaꞌi.
Tsaꞌa ñoꞌo, ¡koo tuꞌva koyu cha kaka taꞌvi koyu ntee niꞌna so nuu Stoꞌo Nchuxi!, takua nakuu kaku koyu nuu ntiꞌi so kue tuntoꞌo vatsi, cha takua kuu kitsaa koyu nuu mee, Chaa ntachuun Stoꞌo Nchuxi.”
Suꞌa nikachi Jesus nuu kue nivi.
Sara ntisaan ntuu snaꞌa ya ini nuu inkaa veñuꞌu kaꞌnu, cha ta kunkuaa, kee ya tsaꞌan ya kintoo ya yuku ña nani Olivo.
Cha ntiꞌi so xchaan naꞌa, kue nivi tsaꞌan na chaa soꞌo na ña snaꞌa ya ini nuu inkaa veñuꞌu kaꞌnu.
Ta nchitaꞌan na tuꞌun nixi kuu ña kaꞌni kuii na Jesus
Sara kunkuyachi viko ña tsatsi na paa ña kue kee ña statachi ña. Ñoꞌo kuu viko ña nani Pascua.
Cha kue sutu kuntsaꞌnu nuu kue sutu tsi kue skuleru ley ntuku na nchii tsio kaꞌni seꞌe na Jesus, vari yuꞌu na kue nivi ñuu ka.
Sara nikiꞌvi tachi ini cha‑kuu Judas, cha saani nani tuku ra Iscariote, in chaa cha-ntsikaa nuu kue nti‑utsi-uvi kue chaa ntsitakaa Jesus.
Cha nikuacha nchuꞌa kuera, cha nchitaꞌan kuera tuꞌun ña kunkuaꞌa ra xuꞌun nuu cha‑kuu Judas.
Cha ntsaa yuꞌu ra, cha nikitsaá ra ntuku ra nchii kii kuu ña koo nivi inkaa tsi Jesus, takua saan kuu ntakuaꞌa ra ya ntaꞌa kue nivi kumi chuun.
Ta ntsixini Jesus tsi kue chaa ntakaa ya
Sara nikitsaa kii viko ña tsatsi na paa ña kue kee ña statachi ña. Cha kii saan tsini ñuꞌu kaꞌni na ntikachi, takua katsi na ti viko Pascua.
Cha ntachuun Jesus ta Pedru tsi ta Juaa, sara nikachi ya:
—¡Kuaꞌan koyu, satuꞌvu ntiꞌi so ñaꞌa ña nakuxino viko Pascua!
Sara nintakatuꞌun kuera:
—¿Nchii vi kuni ni ña nasatuꞌva kue ña?
Sara nikachi ya tsi kuera:
—Ta kuntsaa koyu ñuu Jerusalen, kunkuni koyu in chaa isoko ra in yoo chikuii. Kutakaa koyu ra mancha veꞌe nuu kunintiꞌvi ra.
Cha kaꞌan koyu ñoꞌo tsi stoꞌo veꞌe ka: ‘Suꞌa nikachi Mestru ña ntakatuꞌun kue ni: ¿Nchii kuu nuu kuxini̱ viko Pascua tsi kue chaa ntakaa yu?’
Cha chaa yoꞌo kusnaꞌa ra in nuu suku ka veꞌe ka, nuu kaꞌnu nuu tsa yee tuꞌva, cha ika, kusatuꞌva koyu ntiꞌi so ña kunkuxino.
Cha ta ntsaa kuera ñuu ka, cha ntsini kuera ña nikuu ntiꞌi so ña nikaꞌan Jesus, cha satuꞌva kuera ntiꞌi so ña kunkuxini kuera kii viko Pascua.
Cha nikachi Jesus suꞌa:
—¡Nchatu ta yu kii yoꞌo, takua kuxini̱ tsi koyu viko Pascua ta kumani ka ntoꞌo̱ ra kuu yu!
Vari kachi yu nuu koyu, ña ma kuxini ka yu viko Pascua tsi koyu, mancha kii kunkuntaa ña kunkuxino viko Pascua nuu kunkuntsaꞌnu Stoꞌo Nchuxi.
Cha ntiin ya in vasu ña inkaa vinu, cha ntakuaꞌa ya tatsaꞌvi Stoꞌo Nchuxi, sara nikachi ya:
―¡Koꞌo koyu xoo xoo vinu yoꞌo nuu ntiꞌi koyu!
Vari kachi yu nuu koyu, ña ma koꞌo ka yu vinu ña uva, mancha ta kunkitsaa kii ña kunkuntsaꞌnu Stoꞌo Nchuxi nuu kue nivi.
Sara ntiin ya paa, cha ntakuaꞌa ya tatsaꞌvi Stoꞌo Nchuxi, sara ntaꞌvi ya ña, sara ntsaꞌa ya ña nuu kuera, cha nikachi ya:
—Ñoꞌo kuu iki kuñu yu ña kuntakuaꞌa̱ tsaꞌa koyu. ¡Saꞌa koyu ñoꞌo ta in in ntututu koyu kunkuxinu, takua ntakuꞌun ini koyu yu!
Cha ta ntsinu ntsixini ya, cha saani saꞌa ya tsi vasu vinu, sara nikachi ya suꞌa:
—Vinu yoꞌo kui tono in tuꞌun tsaa ña chitaꞌan Stoꞌo Nchuxi tsi kuena tsinu ini ya, cha kunkuntai tsaꞌa nii̱ ña kunkucha̱ tsaꞌa koyu.
Cha kuni koyu ña chaa kuntakuaꞌa yu, yoꞌo intuꞌu ra tsitsaꞌan ra tsiin nuu mesa.
Ña ntaa kui, ña mee, Chaa ntachuun Stoꞌo Nchuxi, tsini ñuꞌu kuntaa ña nikachi ya tsaꞌa ña kunkuu yu. Tia ntaꞌvi ta chaa kuntakuaꞌa yu nuu kuena kuntasi yu —nikachi Jesus.
Cha nikitsaá kuera ntakatuꞌun tsi taꞌan kuera, nchii kuu chaa kuntakuaꞌa Jesus.
Cha kue chaa ntakaa ya, nikitsaá kuera tiin taꞌan ra, nanchee nchii kuu chaa kaꞌnu ka kuu nuu kuera.
Sara nikachi Jesus:
—Tsini vaꞌa koyu ña kuena kuntsaꞌnu nuu kuena kue kuu judio, tuchii so kuntsaꞌnu na nuu kue nivi. Cha saani, kuena kumi chuun kaꞌan na tsi meena nivi vaꞌa.
Tia kue meekoyu kue tsini ñuꞌu saꞌa koyu suꞌa, vari na kuntsaꞌnu nuu koyu, tsini ñuꞌu ntasaluu na meena tono in ñaluulu; cha na ntakaꞌncha chuun tsini ñuꞌu saꞌa na tono in na kuu musu,
vari, ¿ana kuu na kaꞌnu ka kuu, a na chikaa nchai, a na nchatu katsaꞌan nuu mesa? ¿A suu na ñantuꞌu nuu mesa kuu na kaꞌnu ka kuu? Tia kunchee koyu ña mee inkaa yu nuu koyu tono in na chikaa nchai ña katsaꞌan koyu.
Cha kue meekoyu kuu na saan so inkaa tsiin nuu tuntoꞌo niyaꞌa̱.
Tsaꞌa ñoꞌo, tsaꞌa̱ nchee nuu koyu ña kuntsaꞌnu koyu tono ntsaꞌa Paa yu nchee ña kuntsaꞌnu̱,
takua kunkoꞌo koyu cha kunkatsaꞌan koyu nuu mesa yu nuu kuntsaꞌnu̱, cha kunkuntuꞌu koyu nuu chai nuu kunkaꞌncha koyu kuachi kue nti‑utsi-uvi kuaa nivi ñuu Israel.
Ta ntakani Jesus ña ta Pedru ma tsaa yuꞌu ra ña tsini ra ya
Sara nikachi tuku ya, Ya kuu Stoꞌo:
—Simon, Simon, ña kuu Tachi ka ntsiki nuu̱ ña nakuaꞌa̱ ichi ña koto inia kueyo, tono saꞌa na ta satsitsi na triu.
Tia mee ntsika taꞌvi nuu Stoꞌo Nchuxi tsaꞌu, takua ma stakuu ña tsinu inu yu. Cha meu, ta ntanchiku nuu̱, ntakuaꞌu nchee inka ka kuena tsinu ini yu.
Sara nikachi Simon:
Sara nikachi Jesus suꞌa:
—Pedru, nakachi yu nuu ku ña kii vichi, ta nchaa ka kana toꞌlo, kunkachu uni chaꞌncha ña ntsinu yu.
Ta nikaꞌan Jesus ña koo tuꞌva kuena ntakaa ya
Cha nintakatuꞌun Jesus kuera:
—Ta ntachuu̱n kueyo ntakanu tuꞌun tsaꞌa̱, cha ni xuꞌun, ni ña katsi koyu, ni ntsitsa koyu nitsinaa koyu kuꞌun, ¿a nikumani nchii ñaꞌa nuu koyu?
Sara ntanchiko neꞌe kuera:
—Koo ña nikumani nuu kue.
Sara nikachi ya:
—Cha vichi, na kumi xuꞌun tsi ña katsi na, nakunaa na ña. Cha na kue kumi ñaxeen, naxiko na koto na cha nantakuaan na ian,
vari nakachi yu nuu koyu ña tsini ñuꞌu kuntaa ntiꞌi ñaꞌa kaa nchaa tsaꞌa̱ nuu tuꞌun Stoꞌo Nchuxi, ña kachi suꞌa:
‘Cha saꞌa na tsi ya tono in nivi kuachi.’ <sup>a</sup>
Cha ntiꞌi ña kaa nchaa tsaꞌa̱ tsa kunkuntai.
Sara nikachi kuera:
Cha ntanchiko neꞌe ya:
—¡Saani, ma kaꞌan ka koyu!
Ta ntsika taꞌvi Jesus nuu Stoꞌo Nchuxi nuu kaa yutu nuu nani Getsemani
Cha Jesus kuaꞌan ya yuku ña nani Olivo tono saan so ntsisaꞌa ya, cha kuena ntakaa ya saani ntsaꞌan na tsi ya.
Ta ntsaa kuera yuku ka, nikachi ya nuu kuera:
—¡Kaka taꞌvi koyu nuu Stoꞌo Nchuxi takua saan ma kitsi ini koyu saꞌu kuachi!
Cha nikutsio ya tono in kuaa ña skana na yuú, sara ntsikutsiti ya takua kaka taꞌvi ya nuu Stoꞌo Nchuxi,
cha nikachi ya suꞌa: “Paa̱, tatu kuni ni, skaku ni yu nuu tuntoꞌo yoꞌo, tia ma kukui ña kuni mee, nakukui ña kuni meeni.”
Sara ntatuu in angel antivi takua kuaꞌi nchee ya.
Cha tsatu xeen ntoꞌo ya, sara ntsika taꞌvi ya nuu Stoꞌo Nchuxi tsi ntiꞌi so nchee ya, cha teen ya ntoi nuu ñuꞌú tono yuyu nii.
Ta ntsinu ntsika taꞌvi ya nuu Stoꞌo Nchuxi, kuaꞌan ya nuu ntee kuena ntakaa ya, cha ntaneꞌe ya kuena kixi na, vari kuita na ña yee kuaka anua na.
Cha nikachi ya nuu kuera:
—¿Chanu vaꞌa kixi koyu? ¡Kuantakoo kué cha kaka taꞌvi koyu nuu Stoꞌo Nchuxi takua saan ma kitsi ini koyu saꞌu kuachi!
Cha ini kaꞌan Jesus ntsaa kuaꞌa nchuꞌa nivi nuu inkaa ya. Cha in na nuu nti-utsi‑uvi chaa ntsitakaa ya, cha‑nani Judas, ntasnuu ra ntanchaa ra takua tsitu ra nuu ya.
Sara nikachi Jesus nuu ra:
—Judas, ¿a tsitu ku nuu̱, takua saan ntakuaꞌu yu nuu kuena kuntasi yu, mee, Chaa ntachuun Stoꞌo Nchuxi?
Sara kuena inkaa tsi ya, nuu ntsini na ña kuu, nintakatuꞌun na:
—Stoꞌo, ¿a stutsi kue koyi tsi ñaxeen?
Cha in chaa inkaa tsi Jesus, stutsi ra musu sutu ña kuu xini nuu ntiꞌi kue sutu, ntsaꞌncha ra soꞌo tsio kuaꞌa chaa ka.
Sara nikachi Jesus suꞌa:
—¡Stakoo koyi, saan ni nakoo!
Cha nchituu ntaꞌa ya soꞌo musu ka, sara stata ya ña.
Sara nikachi Jesus tsi kue sutu kuntsaꞌnu nuu kue sutu, tsi kue chaa nchaa veñuꞌu kaꞌnu tsi kuena ntsaꞌnu kumi chuun nuu kuena judio, kuena vatsi kikiꞌin ya:
—¿Chanu vaꞌa vatsi koyu tsi ñaxeen tsi yutu nuu inkaa yu tono tu kuu̱ in ntikuiꞌna?
Ntiꞌi so kii ntsikaa yu tsi koyu ini nuu inkaa veñuꞌu kaꞌnu, cha ma nchikaa koyu yu vekaa. Tia vichi kunkuaꞌa Stoꞌo Nchuxi ichi ña saꞌa koyu ñoꞌo, cha ntsaꞌa ya ichi ña Tachi nakuntsaꞌnui.
Ta kue tsaa yuꞌu ta Pedru ña tsini ra Jesus
Ta ntsaa na yuyeꞌe veꞌe sutu ka, ntastaꞌan na ñuꞌu, cha ntsikuntee na yuꞌu ñuꞌu ka. Cha saani ta Pedru ntsikuntuꞌu ra tsi kuena.
Sara ika sachuun in ñaꞌá, cha ta ntsinia nuu ta Pedru intuꞌu ra yuꞌu ñuꞌu, ntakunchee katsia nuu ra, cha nikachia:
—Saani chaa yoꞌo ntsitsika ra tsi Jesus.
Tia ta Pedru nikachi ra:
―Nana, ntsini yu ra.
Cha in nunuu, inka tuku na ntsini na ra, cha nikachi na:
—Saani meu ntsitsiku tsi Jesus.
Soro ta Pedru ntanchiko neꞌe ra:
—Aꞌan, suu mee.
Cha ta niyaꞌa in hora, inka tuku na nikachi na:
—Ntaa ntsitsa ña chaa yoꞌo ntsitsika ra tsi Jesus vari kuu ra in chaa ñuu Galilea.
Sara nikachi ta Pedru:
—Tata, ntsini yu nchii tsaꞌa kaꞌan ni.
Sara ntakava Jesus ntakunchee ya nuu ta Pedru, cha ta Pedru ntakuꞌun ini ra tuꞌun nikaꞌan Jesus ña nikachi ya: “Ta kumani ka kana toꞌlo, cha uni chaꞌncha ma tsaa yuꞌu ku ña tsinu yu.”
Sara nikutsio ta Pedru ika, cha ntsakú nchuꞌa ra.
Ta tsaku nchaa na Jesus
Cha kue chaa nchaa Jesus, nikitsaá na tsaku nchaa na ya, cha sanchuꞌa na ya.
Cha ntsasi na nuu ya, cha nikachi na:
―¡Ntakuni ana nikani yo!
Cha kini nchuꞌa so kaꞌan na tsi ya.
Ta nchaka na Jesus kuaꞌan na nuu ntee kuena kuntsaꞌnu tsaꞌncha kuachi
Ta ntuu ra ntututu kue chaa ntsaꞌnu kumi chuun tsi kue sutu kuntsaꞌnu nuu kue sutu tsi kue skuleru ley. Cha kuena yoꞌo kakuu kuena kuntsaꞌnu tsaꞌncha kuachi. Cha nchaka na Jesus kuaꞌan na nuu tsaꞌncha kuena kuachi. Nuu ntsaa na ika, nintakatuꞌun na ya:
—¡Ntakani nuu kue! ¿A meu kuu Ya kuu Cristo? <sup>b</sup>
Cha ntanchiko neꞌe ya nuu kuena:
—Tatu nakachi yu ña mee kuu Ya kuu Cristo, ma tsinu ini koyu.
Cha saani, tatu nantakatuꞌu̱n koyu, ma ntanchiko neꞌe koyu tuꞌun kaꞌan yu, cha ni ma siaa koyu yu.
Sara nintakatuꞌun ntiꞌi so kuena:
—¿A meu kunu kachu ña kuu Seꞌe Stoꞌo Nchuxi?
Jesus ntanchiko neꞌe ya:
—Meekoyu kaꞌan koyu ña Seꞌe Stoꞌo Nchuxi kuu̱.
Sara nikachi kuena:
—Kue tsini ñuꞌu ka ntakatoꞌon inka nivi vari kue meeko ntsini soꞌo ko ña tsi yuꞌi kaꞌin tuꞌun váꞌa.
Ta nchaka na Jesus kuaꞌan na nuu chaa kuntsaꞌnu nani Pilatu
Cha ntakuiin ntiꞌi kuena kuntsaꞌnu chaꞌncha kuachi, sara nchaka na Jesus kuaꞌan na nuu chaa kuntsaꞌnu nani Pilatu.
Ta ntsaa kuena nuu ta Pilatu, sara nikitsaá kuena tsaki na kuachi tsaꞌa ya, cha kachi na:
―Tsini kue ña chaa yoꞌo skaka naꞌi kue nivi ñoo tsi kuena kuntsaꞌnu nuu ko, cha saani kachia ña kue tsini ñuꞌu chaꞌvo xuꞌun ña nuꞌu ñuu Roma nuu chaa kuu Cesar, <sup>a</sup> cha saani kachi tuki ña mii kuu Ya kuu Cristo, ya kuu Rey.
Sara cha‑kuu Pilatu nintakatuꞌun ra Jesus:
―¿A meu kuu cha‑kuu Rey nuu kue nivi judio?
Cha ntanchiko neꞌe ya:
Sara ta Pilatu nikaꞌan ra nuu kue sutu kuntsaꞌnu nuu kue sutu tsi nuu kue nivi:
―Koo ni in kuachi ntaneꞌe̱ ña nisaꞌa chaa yoꞌo.
Soro kaꞌan ka kuena tsi ntiꞌi so nchee na, kachi na suꞌa:
—Cha skaka naꞌi kue nivi ñuu yoꞌo tsi kuena kuntsaꞌnu nuu na tsi ña snaꞌi, cha nikitsai saꞌi ñoꞌo kue ñuu kantuꞌu Galilea, mancha nikitsai yoꞌo, ñuu Judea.
Ta nchaka na Jesus kuaꞌan na nuu rey Herode
Cha nuu ntsini soꞌo ta Pilatu ña kue nivi ka kaꞌan na tsaꞌa ñuu Galilea, sara nintakatuꞌun ra kuena, a chaa ñuu Galilea kuu chaa yoꞌo.
Cha ta ntsini ra ña Jesus kuu ya chaa ñuu Galilea nuu kuntsaꞌnu rey Herode, cha ntachuun ra Jesus kuaꞌan ya nuu ta Herode, vari inkaa ra ñuu Jerusalen kue kii saan.
Sara ta Herode, ta ntsini ra Jesus, nikuacha nchuꞌa ra, vari nikunaꞌa nchuꞌa so kuni ra kuni ra Jesus, vari tsa chaa soꞌo ra ña kaꞌan na tsaꞌa ya, cha nchatu ra kuni ra nasaꞌa Jesus in ñakaꞌnu nchuꞌa kuu.
Sara kuaꞌa nchuꞌa nintakatuꞌun ra Jesus, tia niñaꞌa ma ntanchiko neꞌe ya.
Sara iin kue sutu kuntsaꞌnu nuu kue sutu tsi kue skuleru ley, tuchii so kaꞌan na cha tsaki ii na kuachi tsaꞌa Jesus.
Sara ta Herode tsi kue soldadu kuntasi kuera Jesus tsaku nchaa kuera ya, ñakui skuntsitsi kuena ya in saꞌma vii, tono in cha-kuntsaꞌnu. Sara ta Herode ntachichuun ra ya nuu ta Pilatu.
Cha ta Pilatu tsi ta Herode ntsikuntasi taꞌan kuera, soro kii saan nikitsaá kuera vaꞌa nchaka taꞌan ra.
Ta ntakaꞌncha ta Pilatu chuun ña nachinaa na Jesus nuu krusi
cha nikachi ra nuu kuena:
—Kue meekueni nchaka kueni chaa yoꞌo, cha kachi kueni ña skaka naꞌi kue nivi ñuu yoꞌo tsi kuena kuntsaꞌnu nuu na. Tia mee nintakatuꞌun chaa yoꞌo nuu kueni, cha koo ni in kuachi ra ña kachi kueni kui ñantaa.
Cha ta Herode koo kuachi nintaneꞌe ra, tsaꞌa ñoꞌo ntachuun tuku ra chaa yoꞌo. Cha kue tsini ñuꞌu kuu ra, vari koo ñaꞌa nisaꞌa ra.
Tsaꞌa ñaa, kuntakaꞌncha yu chuun ña nakuꞌun na nasanchuꞌa na ra, sara nasiaa yu ra kuꞌun ra. —Suꞌa nikachi ta Pilatu.
Cha ta kuia, ta kuia viko Pascua, ta Pilatu ntakaꞌncha ra chuun ña natava na in na ntasi vekaa.
Soro ntiꞌi kuena nikitsaá na kana na:
—¡Tachuun ni ña nakaꞌni na chaa yoꞌo, cha siaa ni ña‑kuu Barrabas!
Cha Barrabas inkai vekaa, vari skaka naꞌi kue nivi tsi kuena kuntsaꞌnu nuu na, cha saani ntsaꞌnia in nivi.
Sara ta Pilatu nikaꞌan tuku ra nuu kue nivi ka, vari kuni ra siaa ra Jesus.
Tia kue nivi ka viꞌi ka kana koyi suꞌa:
—¡Chinai nuu krusi! ¡Chinai nuu krusi!
Sara nikuu uni chaꞌncha ntakatuꞌun ta Pilatu na:
—¿Nchii kuu ñaváꞌa nisaꞌa chaa yoꞌo? Vari mee koo kuachi ra ntaneꞌe̱ ña tsini ñuꞌu kuu ra. Tsaꞌa ñaa, natachuu̱n nasanchuꞌa na ra takua nantoꞌo ra, sara nasiaa yu ra kuꞌun ra.
Cha ta Pilatu nchika ini ra saꞌa ra ña tsika kue nivi.
Sara ntava ra Barrabas vekaa tono ntsika kue nivi, vasu skaka naꞌi kue nivi tsi kuena kuntsaꞌnu nuu na, cha ntsaꞌnia in nivi. Cha ntakuaꞌa ra Jesus takua nakaꞌni kue soldadu ya tono kuni kue nivi.
Ta nchinaa na Jesus nchika krusi
Cha ini nchaka na Jesus kuaꞌan na nuu kunchinaa na ya nchika krusi, sara vatsi in chaa ña ntsaꞌan yuku cha-nani Simon cha-ñuu Cirene. Cha tuchii skuisa na krusi ka ra, cha ntakaa ra sata Jesus kuaꞌan ra.
Sara ntakaa kuaꞌa nchuꞌa kue nivi sata ya, cha saani tuku kue ñaꞌá cha kana na ntaꞌi na, cha tutsi ini na tsaꞌa ña ntoꞌo ya.
Sara ntakunchee Jesus nuu kue ñaꞌá ka, cha nikachi ya:
—Kue ñaꞌá ñuu Jerusalen, ¡ma kuaku koyu tsaꞌa̱! ¡Kuaku koyu tsaꞌa kue meu tsi tsaꞌa kue seꞌu!
Vari kunkitsaa kii ña kunkachi kue nivi: ‘Ntikaꞌan kue ñaꞌá ña ma nikuu koo seꞌe, cha kue ñaꞌá miki nitsio seꞌe, cha kue ñaꞌá ma niskuaꞌnu seꞌe vari koo siꞌi.’
Cha kue kii saan kunkaꞌan kue nivi tsi kue yuku suꞌa: ‘¡Koyo sata kue!’ Cha kunkachi na tsi kue kava ka: ‘¡Tsiku saꞌvi kue!’
Vari tatu saꞌa na ntiꞌi ñoꞌo tsi yutu kuii, viꞌi ka kusaꞌa na tsi kue yutu ichi ka.<sup>b</sup>
Sara nchaka tuku na uvi chaa saꞌa kuachi, takua nachinaa na ra nchika krusi tono Jesus.
Cha ntsaa kuena yuku ña nani Yuku Kicheꞌe Xiní, cha ika nchinaa na Jesus nchika krusi. Cha saani nchinaa tuku na nchika krusi kue ntintuu chaa ka. In ra nchinaa na nuu krusi tsio ntaꞌa kuaꞌa ya, cha inka ra nchinaa na nuu inka krusi tsio ntaꞌa sachi ya.
Sara Jesus nikachi ya: “Paa, kukaꞌnu ini ni tsaꞌa na, vari ntsini na nchii kuu ña saꞌa na.”
Cha ncheꞌe kue nivi iin ika, cha mancha kue chaa kumi chuun tsaku nchai ya, cha kachi koyi:
―Chaa yoꞌo nikuu skakui inka na, cha vichi, ¡naskakui mii! Tatu ntaa ña mii kuu Ya kuu Cristo, ya nchika ini Stoꞌo Nchuxi tachuun ya skaku yoo.
Cha saani, tsaku nchaa tuku kue soldadu ka Jesus, cha nikuyachi kuera, cha ntsaꞌa ra vinu iya koꞌo ya,
cha kachi kuera:
—Tatu ntaa ña meu kuu chaa kuu Rey kue nivi judio, ¡skaku meu!
Sara ntsitiin in tuyaxi xini krusi nuu kaa nchaa kue tuꞌun saꞌan griegu, tsi saꞌan latin, tsi saꞌan hebreo ña kachi suꞌa: “Ñoꞌo kuu cha‑kuu Rey kuena judio.”
Sara in kue chaa saꞌa kuachi inai nuu krusi ña inkaa in tsio xiin Jesus, cha kini kaꞌin tsi ya, cha kachia:
—Tatu meu kuu Ya kuu Cristo, ¡skaku meu, cha saani skaku tuku kue!
Soro inka chaa ka nikanaꞌa ra tsi chaa ña kue nikaꞌan vaꞌa tsi Jesus, sara nikachi ra:
—¿A kue yuꞌu Stoꞌo Nchuxi vasu kunkoo tono kunkuu ya?
Cha ntaa ntsitsa, meeko ntutaꞌan ntoꞌo ña tsatu vari saꞌa ko kuachi, tia chaa yoꞌo koo ni in kuachi nisaꞌa ra.
Cha nikachi ra tsi Jesus:
—¡Ntakuꞌun ini ni tsaꞌa̱, ta kunkitsaá ni kuntsaꞌnu ni nuu kue nivi yee ñayivi!
—Ntaa ntsitsa kaꞌan yu nuu ku, ña vichi kunkuu tsiin nuu vii ntatu ichaꞌncha.
Ta ntsiꞌi Jesus
Cha ta kuaa kotsuu, sara nikunaa nii so nuu ñuꞌu nchaꞌi mancha kaa uni tsini,
cha nikunaa nuu nikanchii. Cha saꞌma ña inaa ini veñuꞌu kaꞌnu, nintati sava ntaa.
Cha nikana Jesus tsi ntiꞌi so nchee ya, nikachi ya:
—Paa mee, nuu ntaꞌa ni nantakuaꞌa̱ espiritu yu.
Cha ta ntsinu nikaꞌan ya tuꞌun yoꞌo, sara ntsiꞌi ya.
Ta ntsini chaa kuu xini nuu kue soldadu ña nikuu, ntasakaꞌnu ra Stoꞌo Nchuxi, kachi ra:
—Ntaa ntsitsa, chaa yoꞌo kuu ra chaa ntaa.
Cha ntiꞌi so kue nivi iin ika, ta ntsini na ña nikuu, ntanchiko na veꞌe na kani ntaꞌa na nchika na, vari tutsi ini na.
Sara ntiꞌi so kuena vaꞌa nchaka taꞌan tsi Jesus, tsi kue ñaꞌá ñuu Galilea ña saan so ntakaa na ya cha nikitsaa na mancha yoꞌo, cha tsika iin na ncheꞌe na ntiꞌi ñoꞌo.
Ta ntsutsi na Jesus
Cha ntsio in chaa nani Jose, chaa ñuu Arimatea ña kantuꞌu ñuu Judea. Cha kuu ra in kue chaa kuntsaꞌnu, chaꞌncha kuachi kue nivi. Cha saani kuu ra in chaa vaꞌa, cha kuu tuku ra chaa ntaa.
Cha ntsaꞌan ra nuu ta Pilatu, cha ntsika ra iki kuñu Jesus takua kutsi ra ya.
Sara snuu ra ya nuu krusi, ntatuu ra ya in saꞌma vaꞌa, cha ntsaki ra ya ini veꞌe kava ña nikaan na ika takua kutsi na ra, nuu ni in na nchaa ka ntutsi.
Cha kii saan kui kii ña satuꞌva kuena judio ña kunkatsi na kii suatu, ña kui kii ntitatu na, cha saka kunkitsai.<sup>c</sup>
Sara kue ñaꞌá, kuena ntsikaa tsi Jesus ñuu Galilea, cha nikitsaa kuena mancha yoꞌo, sara ntakaa na ta Jose takua kunchee na nama Jesus, cha ntsini na nixi ntsaki na iki kuñu ya.
Sara ta ntanchiko na veꞌe na, satuꞌva na nchaa asi xiko tsi xaꞌan asi xiko, takua chiꞌi na iki kuñu Jesus. Cha ntitatu na kii suatu tono kaa nchaa nuu tuꞌun ña ntsaki Stoꞌo Nchuxi.
Ta ntachaku Jesus
Sara inka kii, ña kui kii xiꞌna semana ka, ta kuntuu, kuaꞌan tuku kue ñaꞌá yoꞌo veꞌe kava nuu nintutsi Jesus, cha nai nchaa asi xiko ña satuꞌva koyi, cha kuaꞌan inka ka kue ñaꞌá tsian.
Cha ta ntsaa kuena ika, ntsini kuena ña yuú kaꞌnu kantuꞌi in tsio, cha kue ntasi ki yuyeꞌe veꞌe kava ka.
Sara nikiꞌvi kuena ini veꞌe kava ka, tia kue nintaneꞌe kuena iki kuñu Jesus.
Cha nikunaꞌa so ini kuena, cha in sunaa ntatuu uvi chaa, ntsikunchichi ra xiin kuena, cha ntsitsi ra saꞌma xiñu.
Sara niyuꞌu nchuꞌa kuena, cha ntsikutanchee kuena chinuu ñuꞌú, sara nikachi kue chaa ka:
—¿Chanu vaꞌa ntantuku koyu ya chaku nuu iin kuena ntsiꞌi?
Koo ya inkaa yoꞌo, vari tsa ntachaku ya. Ntakuꞌun ini koyu ña nikaꞌan ya ta ntsikaa ya tsi koyu ñuu Galilea:
Sara ntakuꞌun ini kuena tuꞌun ña nikachi Jesus.
Cha nikee kuena veꞌe kava ka, sara ntanchiko na nuu ntee kue nti‑utsi‑in chaa ntsitsitakaa Jesus, cha ntakani kuena ña nikuu nuu kuera, cha saani ntakani kuena nuu inka ka kuena ntoyo ika.
Kuena ntsaꞌan ntakani ntiꞌi ñoꞌo nuu kue chaa nikintoo yuꞌu nuu Jesus kuu na Maria Magdalena tsi na Juana tsi na Maria, nana chaa nani Jacobo tsi kue inka ka kue ñaꞌá.
Tia nikaꞌán kuera ña kue ñaꞌá yoꞌo tsiko xini kuena, tsaꞌa ñaa, ma nitsinu ini kuera ña ntakania.
Cha chaa kuu Pedru ntakunchichi ra, sketa ra kuaꞌan ra veꞌe kava. Cha ta ntsaa ra ika, ntsincheꞌe ra ini veꞌe kava ka, cha ntsini ra tani saꞌma ña ntsituu ya. Sara ntanchiko ra veꞌe nuu ntoyo ra, nikunaꞌa so ini ra ntsini ra ña nikuu.
Ta ntatuu Jesus nuu uvi kue chaa, cha‑kuaꞌan ichi ñuu Emaus
Cha kii saan, uvi kue chaa ntsitsitakaa Jesus, tsika kuera kuaꞌan ra in ñuu ña nani Emaus, ña kantuꞌi kuaa utsi‑in kilometru ñuu Jerusalen.
Cha ntatuꞌun kuera tsaꞌa ntiꞌi so ña nikuu.
Cha ini ntatuꞌun kuera cha ntakatuꞌun tsi taꞌan kuera kuaꞌan ra, sara Jesus nikuyachi ya, cha tsika ya kuaꞌan ya tsi kuera.
Tia kue nikuu ntakuni kuera ya, vari Stoꞌo Nchuxi kue nitsaꞌa ya ña ntakuni kuera ya.
Sara nintakatuꞌun ya kuera:
―¿Nchii kuu ña ntatuꞌun koyu ichi vatsu? ¿Chanu vaꞌa yee kuaka ini koyu?
Cha in kue chaa ka, cha‑nani Cleofas, nikachi ra nuu ya:
Cha nintakatuꞌun ya kuera:
—¿Nchii kuu ña nikuu?
Sara nikachi kuera tsi Jesus:
—Ntatuꞌun kue ña nikuu tsi Jesus ña ñuu Nazaret, ña ntsikuu ra in chaa ntsikaꞌan yuꞌu nuu Stoꞌo Nchuxi, cha ntsikumi ya nchee nuu ña kaꞌan ya tsi nuu ña saꞌa ya ña kaꞌnu kuu nuu Stoꞌo Nchuxi, tsi nuu ntiꞌi so kue nivi.
Cha saani ntatuꞌun kue ña nixi kue sutu kuntsaꞌnu tsi kue chaa kumi chuun nuu ko ntakuaꞌa kuena ya ntaꞌa kuena ñuu Roma. <sup>a</sup> Cha kuena ñuu Roma ntakaꞌncha na chuun ña kuu ya, cha ntsaꞌni na ya nchika krusi.
Cha kue meekue nikaꞌán kue ña meeya kuu chaa kuskaku nivi ñuu ko na Israel. Tia vichi, tsa niketa uni kii ña nikuu ntiꞌi so ñoꞌo.
Cha saani, sava kue ñaꞌá ka, kueñá tsinu ini Jesus, nisiuꞌu na kue, vari ta kumani ka tuu, ntsaꞌan naꞌa kuena veꞌe kava,
cha kue nintaneꞌe kuena iki kuñu Jesus. Sara ntanchiko kuena nuu ntoyo kue, cha ntakani kuena ña ntatuu kue angel ika, cha nikachi kue angel ka ña Jesus chaku ya.
Cha sara inka ka kue ñani kue, ntsaꞌan kuena veꞌe kava ka, cha ntsini na suu ni ña ntakani kue ñaꞌá ka, tia kue nitsini na Jesus.
Cha nikachi ya nuu kuera:
—¡Vasa ta! ¿Kue meu a kue tsitu ninu? ¡Nixi nchichi xeen kutu nini koyu tuꞌun ña ntsikaꞌan kue chaa ntsikaꞌan yuꞌu nuu Stoꞌo Nchuxi!
¿A ntsini koyu ña Ya kuu Cristo<sup>b</sup> tsini ñuꞌu ntoꞌo nchuꞌa ya, takua saan kuu ntiꞌvi ya nuu vii ntatu, cha saan ntukaꞌnu ya?
Cha nikitsaá ya ntanchiko neꞌe ya tuꞌun tsaꞌa ya, ña nchaa nti ta Moises tsi ña nchaa kue chaa ntsikaꞌan yuꞌu nuu Stoꞌo Nchuxi, takua saan nakutu nini kuera ntiꞌi so ña kaa nchaa tsaꞌa ya.
Cha ntsika kuera nuu ya ña kintoo ya tsi kuera, kachi kuera:
—Kintoo ni tsi kue, vari tsa nini xeen kui, cha tsa kunkuaa.
Cha nikiꞌvi Jesus nuu kunintoo kuera, takua kintoo ya tsi kuera.
Cha ntsikuntuꞌu kuera nuu mesa, sara ntiin ya paa, cha ntakuaꞌa ya tatsaꞌvi Stoꞌo Nchuxi tsaꞌa paa yoꞌo, sara ntaꞌvi ya ña, sara ntsaꞌa ya ña nuu kuera.
Cha mii saan ni, ntsitu nini kuera cha ntakuni kuera ña kuu ya Jesus, tia in mituꞌun ni ma nitsini ka kuera ya.
Cha ntatuꞌun kuera cha kachi ra:
—Ntaa ntsitsa ña ini anua ko ntsikunkaa in ñavaꞌa ta ntatoꞌon tsi ya ichi, cha ta ntakani ya tsaꞌa ña kaa nchaa nuu tuꞌun Stoꞌo Nchuxi.
Cha mii saan ni, ntakunchichi kuera, ntakiꞌin kuera ichi, cha ntanchiko koo kuera ñuu Jerusalen. Cha ika, ntakitaꞌan kuera tsi kue nti‑utsi‑in kue chaa ntsitsitakaa Jesus tsi inka ka kuena.
Cha kuena yoꞌo kachi na saan:
—Ntaa ntsitsa ntachaku Stoꞌo ko Jesus, cha tsa ntatuu ya nuu ta Simon.
Cha ntintuu kue chaa ka nikitsaá kuera ntakani kuera ña nikuu ichi nuu ntsaꞌan kuera, cha nixi kuu ña ntakuni kuera Jesus ta ntaꞌvi ya paa.
Ta ntatuu Jesus nuu kuena ntakaa ya
Cha ini ntatuꞌun kuena tsaꞌa ña nikuu, sara ntsikunkaa Jesus maꞌi kuena, cha nikachi ya:
Sara niyuꞌu nchuꞌa so kuena, vari nikaꞌán na ña ncheꞌe na in iꞌna.
Cha nikachi Jesus tsi kuena:
—¿Chanu vaꞌa yuꞌu nchuꞌa koyu? ¿Chanu vaꞌa tsiku saka ini koyu?
Kunchee ntaꞌa̱ tsi tsaꞌa̱, ña mee kuu mee. ¡Keꞌe yu cha kunchee vaꞌu yu vari in iꞌna koo iki kuñu ña ni kichiꞌi, tono ncheꞌe koyu ña kumi̱!
Cha ini kaꞌan ya tuꞌun yoꞌo, snaꞌa ya ntaꞌa ya tsi tsaꞌa ya.
Tia tsaꞌa ña kuacha nchuꞌa na tsi ña kunaꞌa nchuꞌa ini na, kue nikuu tsinu ini na ña ncheꞌe na, tsaꞌa ñoꞌo nintakatuꞌun Jesus kuera:
—¿A yee ña katso?
Sara ntsaꞌa kuena sava chaka ntavi tsi in yoko ña inkaa ntuxi katsi ya.
Cha ntiin ya ña, sara ntsatsi ya ña nuu kuena.
Sara nikachi ya tsi kuena:
—Ña ñoꞌo kuu ña ntsikaꞌan yu nuu koyu ta ntsitsika nuu̱ tsi koyu: Ña tsini ñuꞌu kuntaa ntiꞌi ña kaa nchaa tsaꞌa̱, ña kaa nchaa nuu tuꞌun ña ntsaꞌa Stoꞌo Nchuxi nuu nti ta Moises, tsi nuu kue chaa ntsikaꞌan yuꞌu nuu ya tsi ña kaa nchaa nuu kue Salmo. —Suꞌa nikachi ya tsi kuena.
Cha suꞌa saꞌa ya ña kutu nini kuena ña kaa nchaa nuu tuꞌun Stoꞌo Nchuxi,
cha nikachi ya tsi kuera:
Cha nantakani na tuꞌun tsaꞌa ya nuu ntiꞌi kue nivi ntoyo ñayivi, takua nantachaꞌvi ini na tsaꞌa kuachi na, cha saan nakukaꞌnu ini ya tsaꞌa na. Tsini ñuꞌu ntakani na tuꞌun yoꞌo, kitsaá na xiꞌna ka nuu ñuu Jerusalen,
cha kue meekoyu kuu na ntsini ntiꞌi kue ñoꞌo cha tsini ñuꞌu ntakani koyu ña.
Ntaa ntsitsa kuntachuu̱n nuu koyu ña ntsaa yuꞌu Paa yu ña kunkuaꞌa ya nuu koyu. Tia kunchatu koyu ñuu Jerusalen mancha nantaneꞌe koyu nchee ña kunkitsi antivi, ña kuntachuun Stoꞌo Nchuxi nuu koyu.
Ta kuanuꞌu Jesus antivi
Sara Jesus nchaka ya kuera kuaꞌan ya mancha ñuu Betania. Cha ntaneꞌe ya ntaꞌa ya, cha ntsika taꞌvi ya ña nasaꞌa Stoꞌo Nchuxi ñavaꞌa tsi kuena.
Cha ini tsika taꞌvi ya tsaꞌa na, sara nikutsio ya nuu na, cha nkaa ya kuanuꞌu ya chi antivi.
Cha ini kuanuꞌu ya antivi, ntasakaꞌnu kuena ya, cha kuacha na, kusii ini na ntanchiko kuena ñuu Jerusalen.
Cha ntee niꞌna so iin na ini nuu inkaa veñuꞌu kaꞌnu ntasakaꞌnu na Stoꞌo Nchuxi. Amen.
Tuꞌun vaꞌa tsaꞌa Jesus ña nchaa ta Juaa
Nuu ya-kuu Tuꞌun inkaa ña kuchaku kue nivi
Ta kumani ka kuvaꞌa ntiꞌi kue ñaꞌa, tsa saan yee ya-kuu Tuꞌun, cha ya-kuu Tuꞌun inkaa ya tsi Stoꞌo Nchuxi, cha ya-kuu Tuꞌun kuu ya Stoꞌo Nchuxi.
Cha ya-kuu Tuꞌun yoꞌo tsa saan inkaa ya tsi Stoꞌo Nchuxi mancha ta kumani ka kuvaꞌa ntiꞌi kue ñaꞌa.
Stoꞌo Nchuxi saꞌa ya ña ya-kuu Tuꞌun savaꞌa ya ntiꞌi kue ñaꞌa, cha ntiꞌi ña yee, koo ni in ñaꞌa kuu ña nisaꞌa Stoꞌo Nchuxi tatu koo ya-kuu Tuꞌun.
Cha ya-nchii yoꞌo nchii ya nuu ñanaa, cha ñanaa kue kuu kasia nuu ya.
Ntsio in chaa ntachuun Stoꞌo Nchuxi cha nani ra Juaa.
Chaa yoꞌo nikitsi ra ntakani ra, cha ntsaꞌa ra tuꞌun tsaꞌa ya-kuu ya-nchii, takua saan ntiꞌi na natsinu ini na ya.
Ta Juaa yoꞌo kue kuu ra ya-nchii, tia kuu ra chaa ntsaꞌa tuꞌun tsaꞌa ya-nchii.
Cha ya-nchii yoꞌo nikitsi ya ñayivi cha kuu ya in ñanchii ña ntaa ntsitsa nchii, cha saꞌa ya ña kutuu nuu ntiꞌi kue nivi.
Cha ya-kuu Tuꞌun ntsikaa ya nuu ñayivi, cha kuena ntoyo ñayivi kue nintakuni na ya, vasu Stoꞌo Nchuxi saꞌa ya ña ya-kuu Tuꞌun savaꞌa ya ñayivi.
Nikitsi ya ñuu ya, tia kuena ñuu ya kue nintakiꞌin na ya.
Tia ntiꞌi kuena ntakiꞌin ya, cha ntsinu ini na ya, ntsaꞌa ya ichi nuu na ña kukuu na seꞌe Stoꞌo Nchuxi.
Cha kuu na seꞌe Stoꞌo Nchuxi, suu tsaꞌa ña kuni meena, ni suu tsaꞌa ña kuni in nivi, tia Stoꞌo Nchuxi saꞌa ña kukuu na seꞌe ya.
Ya-kuu Tuꞌun ntuu ya nivi cha ntsio ya tsion. Cha ntsino ñavii ntatu ya, ñavii ntaneꞌe ya nuu Paa ya tsaꞌa ña kuu ya seꞌe mituꞌun ya, cha itsitu so ñavaꞌa ini ya cha stuu ya nuu ko ña kuu ya yantaa.
Ta Juaa ntsaꞌa ra tuꞌun tsaꞌa ya cha nikachi ra:
—Tsaꞌa chaa yoꞌo kuu ña kaꞌan yu: Ya-vatsi chi sata̱ kuu ya kaꞌnu ka kuu susaan mee, vari tsa saan ka yee ya susaan mee. Suꞌa nikachi ta Juaa.
Nuu kuaꞌa nchuꞌa so ñavaꞌa ini ya ntaneꞌe ko ñavaꞌa ta kii ta kii.
Ni in na kue nitsini Stoꞌo Nchuxi, cha ya-kuu mituꞌun Seꞌe kuu ya stuu Stoꞌo Nchuxi nuu ko, cha mee tuku ya kuu Stoꞌo Nchuxi cha intuꞌu ya xiin Paa ya.
Ta Juaa, chaa skuantucha, ntakani ra ana kuu ra
Ñoꞌo kuu tuꞌun ña ntakani ta Juaa, ta kuena judio kuena kumi chuun ñuu Jerusalen, ntachuun na kue sutu tsi kue chaa levita takua nantakatuꞌun kuera ta Juaa ana kuu ra.
Sara ntakani ntaa ta Juaa takua ntiꞌi na nakutunini na cha nikachi ra:
—Suu mee kuu Cristo, ya vatsi skaku yoo.
Sara nintakatuꞌun tuku na ra:
—¿Ana kuu, xani? ¿A kuu nti ta Elias? <sup>a</sup>
Cha nikachi ra:
—Suu meera kuu̱.
Sara nintakatuꞌun tuku na:
—¿A kuu chaa kaꞌan yuꞌu nuu Stoꞌo Nchuxi, chaa nchatu kue?
Cha ntanchiko neꞌe ra:
—Aꞌan.
—¿Ana kuu, xani? Vari tsini ñuꞌu ntakuaꞌa kue tuꞌun nuu kuena ntachuun kue. ¿Nchii kachu tsaꞌu, xani?
Sara nikachi ra:
—Mee kuu in ntusu yuꞌu ña kana nuu cheꞌe: “Ntasantaa ichi Stoꞌo”, tono nikachi nti ta Isaia, chaa ntsikaꞌan yuꞌu nuu Stoꞌo Nchuxi.
Cha kuena ntachuun kuena fariseu, takua nakaꞌan na tsi ta Juaa,
cha nintakatuꞌun na ra:
—¿Chanu vaꞌa skuantucha ku kue nivi, tatu suu Cristo kuu, cha ni suu Elias kuu, cha ni suu chaa kaꞌan yuꞌu nuu Stoꞌo Nchuxi kuu?
Sara ntanchiko neꞌe ta Juaa yoꞌo suꞌa:
—Mee skuantucha tsi chikuii, tia maꞌi koyu inkaa in na ña kue meekoyu ntsíni koyu,
cha kuu ya ya-vatsi chinuu, cha kaꞌnu ka kuu ya susaan mee, ña ni kue tsinu yu saña ntsitsa ya.
Ntiꞌi ñoꞌo nikuu ñuu Betania, inka tsio yuꞌu yucha Jordan, nuu skuantucha ta Juaa kue nivi.
Ta Juaa, cha-skuantucha, ntakani ra ña Jesus kuu ya tono ntikachi Stoꞌo Nchuxi
Sara ta inka kii, ta Juaa ntsini ra ña Jesus kuyachi ya vatsi ya, cha nikachi ra:
—¡Kunchee koyu ña yoꞌo vatsi ya-kuu tono in ntikachi lu, kiti tsaꞌa Stoꞌo Nchuxi takua nantoo kuachi ntiꞌi kue nivi!
Mee ntsíni yu ana kuu ya, tia vatsi̱ skuantucha kue nivi ñuu Israel tsi chikuii takua saan nakuni na ana kuu ya.
Sara ntakani tuku ta Juaa suꞌa:
—Ntsini yu Espiritu Stoꞌo Nchuxi ña nui antivi tono in sata sara ntsikuntuꞌi soko ya cha nikintoi tsi ya.
Cha mee ntsain ka kuni yu ana kuu ya, tia ya ntachuun yu skuantucha tsi chikuii nikachi ya tsiin: “Ya kunkunu nuu Espiritu yu soko ya cha kunkintoi tsi ya, yaka kuu ya kuskuantucha tsi Espiritu yu.”
Cha mee ra ntsini yu ña nuu Espiritu Stoꞌo Nchuxi soko ya, cha tsaꞌa̱ tuꞌun ña kuu ya Seꞌe Stoꞌo Nchuxi.
Kue chaa xiꞌna ñuꞌu nikana Jesus takua kutakaa na ya
Sara ta inka kii, ta Juaa inkaa tuku ra suu ni ika tsi uvi kue chaa ntakaa ra.
Cha nuu ntsini ra ña Jesus kuayaꞌa ya ika, nikachi ra:
—¡Kunchee koyu, yaka kuu tono in ntikachi lu, kiti tsaꞌa Stoꞌo Nchuxi!
Cha nuu ntsini soꞌo ntintuu kue chaa ntakaa ra ña nikachi ra, sara ntakutakaa kuera Jesus.
Sara Jesus ntakunchee ya cha ntsini ya ña ntakaa kuera ya sara nintakatuꞌun ya kuera:
—¿Nchii kuni koyu?
Sara nikachi kuera:
Rabi kunia kachia Mestru.
Sara ntanchiko neꞌe Jesus:
—Naꞌa ra kunu.
Sara ntsaꞌan kuera sara ntsini kuera nchii kintoo ya cha nikintoo kuera tsi ya tsini saan, vari tsa kui kuaa kaa kumi tsini.
Sara in kue chaa cha-ntsini soꞌo ña nikaꞌan ta Juaa sara ntakutanaa ra Jesus, cha-nani ra Andres, ñani ta Simon Pedru.
Cha Andres yoꞌo ntaneꞌe ra xiꞌna ñuꞌu ka ñani ra ta Simon cha nikachi ra:
—Ntaneꞌe kue cha-kuu Mesias, ya vatsi skaku ko.
Mesias kunia kachia Cristo.
Sara ta Andres yoꞌo nchaka ra ñani ra kuaꞌan ra nuu inkaa Jesus. Cha nuu ntsini Jesus ta Simon nikachi ya tsi ra:
—Meu kuu Simon, seꞌe ta Jonas, meu kunkunanu Cefas.
Cefas kui Pedru cha kunia kachia toto.
Ta kana Jesus ta Felipe tsi ta Natanael
Sara ta inka kii, kunkuꞌun Jesus kue ñuu kantuꞌu Galilea sara ntsaꞌan ya nuu inkaa ta Felipe cha nikachi ya:
Cha ta Felipe yoꞌo kuu ra cha-ñuu Betsaida, ñuu nuu vatsi ta Andres tsi ta Pedru.
Ta Felipe yoꞌo ntsaꞌan ra ntantuku ra ta Natanael, cha nuu ntsaa ra nikachi ra tsi ra:
—Ntaneꞌe kue ya, ya-kaa nchaa tsaꞌa nuu tutu ña nchaa Moises tuꞌun ña ntsaki Stoꞌo Nchuxi tsi ña nchaa kue chaa ntsikaꞌan yuꞌu nuu ya. Yaka kuu Jesus, ya-ñuu Nazaret, cha kuu ya seꞌe ta Jose.
Cha nikachi ta Natanael:
—¿A kuu kee in ña vaꞌa nuu ñuu Nazaret?
Sara nikachi ta Felipe:
—Naꞌa ra kunu.
Cha nuu ntsini Jesus ña kuyachi ta Natanael, nikachi ya:
—Yoꞌo vatsi in chaa ña ntaa ntsitsa kuu ra chaa ña ñuu Israel, cha miki staꞌvi ra.
Cha ta Natanael nintakatuꞌun ra ya:
—¿Nixi kuu ña tsini ni yu?
Sara ntanchiko neꞌe Jesus:
—Ntsini yu yo ta kumani ka kana Felipe yo, ta ñantuꞌu titsi ntaꞌa tumakuxi.
—Rabi, ¡meeni kuu Seꞌe Stoꞌo Nchuxi! ¡Meeni kuu Rey ñuu Israel!
Sara nikachi Jesus:
—Tsinu inu vari nikachi yu ña ntsini yu yo ñantuꞌun titsi ntaꞌa tumakuxi, tia kunkunu kueña kaꞌnu ka susaan ñoꞌo.
Sara nikachi tuku Jesus:
—Nakaꞌan ntaa yu nuu koyu ña kunkuni koyu ña nuna antivi, cha kunkuni koyu kue angel Stoꞌo Nchuxi ña kai ra nui nuu Chaa ntachuun Stoꞌo Nchuxi.
Ta ntsaꞌan Jesus viko tantaꞌa ñuu Kana
Kii uni ntsio in viko tantaꞌa ñuu Kana, in ñuu kantuꞌu Galilea. Cha ika inkaa nana Jesus.
Cha Jesus tsi kue chaa ntakaa ya nikana kuena ra kuꞌun ra viko tantaꞌa ka, sara ntsaa kuera.
Cha nuu kuu viko ka ntiꞌi vinu, sara nana Jesus nikachia tsi ya:
—Ntiꞌi vinu.
Sara nikachi Jesus:
—Ñaꞌá, ¿chanu vaꞌa kaꞌun ñoꞌo nuu̱? Ntsain ka kitsaa kii̱.
Sara nikachi nana ya tsi kuena iin chinchee viko ka:
Cha ika iin iñu tineja yuú naꞌnu ta, nuu kee chikuii takua ntasavii kuena judio meena tono tsini ñuꞌu saꞌa na, cha kuaa uni-xiko-utsi litru kee titsi in in tineja ka.
Sara Jesus nikachi ya tsi kuena:
—Skutu koyu chikuii titsi kue tineja tsaan.
Sara skutu ntaa kuena chikuii titsia.
Sara nikachi ya:
—Tava xoo ra sara kuꞌun snaꞌu ra nuu chaa nchaa viko yoꞌo.
Sara ntsaꞌan kuena snaꞌa na ra.
Sara ntsiꞌi chaa nchaa viko yoꞌo chikuii ncha-ntuu vinu, cha nintsini ra nchii nikitsi ra, tani kuena iin chinchee viko tsini nchii nikitsi ra. Sara nikana ra chaa ntantaꞌa,
sara nikachi ra:
—Ntiꞌi nivi xiꞌna ñuꞌu tsaꞌa na vinu ña vaꞌa koꞌo kuena, cha ta tsa ntsiꞌi kuena kuaꞌa ra, sana tsaꞌa na vinu ña nuu ka, tia meu ra nchika vaꞌu vinu vaꞌa ka mancha michuꞌmi, sana tsaꞌu ra.
Ñoꞌo kuu ña saꞌa Jesus ñuu Kana, in ñuu kantuꞌu Galilea, cha kui ña xiꞌna kaꞌnu saꞌa ya, cha tsio saan snaꞌa ya nchee ya, cha kue chaa ntakaa ya ntsinu ini kuera ya.
Sara nuu ntsinu viko ka, sara kuaꞌan ya ñuu Kapernaun tsi nana ya tsi kue ñani ya tsi kue chaa ntakaa ya, cha ika nintoo na tsaku kii.
Ta tava Jesus kuena xiko ini nuu inkaa veñuꞌu kaꞌnu
Sara ntsini ya ña ini nuu inkaa veñuꞌu kaꞌnu ntoyo kuena xiko stiki, tsi kuena xiko ntikachi tsi kuena xiko sata, tsi kuena intuꞌu sama xuꞌun.
Sara nikiꞌin ya yoꞌo cha savaꞌa ya in chirrion takua kani ya sata kuena, sara ntatsi ntiꞌi ya kuena xiko ntikachi tsi kuena xiko stiki, sara skana ya xuꞌun kuena sama xuꞌun cha stachi ya mesa kuena,
sara nikachi ya nuu kuena xiko sata:
—¡Katava koyu ntiꞌi kue ñoꞌo yoꞌo! ¡Ma ntasaꞌa koyu veꞌe Paa yu in nuu yaꞌvi!
Sara ntakuꞌun ini kue chaa ntakaa ya ña kaa nchaa nuu tuꞌun Stoꞌo Nchuxi ña kachi suꞌa: “Tutsi xeen ini yu cha kukuiñu yu ña kue yee ña iñuꞌu na veꞌe ni, cha ñoꞌo kuu ña kusnaa yu.”
Cha kue chaa kumi chuun nuu kuena judio nintakatuꞌun kuera ya:
—¿Nchii kuu ñakaꞌnu snaꞌu takua kuni kue ña kumu chuun ña saꞌu ñoꞌo?
Sara Jesus ntanchiko neꞌe ya:
—Snaa koyu veñuꞌu yoꞌo, cha titsi uni kii kuntaneꞌe̱ ña.
Sara nikachi kuera:
—Tsa kuaꞌan uvi-xiko-iñu kuia ña savaꞌa na veñuꞌu yoꞌo, cha meu kachu ña kuntaneꞌu ña titsi uni kii.
Tia ta nikaꞌan Jesus tsaꞌa veñuꞌu, nikaꞌan ya tsaꞌa meeya.
Tsaꞌa ñaa, ta ntachaku ya, kue chaa ntakaa ya ntakuꞌun ini kuera tuꞌun ña nikaꞌan ya, sara ntsinu ini kuera tuꞌun ña kaa nchaa tsi ña nikaꞌan ya.
Cha nuu inkaa Jesus viko Pascua ñuu Jerusalen, kuaꞌa nchuꞌa kue nivi ntsinu ini na ya vari ntsini na ñakaꞌnu saꞌa ya.
Tia Jesus kue kunchee ini ya na, vari tsini vaꞌa ya nixi kaa ntiꞌi kuena.
Cha kue tsini ñuꞌu ya ña ntakani na nuu ya nixi kaa kue nivi, vari tsini vaꞌa ya anua kuena.
Jesus kaꞌan ya tsi ta Nicodemo
Ntsio in chaa fariseu nani Nicodemo, cha ntsikuu ra in chaa kaꞌnu nuu kuena judio.
Sara in tsikuaa ntsaꞌan ra nuu inkaa Jesus sara nikaꞌan ra nuu ya:
—Rabi, tsini kue ña Stoꞌo Nchuxi ntachuun ya ni takua snaꞌa ni nuu kue, cha koo ni in na kuu saꞌa ñakaꞌnu saꞌa ni, tatu koo Stoꞌo Nchuxi inkaa tsi na.
Cha Jesus nikachi ya:
—Ñantaa kaꞌan yu ña tatu in nivi ma ntakaku tsaa na, Stoꞌo Nchuxi ma kuu kuntsaꞌnu ya nuu na.
Sara nintakatuꞌun ta Nicodemo:
—¿Nixi kuu ña kuu ntakaku in nivi tatu tsa nia? ¿A ma kuu ntiꞌvi tuki titsi nana ña ra ntakaku tuki?
Sara Jesus ntanchiko neꞌe ya:
—Ñantaa kaꞌan yu nuu ni, ña na ma kaku tsi chikuii tsi Espiritu Stoꞌo Nchuxi, ma kuu kuntsaꞌnu Stoꞌo Nchuxi nuu na.
Ma kunaꞌa ini ni ña nikachi yu: “Tsini ñuꞌu so ntakaku tsaa na.”
Tachi tsaꞌi nchii ni kunia, cha chaku tsaꞌi, tia ntsíno nchii tsio vatsia ni nchii tsio kuaꞌin. Saan kikuu ntiꞌi kuena kaku nuu Espiritu Stoꞌo Nchuxi.
Sara nintakatuꞌun tuku ta Nicodemo:
—¿Nixi kuu ña kuu ntakaku na nuu Espiritu Stoꞌo Nchuxi?
Sara Jesus ntanchiko neꞌe ya:
—Meeni ña kuu ni mestru kue nivi ñuu Israel, ¿a kue tsitu nini ni ñoꞌo?
Ñantaa kaꞌan yu nuu ni ña kaꞌan kue tsaꞌa ña tsini kue, cha ntakani kue ña ntsini tsi nuu kue, tia kue tsinu ini kueni ña kaꞌan kue.
Tatu ni kue tsinu ini kueni ta kaꞌan yu tsaꞌa ña yee ñayivi yoꞌo, ¿nixi kuu ña kuntsinu ini kueni ta kunkaꞌan yu tsaꞌa ña yee antivi?
Ni in na kue nikaa antivi, mituꞌun ya nuu antivi, ya kuu mee, Chaa ntachuun Stoꞌo Nchuxi.
Cha tono ntaneꞌe Moises koo ña savaꞌa ra nuu cheꞌe, saan kuntaneꞌe Stoꞌo Nchuxi mee, Chaa ntachuun ya,
takua ntiꞌi kuena kuntsinu ini yu, ma ntoñuꞌu na cha kuntaneꞌe na ña koo na ichaꞌncha —suꞌa nikachi Jesus.
Vari saan stuu Stoꞌo Nchuxi ña kuu ini ya kue nivi yee ñayivi, ña ntsaꞌa ya mituꞌun xini Seꞌe ya, takua ntiꞌi kuena kuntsinu ini Seꞌe ya ma ntoñuꞌu na cha kuntaneꞌe na ña koo na ichaꞌncha.
Cha Stoꞌo Nchuxi kue nintachuun ya Seꞌe ya takua kuaꞌa chiꞌan ya kue nivi yee ñayivi, ntachuun ya Seꞌe ya takua skaku ya kuena.
Cha tsio saan kuu ña kunkaꞌncha Stoꞌo Nchuxi kuachi kue nivi yee ñayivi: ñanchii nikitsi ñayivi yoꞌo, kue nikuu ini kue nivi ña, tia nikuu ini ka na ñanaa susaan ñanchii, vari ñaváꞌa saꞌa na.
Cha ntiꞌi na saꞌa ñaváꞌa kuntasi na ñanchii, cha kue tanchaa na nuu ñanchii, vari kue kuni na ña ntatuu ña saꞌa na.
Tia kuena saꞌa ñantaa kuyachi na nuu ñanchii, takua nakutuu ña saꞌa kuena cha kui ña kuni Stoꞌo Nchuxi.
Ta Juaa ntakani ra tsaꞌa Jesus
Sara Jesus kuaꞌan ya tsi kue chaa ntakaa ya kue ñuu kantuꞌu ñuu Judea, cha ika nikintoo ya keꞌen kii cha skuantucha ya kue nivi.
Cha ta Juaa inkaa ra ñuu Enon yachi ñuu Salim cha saani skuantucha ra kue nivi, cha ika kuaꞌa nchuꞌa chikuii yee, cha tsaa kue nivi takua kuantucha na.
Ñoꞌo nikuu ta kumani ka kasi na ta Juaa veꞌe kaa.
Sara kue chaa ntakaa ta Juaa nikitsaá kuera tiin taꞌan ra tsi in chaa judio tsaꞌa ña tsini ñuꞌu ntuvii na nuu Stoꞌo Nchuxi.
Sara ntsaꞌan kuera ntakani ra nuu ta Juaa:
—Rabi, chaa ntsikaa tsi ni inka tsio yuꞌu yucha Jordan, chaa ntakani ni tsaꞌa, vichi ra skuantucha ra kue nivi cha kuaꞌa nchuꞌa na kuaꞌan nuu ra.
Cha ta Juaa nikachi ra:
—Ni in nivi ma kuu neꞌe na ni ñaꞌa tatu Stoꞌo Nchuxi ma kuaꞌa ya ña nuu na.
Meekoyu ntsini soꞌo koyu ña nikachi yu ña mee kue kuu̱ ya kuu Cristo, Stoꞌo Nchuxi ntachuun ya yu ntasnuu vatsi nuu ya.
Cha tsini ñuꞌu ña kaꞌnu ka kuntuu ya susaan mee, cha mee kuntuluu ka yu.
’Ya vatsi antivi kaꞌnu ka kuu ya nuu ntiꞌi nivi, cha na vatsi nuu ñuꞌu nchaꞌi kuu na na-nuu ñuꞌú, cha kaꞌan na tsaꞌa ña yee nuu ñuꞌu nchaꞌi. Tia ya vatsi antivi kaꞌnu ka kuu ya nuu ntiꞌi nivi,
cha ntakani ya ña ntsini ya tsi ña ntsichaa soꞌo ya, tia ni in na kue tsinu ini na ña ntakani ya.
Tia kuena tsinu ini ña ntakani ya tsaꞌa na tuꞌun ña Stoꞌo Nchuxi kuu ya yantaa.
Vari ya ntachuun Stoꞌo Nchuxi, tuꞌun Stoꞌo Nchuxi kaꞌan ya, cha Stoꞌo Nchuxi kue tsaꞌa ya Espiritu ya ta kuaa ta kuaa nuu ya-ntachuun ya.
Ya kuu Paa kuu ini ya ya-kuu Seꞌe, cha ntakuaꞌa ya ntiꞌi kue ñaꞌa ntaꞌa ya.
Na tsinu ini ya kuu Seꞌe, kunkoo na ichaꞌncha, tia na kue kantsitsa ña kaꞌan ya kuu Seꞌe, ma neꞌe na ña koo na ichaꞌncha, cha Stoꞌo Nchuxi kusaꞌa ya ña saan so kuntoꞌo na.
Jesus ntatuꞌun ya tsi in ñaꞌá ñuu Samaria
Kue chaa fariseu ntsini koyi ña kuaꞌa ka kue nivi ntakaa Jesus susaan ta Juaa cha kuaꞌa ka na skuantucha ya susaan ta Juaa.
(Vasu Jesus koo na niskuantucha ya, cha kue chaa ntakaa ya kakuu cha-skuantucha na).
Cha nuu ntsini Jesus ña kue chaa fariseu ntsini koyi ña nikuu, nikee ya kue ñuu kantuꞌu Judea takua ntanchiko ya kuꞌun ya chi kue ñuu kantuꞌu Galilea.
Cha tsini ñuꞌu yaꞌa ya kue ñuu kantuꞌu ñuu Samaria.
Sara ntsaa ya in ñuu ña nani Sicar, ña kantuꞌu yachi nuu kantuꞌu ñuꞌú ña stakoo nti ta Jacob nuu seꞌe ra Jose.
7-8 Sara kue chaa ntakaa ya kuaꞌan kuera ñuu ka takua ntakuaan kuera ña katsi kuera. Sara ntsaa in ñaꞌá ñá-ñuu Samaria yuꞌu pozo yoꞌo takua tavi chikuii, cha nikachi Jesus tsian:
—Kuaꞌa xoó chikuii nakoꞌo̱.
Sara nikachi ñaꞌá ka:
—¿Nixi kuu ña meeni ña kuu ni judio ra tsika ni chikuii ña koꞌo ni nuu̱, cha mee ra ñá-ñuu Samaria kuu̱?
Saan nikachia vari kuena judio tsi kuena ñuu Samaria kue vaꞌa ntoyo kuena.
Cha Jesus ntanchiko neꞌe ya tuꞌun yoꞌo:
—Tatu nakunu ña tsaꞌa Stoꞌo Nchuxi, cha nakunu ana kuu cha-tsika chikuii nuu ku, cha meu kunkaku chikuii kuꞌu nuu̱ cha mee kunkuaꞌa chikuii chaku nuu ku.
Cha nikachi ñaꞌá ka:
—Stoꞌo, koo ña naa ni tava ni chikuii, cha pozo yoꞌo kunu nchuꞌi, ¿nixi kuu ña kunkuaꞌa ni chikuii chaku nuu̱?
¿A ma kaꞌnu ka kuu ni susaan nti paa kue Jacob?, ña stakoo ra pozo yoꞌo nuu kue, cha yoꞌo ntsitsiꞌi ra chikuii tsi kue seꞌe ra tsi kue sana ra.
Cha Jesus nikachi ya:
—Ntiꞌi kuena tsiꞌi chikuii yoꞌo, kunta-ichi tuku kuena,
tia na kunkoꞌo chikuii kunkuaꞌa mee, miki ka kunta-ichi na, vari chikuii ncha-kunkuaꞌa̱ nuu na, kuntuu ra ini na nuu kana kuaꞌa nchuꞌa chikuii, ncha-kunkuaꞌa ña kuchaku na ichaꞌncha.
—Stoꞌo, kuaꞌa ni chikuii tsaan nuu̱ takua ma nta-ichi ka yu cha ni ma ntanchiko ka yu yoꞌo takua tava chikuii.
Sara nikachi Jesus:
—Kuaꞌan kanu iu sara ntanchiku yoꞌo.
Cha nikachi ñaꞌá ka:
—Koo ii.
Cha nikachi Jesus:
—Ntaa nikaꞌun ña koo iu,
uꞌun iu ntsio cha cha-yee tsiun vichi suu iu kuu ra. Ñantaa kuu ña nikaꞌun.
Cha nuu ntsini soꞌo ñaꞌá ka ñoꞌo, nikachia:
—Stoꞌo, tsitu nini yu ña meeni kuu ni in chaa kaꞌan yuꞌu nuu Stoꞌo Nchuxi.
Kue taꞌa̱n na yata ntsintasakaꞌnu na Stoꞌo Nchuxi yuku yoꞌo, tia kue ntitsi na judio kachi kueni ña tsini ñuꞌu ntasakaꞌno ya ñuu Jerusalen.
Sara nikachi Jesus:
—Nakaꞌan ntaa yu nuu ku, ñaꞌá, ña kunkitsaa kii ña ni kue tsini ñuꞌu kitsi kue nivi yuku yoꞌo ni ña kuꞌun na ñuu Jerusalen takua ntasakaꞌnu na Paa ko, ya kuu Stoꞌo Nchuxi.
Tia kuyachi kii, cha kii yoꞌo tsa nikitsai, ta kue nivi na ntaa ntsitsa ntasakaꞌnu na Stoꞌo Nchuxi, ya-kuu Paa ko, kuntasakaꞌnu na ya tsi espiritu tono kaa ya, ra tono kuu ya. Cha kuni ya ña kuena ntasakaꞌnu ya, nantasakaꞌnu na ya saan.
Stoꞌo Nchuxi kuu ya Espiritu, cha na ntasakaꞌnu ya tsini ñuꞌu ntasakaꞌnu na ya tsi espiritu tono kaa ya, ra tono kuu ya.
Sara nikachi ñaꞌá ka:
—Tsini vaꞌa̱ ña ya kuu Mesias, ya skunani na Cristo, kunkitsi ya, cha ta kunkitsaa ya kusnaꞌa ya ntiꞌi kue ñaꞌa yoꞌo nuu kue.
Sara nikachi Jesus:
—Ya yoꞌo kuu mee, ya kaꞌan tsiun.
Cha mii saan ntanchiko kue chaa ntakaa Jesus, sara nikunaꞌa ini kuera ña Jesus ntatuꞌun ya tsi in ñaꞌá, tia ni in kuera kue nintakatuꞌun ra ya, nchii ntsika ya nui a nchii tsaꞌa ntatuꞌun ya tsian.
Sara ñaꞌá ka stakoi tintoꞌo ñá ra kuanuꞌi ñuu ka sara nikachia tsi kue nivi ka:
—Naꞌa kueni, ra kunchee ni chaa cha-ntakani ntiꞌi ña saꞌa̱. ¿A suu chaa yoꞌo kuu ya kuu Cristo?
Sara nikee kue nivi ñuu ka sara kuaꞌan na nuu inkaa Jesus.
Cha ini kuu ñoꞌo, kue chaa ntakaa ya nikaꞌan kuera nuu ya suꞌa:
—Rabi, saꞌa ta ni ñamani, katsaꞌan ni.
Cha nikachi ya:
Sara kue chaa ntakaa ya nikitsaá kuera ntakatuꞌun tsi taꞌan kuera:
—¿A nchii in na nikisiaꞌa ña katsi ya?
Cha nikachi Jesus:
—Ña katsaꞌa̱n kuu ña saꞌa̱ ña kuni ya ntachuun yu, ña satsinu̱ ña ntsaꞌa ya nuu saꞌa̱.
Kachi kue nivi suꞌa: “Kumani ka kumi yoo takua kuu ntastaka kue ñaꞌa”, tia mee kachi yu tsi koyu ña ntaneꞌe koyu nuu ku ra kunchee koyu ña tsa nikuu kue ñaꞌa ña ntastee na.
Na sachuun cha ntastaka na ña ntastee inka na, cha kiꞌin yaꞌvi na, cha kueña ntastaka na kui ña koo na ichaꞌncha, cha saan inuu kunkuacha na ntastee tsi na ntastaka.
Ntaa kachi kue nivi: “In na kuu na ntastee cha inka na kuu na ntastaka”.
Mee ntachuun koyu kuꞌun ntastaku nuu kue nintastee koyu; inka na kuu na sachuun cha kue meekoyu kuu na nikee vaꞌa.
Cha ñaꞌá ka ntakania nuu kue nivi suꞌa: “Nikaꞌan ra nuu̱ ntiꞌi so ña nisaꞌa̱.” Cha kuaꞌa nchuꞌa kue nivi na ñuu ka ntsinu ini na ya tsaꞌa ña ntakani ñaꞌá ka.
Sara nikitsaa kuena nuu inkaa Jesus cha ntsika kuena ña nakintoo ya tsi kuena, sara nintoo ya uvi kii tsi kuena.
Cha kuaꞌa nchuꞌa ka na ntsinu ini na ya tsaꞌa tuꞌun kaꞌan ya,
sara nikachi na tsi ñaꞌá ka:
—Tsinu ini kue suu tani tsaꞌa tuꞌun ña ntakanu nuu kue, vari vichi ra chaa soꞌo kue ña kaꞌan ya, cha tsini kue ña meeya ntaa ntsitsa kuu ya-kuskaku kue nivi ñayivi.
Nuu niyaꞌa uvi kii, nikee Jesus ñuu Samaria cha kuaꞌan ya kue ñuu kantuꞌu Galilea.
Cha mee Jesus nikachi ya ña mee kue nivi kue yee iñuꞌu na nuu in chaa kaꞌan yuꞌu nuu Stoꞌo Nchuxi tatu kuu ra cha-ñuu na.
Cha ta ntsaa ya kue ñuu kantuꞌu Galilea, kue nivi yee ika vaꞌa ntakiꞌin na ya, vari ntsini na ntiꞌi ña vaꞌa saꞌa ya ñuu Jerusalen, ta ntsaꞌan na viko Pascua.
Sara ntsaa Jesus ñuu Kana, nuu ntasaꞌa ya chikuii ña ntuu ra vinu. Cha ntsio in chaa ñuu Kapernaun cha sachuun ra tsi rey cha kuꞌu nchuꞌa seꞌe ra.
Cha nuu ntsini soꞌo ra ña nikee Jesus ñuu Judea ra ntsaa ya ñuu Galilea, ntsaꞌan ra nuu ya cha ntsika ra ña nakuꞌun ya stata ya seꞌe ra vari tsa ntuku so kui.
Sara nikachi Jesus:
—Kue meekoyu kue tsinu ini koyu tatu ma kunu ña stuu̱ in ñakaꞌnu ña miki kuu nuu koyu.
Sara chaa sachuun tsi rey ntsika ra nuu ya:
—Stoꞌo, yachi ni tsaa ni, tatu koo ra kuu seꞌe̱.
Sara Jesus nikachi ya:
—Kuanuꞌu veꞌu. Seꞌu tsa ntuvaꞌi.
Sara chaa yoꞌo ntsinu ini ra ña nikaꞌan Jesus sara kuanuꞌu ra.
Cha ini kuanuꞌu ra, kue musu ra ntsataꞌin ra sava ichi sara nikachi kuera tsi ra:
Sara nintakatuꞌun ra, nchii hora ntuvaꞌi, sara nikachi kuera:
—Takuni kuaa kaa in tsini ntsikuiin ña kana kaꞌni ña.
Sara chaa kuu tata ñakuꞌu ka ntakuꞌun ini ra ña hora saan Jesus nikaꞌan ya: “Seꞌu tsa ntuvaꞌi”. Sara ntsinu ini ra Jesus tsi saani ntiꞌi tuku kuena veꞌe ra ntsinu ini na ya.
Ñoꞌo kuu ña uvi saꞌa ya ña kaꞌnu kuu ta nikee ya kue ñuu kantuꞌu Judea ra ntsaa ya kue ñuu kantuꞌu Galilea.
Jesus stata ya in na kue kuu kaka
Cha nuu niyaꞌa keꞌen kii, kuena judio saꞌa na viko ñuu Jerusalen, sara Jesus ntsaꞌan tuku ya ñuu ka.
Cha yachi yuyeꞌe nuu siaꞌa na ntikachi, inkaa in pila chikuii ña nani Betesda saꞌan hebreo, cha ika inkaa uꞌun xikua veꞌe,
cha ika iin kuaꞌa nchuꞌa kue nivi kuꞌu, na kuaa, na koxo tsi kuena kue kuu kaka, cha nchatu na ña nakanta chikuii ka.
Vari yee kii ra nuu in angel cha skanti chikuii ka, cha na xiꞌna ñuꞌu kee nuu ra ta kanta ra, ntuvaꞌa na nuu nchii so kueꞌe ntoꞌo na.
Cha ika ñantuꞌu in chaa ña tsa niketa oko-tsaꞌun-uni kuia kuꞌu ra.
Cha Jesus ntsini ya ra ña kantuꞌu ra ika, cha ntsikuꞌun ini ya ña tsa nikunaꞌa kuꞌu ra, sara nintakatuꞌun ya ra:
—¿A kunu ntuvaꞌu?
Sara nikachi chaa kuꞌu yoꞌo:
Cha Jesus nikachi ya:
—Kuantakoo, ntakiꞌin yuvi ku ra kaku.
Cha mii saan ni ra ntuvaꞌa chaa yoꞌo, cha ntakiꞌin ra yuvi ra sara nikitsaá ra tsika nuu ra.
Cha kii saan kui suatu, kii ntitatu na,
cha kuena judio kumi chuun nikachi na tsi chaa ntuvaꞌa ka suꞌa:
—Vichi kui suatu, kue tsini ñuꞌu kuisu yuvi ku.<sup>a</sup>
Sara nikachi chaa ka:
—Na stata yu kuu na nikachi tsiin ña ntakiꞌin yuvi ra kaka̱.
Sara nintakatuꞌun na ra:
—¿Ana kuu na nikaꞌan ña ntakiꞌun yuvi ku ra kaku?
Tia chaa ka ntsíni ra ana kuu na stata ra, vari Jesus nikiꞌvi ya maꞌi kue nivi iin ika.
Sara in nunuu ka, Jesus ntaneꞌe ya chaa ka ini nuu inkaa veñuꞌu kaꞌnu sara nikachi ya tsi ra:
—Kunchee ña tsa ntuvaꞌu, ma saꞌa ku kuachi, tatu koo ra tsatu ka kuntuꞌu.
Tsaꞌa ñaa, kuena judio ntantuku na Jesus takua kaꞌni na ya, vari stata ya kuena kuꞌu kue kii suatu.
Cha Jesus nikachi ya suꞌa:
—Paa yu saan so saꞌa ya ña vaꞌa, cha saani mee saan so saꞌa̱ tuku ña.
Tsaꞌa ñaa, kuena judio tuchii so kuni na kaꞌni na ya, suu tani tsaꞌa ña snaa ya tuꞌun ntsaki na tsaꞌa kii suatu, vari saani tsaꞌa ña kachi tuku ya ña Stoꞌo Nchuxi kuu Tata ya, cha in ntasaꞌa ya meeya tsi Stoꞌo Nchuxi.
Stoꞌo Nchuxi tsaꞌa ya nchee nuu Seꞌe ya
Cha Jesus nikachi ya suꞌa:
—Ñantaa kaꞌan yu ña mee kuu Seꞌe Stoꞌo Nchuxi, cha mituꞌu̱n ma kuu saꞌa̱ niñaꞌa, saꞌa̱ tani ña ncheꞌe̱ ña saꞌa Paa yu. Cha ntiꞌi ña saꞌa Paa yu, saani saꞌa̱ tuku ña,
vari Paa yu kuu ini ya yu cha snaꞌa ya nuu̱ ntiꞌi so ña saꞌa ya, cha kusaꞌa̱ ña kaꞌnu ka kuu vari Paa yu kusnaꞌa ya ña nuu̱, cha ñoꞌo kusaꞌa ña meekoyu kunkunaꞌa ini koyu.
Cha tono Paa yu ntaschaku ya kuena ntsiꞌi cha saꞌa ya ña kuchaku na, saani mee, ña kuu Seꞌe ya, saꞌa̱ ña kuchaku kuena kuni yu.
Cha Paa yu kue tsaꞌncha ya kuachi ni in kue nivi, mee kunkaꞌncha kuachi kuena vari ntsaꞌa ya ntiꞌi so nchee nuu̱,
takua ntiꞌi na nantachi ñuꞌu na mee, tono ntachi ñuꞌu na Paa yu. Kuena kue ntachi ñuꞌu mee, kue ntachi ñuꞌu na Paa yu, ya ntachuun yu.
’Ñantaa kaꞌan yu ña kuena chaa soꞌo tuꞌun kaꞌan yu cha tsinu ini na ya-ntachuun yu, tsa kumi na ña koo na ichaꞌncha, cha ma kiꞌvi ka na nuu kiꞌvi kuena nchiso kuachi, vari tsa nineꞌe na ña kuchaku na ichaꞌncha cha ma kuu ka na.
Ñantaa kaꞌan yu ña vatsi kii cha tsa nikitsai ña kuena kuu tono na ntsiꞌi, kunkuni soꞌo na ntusu yuꞌu mee, ña kuu̱ Seꞌe Stoꞌo Nchuxi, cha kuena kunkuni soꞌi kunkuchaku na.
cha ntsaꞌa ya nchee takua kaꞌncha yu kuachi, tsaꞌa ña kuu̱ Chaa ntachuun ya.
Ma kunaꞌa ini koyu tsaꞌa ñoꞌo, vari kunkitsaa kii ña ntiꞌi kuena ntsiꞌi kunkuni soꞌo na tuꞌun kaꞌan yu,
cha kunkee na nuu inkaa na. Kuena saꞌa ñavaꞌa kuntachaku na takua koo na ichaꞌncha, tia kuena saꞌa ñaváꞌa kuntachaku na takua kuiso na kuachi na cha kuchiꞌan na ichaꞌncha.
Kueña tsaꞌa tuꞌun tsaꞌa Jesus
’Mituꞌu̱n ma kuu saꞌa̱ niñaꞌa, tono chaa soꞌo̱ ña kaꞌan Paa yu, saan tsaꞌncha yu kuachi cha ntaa tsaꞌncha yu kuachi, vari kue saꞌa̱ ña kuni mee cha saꞌa̱ ña kuni Paa yu, ya ntachuun yu.
Tatu mituꞌun mee nakuaꞌa tuꞌun tsaꞌa̱, koo na kuntsinu ini ña.
Yee inka na tsaꞌa tuꞌun tsaꞌa̱, cha tsini yu ña ntaa kaꞌan na tsaꞌa̱.
Kue meekoyu ntachuun nivi ntsaꞌan nintakatuꞌun ta Juaa, cha ntsaꞌa ra tuꞌun ntaa tsaꞌa̱.
Suu mee tsini ñuꞌu ña in na kuaꞌa tuꞌun tsaꞌa̱, tia kaꞌan yu tsaꞌa ra takua kue meekoyu nakaku koyu.
Cha tuꞌun ña ntsikaꞌan ra ntsikui tono in ñuꞌu ña kai cha ntanchia, cha kue meekoyu nikuni koyu kuacha koyu tsaku ni kii tsi ñanchii ka.
Cha ña saꞌa mee kuu ña snaꞌa ana kuu̱, cha ñoꞌo kaꞌnu ka kui susaan ña ntakani ta Juaa tsaꞌa̱. Ña saꞌa̱ kuu ña ntakaꞌncha Paa yu nuu̱, cha ñoꞌo snaꞌa ña meeya ntachuun yu.
Cha saani Paa yu, ya ntachuun yu, tsaꞌa ya tuꞌun tsaꞌa̱, vasu kue meekoyu miki nitsini soꞌo koyu ntusu yuꞌu ya, ni kue nitsini koyu nixi kuu ya,
cha kue tsaꞌa koyu ichi ña kintoo tuꞌun ya anua koyu, tsaꞌa ñaa kue tsinu ini koyu yu ña mee kuu na ntachuun ya.
tia meekoyu kue kuni koyu kutakau yu takua neꞌe koyu ña kuchaku ichaꞌncha.
’Kue ntuku̱ ña ntasakaꞌnu na yu.
Tia tsini yu nchii nivi kakuu koyu, ña kue kuu ini ntsitsa koyu Stoꞌo Nchuxi.
Mee vatsi yuꞌu nuu Paa yu cha kue ntakiꞌin koyu yu, tia tatu inka na nakitsi nuu meena, naka kuntakiꞌin koyu.
¿Nixi kuu ña tsinu ini koyu Stoꞌo Nchuxi, tatu taꞌan ini koyu ntasakaꞌnu tsi taꞌan koyu, cha kue ntantuku koyu ña nantasakaꞌnu ya-kuu mituꞌun Stoꞌo Nchuxi kueyo?
Ma kukaꞌán koyu ña mee kuu ña kunchaa kuachi kueyo nuu Paa yu. Na kunchaa kuachi kueyo kuu ta Moises, na nchatu koyu kaꞌan tsaꞌu.
Vari tatu natsinu ini koyu ña nchaa nti ta Moises, saani kuntsinu ini koyu yu, vari nchaa ra tsaꞌa̱.
Tia tsaꞌa ña kue tsinu ini koyu tuꞌun ña nchaa ra, ma kuu tsinu ini koyu tuꞌun kaꞌan yu.
Ta tsaꞌa Jesus ña katsi kuaꞌa nchuꞌa kue nivi
Nuu niyaꞌa keꞌen kii, Jesus kuaꞌan ya inka tsio yuꞌu chikuii ña nani Galilea cha saani nani tuki Tiveria.
Cha kuaꞌa nchuꞌa nivi ntakaa na ya, vari ntsini na ña kaꞌnu saꞌa ya ta stata ya kuena kuꞌu.
Sara nikaa ya in yuku tsi kue chaa ntakaa ya cha ika ntsikuntuꞌu ya tsi kuera.
Cha tsa kuyachi viko Pascua, in viko ña saꞌa kuena judio.
—¿Nchii kuntakuaan ko ña katsi ntiꞌi kue nivi yoꞌo?
Cha ñoꞌo nikachi ya takua kuni ya nchii kunkachi ra, tia tsa tsini ya nchii kusaꞌa ya.
Sara ntanchiko neꞌe ta Felipe suꞌa:
—Vasu nantakuaan na paa tsi xuꞌun ña neꞌe na ña sachuun na nuu uvi-sientu kii, vasa keti vasu xoo nakatsi kuena.
Sara ta Andres, in kue chaa ntakaa ya, cha kuu ra ñani ta Simon Pedru, nikachi ra:
—Yoꞌo inkaa in ñasui luu cha nai uꞌun paa cebada<sup>a</sup> tsi uvi chaka, tia ma keti katsi ntiꞌi kue nivi yoꞌo.
Sara nikachi Jesus:
—Kaꞌan kué ña natsikuntuꞌu kuena.
Cha ika kaa nchuꞌa icha, sara ntsikuntoyo kuena, cha nuu kuena iin ika kuu kuaa uꞌun-mil kue chaa.
Sara ntiin ya kue paa ka, cha nuu ntsinu ntakuaꞌa ya ñatatsaꞌvi Stoꞌo Nchuxi, ntsaꞌa ya ña nuu kue chaa ntakaa ya, sara kue chaa yoꞌo nisatsa ra ña nuu kue nivi ntoyo ika. Cha saani saꞌa ya tsi kue chaka ka, cha nineꞌe na nisa so kuni na.
Cha nuu ntsitu titsi kuena, nikachi Jesus nuu kue chaa ntakaa ya:
—Ntastaka kué ntiꞌi ña nintoo takua niñaꞌa ma kunchuꞌa.
Sara ntastaka kuena ña cha skutu na utsi-uvi tsika vichi paa ña nintoo nuu nti-uꞌun paa cebada.
—Ñantaa ntsitsa chaa yoꞌo kuu ya kaꞌan yuꞌu nuu Stoꞌo Nchuxi, ya nikachi ta Moises kunkitsi ñayivi.
Tia Jesus tsini ya ña tuchii so kusaꞌa na ña kukuu ya rey, tsaꞌa ñaa nikee tuku ya kuaꞌan ya yuku takua kunkaa mituꞌun ya.
Jesus tsika ya nuu chikuii
Ta kunkuaa, kuanuu kue chaa ntakaa Jesus yuꞌu chikuii,
sara nikee kuera nuu in varku sara kuayaꞌa kuera nuu chikuii kuaꞌan ra ñuu Kapernaun. Cha tsa nikuaa cha Jesus koo ya kitsaa nuu kuera.
Sara nikitsaá niꞌi xeen kaꞌnta chikuii ka vari tsika xeen tachi nuu ra.
Cha nuu nikukuaꞌa kuaꞌan kuera kuaa uꞌun a iñu kilometru, sara ntsini kuera Jesus tsika ya nuu chikuii ka cha kuyachi ya vatsi ya nuu varku kuera sara niyuꞌu nchuꞌa kuera.
Tia Jesus nikachi ya tsi kuera:
—! Mee kui, ma yuꞌu koyu!
Sara nikuacha kuera ntakiꞌin ra ya nuu varku ka, sara mii saan ni ra ntsaa kuera nuu kuaꞌan kuera.
Ntantuku kue nivi Jesus
Cha kii xchaan, kue nivi na ntoyo inka tsio yuꞌu chikuii, ntsini na ña mituꞌun in varku ntsikaa yuꞌu chikuii ka cha kue nitsini na kee Jesus kuꞌun ya tsi kue chaa ntakaa ya ta nikee kuera kuaꞌan ra.
Cha ntsaa sava kue varku ña vatsi ñuu Tiveria, ntsai yachi nuu ntsitsaꞌan kuena ta ntakuaꞌa ya ñatatsaꞌvi nuu Stoꞌo Nchuxi tsaꞌa paa.
Jesus kuu paa ña saꞌa ña kuchaku na
Cha nuu ntsaa na inka tsio yuꞌu chikuii ka, ntaneꞌe na Jesus sara nintakatuꞌun na ya:
—Rabi, ¿a tsa nikunaꞌa nikitsaa ni yoꞌo?
Cha nikachi Jesus:
—Nakaꞌan ntaa yu nuu koyu, ña ntantuku koyu yu vari nineꞌe koyu ña ntsatsi koyu mancha ntsitu titsi koyu cha suu tsaꞌa ña nitsitu nini koyu ña kaꞌnu saꞌa̱.
Ma ntuku nchee koyu takua neꞌu nchai ña tiꞌvi, tia ntuku nchee koyu takua neꞌu nchai ña saꞌa ña koo koyu ichaꞌncha. Cha nchai yoꞌo kunkuaꞌa mee, ña kuu Chaa ntachuun Stoꞌo Nchuxi, vari meeya kuu Paa yu, ya stuu ña yuꞌu nuu ya vatsi̱.
Sara nintakatuꞌun na ya:
—¿Nchii tsini ñuꞌu saꞌa kue takua saꞌa kue ña kuni Stoꞌo Nchuxi?
Sara ntanchiko neꞌe Jesus:
—Ña kuni Stoꞌo Nchuxi saꞌa koyu kuu ña tsinu ini koyu mee, ya ntachuun Stoꞌo Nchuxi.
Sara nikachi kuena:
—¿Nchii kuu ña kaꞌnu snaꞌa ni nuu kue takua saan nakuni kue ra natsinu ini kue ña kaꞌan ni? ¿Cha nchii kuu ña saꞌa ni?
Kue taꞌa̱n kuena yata ntsatsi kuena maná ta ntsika na nuu cheꞌe, tono kaa nchaa nuu tuꞌun ya: “Ntsaꞌa ra paa antivi ntsatsi kuena.”<sup>b</sup>
—Nakaꞌan ntaa yu nuu koyu ña suu Moises kuu cha-nitsaꞌa paa antivi katsi kuena, tia Paa yu kuu ya tsaꞌa paa ntsitsa vatsi antivi nuu koyu.<sup>c</sup>
Vari paa ña tsaꞌa Stoꞌo Nchuxi kuu ña nuu antivi cha saꞌi ña kuchaku ntsitsa kue nivi ñayivi.
Sara nikachi na:
—Tata, ntikii so kuaꞌa ni paa ka nakatsi kue.
Cha Jesus nikachi ya:
—Mee kuu paa ña saꞌa ña kuchaku na. Na vatsi nuu̱ miki ka ntakuu na soko, cha na tsinu ini yu miki ka nta-ichi na.
Tia tsa nikachi yu nuu koyu ña kue tsinu ini koyu yu vasu ntsini koyu yu.
Ntiꞌi na tsaꞌa Paa yu nuu̱, vatsi na nuu̱, cha ntiꞌi na vatsi nuu̱, ma tatsi̱ na.
Vari kue ninuu̱ antivi takua saꞌa ña kuni yu, vatsi saꞌa̱ ña kuni ya ntachuun yu.
Cha ña kuni ya ntachuun yu kuu ña ma stoñuꞌu ni in na ntsaꞌa ya nuu̱, cha kuni ya ña kuntaschaku yu na kii santii.
Vari Paa yu kuni ya ña ntiꞌi na ña ntakuni ña kuu̱ Seꞌe ya cha tsinu ini na yu, kunkuchaku na ichaꞌncha, cha kuntaschaku yu na kii santii.
Sara nikitsaá kuena judio ntatuꞌun na vari kue taꞌan ini na ña Jesus nikachi ya ña kuu ya paa ña ninuu antivi.
Cha nikachi kuena:
Sara nikachi Jesus:
—Ma kaꞌan ka koyu saan.
Ni in na ma kuu kitsi nuu̱, tatu Paa yu, ya ntachuun yu, ma kunchaka ya na kitsi na nuu̱, cha mee kuu ya kuntaschaku na kii santii.
Kaa nchaa nuu tuꞌun ña nchaa kue chaa ntsikaꞌan yuꞌu nuu Stoꞌo Nchuxi: “Stoꞌo Nchuxi kusnaꞌa nuu ntiꞌi kue nivi.” Ñavi ntiꞌi na chaa soꞌo ña snaꞌa Paa yu cha kutuꞌva na nuu ya, cha kitsi na nuu̱.
Ñoꞌo kue kunia kachia ña nchii in na ntsini Paa yu, tia mituꞌun mee, ña vatsi nuu ya, ntsini yu ya.
Ñantaa kaꞌan yu ña na tsinu ini yu kunkoo na ichaꞌncha.
Mee kuu paa ña saꞌa ña kuchaku na.
Kue taꞌan koyu na yata ntsiꞌi na, vasu ntsatsi na maná nuu cheꞌe.
Tia yoꞌo inkaa paa ña nuu antivi cha na tsatsia ma naa na.
Mee kuu paa yoꞌo ña saꞌa ña kuchaku na, ña nuu antivi, cha na tsatsi paa yoꞌo kunkuchaku na ichaꞌncha. Cha paa ña kunkuaꞌa̱ kui kuñu yu, ña kunkuaꞌa̱ takua nakuchaku kue nivi ñayivi.
Sara kuena judio nikitsaá na tiin taꞌan na vari ntasaa na tsaꞌa tuꞌun yoꞌo cha nikachi na:
—¿Nixi kuu ña kuu kuaꞌi kuñu ña katso?
Cha Jesus nikachi ya:
Na tsatsi kuñu yu cha tsiꞌi na nii̱, kunkuchaku na ichaꞌncha, cha kuntaschaku yu na kii santii.
Vari kuñu yu kuu nchai ntsitsa, cha nii̱ kuu ncha-ntsitsa ña kunkoꞌo na.
Na tsatsi kuñu yu cha tsiꞌi na nii̱ yee na ini yu, cha mee yee yu ini na.
Paa yu, ya ntaa ntsitsa chaku, kuu ya ntachuun yu, cha chaku yu vari meeya chaku ya. Cha saani kuena kunkatsi yu, kunkuchaku na vari chaku yu.
Cha paa yoꞌo kuu ña nuu antivi, suu tono maná ña ntsatsi kue taꞌan koyu na yata sara naa na. Cha na tsatsi paa yoꞌo kunkuchaku na ichaꞌncha.
Cha ñoꞌo snaꞌa Jesus ini veꞌe sinagoga<sup>d</sup> ñuu Kapernaun.
Jesus tsaꞌa ya tuꞌun ña saꞌa ña kuchaku na ichaꞌncha
Cha kue nivi ntakaa ya nuu ntsini soꞌo na tuꞌun yoꞌo, kuaꞌa kuena nikachi na saan:
—Nchichi xeen kui ña ntakiꞌon tuꞌun yoꞌo, ¿ana kuu kuchaa soꞌi?
Cha Jesus tsa ntsini ya ña ntatuꞌun na ña kue taꞌan ini na, sara nikachi ya:
—¿Tuꞌun yoꞌo a stutsia koyu?
¿Nchii kunkuu tatu nakuni koyu ña mee, Chaa ntachuun Stoꞌo Nchuxi, nakaa kuꞌun yu nuu tsa saan ka ntsitsintuꞌu̱?
Espiritu ya kuu ña saꞌa ña kuchaku na, cha nivi ma kuu saꞌa na ñoꞌo. Cha kue tuꞌun ña nikaꞌan mee nuu koyu saꞌi ña kukumi koyu Espiritu Stoꞌo Nchuxi, ya saꞌa ña kuchaku koyu.
Jesus nikachi ya saan vari tsa tsini ya mancha ta tsaꞌa ana kuu na kue tsinu ini ya cha ana kuu chaa kuntakuaꞌa ya.
Sara nikachi tuku ya:
—Tsaꞌa ñaa kachi yu ña ni in na ma kuu kitsi nuu̱, tatu Paa yu ma saꞌa ya ña kitsi na nuu̱.
Cha mancha kii saan kuaꞌa nchuꞌa kuena ntakaa ya stakoo na ña kutakaa na ya, cha kue tsika ka na tsi ya.
Sara Jesus nintakatuꞌun ya nti-utsi-uvi kue chaa ntakaa ya:
—Saani kue meekoyu, ¿a kuni koyu stakoo koyu yu?
Cha ta Pedru nikachi ra:
—Stoꞌo, ¿ana nuu kuꞌun kue? Meeni kuu ya tsaꞌa tuꞌun ña saꞌa ña kuchaku kue ichaꞌncha.
Cha meekue tsinu ini kue cha tsini kue ña meeni kuu ya-ií vatsi nuu Stoꞌo Nchuxi.<sup>e</sup>
Sara nikachi Jesus:
—Mee ntakatsi nti-utsi-uvi koyu, tia in koyu kuu tono in tachi.
Kachi Jesus ñoꞌo tsaꞌa Juda, seꞌe Simon Iscariote, vari Juda kuu ña kuntakuaꞌa ya ntaꞌa kuena kuntasi ya, cha kuu ra in kue nti-utsi-uvi chaa ntakaa ya.
Kue ñani Jesus kue tsinu ini koyi ya
Cha kuyachi in viko kuena judio ña kintoo kuena ini veꞌe chava.<sup>a</sup>
Sara kue ñani ya nikachia tsi ya:
—Kuakee yoꞌo cha kuaꞌan kue ñuu kantuꞌu Judea, takua kuena ntakaa yo na yee ika nakuni na ña saꞌu.
Vari na kuni ña nakuni kue nivi na, kue saꞌa seꞌe na kue ñaꞌa. Cha tsaꞌa ña tsa saꞌu kue ñaꞌa yoꞌo, saꞌa tuki nuu ntiꞌi kue nivi.
Cha kue ñani meeya ni kue tsinu ini koyi ya.
Sara nikachi Jesus:
—Ntsain ka kitsaa kii̱, tia nchii kii nikuu ni kui kii vaꞌa nuu kue meekoyu.
Koo nchii tsaꞌa ña kue nivi yee ñayivi kuntasi na koyu, tia mee ra kuntasi na yu, vari kaꞌan yu tsaꞌa ñaváꞌa saꞌa na.
Kuaꞌan kué viko, mee ra ma kuꞌun yu, vari ntsain ka kitsaa kii̱.
Saan nikachi ya nuu kuena cha nikintoo ya Galilea.
Jesus inkaa ya viko cha viko ka kintoo kuena ini veꞌe chava
Cha nuu kuaꞌan kue ñani Jesus viko<sup>b</sup>, sara kuaꞌan tuku Jesus viko ka, cha saꞌa ya ña ma ntakuni na ya.
Cha kuena kumi chuun nuu kuena judio ntantuku na ya viko ka, cha kachi kuena:
Cha kue nivi iin ika ntatuꞌun yaa na tsaꞌa ya. In na kachi ña kuu ya in chaa vaꞌa, tia inka na kachi ña staꞌvia kue nivi.
Tia ni in na kue kaꞌan niꞌi tsaꞌa ya tsaꞌa ña yuꞌu na kuena kumi chuun.
Cha nuu nikusava viko, Jesus nikiꞌvi ya ini nuu inkaa veñuꞌu kaꞌnu cha nikitsaá ya snaꞌa ya nuu kue nivi.
Sara kuena kumi chuun nuu kuena judio kunaꞌa ini kuena, cha kachi na:
—¿Nixi saꞌa ñoꞌo ña tsinia tuꞌun yoꞌo cha ni in na kue nisnaꞌa nui?
Sara nikachi Jesus:
—Ña snaꞌa yu suu tuꞌun mee kui, tuꞌun ya ntachuun yu kui.
Cha kuena kuni ntsitsa saꞌa ña kuni Stoꞌo Nchuxi, kunkuni ntaa na tatu tuꞌun snaꞌa yu kui tuꞌun Stoꞌo Nchuxi a ña tuꞌun mee kui.
Na kaꞌan tuꞌun meena, ntuku na ña ntukaꞌnu na; tia na ntuku ña ntukaꞌnu ya ntachuun na, naka kuu na kaꞌan ñantaa cha kue staꞌvi na.
¿A kue nitsaꞌa Moises tuꞌun ntsaki Stoꞌo Nchuxi nuu koyu? Tia ni in koyu kue kantsitsa ntiꞌi ña kachia. ¿Chanu vaꞌa kuni koyu kaꞌnu yu?
Cha nikachi kue nivi:
—¡Nchaka tachi ni! Koo na kuni kaꞌni ni.
Sara Jesus nikachi ya:
Tia meekoyu chaꞌncha koyu iin lu kue seꞌe koyu kii una ña nikaku tsi, vasu kii suatu kui. Cha saan kantsitsa koyu tuꞌun ña ntakaꞌncha Moises, cha suu meera nitsaki ña koo saan, vari kue paa na xiꞌna kuu na ntsaki ña saan koi.
Cha tatu chaꞌncha koyu iin lu in suluu in suatu takua ma snaa koyu tuꞌun ña ntsaki Moises, ¿chanu vaꞌa ntasaa koyu tsiin tsaꞌa ña ntasavaꞌa̱ nii iki kuñu in chaa kii suatu?
Ma santaa koyu tuꞌun tsaꞌa na tono ncheꞌu na, kuncheu nakukui in ñantaa santaa koyu tsaꞌa na.
Jesus kaꞌan ya nchii vatsi ya
Cha sava kue nivi yee ñuu Jerusalen kachi kuena:
—¿A suu ñoꞌo kuu ña ntantuku na takua kaꞌni na ña?
Cha ika inkai kaꞌin nuu kue nivi cha ni in na kue tsasi ichi nui. ¿A ña kuena kumi chuun ntakuni ntaa na ña chaa yoꞌo kuu Cristo?
Tia tsino nchii vatsia, tia ta kunkitsi Cristo, ni in na ma kuni nchii kunkitsi ya.
Sara ini snaꞌa Jesus ini nuu inkaa veñuꞌu kaꞌnu, niꞌi nikaꞌan ya suꞌa:
—Kaꞌán koyu ña tsini koyu yu cha kaꞌán koyu ña tsini koyu nchii vatsi̱, tia kue vatsi tsaꞌa mee, cha ya-ntachuun yu vatsi, yaka kuu ya-ntaa, tia ntsíni koyu ya.
Tia mee ra tsini yu ya vari nuu ya vatsi̱ cha meeya ntachuun yu.
Sara nikuni na tiin na ya, tia ma nikuu saꞌa na, vari ntsain ka kitsaa kii ya.
Cha kuaꞌa nchuꞌa na ntsinu ini na ya cha kachi na:
Kue chaa fariseu kuni ra tiin ra Jesus
Sara kue chaa fariseu ntsini soꞌo ra ña kaꞌan kue nivi tsaꞌa Jesus, sara meekuera tsi kue sutu kuntsaꞌnu nuu kue sutu ntachuun na kue chaa nchaa veñuꞌu kaꞌnu takua natiin na ya.
Sara Jesus nikachi ya:
—Xoo ni kii kunkunkaa yu tsi koyu, sara sana kuntanchiko̱ nuu ya-ntachuun yu.
Kuntantuku koyu yu, tia ma ntaneꞌe koyu yu, vari ma kuu kuꞌun koyu nuu kunkunkaa yu.
Sara nikitsaá kuena judio ntakatuꞌun tsi taꞌan kuena:
—¿Nchii kunkuꞌun ñoꞌo, ña meeko ma kuu ntaneꞌe ko ña? ¿A kunkuꞌin nuu kuena judio ntoyo inka kue ñuu tsika, cha kusnaꞌi nuu kuena kue kuu judio?
¿Cha nchii kuni kachi ña nikachia: “Kuntantuku koyu yu, tia ma ntaneꞌe koyu yu, vari ma kuu kuꞌun koyu nuu kunkunkaa yu”?
Yucha chikuii chaku
Kii santii viko ka, kii kaꞌnu ka kui, cha kii saan Jesus ntakunchichi ya cha niꞌi nikaꞌan ya:
—¡Nchii in koyu ichi, kitsi koyu nuu̱ cha koꞌo koyu!
Na tsinu ini yu tono kachi nuu tuꞌun Stoꞌo Nchuxi, mancha ini na kunkana kue yucha chikuii chaku.
Ñoꞌo nikachi ya tsaꞌa Espiritu Stoꞌo Nchuxi ña kunineꞌe kuena kuntsinu ini ya. Cha Espiritu ntsain ka kitsai vari nchaa ka ntukaꞌnu Jesus.
Cha nuu ntsini soꞌo kue nivi tuꞌun yoꞌo, sava na kachi suꞌa:
—Ntaa ntsitsa ñoꞌo kuu chaa kaꞌan yuꞌu nuu Stoꞌo Nchuxi na nchato.
Cha inka na kachi:
—Ñoꞌo kuu Cristo.
Tia sava na kachi:
—Aꞌan, vari Cristo kue vatsi ya Galilea.
Kaa nchaa nuu tuꞌun Stoꞌo Nchuxi ña Cristo kunkitsi ya nuu ntiki tata nti ta David, cha kunkaku ya ñuu Belen, ñuu nti ta David.
Cha saan kue nivi sasiin taꞌan na tsaꞌa Jesus.
Cha sava na nikuni na kasi na ya vekaa, tia ni in na kue nisaꞌi.
Kuena kumi chuun kuntasi na Jesus
Ta ntanchiko kue chaa nchaa veñuꞌu kaꞌnu nuu inkaa kue chaa fariseu tsi kue sutu kuntsaꞌnu nuu kue sutu, sara kue chaa fariseu yoꞌo nintakatuꞌun ra kuena:
—¿Chanu vaꞌa kue nitsinchaka koyu ña kitsu?
Cha ntanchiko neꞌe kue chaa nchaa veñuꞌu ka:
Sara nikachi kue chaa fariseu tsi kuena:
—¿A saani ntsaꞌa koyu meu staꞌvia?
¿A yee in na kumi chuun a in chaa fariseu tsinu ini ña?
Tani kue nivi na kue skuaꞌa kuu na tsinu ini ña, cha ni ntsíni na tuꞌun ntsaki Stoꞌo Nchuxi, cha tsa ntoñuꞌu na nuu ya.
Sara nikachi ta Nicodemo, in chaa kuu fariseu, cha-ntsaꞌan ntatuꞌun tsi Jesus in tsikuaa, cha nikachi ra:
—¿A suu suꞌa kachi nuu tuꞌun ntsaki Stoꞌo Nchuxi ña ma kuu kacho ña in chaa kumi ra kuachi tatu nchaa ka kuchaa soꞌo ko ña ntakani ra, takua saan kuna nchii kuachi kumi ra?
Sara nikachi kuera:
—¿Cha meu a ña ñuu Galilea kuu tuku? Skuaꞌa tuꞌun Stoꞌo Nchuxi cha kunu ña ni in chaa kaꞌan yuꞌu nuu ya kue kee ra kue ñuu ña kantuꞌu Galilea.
[Sara ntiꞌi na kuanuꞌu na veꞌe na.<sup>c</sup>
Cha Jesus kuaꞌan ya yuku nani Olivo.
Jesus kue chaa kuachi ya ñaꞌá saꞌa kuachi
Sara inka kii ta ntuu ntanchiko ya ini nuu inkaa veñuꞌu kaꞌnu, sara nikuyachi kuaꞌa nchuꞌa kue nivi nuu ya cha ntsikuntuꞌu ya cha nikitsaá ya snaꞌa ya nuu na.
Sara sava kue skuleru ley tsi kue chaa fariseu nchaka kuera in ñaꞌá ñá ntatiin kuera saꞌi kuachi tsi in chaa, cha ntsani nchichi kuera ñá maꞌi ntiꞌi kuena,
—Mestru, ntatiin kue ñaꞌá yoꞌo ta saꞌi kuachi tsi inka chaa.
Ta ntsaꞌa Moises tuꞌun nuu ko, cha ntakaꞌncha ra chuun ña tsini ñuꞌu kaꞌni kuii ko kue ñaꞌá tsi yuú ta saꞌi kuachi tsi inka chaa. Cha meeni, ¿nchii kachi ni?
Ñoꞌo nintakatuꞌun na ya takua saꞌa na ña nastiꞌvi ya tsi tuꞌun ña kaꞌan ya, cha saan kuu chaa kuachi na ya. Tia Jesus ntakutanchee ya nuu ñuꞌú sara nikitsaá ya chaa ya tsi xini ntaꞌa ya.
Nuu tuchii ntakatuꞌun na ya, sara ntakunchichi ya cha nikachi ya tsi kuena:
—Tatu nchii in koyu koo kuachi kumi, xiꞌna ku kani yuú.
Sara ntakutanchee tuku ya nuu ñuꞌú cha chaa tuku ya.
Nuu ntsini soꞌo kuera tuꞌun yoꞌo, ta in ta in kuera nikee kuaꞌan, cha na xiꞌna ñuꞌu kuaꞌan kuu kue chaa ntsaꞌnu sana ntakaa kue chaa yucha kuaꞌan ra. Cha nintoo mituꞌun Jesus tsi ñaꞌá ntsani nchichi na nuu ya.
Sara ntakunchichi ya cha nintakatuꞌun ya ñá:
—Nana, ¿nchii iin kuena nchaka ni nikitsaa ni yoꞌo? ¿A ni in na kue chaa na kuachi ni?
Sara ntanchiko niꞌi:
—Ni in na, stoꞌo.
Sara nikachi Jesus:
—Saani mee ma chaa kuachi ni, kuaꞌan ni ra ma saꞌa ka ni kuachi.]
Jesus nikachi ya nuu kue nivi:
—Mee kuu ñanchii nuu ñayivi, cha na ntakaa yu kunkukumi na ñanchii ña saꞌa ña kuchaku na ichaꞌncha, cha miki kunkunkaa na nuu naa.
Cha kue chaa fariseu nikachi kuera:
—Meeni ntakani ni tsaꞌa meeni, tsaꞌa ñaa tuꞌun kaꞌan ni koo yaꞌvia.
Cha Jesus nikachi ya:
—Tuꞌun ntakani̱ yee yaꞌvia, vasu tsaꞌa̱ tuꞌun tsaꞌa mee, vari mee tsini yu nchii vatsi̱ cha tsini yu nchii kunkuꞌun yu, tia kue meekoyu ntsíni koyu nchii vatsi̱ ni nchii kunkuꞌun yu.
Kue meekoyu tsaꞌncha koyu kuachi tono kuaa ncheꞌe koyu, tia mee ra kue tsaꞌncha yu kuachi ni in na.
Tia tatu tsaꞌncha yu kuachi, ntaa saꞌa̱ ña, vari suu mituꞌu̱n saꞌi, tia ya saꞌi tsiin kuu Paa yu, ya ntachuun yu.
Cha kaa nchaa nuu tuꞌun ña ntsaꞌa Stoꞌo Nchuxi nuu meekoyu, ña tatu uvi na inuu so tsaꞌa na tuꞌun, tuꞌun kaꞌan na yee yaꞌvia.
Cha saan mee kuu ña tsaꞌa tuꞌun tsaꞌa̱, cha Paa yu ya ntachuun yu, tsaꞌa tuku ya tuꞌun tsaꞌa̱.
Sara nintakatuꞌun na ya:
—¿Nchii inkaa paa ni?
Cha ntanchiko neꞌe Jesus:
Ñoꞌo nikaꞌan Jesus ini nuu inkaa veñuꞌu kaꞌnu, ta snaꞌa ya nuu kue nivi yachi nuu kantuꞌu kue tsatu nuu soko na xuꞌun. Tia ni in na kue nitiin ya vari nchaa ka kitsaa kii ya.
Nuu kunkuꞌun Jesus ma kuu kuꞌun na
Jesus nikachi tuku ya nuu kue nivi:
—Mee kunkuꞌun yu, cha meekoyu kuntantuku koyu yu, tia kunkuu koyu nuu kuachi koyu. Nuu kunkuꞌun yu ma kuu tsaa koyu.
Sara nikachi kuena judio:
—¿A kunkaꞌnia mii ña kachia ña nuu kunkuꞌin ma kuu koꞌon?
Sara nikachi Jesus:
—Meekoyu na nuu ñuꞌu nchaꞌi kuu koyu, cha mee kuu ña vatsi antivi; meekoyu kuu koyu ña ñayivi, cha mee suu ña ñayivi kuu̱.
Tsaꞌa ñaa nikachi yu nuu koyu, ña kunkuu koyu nuu kue kuachi koyu, vari tatu kue tsinu ini koyu ña mee kuu ya kuu̱, kunkuu koyu nuu kuachi koyu.
Sara nintakatuꞌun na ya:
—Cha meeni, ¿ana kuu ni?
Sara nikachi ya:
—Mee kuu ña nikaꞌan nuu koyu mancha ta tsaꞌa.
Tia kue nitsitu nini kuena ña kaꞌan ya tsaꞌa Paa ya, ya intuꞌu antivi.
Tsaꞌa ñaa nikachi ya:
—Mancha ta kuntaneꞌe koyu yu nuu suku, mee, Chaa ntachuun Stoꞌo Nchuxi, saan sana kunkuni koyu ña mee kuu ya kuu̱, cha kue saꞌa̱ ña kuni mee, cha kaꞌan yu tani ña snaꞌa Paa yu nuu̱.
Vari ya ntachuun yu inkaa ya tsiin, cha Paa yu kue stakoo mituꞌun ya yu, vari saan so saꞌa̱ ña taꞌan ini ya.
Ta nikaꞌan Jesus ñoꞌo, kuaꞌa nchuꞌa nivi ntsinu ini na ya.
Jesus chaa kuachi ya kuena judio
Sara nikachi Jesus nuu kuena judio na ntsinu ini ya:
—Tatu kue meekoyu tuun nakunkaa koyu nuu tuꞌu̱n, ntaa ntsitsa kuu koyu na ntakaa yu,
cha kunkuni koyu ñantaa, cha ñantaa yoꞌo kusaꞌi ña kaku koyu nuu ña stoꞌó koyu.
Cha nikachi kuena:
—Meekue kuu kue seꞌe nti ta Abraham, cha ni in na miki nisaꞌa na ña tuchii sachuun chiꞌan kue nuu na, ¿nixi kuu ña kachi ni ña kaku kue nuu ña stoꞌó kue?
Sara nikachi Jesus:
—Ñantaa kaꞌan yu ña kuena saꞌa kuachi yee na nuu kuachi, cha mee ni kuachi kuu ña saꞌa ña tuchii nasaꞌa ii na ña.
Ñavi, tatu ya-kuu Seꞌe naskaku ya koyu, ntaa ntsitsa kunkaku koyu nuu ntiꞌi ña stoꞌó koyu.
Tsa tsini yu ña kuu koyu seꞌe nti ta Abraham, tia kuni koyu kaꞌni koyu yu, vari kue kantsitsa koyu tuꞌun snaꞌa yu.
Mee kaꞌan yu ña stuu Paa yu nuu̱, cha meekoyu kantsitsa koyu ña ntsini soꞌo koyu snaꞌa paa koyu.
Sara nikachi kuena:
—¡Paa kue kuu nti ta Abraham!
Tia Jesus nikachi ya:
—Tatu ntaa ntsitsa kuu koyu seꞌe nti ta Abraham, cha koo koyu tono ntsio ra.
Tia vasu kaꞌan yu ñantaa ña ntsini soꞌo̱ nuu Stoꞌo Nchuxi, meekoyu kuni koyu kaꞌni koyu yu, cha nti ta Abraham miki kusaꞌa ra ña saan.
Kue meekoyu saꞌa koyu tono saꞌa paa koyu.
Sara nikachi kuena:
—¡Meekue suu seꞌe ntaꞌvi na kuu kue! ¡Yee in mituꞌun Paa kue, ya-kuu Stoꞌo Nchuxi!
Cha Jesus nikachi ya:
—Tatu ntaa ña Stoꞌo Nchuxi kuu Paa koyu, meekoyu kuu ini koyu yu, vari mee vatsi nuu ya cha yoꞌo inkaa yu. Kue vatsi nuu mee, cha Stoꞌo Nchuxi kuu ya-ntachuun yu.
Meekoyu kuu koyu tono paa koyu ña kuu tachi kuntsaꞌnu, cha kuni koyu saꞌa koyu ña taꞌan inia. Cha mancha ta tsaꞌa tsaꞌnia nivi, cha kue tuun inkai nuu ñantaa, vari koo ñantaa inkaa nui. Ta kaꞌin tuꞌun staꞌvi, kaꞌin tono kui, vari kui in ntisachi cha kui tata ñastaꞌvi.
Tia mee ña kaꞌan yu tuꞌun ntaa, kue tsinu ini koyu tuꞌun kaꞌan yu.
Ni in koyu ma kuu snaꞌa ña kumi̱ kuachi. Cha tatu kaꞌan yu ña ntaa, ¿chanu vaꞌa kue tsinu ini koyu tuꞌun kaꞌan yu?
Na ntakuaꞌa meena nuu Stoꞌo Nchuxi, chaa soꞌo na tuꞌun kaꞌan ya, tia tono kue meekoyu kue nintakuaꞌa koyu meu nuu ya, kue kuni koyu kuchaa soꞌo koyu tuꞌun ya.
Jesus kaꞌnu ka kuu ya susaan nti ta Abraham
Sara nikachi kuena judio tsi Jesus:
—Nikaꞌan ntaa kue ña kuu in na ntaꞌa ñuu Samaria cha nchaka tachi yo.
Cha nikachi Jesus:
—Mee koo tachi nchaka yu. Ña saꞌa̱ kuu ña ntachi ñuꞌu̱ Paa yu, tia kue meekoyu koo ña iñuꞌu koyu yu.
Mee kue ntuku ña ntukaꞌnu̱, cha Stoꞌo Nchuxi saꞌa ya ña ntukaꞌnu̱, cha yaka kuu ya tsaꞌncha kuachi.
Ñantaa kaꞌan yu nuu koyu ña na kantsitsa tuꞌu̱n kaꞌan yu ma naa na.
Sara nikachi kuena judio:
—Vichi ra kuntaa ini kue ña nchaka tachi yo. Nti ta Abraham tsi ntiꞌi kue chaa ntsikaꞌan yuꞌu nuu Stoꞌo Nchuxi ntsiꞌi kuera, cha meu kachu ña kuena kantsitsa tuꞌun kaꞌun ma kuu na.
Sara ntanchiko neꞌe Jesus:
—Tatu mee nantasakaꞌnu mee, koo yaꞌvia, tia ya saꞌa ña ntukaꞌnu̱ kuu Paa yu, ya kachi koyu kuu Stoꞌo Nchuxi ya tsinu ini koyu.
Tia kue meekoyu ntsíni koyu ya. Cha mee ra tsini yu ya, cha tatu nakachi yu ña ntsíni yu ya, kuu̱ in ntisachi tono kue meekoyu. Cha ñantaa kui ña tsini yu ya cha kantsitsa̱ tuꞌun ya.
Cha nti ta Abraham, nti tatsaꞌnu koyu, nikusii nchuꞌa ini ra ta ntsini ra kii kunkitsi̱, cha ntsini ra ña, cha nikuacha ra.
Cha kuena judio nikachi na tsi Jesus:
—Ni ntsain ka tsau uvi-xiko-utsi kuia cha ¿nixi kuu ña kachu ña ntsinu nti ta Abraham?
Cha nikachi Jesus:
—Ñantaa kaꞌan yu ña mancha ta nchaa ka koo Abraham, tsa saan mee kuu ya kuu̱.
Sara ntiin kuena yuú takua kani na ya, tia Jesus nikiꞌvi ya maꞌi kue nivi ka cha nikee ya veñuꞌu ka ra kuaꞌan ya.
Jesus stata ya in chaa nikaku kuaa
Cha ini kuayaꞌa Jesus, ntsini ya ñantuꞌu in chaa nikaku kuaa.
Cha kue chaa ntakaa ya nintakatuꞌun kuera ya:
—Rabi, ¿chanu vaꞌa nikaku kuaa chaa yoꞌo? ¿A tata ra tsi nana ra saꞌa kuachi a ña meera saꞌa kuachi?
—Suu tsaꞌa kuachi meera kui, ni suu tsaꞌa kuachi tata ra ni nana ra kui. Tia nikaku kuaa ra takua saan nakutuu ñakaꞌnu kusaꞌa Stoꞌo Nchuxi tsi ra.
Ini tuu ka, tsini ñuꞌu saꞌa̱ ña ntakaꞌncha ya ntachuun yu saꞌa̱, vari tsa kuyachi kuaa, cha tsikuaa ni in na ma kuu saꞌa niñaꞌa.
Cha ini inkaa yu ñayivi yoꞌo, kuu̱ ñanchii nui.
Cha nuu ntsinu nikaꞌan ya tuꞌun yoꞌo, ntivi sii ya nuu ñuꞌú, cha tsi nchayuꞌu ya savaꞌa ya luluu nchaꞌi sara nchiꞌi ya ña sata ntuchi nuu chaa ka.
Sara nikachi ya:
—Kuaꞌan, ntakachu nuu ku nuu chikuii Siloe —Siloe kunia kachia Ntachuun na.
Sara ntsaꞌan chaa ka ntakacha ra nuu ra, sara nikuu ncheꞌe ra cha kuanuꞌu ra.
Cha kuena yee yachi tsi ra tsi kuena ntsitsini ña ntsitsika ra xuꞌun, ntakatuꞌun tsi taꞌan kuena:
—¿A suu ñoꞌo kuu ña ntsitsintuꞌu tsika xuꞌun?
Cha sava kuena kachi:
—Aan, ika ra.
Tia inka na kachi:
—Aꞌan, saan so kaa ra tia suu ra.
—Aan, mee kui.
Sara nintakatuꞌun na ra:
—¿Cha nixi kuu ña vichi ra kuu ncheꞌu?
Sara ntanchiko neꞌe ra:
—Chaa ka ña nani Jesus savaꞌa ra nchaꞌi ra nchiꞌi ra ña sata ntuchi nuu̱, sara nikachi ra tsiin: “Kuaꞌan, ntakachu nuu ku nuu chikuii Siloe.” Cha ntsaꞌan yu, cha ntakacha nuu̱, sara nikuu ncheꞌe̱.
Sara nintakatuꞌun na ra:
—¿Nchii inkaa chaa ka?
Cha nikachi ra:
—Ntsíni yu.
Kue chaa fariseu xchichi ra chaa ntsikuu ntikuaa
Cha kuaꞌan kuena tsi chaa ntsikuu ntikuaa nuu kue chaa fariseu.
Cha kui in kii suatu ta savaꞌa Jesus nchaꞌi ra stata ya nuu chaa ka.
Sara kue chaa fariseu ka nintakatuꞌun tuku na ra, nixi kuu ña kuu ncheꞌe ra, sara nikachi ra:
Sara nikachi sava kue chaa fariseu ka:
—Chaa ña stata chaa yoꞌo kue vatsia nuu Stoꞌo Nchuxi, vari saꞌi ña ma kuu saꞌa na kii suatu tono ntsaki ya.
Tia sava tuku na kachi:
—¿Nixi kuu ña in nivi kuachi kuu saꞌi ñakaꞌnu tsi ñavii tono ñoꞌo?
Cha saan kue nikitaꞌan tuꞌun ntatuꞌun kuena.
Sara nintakatuꞌun tuku na chaa ntsikuu ntikuaa ka:
—¿Tono meu ña ntasavaꞌa chaa ka ntuchi nuu ku, ¿nchii kachu tsaꞌi?
Sara nikachi chaa ka:
—Kuu ra in chaa kaꞌan yuꞌu nuu Stoꞌo Nchuxi.
Tia kuena judio ka kue nitsinu ini na ña ntsikuu ra in chaa kuaa cha vichi ra ntatuu nuu ra, tsaꞌa ñaa nikana na tata ra tsi nana ra,
sara nintakatuꞌun na kuena:
—¿A seꞌe kueni kuu ñoꞌo ña kachi kueni nikaku kuaa? Cha vichi, ¿nixi kuu ña kuu nchiꞌi?
Sara ntanchiko neꞌe tata ña tsi nana ña:
tia ntsíni kue nixi kuu ña vichi kuu nchiꞌi, cha ni ntsíni kue ana kuu na stata ña. Ntakatuꞌun kueni ña vari tsa vaꞌi, cha tsa kuu kuaꞌa mii tuꞌun.
Suꞌa nikachi tata ña tsi nana ña vari yuꞌu na, vari kuena judio kumi chuun tsa nchitaꞌan kuera tuꞌun ña kuena kunkachi ña Jesus kuu ya ya-kuu Cristo, kuntatsi kuera na kee na nuu kuena sinagoga.
Tsaꞌa ñaa nikachi tata ña tsi nana ña: “Ntakatuꞌun kueni ña vari tsa vaꞌi.”
Sara kuena judio kumi chuun nikana tuku na chaa ntsikuu ntikuaa, cha nikachi na tsi ra:
—Tsaa yuꞌu nuu Stoꞌo Nchuxi ña kaꞌun ña ntaa. Meekue ra tsini kue ña chaa ka kui nivi kuachi.
Cha nikachi ra:
—Ntsíni yu a ña nivi kuachi kuu ra. Ña tsini yu kuu ña ntsikuu̱ ntikuaa cha vichi ra ncheꞌe̱.
Sara nintakatuꞌun tuku na ra:
—¿Nchii saꞌi tsiun? ¿Nixi saꞌi ña kuu ncheꞌu?
Cha nikachi ra:
—Tsa ntakani̱ nuu kueni tia kue chaa soꞌo kueni. ¿Chanu vaꞌa kuni tuku kueni ña ntachiko koo ntakani̱ ña nuu kueni? ¿A kuni tuku kueni kutakaa ni ra?
Sara kini nikaꞌan na tsi ra, cha nikachi na:
—Meu ntakau chaa ka, tia meekue ntakaa kue nti ta Moises.
Cha nikachi ra:
—¡Kunaꞌa ini yu ña meekueni ntsíni kueni nchii vatsi ra, cha meera ntasavaꞌa ra nuu̱!
Cha tsino ña Stoꞌo Nchuxi kue chaa soꞌo ya ña tsika nivi kuachi, tia chaa soꞌo ya tani ña tsika kuena ntasakaꞌnu ya cha saꞌa na ña kuni ya.
Miki tsini soꞌo ko ña in na ntasavaꞌa nuu in na nikaku kuaa.
Tatu chaa ka kue vatsi ra nuu Stoꞌo Nchuxi, ma kuu saꞌa ra niñaꞌa.
Cha nikachi kuena tsi ra:
—Meu kuu nivi kuachi, nikaku ra ntsaꞌnu nuu kuachi, cha vichi ra, ¿a kunu snaꞌu nuu kue meekue?
Sara ntatsi kuena ra.
Na kachi ña ncheꞌe na tia ntuu nuu na
Sara Jesus ntsini soꞌo ya ña ntatsi na chaa ntsikuu ntikuaa ka, cha nuu ntaneꞌe ya ra, nintakatuꞌun ya ra:
—¿A tsinu inu Chaa ntachuun Stoꞌo Nchuxi?
Sara nikachi ra:
—Tata, ntakani ni nuu̱ ana kuu ya, takua natsinu ini yu ya.
—Tsa ntsinu ya; ika ya-kuu ya-kaꞌan tsiun.
Sara chaa ka ntsikutsiti ra nuu Jesus, cha nikachi ra:
—Tsinu ini yu ni, Stoꞌo̱ —sara ntasakaꞌnu ra ya.
Sara nikachi Jesus:
—Mee vatsi stuu ñantaa nuu kue nivi yee ñayivi, takua kuena ntikuaa nakuu kunchee na, cha kuena ncheꞌe nakukuaa na.
Sara sava kue chaa fariseu inkaa tsi ya, nuu ntsini soꞌo ra tuꞌun yoꞌo, nintakatuꞌun kuera ya:
—¿A kaꞌan ni ña saani meekue kuu kue ntikuaa?
Sara ntanchiko neꞌe Jesus:
—Tatu ntikuaa kuu koyu, koo kuachi kumi koyu, tia tsaꞌa ña kachi koyu ña ncheꞌe koyu, ñavi kumi ii koyu kuachi.
Chaa nchaka ntikachi tsi kue ntikachi ra
Sara nikachi Jesus:
—Ñantaa kui ña na kue kiꞌvi chi yuyeꞌe tsaku ntikachi cha kiꞌvi na inka tsio, kuu na ntikuiꞌna chii cha kuu tuku na na skuiꞌna tuchii so.
Tia chaa kiꞌvi chi yuyeꞌe kuu ra chaa nchaka kue ntikachi.
Cha ta ntava ntiꞌi ra ntikachi ra yuyeꞌe, ntasnuu ra kuaꞌan ra nuu kueti, cha kue ntikachi ntakaa ti ra vari ntakuni ti ntusu yuꞌu ra.
Tia ma kutakaa kueti inka nivi, cha tsinu ti nuu na vari kue ntakuni ti ntusu yuꞌu na.
Jesus nikaꞌan ya tuꞌun nchichi yoꞌo nuu kuena, tia kue nitsitu nini kuena ña nikuni ya kaꞌan ya nuu na.
Jesus kuu ya ya-vaꞌa nchaka ntikachi
Tsaꞌa ñaa Jesus nikachi tuku ya:
—Ñantaa kaꞌan yu ña mee kuu yuyeꞌe nuu yaꞌa kue ntikachi.
Ntiꞌi kuena nikitsi ta kumani ka kitsi̱, kuu kuena ntikuiꞌna chii tsi na skuiꞌna tuchii so, tia kue ntikachi kue nikantsitsa ti ña kaꞌan kuena.
Mee kuu yuyeꞌe, cha na kiꞌvi nuu̱ kunkaku na. Cha kunkukuu na tono in ntikachi ña kiꞌvi ti cha kee ti ra ntaneꞌe ti icha.
’Ntikuiꞌna vatsia takua skuiꞌni, cha kaꞌnia, cha snai. Cha mee vatsi takua kuchaku na, cha saan vii nchuꞌa so nakuchaku na nuu̱.
Mee kuu ya-vaꞌa nchaka ntikachi, cha ya-vaꞌa nchaka ntikachi yoꞌo yee ya ña kuu ya tsaꞌa kueti.
Tia na kuu musu ni, cha nchaka na ti tani tsaꞌa ña kiꞌin yaꞌvi na, cha ta vatsi in ntivaꞌu, stakoo mituꞌun na kueti cha tsinu na vari suu sana na kuu ti. Cha ntivaꞌu ka tian sava ntikachi ka cha stucha nui sava ka kueti.
Cha na yoꞌo kue naꞌa na tsaꞌa kue ntikachi ka, naꞌa ka na tsaꞌa ña kiꞌin yaꞌvi na.
’Mee kuu ya-vaꞌa nchaka ntikachi, cha tsini yu kue ntikachi̱ cha saani tsini tuku ti yu,
Cha saani kumi̱ tuku ntikachi ña suu kiti tsaku yoꞌo kuu ti, cha tsini ñuꞌu kuꞌun yu ntakiꞌin ti cha kunkantsitsa ti ña kaꞌan yu cha in sana kuntuu ntiꞌi kueti, cha mituꞌun na kunkunchaka kueti.
’Paa yu kuu ini ya yu vari kunkuaꞌa mee ña kuu yu takua saan ntachaku yu.
Ni in na ma xita ña kuchaku yu, tia mee kuu ya kuntakuaꞌi tono kuni mee. Mee kumi nchee takua ntakuaꞌa ña chaku yu, cha kumi̱ tuku nchee takua ntachaku yu. Ñoꞌo kuu ña ntakaꞌncha Paa yu nuu̱.
Cha nuu ntsini soꞌo kuena judio tuꞌun yoꞌo, sasiin taꞌan tuku kuena.
Cha kuaꞌa nchuꞌa na kachi suꞌa:
—¿Chanu vaꞌa chaa soꞌo koyu ña kaꞌin? Ña sana kui vari nchaka tachi ña.
Tia inka na kachi suꞌa:
—Ni in nivi ña nchaka tachi kue kaꞌin suꞌa. ¿A kuu saꞌa tachi ña ntakunchee kuena kuaa?
Kue nivi kuntasi na Jesus
Kui yoo vitsi, cha ñuu Jerusalen ntasakaꞌnu na viko ña ntakuꞌun ini na kii ña ntasa-ii na veñuꞌu kaꞌnu.
Cha Jesus inkaa ya ini nuu inkaa veñuꞌu kaꞌnu, cha tsika nuu ya titsi xikua veꞌe ña nani Salomon.
Sara ntukucha kuena judio nuu inkaa ya sara nintakatuꞌun na ya:
—¿Mancha nchii kii kuntakanu ñantaa nuu kue? Tatu meu kuu ya kuu Cristo, ntakani ntau nuu kue.
—Tsa ntakani̱ nuu koyu cha kue tsinu ini koyu yu. Ntiꞌi so ña saꞌa̱, yuꞌu nuu Paa yu saꞌa̱ ña, cha ñaka kuu ña ntakani ana kuu̱.
Tia meekoyu kue tsinu ini koyu yu vari kue kuu koyu tono ntikachi̱.
Cha kuena kuu tono ntikachi̱ chaa soꞌo na ña kaꞌan yu cha mee ra tsini yu na cha ntakaa kuena yu.
Cha kunkuaꞌa̱ ña kuchaku na ichaꞌncha, cha ma ntoñuꞌu na, cha ni in na ma kuu xita na kuena ntaꞌa̱.
Cha Paa yu kuu ya-ntsaꞌa na nuu̱, cha ni in na ma kuu xita na kuena ntaꞌa Paa yu vari kumi ka ya nchee susaan ka ntiꞌi kuena.
Paa yu tsi mee in mituꞌun kuu kue.
Sara kuena judio ntiin tuku kuena yuú takua kaꞌni na ya,
tia Jesus nikachi ya:
—Kuaꞌa nchuꞌa ña vaꞌa saꞌa̱ nuu koyu tsi nchee Paa yu, ¿cha nchii tsaꞌa kuu ña kuni koyu kaꞌnu yu?
Cha nikachi kuena judio:
—Kue kuni kue kaꞌni kue yo tsaꞌa ñavaꞌa saꞌu, tia tsaꞌa ña kini kaꞌun tsaꞌa Stoꞌo Nchuxi, cha kachu ña inuu kuu tsi ya tia meu nivi kuu, ñavi kuni kue kaꞌni kue yo.
Sara nikachi Jesus:
—Nuu tuꞌun ña ntsaꞌa Stoꞌo Nchuxi nuu meekoyu kaa nchaa ña kachi ya ña “kue meekoyu ña kuu koyu nivi ñuu Israel kuu koyu stoꞌo nchuxi lu.”<sup>a</sup>
Cha tatu Stoꞌo Nchuxi ntasa-ií ya yu cha ntachuun ya yu ñayivi, ¿nixi kuu ña kachi koyu ña kini kaꞌan yu tsaꞌa ya, tsaꞌa ña nikachi yu ña kuu̱ Seꞌe Stoꞌo Nchuxi?
Tatu kue saꞌa̱ ña saꞌa Paa yu, ma tsinu ini koyu yu.
Cha tatu saꞌa̱ ña, vasu ni kue tsinu ini koyu yu, tsinu ini koyu ña saꞌa̱, takua nakutu nini ntaa koyu ña Paa yu inkaa ya ini yu cha mee inkaa yu ini ya.
Cha inka tuku nikuni na tiin na ya, tia nikaku ya ntaꞌa na.
Sara ntanchiko Jesus inka tsio yuꞌu yucha Jordan, cha nikintoo ya nuu ntsikaa ta Juaa ntsiskuantucha ra.
Cha kuaꞌa nchuꞌa nivi ntsaꞌan na nuu inkaa ya, sara ntatuꞌun kuena:
—Ñantaa kui ña ta Juaa koo ña kaꞌnu ña miki tsino nisaꞌa ra, tia ntiꞌi ña nikaꞌan ra tsaꞌa chaa yoꞌo kui ñantaa.
Cha kuaꞌa nchuꞌa kuena ika ntsinu ini na Jesus.
Ta katuꞌun na nuu Jesus ña tsatu nchuꞌa kuꞌu ta Lazaro
In chaa nani Lazaro tsatu nchuꞌa kuꞌu ra cha yee ra ñuu Betania, ñuu nuu yee tuku na Maria tsi kuꞌi na Marta.
Maria yoꞌo kui kuaꞌa ta Lazaro, cha kuu tuki ñá ntsacha xiko asi tsaꞌan sata tsaꞌa Stoꞌo Jesus, sara stayai tsaꞌa ya tsi ixi xinia.
Cha na Maria yoꞌo tsi kuꞌi ntanchuun koyi tuꞌun nuu Jesus cha kachi koyi suꞌa:
—Stoꞌo, chaa vaꞌa nchaka taꞌan tsi ni, kuꞌu ra.
—Kueꞌe yoꞌo suu ña kunkaꞌni ra kui, tia kusaꞌi ña kuni na ñavii ntatu kuu Stoꞌo Nchuxi, cha saan kunkuni tuku na ñavii ntatu kuu Seꞌe ya.
Cha Jesus kuu ini ya na Marta tsi kuꞌi tsi kuaꞌi ta Lazaro.
Cha nuu ntsini soꞌo ya ña kuꞌu ta Lazaro, sara nikintoo ya uvi ka kii nuu inkaa ya.
Saan sana nikachi ya tsi kue chaa ntakaa ya:
—Nantanchiko toko kue ñuu ña kantuꞌu Judea.
Cha nikachi kue chaa ntakaa ya:
—Rabi, ta tsa keꞌen kii kuena judio nikuni na kaꞌni na ni tsi yuú, ¿cha a kuni tuku ni ntanchiko ni ika?
Sara ntanchiko neꞌe Jesus:
—¿A suu utsi-uvi hora kumi in ntuu? Cha na tsika ntuu ma kachiꞌi na, vari yee ña nchii nuu na cha nchia nuu nii ñayivi.
Tia na tsika tsikuaa, kachiꞌi na vari koo ña nchii nuu na.
Sara nikachi tuku ya:
—Ñani ko Lazaro kixi ra, tia kunkuꞌun yu ntaneꞌe ra.
Tsaꞌa ñaa kue chaa ntakaa ya nikachi kuera:
Tia ña kachi Jesus kuu ña Lazaro tsa ntsiꞌi ra, tia kue chaa ntakaa ya kaꞌán kuera ña kaꞌan ya tsaꞌa ña kixi ra.
Sara Jesus nikaꞌan ntaa ya nuu kuera:
—Lazaro ntsiꞌi ra.
Cha kuacha yu ña kue nitsikaa yu ika, vari saan vaꞌa ka kui nuu koyu, takua tsinu ka ini koyu yu. Tia nakoꞌon kunchee ko ra.
Sara ta Tomas, chaa skunani na Kuati, <sup>a</sup> nikachi ra nuu sava ka kue chaa ntakaa Jesus:
—Nakuꞌun toko takua nakuu ko tsi ya.
Jesus kuu ya-ntaschaku kue nivi
Cha ta nikuyachi Jesus ñuu ka, ntsini ya ña tsa niketa kumi kii ña ntsaꞌan siaꞌa na iki kuñu ta Lazaro ini nama.
Cha ñuu Betania kantuꞌi yachi ñuu Jerusalen, kuaa uni kilometru ña tsika.
Cha kuaꞌa nchuꞌa kuena judio ntsaꞌan kunchee na na Marta tsi na Maria takua ntakuaꞌa na tuꞌun nchee inia, tsaꞌa ña ntsiꞌi kuaꞌi.
Cha nuu ntsini na Marta ña Jesus kuyachi ya ntsaa ya, nikii kuaꞌin takua tsataꞌin ya, tia na Maria nikintoi veꞌe.
Sara ta ntakitaꞌan na Marta tsi Jesus nikachia tsi ya:
—Stoꞌo, tatu nitsikaa ni yoꞌo, kuaꞌa̱ ra ma kuu ra.
Cha nikachi Jesus:
—Kuaꞌu kuntachaku ra.
Cha nikachi na Marta:
—Aan, tsa tsini yu ña kuntachaku ra kii santii ta kuntachaku kuena ntsiꞌi.
Sara nikachi Jesus:
—Mee kuu ña saꞌa ña ntachaku na, cha saꞌa̱ ña koo na. Cha kuena tsinu ini yu kuntachaku na vasu ntsiꞌi na.
Cha ntiꞌi na chaku cha tsinu ini na yu, ma kuu na ichaꞌncha. ¿A tsinu inu ñoꞌo?
Sara nikachia:
—Aan, Stoꞌo, mee tsinu ini yu ña meeni kuu ni Cristo, Seꞌe Stoꞌo Nchuxi, ya vatsi skaku kue nivi ñayivi, tono nikachi Stoꞌo Nchuxi.
Jesus tsaku ya tsaꞌa ña ntsiꞌi Lazaro
Nuu ntsinu nikaꞌan na Marta tuꞌun yoꞌo, ntsaꞌin nikatuꞌin nuu na Maria, cha nikaꞌan yai:
—Mestru inkaa ya yoꞌo cha kana ya yo.
Cha nuu ntsini soꞌi ñoꞌo, ninumia ntakuian cha kuaꞌin nuu inkaa Jesus.
Cha kuena judio na nikitsaa veꞌe na Maria na ntakuaꞌa tuꞌun nchee inia, nuu ntsini kuena ña ntakuian numia cha sketi nikii kuaꞌin, sara kuena yoꞌo ntakaa na ñá kuaꞌan na vari nikaꞌán kuena ña kuaꞌin kuakui nuu inkaa nama.
Cha nuu ntsaa na Maria nuu inkaa Jesus, ntsikutsitia nuu tsaꞌa ya, cha nikachia:
—Stoꞌo, tatu nitsikaa ni yoꞌo, kuaꞌa̱ ra ma kuu ra.
Cha Jesus nuu ntsini ya ña tsaku na Maria tsi kuena judio, kuena ntsaa tsian, ntakuꞌu xini ya cha ntutsi xeen ini ya,
sara nintakatuꞌun ya kuena:
—¿Nchii ntsaki koyu ra?
Sara nikachi kuena:
—Naꞌa ni kunchee ni, Stoꞌo.
Sara Jesus ntsaku ya.
Sara nikachi kuena judio:
—¡Kunchee kueni ña chaa yoꞌo ntsikuu ini nchuꞌi ntii yoꞌo!
Tia sava kuena kachi suꞌa:
—Ñoꞌo ntasavaꞌi nuu in chaa kuaa, ¿chanu vaꞌa kue nisaꞌi ña ta Lazaro ma kuu ra?
Sara Jesus nikuyachi ya yuꞌu nama cha ntakuꞌu tuku xini ya. Cha nama ka kui in kava iyu cha ntasi in yuú kaꞌnu yuyeꞌe ka.
Sara nikachi ya:
—Xita yuú tsaan.
Cha na Marta, kuaꞌa chaa ntsiꞌi ka, nikachia:
—Stoꞌo, tsa tsaꞌan iki kuñu ra vari tsa niketa kumi kii ña ntsiꞌi ra.
Cha nikachi Jesus suꞌa:
—Tsa nikaꞌan yu nuu ku ña tatu tsinu inu yu, kunkunu ñavii ntatu kuu Stoꞌo Nchuxi.
Sara nixita kuena yuú ña ntasi ika, cha Jesus ntaneꞌe ya nuu ya antivi, cha nikachi ya:
—Paa, ntakuaꞌa̱ ña tatsaꞌvi ni vari chaa soꞌo ni ña kaꞌan yu.
Cha mee tsini yu ña saan so chaa soꞌo ni ña kaꞌan yu, tia nikachi yu saan tsaꞌa kuena iin yoꞌo, takua saan natsinu ini na ña meeni kuu ya ntachuun yu vatsi̱.
Nuu ntsinu nikaꞌan ya saan, niꞌi nikana ya:
—¡Lazaro, kuaketa kitsu!
Sara chaa ntsiꞌi ka niketa ra, cha nchiku saꞌma ntaꞌa ra tsi tsaꞌa ra, cha ituu in saꞌma nuu ra. Sara nikachi Jesus tsi kuena:
Kuena kuntsaꞌnu tsaꞌncha kuachi chitaꞌan na tuꞌun ña in nivi nakuu nuu nii ñuu
Sara kuaꞌa nchuꞌa kuena judio na ntsaꞌan kunchee na Maria, ntsinu ini kuena Jesus vari ntsini kuena ña saꞌa ya ika.
Tia sava tuku kuena ntsaꞌan na nuu kue chaa fariseu, sara ntakani na ña saꞌa Jesus.
Sara kue chaa fariseu tsi kue sutu kuntsaꞌnu nuu kue sutu, satutu na kuena kuntsaꞌnu tsaꞌncha kuachi, cha nikachi na:
—¿Nchii kusaꞌa ko tsi chaa ka?, ña saꞌi kuaꞌa nchuꞌa so ña kaꞌnu ña miki kuu.
Tatu nakuaꞌa ko ichi ña saꞌi ña saan ni, ntiꞌi so kue nivi kuntsinu ini na ña, sara kuena kumi chuun ñuu Roma kunkitsi na ra kusnaa na veñuꞌu ko tsi ñuu ko.
Tia in kue sutu yoꞌo, cha-nani Caifas, ña kuia saan kuu ra sutu ña kuu xini nuu ntiꞌi kue sutu, cha nikachi ra:
—Meekoyu niñaꞌa ntsini koyu,
cha ni kue tsitu nini koyu ña vaꞌa ka kui nuu koyu ña kuu in nivi nuu ñuu, susaan ka ña naa nii ñuu.
Tia Caifas kue nikitsia ini ra kaꞌan ra saan, tia nikana tuꞌun yoꞌo yuꞌu ra vari kuia saan kuu ra sutu kuu xini nuu ntiꞌi kue sutu, cha nikaꞌan ra ña kunkuu tsi Jesus, ña kunkuu ya tsaꞌa ñuu kuena judio.
Cha ma kuu ya tani tsaꞌa ñuu kuena judio, vari saani kunkuu ya tsaꞌa kue seꞌe Stoꞌo Nchuxi, kuena nintucha nuu, cha kuntasatutu ya kuena cha in kuntuu na.
Tsaꞌa tuꞌun yoꞌo, mancha kii saan kuena judio kumi chuun nchitaꞌan na tuꞌun ña kaꞌni na Jesus.
Tsaꞌa ñaa, Jesus kue nitsika nuu ka ya maꞌi kuena judio, cha nikee ya kue ñuu Judea, sara kuaꞌan ya yachi nuu cheꞌe, in ñuu nani Efrain, cha ika nintoo ya tsi kue chaa ntakaa ya.
Cha kantantuku kuena Jesus, cha ntakatuꞌun tsi taꞌan kuena ini nuu inkaa veñuꞌu kaꞌnu:
—¿Nixi kaꞌán koyu? ¿A kunkitsia viko a ña ma kitsia?
Cha kue sutu kuntsaꞌnu nuu kue sutu tsi kue chaa fariseu ntakaꞌncha kuena chuun ña tatu nchii in na tsini nchii inkaa Jesus, tsini ñuꞌu ntakani na takua kuu tiin na ya.
Na Maria tsosi xiko asi sata tsaꞌa Jesus
Sara ta kumani ka iñu kii takua kitsaá viko Pascua, Jesus ntsaa ya ñuu Betania nuu yee ta Lazaro, chaa ntaschaku ya.
Cha ika savaꞌa na ña kuxini na tsi Jesus, cha na Marta chikai nchai, sara ta Lazaro intuꞌu ra tsitsaꞌan ra tsi ya nuu mesa.
Sara na Maria nai kuaa sava litru nchaxiko asi, nchaa ntinuu, nchaa yaꞌvi nchuꞌa, nchaa kana yoꞌo yutu nani nardo. Sara ntsosi ra sata tsaꞌa Jesus sara stayai tsaꞌa ya tsi ixi xinia. Sara ntsitu so xiko nii ini veꞌe ka.
Cha Juda Iscariote, in kue chaa ntakaa ya, ña kuntakuaꞌa ya, nikachi ra:
—¿Chanu vaꞌa kue nixiko na nchaxiko asi yoꞌo kuaa uni-sientu denariu, <sup>a</sup> cha kuaꞌa na ña nuu kuena kuntaꞌvi?
Cha nikachi Juda ñoꞌo suu tsaꞌa ña ñuu ini ra tsaꞌa kuena kuntaꞌvi, tia nikachi ra saan vari naa ra kue xuꞌun ña tsaꞌa na nuu kue chaa ntakaa Jesus, cha kuu ra in ntikuiꞌna, cha yee kii skuiꞌna ra xoo kinchaa ra.
Sara Jesus nikachi ya:
—Stakoo nasaꞌi ña, vari nchikaa vaꞌi ña kii kunintutsi̱.
Kuena kuntaꞌvi ntee niꞌna kunkoo na tsi koyu, tia mee nkóo naꞌa ka yu tsi koyu.
Sara kuaꞌa nchuꞌa kuena judio nuu ntsini na ña inkaa Jesus ñuu Betania, sara kuaꞌan kuena kunchee na ya, cha saani kuni tuku na kuni na ta Lazaro, chaa ntaschaku Jesus nuu kuena ntsiꞌi.
Sara kue sutu kuntsaꞌnu nuu kue sutu nchitaꞌan kuera tuꞌun takua kaꞌni kuera ta Lazaro,
vari tsaꞌa meera kuaꞌa nchuꞌa kuena judio kusiin na nuu kuera cha tsinu ini na Jesus.
Jesus kuankiꞌvi ya ñuu Jerusalen
Cha inka ni kii, kue nivi na ntsaa ñuu Jerusalen takua kunkaa na viko Pascua, cha nuu ntsini soꞌo na ña Jesus kuntsaa ya ñuu Jerusalen,
sara ntsaꞌnu na ntaꞌa tuñuu sara nikee na takua ntakiꞌin vaꞌa na ya, cha kana kuena suꞌa:
—¡Hosana! <sup>b</sup> ¡Nakoo vaꞌa ya vatsi yuꞌu nuu Stoꞌo Nchuxi, ya kunkuntsaꞌnu ñuu Israel!
Sara nineꞌe Jesus in lurru lu, sara ntsiyoso ya ti, tono kaa nchaa nuu tuꞌun Stoꞌo Nchuxi:
“Ma yuꞌu koyu, na ñuu Sion;
kunchee, ña vatsi ya-kuntsaꞌnu nuu ku,
cha yoso ya in lurru lu.”
Cha kue kii saan, kue chaa ntakaa ya kue nitsitu nini kii kuera ña nikuu yoꞌo, tia ta ntukaꞌnu Jesus ta ntachaku ya, sara ntakuꞌun ini kuera tsaꞌa ntiꞌi ñoꞌo ña kaa nchaa tuꞌun yoꞌo tsaꞌa ya, cha ntakuꞌun ini tuku kuera ña susaan ni saꞌa na tsi ya.
Cha kue nivi na inkaa tsi Jesus, ta nikana ya ta Lazaro nakee ra nama ka ta ntaschaku ya ra, ntakani kuena ña nikuu tsi ta Lazaro nuu inka ka kue nivi.
Ñavi kue chaa fariseu ntatuꞌun kuena suꞌa:
—A ntsíni kueni ña koo ña neꞌe ko. ¡Kunchee kueni ña ntiꞌi kue nivi ntakai ña kuaꞌin!
Sava kue nivi kue kuu judio kuni na kaꞌan na tsi Jesus
Cha iin sava kue nivi na kue kuu judio maꞌi kuena kuu judio na kuaꞌan ñuu Jerusalen takua ntasakaꞌnu na Stoꞌo Nchuxi viko Pascua.
Cha kuena kue kuu judio yoꞌo nikuyachi na nuu ta Felipe, chaa ñuu Betsaida, in ñuu kantuꞌu Galilea, cha ntsika kuera nuu ra cha nikachi kuera suꞌa:
—Tata, kuni kue kuni kue Jesus.
Sara ta Felipe ntakani ra tuꞌun yoꞌo nuu ta Andres, sara ntintuu kuera ntsaꞌan kuera ntakani ra ña nuu Jesus.
Sara Jesus nikachi ya tsi kuera:
—Nikitsaa kii ña Stoꞌo Nchuxi kustuu ya ña mee, Chaa ntachuun ya, vii ntatu kuntukaꞌnu̱.
Ñantaa kaꞌan yu ña tatu skana na in ntiki triu nuu ñuꞌú cha tatu ma kui, kunkintoo mituꞌin, tia tatu nakui kuntakayi.
Cha kuena kuu ini ña kuchaku na, kunkuu na, cha kuena kue ñuu ini ña kuchaku na nuu ñayivi yoꞌo, kuntaneꞌe na ña koo na ichaꞌncha.
Cha kuena kuni saꞌa ña kuni yu, nakutakaa na yu; cha nuu kunkunkaa yu, ika kunkunkaa tuku na saꞌa ña kuni yu. Cha na saꞌa ña kuni yu, naka ra kuntachi ñuꞌu Paa yu na.
Ta ntakani Jesus ña kunkaꞌni na ya
Paa, snaꞌa ni nuu kue nivi nisa kuaa vii ntatu kuu ni.
Sara nchaku in ntusu mancha antivi, cha nikachia:
—Tsa snaꞌa yu nisa kuaa vii ntatu kuu̱, cha kusnaꞌa tuku ña.
Cha kue nivi iin ika ntsini soꞌo na ña niniꞌi antivi, cha kachi na ña kui in ntusu kani savi, cha sava na kachi:
—In angel kuu ña nikaꞌan tsi ra.
Cha Jesus nikachi ya:
—Suu tsaꞌa mee nichaku ntusu yoꞌo, tia tsaꞌa kue meu nchakui.
Cha vichi ra Stoꞌo Nchuxi kunkaꞌncha ya kuachi kue nivi yee ñayivi, cha vichi ra ña kuntsaꞌnu nuu ñayivi kuntatsi ya ña kii kuꞌin.
Tia mee, ta kuntaneꞌe na yu nuu ñuꞌu nchaꞌi ra kunchinaa na yu nuu suku, kusaꞌa̱ ña kitsi ntiꞌi kue nivi nuu̱.
Cha Jesus ntakani ya ñoꞌo takua nakuni na ña saan kunkuu ya.
Cha tsaꞌa tuꞌun yoꞌo nikachi kue nivi tsi ya:
—Meekue kaꞌvi kue nuu tuꞌun ña ntsaki Stoꞌo Nchuxi ña ya kuu Cristo kunkuchaku ya ichaꞌncha. ¿Nixi kuu ña meu kachu ña Chaa ntachuun Stoꞌo Nchuxi kuntaneꞌe na ya? ¿Ana kuu Chaa ntachuun Stoꞌo Nchuxi tsaan?
Sara nikachi Jesus tsi kuena:
Tsinu ini koyu ya-kuu ñanchii ini inkaa ya tsi koyu, takua nakukuu koyu nivi na yee nuu ñanchii.
Nuu ntsinu nikaꞌan Jesus tuꞌun yoꞌo, nikiꞌvi seꞌe ya nuu kuena.
Kuaꞌa nchuꞌa kuena judio kue nikuni na tsinu ini na Jesus
Cha Jesus vasu saꞌa ya kuaꞌa nchuꞌa ña vaꞌa ña miki nikuu nuu kuena judio, ni ña saan kue nitsinu ini na ya.
Cha saan nikuntaa ña nchaa nti ta Isaia, chaa ntsikaꞌan yuꞌu nuu Stoꞌo Nchuxi, cha nchaa ra suꞌa:
“Stoꞌo, ¿ana ntsinu ini tuꞌun ña ntakano?
¿Ana nuu stuu Stoꞌo Nchuxi nchee ya?”
Cha kue nikuu tsinu ini na ya, cha nchaa tuku nti ta Isaia tuꞌun yoꞌo:
“Stoꞌo Nchuxi ntsasi ya ntuchi nuu kuena, cha ntsasi ya ñatsintuni na,
cha kue kuni na kunchee na, cha ni kue kuni na kutu nini na,
cha ni kue kuni na ntachaꞌvi ini na, cha saan ma stata ya kuena.”
Ñoꞌo nikachi ta Isaia vari ntsini ra ñavii ntatu kuu Jesus, cha nikaꞌan ra tsaꞌa ya.
Tia kuaꞌa nchuꞌa kuena judio ntsinu ini na Jesus, mancha sava kuena kumi chuun, tia kue ntakani na vari yuꞌu na kue chaa fariseu, vari kuu tatsi ra kuena veꞌe sinagoga.
Tuꞌun ña snaꞌa Jesus kuu ña kunkaꞌncha kuachi kue nivi
Jesus niꞌi nikaꞌan ya:
—Na tsinu ini yu, suu mituꞌun mee tsinu ini na, tsinu ini tuku na ya ntachuun yu,
cha na ncheꞌe nuu̱, ncheꞌe tuku na nuu ya ntachuun yu.
Mee vatsi nuu ñayivi tono in ñanchii, takua ntiꞌi na kuntsinu ini yu ma koo na nuu naa.
Tia na chaa soꞌo tuꞌun kaꞌan yu cha kue kantsitsa na ña, suu mee kuu na kunkaꞌan ña kunkoo na tuntoꞌo tsaꞌa kuachi na, vari kue vatsi̱ ña kaꞌan yu ña kuntoꞌo kue nivi yee ñayivi, vatsi̱ takua skaku kuena.
Cha na kuntasi yu cha kue kantsitsa na tuꞌun kaꞌan yu, tsa yee ña saꞌa ña kuntoꞌo na: tuꞌun ña nikaꞌan yu kuu ña kunkuaꞌa tuntoꞌo na kii santii.
Vari tuꞌun ña kaꞌan yu suu tuꞌun mee kui, tia Paa yu, ya ntachuun yu vatsi̱, kuu ya tsaꞌa tuꞌun ña tsini ñuꞌu kaꞌan yu tsi ña snaꞌa yu.
Cha tsini yu ña tuꞌun ña ntsaki ya saꞌi ña kuena tsinu ini tuꞌun yoꞌo kunkuchaku na ichaꞌncha. Ñavi ña kaꞌan yu kaꞌan yu ña tono nikaꞌan Paa yu nuu̱.
Jesus ntakacha ya tsaꞌa kue chaa ntakaa ya
Kumani xoo ka ra kitsaá viko Pascua, cha Jesus ntsini ya ña kuyachi kitsaa ña stakoo ya ñayivi yoꞌo takua nuꞌu ya nuu Paa ya. Cha saan so ntsikuu ini ya kuena tsinu ini ya, kuena ntoyo ñayivi, cha nikuu ini ya na mancha kii santii.
Cha Jesus tsixini ya tsi kue chaa ntakaa ya. Sara tachi tsa skaꞌin ini Juda, seꞌe chaa nani Simon Iscariote, ña kuntakuaꞌi ya nuu kuena kumi chuun.
Cha Jesus tsini ya ña Paa ya ntsaꞌa ya ntiꞌi so nchee nuu ya, cha tsini ya ña nuu Stoꞌo Nchuxi vatsi ya cha nuu ya kunuꞌu ya.
Sara nchikaa ya chikuii nuu in tintoꞌo sara nikitsaá ya ntakacha ya tsaꞌa kue chaa ntakaa ya cha stayaa ya tsaꞌa kuera tsi tikoto ña nchikatu ya toko ya.
Cha ta kuntakacha ya tsaꞌa ta Simon Pedru, sara nikachi ra tsi ya:
—Stoꞌo, ¿a meeni kuntakacha ni tsaꞌa mee?
Sara ntanchiko neꞌe Jesus:
—Vichi ra kue tsitu ninu ña saꞌa̱, tia saan sana kunkutu ninu ña.
Sara nikachi ta Pedru:
—¡Miki kuaꞌa̱ ichi ña ntakacha ni tsaꞌa̱!
Cha nikachi Jesus:
—Tatu ma ntakacha̱ tsaꞌu, ma ntutaꞌun kuu tsiin nuu kunkoo.
Sara nikachi ta Simon Pedru:
—¡Stoꞌo, ma ntakacha ni tani tsaꞌa̱, tia saani ntakacha tuku ni ntaꞌa̱ tsi xini̱!
Cha nikachi Jesus:
—Na tsa nchichi kue tsini ñuꞌu ka kuchi na, tani tsaꞌa na tsini ñuꞌu ntuntoo, vari tsa ntuvii nii na. Cha kue meekoyu tsa ntuvii koyu, vasu suu ntiꞌi koyu.
Nuu ntsinu ntakacha ya tsaꞌa kuera, ntakuntsitsi ya koto ya sara ntakuntuꞌu ya nuu mesa, sara nikachi ya:
—¿A ntsitu nini koyu ña saꞌa̱ tsi koyu?
Kue meekoyu skunani koyu yu Mestru tsi Stoꞌo, cha ntaa kaꞌan koyu vari ika̱.
Cha tatu mee, ña kuu Stoꞌo tsi Mestru, cha ntakacha̱ tsaꞌa koyu, saani kue meekoyu tsini ñuꞌu ntakacha tsaꞌa tsi taꞌan koyu.
Vari tsa snaꞌa yu nuu koyu nixi tsini ñuꞌu saꞌa koyu, cha saan kusaꞌa koyu tono saꞌa̱ tsi koyu.
Nakaꞌan ntaa yu ña ni in musu kue kaꞌnu ka kuu na susaan stoꞌo na, cha ni in na ntasiaꞌa tuꞌun kue kaꞌnu ka kuu na susaan na ntachuun na.
Cha vichi ña tsitu nini koyu ntiꞌi ñoꞌo, ntikaꞌan koyu tatu nasaꞌa koyu saan.
’Kue kaꞌan yu tsaꞌa ntiꞌi koyu; mee tsini yu kuena ntakatsi̱. Tia tsini ñuꞌu kuntaa tuꞌun ña kaa nchaa: “Na tsitsaꞌan tsiin, ntuu na na kuntasi yu.”
Cha mancha vichi katuꞌu̱n ñoꞌo nuu koyu ta kumani ka kui takua ta nikui, tsinu ini koyu ña mee kuu ya kuu̱.
Nakaꞌan ntaa yu ña na ntakiꞌin na ntachuu̱n, mee ntakiꞌin na, cha na ntakiꞌin mee, ntakiꞌin na ya ntachuun yu.
Jesus ntakani ya ña Juda kuntakuaꞌi ya nuu kuena kumi chuun
Cha nuu ntsinu nikaꞌan Jesus tuꞌun yoꞌo, nikukuaka xeen ini ya, cha nikaꞌan ntaa ya:
—Nakaꞌan ntaa yu ña in taꞌan koyu kuntakuaꞌa yu nuu kuena kumi chuun.
Cha in chaa ntakaa ya, cha kuu ra chaa kuu ini ya, cha intuꞌu ra yachi xiin ya ta tsixini kuera.
Sara ta Simon Pedru skuiko ntaꞌa ra nuu chaa ka, takua nantakatuꞌun ra Jesus, ana tsaꞌa nikaꞌan ya.
Sara chaa ka ntsiku tuu nchaa ra nchika Jesus cha nintakatuꞌun ra ya:
—Stoꞌo, ¿ana kui?
Sara ntanchiko neꞌe Jesus:
—Kustatsi̱ in yuꞌu paa, cha nuu chaa kunkuaꞌa̱ ña, chaa ka kuu ra.
Sara ntii ya paa cha statsi ya ña, sara ntsaꞌa ya ña nuu chaa nani Juda, seꞌe ta Simon Iscariote.
Cha mii ta ntsatsi ra paa ka, nikiꞌvi tachi ini ra. Tsaꞌa ñaa Jesus nikachi ya:
—Ña kusaꞌu, saꞌi ni.
Tia ni in kuena ntoyo tsixini tsi ya kue nitsitu nini na chanu vaꞌa nikachi ya saan.
Cha tono Juda naa ra kue xuꞌun ña tsaꞌa na, ñavi sava kuera nikaꞌán ra ña Jesus kuntachuun ya ra kuꞌun ra ntakuaan ra kue ñaꞌa ña kuu viko, a ña kuꞌun ra satsa ra xoo lu nuu kuena kuntaꞌvi.
Cha nuu ntsatsi Juda paa ka, nikee ra kuaꞌan ra. Cha tsa nikuaa.
Tuꞌun tsaa ña tsaki Stoꞌo Nchuxi
—Vichi ra kuntuvii ntatu Chaa ntachuun Stoꞌo Nchuxi, cha saan kustuu ya ñavii ntatu Stoꞌo Nchuxi.
Cha tatu stuu Chaa ntachuun Stoꞌo Nchuxi ñavii ntatu kuu Stoꞌo Nchuxi, saani Stoꞌo Nchuxi kustuu ya ñavii ntatu kuu Chaa ntachuun ya, cha yachi ni kusaꞌa ya ña.
Kue taꞌan lu, in nunuu ka ni kunkunkaa yu tsi koyu. Kuntantuku koyu yu, tia tono nikachi yu nuu kuena judio saani kachi yu nuu koyu vichi: ma kuu kuꞌun koyu nuu kunkuꞌun yu.
Tsaꞌa̱ tuꞌun tsaa nuu koyu, ña kuu ini tsi taꞌan koyu, tono kuu ini yu koyu, cha saan tsini ñuꞌu kuu ini tsi taꞌan koyu.
Tatu kuu ini tsi taꞌan koyu, ntiꞌi so kue nivi kunkuni na ña kuu koyu na ntakaa yu.
Jesus katuꞌun ya ña ta Pedru kunkachi ra ña ntsíni ra ya
Sara ta Simon Pedru nintakatuꞌun ra Jesus:
—Stoꞌo, ¿nchii kunkuꞌun ni?
Sara ntanchiko neꞌe Jesus:
—Nuu kunkuꞌun yu, ma kuu kuꞌun vichi, tia saan sana kuntsau.
Cha nintakatuꞌun tuku ta Pedru ya:
—Stoꞌo, ¿chanu vaꞌa ma kuu kutakaa̱ ni koꞌon vichi? ¡Yee yu ña kuu yu tsaꞌa ni!
Sara ntanchiko neꞌe Jesus tuꞌun yoꞌo:
Jesus kuu ichi takua tsaa na nuu Stoꞌo Nchuxi
Sara nikachi Jesus nuu kue chaa ntakaa ya:
—Ma tsiku saka ini koyu, tsinu ini koyu Stoꞌo Nchuxi cha tsinu ini tuku koyu yu.
Veꞌe Paa yu yee kuaꞌa nuu koo, vari saan nikachi yu ña kunkuꞌun yu savaꞌa nuu koo koyu, cha ntaa kaꞌan yu.
Cha ta ntsinu savaꞌa̱ nuu koo koyu, kuntanchiko koo tuku̱ takua kunchaka koyu kuꞌun yu, cha saan kunkoo koyu tsiin nuu kunkoo̱.
Cha tsa tsini koyu ichi nuu kunkuꞌun yu.
Cha ta Tomas nintakatuꞌun ra Jesus:
—Stoꞌo, ntsíni kue nchii kunkuꞌun ni, ¿nixi kuu kuni kue ichi takua tsaa kue?
Sara nikachi Jesus:
—Mee kuu ichi ña stuu ñantaa tsaꞌa Stoꞌo Nchuxi ya kuu Paa yu, cha tsaꞌa̱ ña kuchaku na ichaꞌncha. Cha ni in na ma kuu tsaa nuu Paa yu tatu koo mee.
Tatu kue meekoyu tsini koyu yu, saani kunkuni koyu Paa yu, cha vichi ra tsa ntsini koyu ya vari tsini koyu yu.
Sara nikachi ta Felipe:
—Stoꞌo, snaꞌa ni Paa nuu kue, ñaka ni kuu ntiꞌi ña kuni kue.
—Tsa nikunaꞌa nchuꞌa yee yu tsi koyu, ¿nixi kuu ña ntsain kunu yu ni, Felipe? Na tsa ntsini yu, tsa ntsini tuku na ya kuu Paa, ¿chanu vaꞌa kachu ña snaꞌa yu Paa nuu koyu?
¿A kue tsinu inu ña mee inkaa yu ini Paa yu, cha Paa yu inkaa ya ini yu? Cha ña kaꞌan yu nuu koyu suu tuꞌun mee kui. Paa, ya inkaa ini yu kuu ya saꞌa ntiꞌi ñoꞌo.
Tsinu ini koyu ña mee inkaa yu ini Paa yu, cha Paa yu inkaa ya ini yu, cha tatu koo ra, tsinu ini koyu tsaꞌa ña saꞌa̱.
’Ñantaa kaꞌan yu ña na tsinu ini yu, kusaꞌa tuku na ña saꞌa̱; cha kusaꞌa na mancha ña kaꞌnu ka vari mee kunuꞌu yu nuu Paa yu.
Cha ntiꞌi so ña kunkaka koyu nuu Paa tsi siꞌvi̱, <sup>a</sup> mee kusaꞌa ña, takua ña kusaꞌa̱ kustuu ñavii ntatu kuu Paa yu.
Tatu nchii nakaka koyu nuu̱ tsi siꞌvi̱, mee kusaꞌa ña.
Na kuu ini Jesus kantsitsa na tuꞌun ya
’Tatu kue meekoyu kuu ini koyu yu, kunkantsitsa koyu tuꞌu̱n.
Cha mee kunkaka yu nuu Paa yu cha kunkuaꞌa ya inka ya-kunchinchee koyu, takua nakunkaa ya tsi koyu ntee niꞌna so.
Cha yaka kuu Espiritu ya, ya stuu ñantaa, cha kue nivi ñayivi ma kuu ntakiꞌin na ya anua na vari kue kuu kunchee na ya cha ni ntsíni na ya, tia kue meekoyu tsini koyu ya vari yee ya tsi koyu cha kunkoo ya ini koyu.
’Ma stakoo ntaꞌvi̱ koyu, kuntanchiko̱ nuu koyu.
Tsaku ka kii, kuena yee ñayivi ma kuni ka na yu, tia meekoyu kunkuni koyu yu, vari mee kuntachaku yu cha meekoyu kunkuchaku koyu.
Cha kii saan kunkuni koyu ña mee inkaa yu ini Paa yu cha kue meekoyu inkaa koyu ini yu, cha mee inkaa yu ini koyu.
Cha ta Juda (chaa kue kuu Juda Iscariote) nintakatuꞌun ra:
—Stoꞌo, ¿chanu vaꞌa kustuu ni meeni nuu kue, cha ma stuu ni meeni nuu kue nivi ñayivi?
Sara ntanchiko neꞌe Jesus:
—Na kuu ini yu, kantsitsa na tuꞌu̱n, cha Paa yu kunkuu ini ya na, cha kunkitsi kue, cha kunkoo kue tsi na.
Cha na kue kuu ini yu, kue kantsitsa na tuꞌu̱n. Cha tuꞌun ña chaa soꞌo koyu suu tuꞌun mee kui, tuꞌun Paa ya ntachuun yu kui.
’Ñoꞌo kaꞌan yu nuu koyu ini inkaa yu tsi koyu.
Cha ya-kunchinchee koyu, ya-kuu Espiritu Paa yu, ya-kuntachuun Paa yu yuꞌu nuu̱, cha meeya kusnaꞌa nuu koyu, cha kusaꞌa ya ña ntakuꞌun ini koyu ntiꞌi tuꞌun ña ntakani̱ nuu koyu.
Cha mee kusaꞌa ña kuntee vii koyu, cha kunkuaꞌa ña kumi̱ nuu koyu ña kuntee vii koyu. Cha ma kuaꞌa̱ ña tono tsaꞌa kue nivi ñayivi yoꞌo. Cha ma tsiku saka ini koyu, cha ma yuꞌu koyu.
Cha tsa ntsini soꞌo koyu ña nikachi yu, ña kunkuꞌun yu cha kuntanchiko̱ tuku nuu koyu. Cha tatu ntaa ntsitsa kuu ini koyu yu, kunkuacha koyu ña kunuꞌu yu nuu Paa yu, vari Paa yu kaꞌnu ka kuu ya susaan mee.
Cha ntakani̱ ñoꞌo nuu koyu ta kumani ka kui takua ta kunkui, tsinu ini koyu yu.
Cha ma kaꞌan kuaꞌa ka yu tsi koyu, vari kuyachi ña-kuntsaꞌnu nuu ñayivi yoꞌo, cha ma kuu kaꞌnchi chuun nuu̱.
Tia saan kunkuu, cha kusaꞌa̱ ña tsa ntakaꞌncha Paa yu chuun nuu̱, takua kue nivi ñayivi nakunia ña mee kuu ini yu ya.
’Ntakunchichi kue cha nakoꞌon yoꞌo.
’Mee kuu tu-uva ntinuu ntintaa, cha Paa yu kuu ya-nchaa tu.
Cha tatu in kue ntaꞌa̱ kue tsaꞌi uva, Paa yu tsaꞌncha ya ña, cha tatu tsaꞌi uva, ntasavii ya ña cha ntakaꞌncha ya ña, takua nakuaꞌa ki uva.
Tuꞌun ña ntakani̱ nuu koyu saꞌi ña meekoyu tsa ntuvii koyu.
Kutuu ii koyu yu, tono mee ituu koyu. Tono in ntaꞌa tu-uva ña mituꞌin ma kuu kuaꞌi kuiꞌi, tatu kue itian tu-uva; saani kue meekoyu ma kuu kuaꞌa koyu kuiꞌi tatu kue ituu koyu yu.
’Mee kuu tu-uva, cha kue meekoyu kuu ntaꞌa tu-uva. Cha na ituu ii yu, cha mee ituu na, kuaꞌa nchuꞌa kuiꞌi kunkuaꞌa na, vari tatu kue ituu ka koyu yu, niñaꞌa ma kuu saꞌa koyu.
Na kue ituu ka yu, kusatsio ya na tono saꞌa na tsi in ntaꞌa tu-uva ña kue tsaꞌa kuiꞌi, ña satsio na ña cha ntayai, sara ntasatutu na ña cha chikaa na ña nuu ñuꞌu, nuu kunkaya.
Tatu kue meekoyu ituu koyu yu, cha inkaa ii tuꞌu̱n anua koyu, kaka koyu nchii ña kuni koyu, cha kunineꞌe koyu ña.
Tatu kuaꞌa ña vaꞌa saꞌa koyu, cha saan snaꞌa koyu ña kuu koyu na ntakaa yu, tsio saan stuu koyu ña vii ntatu kuu Paa yu.
Cha tono kuu ini Paa yu yu, cha susaan ni kuu ini yu koyu. Kunkaa koyu nuu ña kuu ini yu.
Tatu kantsitsa koyu tuꞌun ña ntsaki yu, kunkaa koyu nuu ña kuu ini yu, tono mee kantsitsa tuꞌun ntsaki Paa yu, cha saan inkaa yu nuu ña kuu ini ya.
Ñoꞌo nikaꞌan yu nuu koyu takua nakuacha koyu tono kuacha̱, cha saan nakuacha koyu ra nakusii nchuꞌa so ini koyu.
’Cha ñoꞌo kuu tuꞌun ña tsaki yu: ña kuu ini tsi taꞌan koyu, tono mee kuu ini yu koyu.
Ni in na kue kuu ini ka, tono in na ña ntsaꞌa na meena takua kuu na tsaꞌa kuena vaꞌa nchaka taꞌan tsi na.
Ma skunani ka yu koyu musu, vari in musu ntsínia nchii saꞌa chaa kuu stoꞌi. Skunani̱ kueyo na vaꞌa nchaka taꞌan tsiin, vari ntakani̱ nuu koyu ntiꞌi ña nikaꞌan Paa yu nuu̱.
Suu kue meekoyu nikatsi koyu yu, tia mee kuu ya nikatsi kueyo, cha chaꞌncha yu chuun nuu koyu ña kuꞌun koyu ra saꞌa koyu ña vaꞌa ña miki naa. Cha saan ntiꞌi ña kunkaka koyu nuu Paa yu tsi siꞌvi̱, kunkuaꞌa ya ña nuu koyu.
Cha ñoꞌo kuu tuꞌun tsaꞌa̱ nuu koyu: ña kuu ini tsi taꞌan koyu.
Na kue tsinu ini Jesus kuntasi na ya cha kuntasi na kuena ntakaa ya
’Kuena kue tsinu ini yu, kuntasi na kueyo, tia ma sana ini koyu ña xiꞌna ka mee nikuntasi na.
Tatu kuu koyu nivi ñayivi, kue nivi yee ñayivi kunkuu ini na koyu, tono kuu ini tsi taꞌan kuena. Tia mee ntakatsi koyu nuu kue nivi ña yee ñayivi, tsaꞌa ñaa kuntasi na kueyo, vari kue kuu ka koyu nivi ñayivi.
Ntakuꞌun ini koyu tuꞌun ña nikaꞌan yu nuu koyu ña in musu kue kaꞌnu ka kuu na susaan stoꞌo na. Sava na sanchuꞌa na yu cha saani kusanchuꞌa tuku na kueyo, cha sava na ntsikantsitsa na tuꞌun nikaꞌan yu, cha saani kunkantsitsa na tuꞌun kunkaꞌan koyu.
Cha ntiꞌi ñoꞌo kusaꞌa na tsi koyu, tsaꞌa ña ntakaa koyu yu, vari ntsíni na ya ntachuun yu.
’Tatu nikoo kitsi̱ cha nikoo kaꞌan yu nuu kuena, ma koo kuachi kuena. Tia vichi ma kuu kachi kuena ña koo kuachi kuena.
Cha kuena kuntasi mee, kuntasi na Paa yu.
Tatu nikoo saꞌa̱ ña kaꞌnu kuu nuu na, ña miki ni in na kue nisaꞌa, ma kukumi na kuachi, tia vichi tsa ntsini na ña saꞌa̱ cha kuntasi na yu tsi Paa yu.
Tia ñoꞌo ntsini ñuꞌu kuu takua nikuntaa ña kaa nchaa nuu tuꞌun ña ntsaki Paa yu ña kachi suꞌa: “Nikuntasi na yu, vasu koo nchii tsaꞌa.”
’Cha ta kunkitsaa ya-kunchinchee koyu, yaka kuu ya-kunkuaꞌa tuꞌun tsaꞌa̱, cha kuu ya Espiritu Paa yu ña kusnaꞌa ñantaa. Yaka vatsi nuu Paa yu, cha kuntachuu̱n ya ta kuntatsaa yu nuu Paa yu.
’Ñoꞌo nikaꞌan yu nuu koyu takua ma stakoo koyu ña tsinu ini koyu yu.
Cha kuena sinagoga kuntatsi kuena kueyo, cha kunkitsaa kii ña ta kunkaꞌni na kueyo, kunkukaꞌán na ña saꞌa na ña vaꞌa nuu Stoꞌo Nchuxi.
Ñoꞌo kusaꞌa na vari ntsíni na Paa yu ni mee.
Tia kaꞌan yu ñoꞌo nuu koyu, takua nakitsaa kii saan, ntakuꞌun ini koyu ña tsa nikaꞌan yu ña nuu koyu.
Ña kusaꞌa Espiritu Stoꞌo Nchuxi
’Cha kue nikaꞌan yu ñoꞌo nuu koyu ta nikitsaá ntakani tuꞌu̱n nuu koyu, vari ntsikaa yu tsi koyu.
Tia vichi kuanuꞌu̱ takua kunkaa yu tsi ya-ntachuun yu, cha ni in koyu kue ntakatuꞌun, nchii kunkuꞌun yu.
Tia nikukuaka xeen ini koyu tsaꞌa ña ntakani̱ tuꞌun yoꞌo nuu koyu.
Tia nakaꞌan yu ñantaa nuu koyu, ña vaꞌa ka kui ña nuꞌu yu, vari tatu ma nuꞌu yu, ya-kunchinchee koyu ma kitsi ya koo ya tsi koyu, tia tatu nanuꞌu yu kuntachuu̱n ya kitsi ya.
Cha yaka, ta kunkitsaa ya, kusaꞌa ya ña nakuni kue nivi ña kumi na kuachi, cha nakuni na ña ntaa kuu Paa yu, cha nakuni na ña kunchaꞌncha ya kuachi na.
Cha kustuu ya ña kuena kumi kuachi kuu kuena kue tsinu ini yu.
Cha kustuu ya ña Paa yu kuu ya ya-ntaa, cha saani kustuu ya ña mee koo kuachi kumi, tsaꞌa ñaa kunuꞌu yu nuu ya, cha ma kuni ka koyu yu.
Cha kustuu ya ña tsa nchaꞌncha kuachi ña-kuntsaꞌnu nuu ñayivi yoꞌo.
Tia ta kunkitsaa Espiritu ña snaꞌa ñantaa tsaꞌa Stoꞌo Nchuxi, kusnaꞌa ya ntiꞌi ñantaa nuu koyu, cha ma kaꞌan ya tuꞌun meeya, kunkaꞌan ya ña kunkuni soꞌo ya, cha kusnaꞌa ya nuu koyu ña kunkuu.
Cha meeya kusnaꞌa ya ñavii ntatu kuu̱, cha kunkuchaa soꞌo ya ña kaꞌan yu cha kuntakani ya ña nuu koyu.
Ntiꞌi ña kumi Paa yu, kumi̱ tuku ña, ñavi nikachi yu ña kunkuchaa soꞌo ya ña kaꞌan yu cha kuntakani ya ña nuu koyu.
Na kukuaka kuntuu na na kuacha
’In nunuu ka, ra ma kuni ka koyu yu, tia xoo ka chinuu ra kunkuni koyu yu.
Sara sava kue chaa ntakaa ya ntakatuꞌun tsi taꞌan kuera:
—¿Nchii kunia kachia ña in nunuu ka ra ma kuni ka ko ya, cha xoo ka chinuu ra kunkuni ko ya?, cha ¿nchii kuni kachi ña nikachi ya suꞌa: “Ma kuni ka koyu yu, vari kunuꞌu yu nuu Paa yu”?
Cha ¿nchii kuni kachi “in nunuu ka”? Kue tsitu nini ko nchii tsaꞌa kaꞌan ya.
Sara Jesus ntsini ya ña kuni kuera ntakatuꞌun ra ya, sara nikachi ya:
—Nikachi yu ña titsi xoo ka kii ra ma kuni ka koyu yu, cha xoo ka chinuu ra kunkuni koyu yu. ¿A ñoꞌo kuu ña ntakatuꞌun tsi taꞌan koyu?
Nakaꞌan ntaa yu nuu koyu ña meekoyu kunkuaku koyu cha kunkukuaka ini koyu, tia kue nivi ñayivi kunkuacha koyi. Cha vasu meekoyu yee ña kuaka ini koyu, tia ña yee kuaka ini koyu kuntui ña kuacha koyu.
In ñaꞌá, ta kunkaku siꞌi, ntoꞌi vari kuyachi ña tsatu nui, tia ta nikaku siꞌi ra sana inia ña tsatu ntoꞌi cha kusii inia vari nikaku in suluu lu.
Saani kue meekoyu kukuaka koyu vichi, tia kuntanchiko kunkaa yu tsi koyu, sara kunkusii nchuꞌa so ini koyu, cha ni in na ma kuu kasi ña kusii ini koyu.
Cha mancha vichi, niñaꞌa ntsain kaka koyu nuu siꞌvi̱; kaka koyu cha kuntaneꞌe koyu ña tsika koyu, cha kunkusii nchuꞌa so ini koyu.
Jesus nikantuu ya ñaváꞌa yee ñayivi
’Ñoꞌo nikachi yu nuu koyu tsi tuꞌun nchichi, tia kunkitsaa kii ña ma kaꞌan ka yu tsi tuꞌun nchichi nuu koyu, cha kunkaꞌan ntaa yu tsaꞌa Paa yu nuu koyu.
Cha kii saan kunkaka koyu nuu siꞌvi̱ nuu ya, cha kue kachi yu ña kunkaka taꞌvi̱ tsaꞌa koyu nuu ya,
vari mee Paa kuu ini ya koyu. Cha kuu ini ya koyu vari meekoyu kuu ini koyu yu, cha tsinu ini koyu ña mee vatsi nuu ya.
Cha nikee̱ nuu ya takua kitsi nuu ñayivi, cha vichi kustakoo̱ ñayivi takua ntachiko̱ nuu ya.
Sara nikachi kue chaa ntakaa ya:
—Vichi kaꞌan ntaa ni, cha kue kaꞌan ka ni tsi tuꞌun nchichi.
Cha vichi tsini kue ña meeni tsini ntiꞌi ni, cha tsa tsini ni nchii kuu ña kuni kue ntakatuꞌun kue ni, ñakui tsinu ini kue ña vatsi ni nuu Stoꞌo Nchuxi.
Sara nikachi Jesus:
—¿Inká vichi ra tsinu ini koyu?
Cha kunkitsaa kii, cha tsa nikitsai, ña kue meekoyu kunintucha koyu ta tsio ta tsio nuu nikitsi koyu, cha kustakoo mituꞌu̱n koyu yu, tia mee ma kintoo mituꞌu̱n vari Paa yu saan so inkaa ya tsiin.
Ntiꞌi ñoꞌo kaꞌan yu nuu koyu takua ntaneꞌe koyu ña vii kuntee koyu nuu̱. Nuu ñayivi yoꞌo kuntoꞌo koyu tia ntuntakui ini koyu ña mee tsa nikantuu yu nuu ñaváꞌa yee ñayivi.
Nuu ntsinu nikaꞌan ya ntiꞌi tuꞌun yoꞌo, ntaneꞌe nuu ya antivi sara nikachi ya:
—Paa, tsa nikitsaa kii. Cha snaꞌa ni ñavii ntatu kunkukuu mee, ña kuu̱ Seꞌe ni, takua saan nasnaꞌa tuku̱ ñavii ntatu kuu ni.
Vari meeni ntsaꞌa ni nchee nuu̱ takua kaꞌncha yu chuun nuu ntiꞌi kue nivi, cha takua kuaꞌa̱ ña kuchaku ichaꞌncha ntiꞌi kuena ntsaꞌa ni nuu̱.
Cha ña kuchaku na ichaꞌncha kui ña nakuni na ni, ña mituꞌun ni kuu Stoꞌo Nchuxi ya-ntaa, tsi mee Jesucristo, ya ntachuun ni.
Cha tsa ntsinu saꞌa̱ ña ntsaꞌa ni saꞌa̱, cha tsi ña saꞌa̱ yoꞌo ra kuaꞌa nchuꞌa so kue nivi ntasakaꞌnu na ni.
Cha vichi ni, Paa̱, ta kuntsaa yu nuu inkaa ni, kuaꞌa ni ñavii ntatu nuu̱, tono ntsikuu̱ ta ntsikaa yu tsi ni mancha ta kumani ka savaꞌa ni ñayivi.
’Tsa snaꞌa yu nixi kuu ni nuu kuena ntsaꞌa ni nuu̱, kuena ntakatsi ni nuu ñayivi. Nivi ni ntsikuu na cha ntsaꞌa ni na nuu̱, cha nikantsitsa na tuꞌun ni.
Cha vichi tsini na ña ntiꞌi ña ntsaꞌa ni nuu̱ vatsia nuu ni.
Vari tuꞌun ña ntsaꞌa ni nuu̱, ntsaꞌa̱ ña nuu na, sara ntsinu ini na ña, cha ntsini na ña ntaa ntsitsa vatsi̱ nuu ni, cha ntsinu ini na ña meeni ntachuun yu.
’Mee tsika yu tsaꞌa kuena yoꞌo ni. Kue tsika yu tsaꞌa sava ka kue nivi ñayivi, tsika yu tsaꞌa na ntsaꞌa ni nuu̱ vari nivi ni kuu na.
Ntiꞌi na kuu nivi̱, nivi ni kuu na, cha na kuu nivi ni, nivi̱ kuu na, cha stuu na ñavii ntatu kuu̱.
’Ma koo ka yu ñayivi, vari kuntatsaa yu nuu ni, tia kuena yoꞌo kunkoo ii na ñayivi. Paa̱, ña meeni kuu ni ya ií, kunchaa ni kuena tsi nchee ni ña ntsaꞌa ni nuu̱, takua in nantuu na tono meeko in koo.
Ta ntsio tsi kuena, mee ntsinchaa yu kuena tsi nchee ni, ña ntsaꞌa ni nuu̱. Cha ni in kuena kue nintoñuꞌu, cha ntoñuꞌu tani chaa ña vatsi kuntoñuꞌu, takua nakuntaa ña kaa nchaa nuu tuꞌun ni.
Mee ra tsa ntakani tuꞌun ni nuu na, ñavi kuntasi kue nivi ñayivi yoꞌo kuena vari kue kuu ka na nivi ñayivi, tono mee ña suu ña ñayivi yoꞌo kuu̱.
Kue tsika yu ña tava ni na nuu ñayivi, tia tsika yu ña kunchaa ni na nuu ñaváꞌa.
Tono mee ña suu ña ñayivi yoꞌo kuu̱, saani suu na ñayivi kuu na.
Ntasa-ii ni na nuu ni nuu ñantaa, takua nasaꞌa na ña kuni ni. Tuꞌun ni kui ñantaa.
Cha tono ntachuun ni yu nuu ñayivi, saani tachuu̱n na nuu ñayivi.
Cha tsaꞌa kuena ra ntasa-ii mee, takua saan ra nantu-ii na nuu ñantaa cha sachuun na nuu ni.
’Tia kue tsika yu tani tsaꞌa kuena yoꞌo, cha saani tsika tuku̱ tsaꞌa kuena kuntsinu ini yu ta kunkuchaa soꞌo na tuꞌun ña kuntakani kuena yoꞌo tsaꞌa̱.
Cha tsika yu ña ntiꞌi na in nantuu na, tono meeni Paa, in kuu ni tsiin, cha mee in kuu tsi ni, cha saani meekuena in nantuu na tsion, takua kue nivi ñayivi natsinu ini na ña ntachuun ni yu.
Cha ntsaꞌa̱ nuu na ñavii ntatu ña ntsaꞌa ni nuu̱, takua in nantuu na, tono meeko in koo.
Mee in kuu tsi na, cha meeni in kuu ni tsiin, takua in so nantuu na, takua nakuni kue nivi ñayivi ña meeni ntachuun ni yu, cha kuu ini ni na tono kuu ini ni yu.
’Paa, kuni yu ña kuena ntsaꞌa ni nuu̱ nakunkaa na tsiin nuu kunkunkaa yu, takua nakuni na ñavii ntatu ña ntsaꞌa ni nuu̱, vari kuu ini ni yu mancha ta kumani ka savaꞌa ni ñayivi.
Paa, ña kuu ni ya-ntaa, kuena ñayivi ra ntsíni na ni, tia mee ra tsini yu ni, cha kuena yoꞌo tsini na ña meeni ntachuun ni yu.
Cha snaꞌa yu nuu na ana kuu ni, cha saan so kusnaꞌa yu nuu na, takua nakuu ini tsi taꞌan na tono kuu ini ni yu, cha mee nakunkaa yu ini na.
Nuu ntsinu nikaꞌan Jesus tuꞌun yoꞌo, nikee ya tsi kue chaa ntakaa ya ra kuaꞌan ya inka tsio yuꞌu yuu ña nani Cedron. Cha ika kantuꞌu in ñuꞌú nuu kaa kue tukuii, nuu nikiꞌvi Jesus tsi kuera.
Cha saani Juda, chaa kuntakuaꞌa ya, tsinia ika vari keꞌen chaꞌncha Jesus ntsintututu ya ika tsi kue chaa ntakaa ya.
Cha nchaka Juda in kuaa kue soldadu tsi sava kue chaa nchaa veñuꞌu ñuu Jerusalen, cha naa kuera kue ñaxeen tsi ña tuun nuu kuera, ntsaa kuera nuu inkaa Jesus. Cha kue sutu kuntsaꞌnu nuu kue sutu tsi kue chaa fariseu kuu kue cha-ntachuun kuera.
Sara Jesus tsa tsini ya ntiꞌi ña kunkuu, ñavi niketa ya cha nintakatuꞌun ya:
—¿Ana ntantuku koyu?
Sara ntanchiko neꞌe kuera:
—Jesus ña ñuu Nazaret.
Sara nikachi Jesus:
—Mee kui.
Cha Juda, ña ntakuaꞌa ya, inkai ika tsi kue chaa ka.
Cha nuu nikachi Jesus suꞌa: “Mee kui”, ntakaka sata kuera ra ntachi kuera.
Sara nintakatuꞌun ya inka tuku:
—¿Ana ntantuku koyu?
—Jesus ña ñuu Nazaret.
Sara Jesus nikachi tuku ya:
—Tsa nikachi yu ña mee kui. Tatu mee ntantuku kueni, kuaꞌa ni ichi ña kue chaa inkaa tsiin nanuꞌu ra.
Ñoꞌo nikuu takua nakuntaa ña nikachi mee Jesus: “Paa, ni in kuena ntsaꞌa ni nuu̱ kue nintoñuꞌu.”
Cha ta Pedru naa ra in ñaxeen, sara ntava ra ña cha nchaꞌncha ra tsio kuaꞌa soꞌo in chaa nani Malku, cha-kuu musu sutu kuu xini.
Cha Jesus nikachi ya nuu ta Pedru:
—Ntachika vaꞌa ñaxeen tsaan. Tatu Paa yu ntsaꞌa ya ña tsatu ntoꞌo̱, ¿a kaꞌún ña kuntoꞌo̱ yoꞌo, kue yee tuꞌva̱ ña?
Ta nchaka na Jesus kuaꞌan na nuu Anas
Sara in kuaa soldadu tsi cha-kuu xini nuu kuera, tsi kue chaa nchaa veñuꞌu ñuu Jerusalen, ntiin kuera Jesus cha nchikatu kuera ntaꞌa ya.
Sara nchaka kuera ya kuaꞌan ra xiꞌna ka veꞌe Anas, cha-kuu tata tsiso Caifas, cha-kuu sutu kuu xini kuia saan.
Cha Caifas yoꞌo kuu ña tsa saan ka nikachi nuu kuena judio ña vaꞌa ka kui ña kuu in mituꞌun chaa nuu kue nivi ñuu, susaan ña kuu ntiꞌi na.
Ta Pedru kue tsaa yuꞌu ra ña tsini ra Jesus
Sara ta Simon Pedru tsi inka chaa ntakaa Jesus, ntakaa kuera ya kuaꞌan ya. Cha chaa yoꞌo tsini taꞌan ra tsi sutu kuu xini, ñavi nikiꞌivi ra tsi Jesus ini nuu inkaa veꞌe sutu ka,
Cha ñaꞌá ka nintakatuꞌin ta Pedru:
—¿A suu meu kuu tuku in kue chaa ntakaa chaa ka?
Cha ta Pedru nikachi ra:
—Aꞌan, suu mee.
Cha kue musu sutu kuu xini tsi kue chaa nchaa veñuꞌu, staꞌan koyi ñuꞌu takua kutuni koyi vari vitsi kuu. Sara ta Pedru inkaa ra ituni ra tsi koyi yuꞌu ñuꞌu ka.
Sutu kuu xini xchichi ra Jesus
Sara sutu kuu xini nikitsaá ra xchichi ra Jesus tsaꞌa kuena ntakaa ya tsi tsaꞌa ña snaꞌa ya.
Sara Jesus nikachi ya:
—Mee ntsikaꞌan yu nuu ntiꞌi kue nivi; cha saan so ntsisnaꞌa yu ini kue veꞌe sinagoga tsi ini nuu inkaa veñuꞌu kaꞌnu, nuu ntututu ntiꞌi kuena judio, cha niñaꞌa kue nikaꞌan seꞌe yu.
¿Chanu vaꞌa ntakatuꞌun ni yu? Ntakatuꞌun ni kuena ntsichaa soꞌo ña ntakani̱, vari tsini na ña nikaꞌan yu nuu na.
Cha nuu nikaꞌan Jesus saan, in kue chaa nchaa veñuꞌu nikatui nuu ya sara nikachia:
—¿A saan ntanchiko neꞌu nuu sutu kuu xini?
Sara Jesus nikachi ya:
Sara ntachuun Anas Jesus nuu Caifas, sutu kuu xini, cha nchiku ii ntaꞌa ya kuaꞌan ya tsi koyi.
Ta Pedru inka tuku kue tsaa yuꞌu ra ña tsini ra Jesus
Cha inkaa ii ta Pedru ituni ra yuꞌu ñuꞌu, sara nintakatuꞌun na ra:
—¿A suu meu kuu in kue chaa ntakaa chaa ka?
Cha ta Pedru kue tsaa so yuꞌu ra:
—Aꞌan, suu mee.
Sara in kue musu sutu kuu xini, ña kuu taꞌan chaa nchaꞌncha Pedru soꞌo, nikachi tuki tsi ra suꞌa:
—Ntsini yu nuu ku inkau tsian nuu kaa tukuii ka.
Cha ta Pedru kue nitsaa tuku yuꞌu ra, cha mii saani ra nikana toꞌlo.
Jesus inkaa ya nuu ta Pilatu
Sara nikee kuena judio tsi Jesus veꞌe Caifas, cha nchaka na ya kuaꞌan na veꞌe nuu intuꞌu chaa kuntsaꞌnu yuꞌu nuu ñuu Roma. Cha tsa kuntuu ra kue nikiꞌvi kuena ini veꞌe ka, takua ma kuyakua kuena cha saan kuu kuxini kuena viko Pascua.
Tsaꞌa ñaa nikee ta Pilatu takua kaꞌan ra tsi kuena, cha nikachi ra:
—¿Nchii kuu ñaváꞌa nisaꞌa chaa yoꞌo?
—Tatu suu nivi kuachi kui, ma ntakuaꞌa kue ña nuu ni.
Cha nikachi ta Pilatu:
—Kunchaka kueni ña kuꞌun ni, cha kaꞌncha kueni kuachi ña tono kachi ley kueni.
Tia kuena kuu xini nuu kuena judio nikachi kuena:
—Koo ichia ña kue meekue kuu kaꞌni kue ni in nivi.
Cha suꞌa nikuntaa ña nikaꞌan Jesus, ta ntakani ya nixi kunkuu ya.
Sara ntanchiko tuku ta Pilatu veꞌe ka, sara nikana ra Jesus cha nintakatuꞌun ra ya:
—¿A meu kuu Rey kuena judio?
Sara ntanchiko neꞌe Jesus:
—¿A xini ni taꞌvi tuꞌun ña ntakatuꞌun ni yu, a ña inka na ntakani tsaꞌa̱ nuu ni?
Sara ntanchiko neꞌe ta Pilatu:
—¿A nivi judio kuu̱ kaꞌún? Kuena ñuu ku tsi kue sutu kuntsaꞌnu nuu kue sutu kakuu kuena ntakuaꞌa yo nuu̱. ¿Nchii saꞌu?
Sara ntanchiko neꞌe Jesus:
Sara nintakatuꞌun tuku ta Pilatu ya:
—¿A kunu kachu ña kuu rey, xani?
Sara ntanchiko neꞌe Jesus:
—Meeni kachi ña kuu̱ rey. Mee nikitsi nikaku ñayivi takua ntakani̱ ñantaa, cha ntiꞌi kuena kantsitsa ñantaa chaa soꞌo na ña kaꞌan yu.
Sara nikachi ta Pilatu:
—¿Cha nchii kuu ñantaa?
Cha suꞌa nikachi ra cha nikee ra kuaꞌan ra kaꞌan ra tsi kuena judio cha nikachi ra:
—Mee, ni in kuachi kue nintaneꞌe ña nisaꞌa chaa yoꞌo.
Tia saan so viko Pascua tava̱ in na vekaa. ¿A kuni kueni ña nasiaa yu Rey kueni?
Sara ntiꞌi kuena niꞌi nikana na:
— ¡Aꞌan, ma siaa ni ña! ¡Siaa ni Barrabas!
Cha Barrabas kui in nivi ncheꞌe.
Cha saan sana ta Pilatu ntakaꞌncha ra chuun ña nakani kue soldadu ka Jesus.
Sara ntanchaa koyi ra kachi koyi:
—¡Nakoo vaꞌa Rey kuena judio!
Sara kani koyi nuu ya.
Sara nikee tuku ta Pilatu cha nikachi ra tsi kuena judio:
—Kunchee koyu, yoꞌo nchaka̱ ra vatsi takua nakuni koyu ña ni in kuachi kue nintaneꞌe̱ ña nisaꞌa ra.
Sara nikee Jesus cha inkaa corona iñu xini ya cha ntsitsi ya saꞌma ntintuku. Sara nikachi ta Pilatu nuu kuena:
—¡Yoꞌo inkaa chaa yoꞌo!
Cha kue sutu kuntsaꞌnu tsi kue chaa nchaa veñuꞌu nuu ntsini kuera ya, nikitsaá koyi kana koyi:
—¡Chinai nuu krusi! ¡Chinai nuu krusi!
Cha Pilatu nikachi ra:
—Kunchaki kuaꞌan cha chinaa kue meekoyu ña nuu krusi, vari mee koo ni in kuachi kue ntaneꞌe̱ nisaꞌa ra.
Cha kuena kuu xini nuu kuena judio nikachi kuena:
—Meekue tsini kue tuꞌun ña ntsaki Stoꞌo Nchuxi, cha kaa nchaa ña tsini ñuꞌu kui vari ntasaꞌi mii Seꞌe Stoꞌo Nchuxi.
Sara ntanchiko tuku ra nintiꞌvi ra vechuun ka, sara nintakatuꞌun ra Jesus:
—¿Ña nchii kuu?
Tia Jesus niñaꞌa kue nintanchiko neꞌe ya.
Sara ta Pilatu nikachi ra:
—¿Chanu vaꞌa kue kaꞌun? ¿A ntsínu ña kumi̱ chuun takua kuu chinaa yo nuu krusi a ña skaku yo?
Sara ntanchiko neꞌe Jesus:
—Koo nchee kumi ni sata̱ tatu nikusani kuaꞌa Stoꞌo Nchuxi ña nuu ni, tsaꞌa ñaa, kuena ntakuaꞌa yu nuu ni kumi ka na kuachi susaan meeni.
Tsaꞌa tuꞌun yoꞌo ra ta Pilatu ntuku ra tsio nixi skaku ra Jesus, tia kuena judio kana kuena:
—¡Tatu nasiaa ni ña, suu chaa nchaka taꞌan tsi Cesar<sup>a</sup> kuu ni! ¡Ntiꞌi ña ntasaꞌa mii rey kuntasia Cesar!
Nuu ntsini soꞌo ta Pilatu tuꞌun yoꞌo, ntakaꞌncha ra chuun ña natava na Jesus yuyeꞌe, sara ntsikuntuꞌu ra nuu chai nuu chaꞌncha ra kuachi, in nuu nani Nuu Ntoyo Yuú Vii, <sup>b</sup> cha saꞌan hebreo skunani na ña Gabata.
Cha kui kii ña satuꞌva na kue ñaꞌa ña kunkuachuun na viko Pascua, cha kuaa kotsuu ta Pilatu nikachi ra nuu kuena judio:
—¡Tsaan inkaa rey koyu!
Tia niꞌi ka kana na:
Sara nikachi ta Pilatu:
—¿A rey koyu kuni koyu chinaa̱ nuu krusi?
Cha kue sutu kuntsaꞌnu nikachi kuera:
—¡Cesar kuu mituꞌun rey kue!
Sara ta Pilatu ntakaꞌncha ra chuun nuu kue soldadu ña nachinaa koyi ya nuu krusi, sara nchaka koyi ya kuaꞌin.
Ta chinaa na Jesus nuu krusi
Sara nikee Jesus ika cha ntsiso ya krusi ya kuaꞌan ya nuu nani “Yuku Kicheꞌe Xiní”, ña saꞌan hebreo nania Golgota.
Cha ika nchinaa na ya nuu krusi, cha saani nchinaa tuku na uvi ka kue chaa, in in na itsi tsio nuu krusi na, cha meeya nuu krusi maꞌi.
Sara ta Pilatu ntakaꞌncha ra chuun ña nachaa na nuu in tuyaxi tuꞌun ña kachi suꞌa: “Jesus ña ñuu Nazaret, Rey kuena judio”, sara nchinaa na ña xini krusi ya.
Cha kuaꞌa kuena judio nikaꞌvi na tuꞌun yoꞌo, vari nuu nchinaa na Jesus nuu krusi, yachi kantuꞌi yuꞌu ñuu ka, cha tuꞌun yoꞌo kaa nchai saꞌan hebreo tsi saꞌan latin tsi saꞌan griego.
Tsaꞌa ñaa nikachi kue sutu kuntsaꞌnu nuu ta Pilatu:
—Ma chaa ni “Rey kuena judio”, chaa ni “Ña kachi ña kui Rey kuena judio.”
Tia ta Pilatu nikachi ra:
Ta ntsinu nchinaa kue soldadu ka Jesus nuu krusi, sara ntikumi koyi ntakiꞌan kue saꞌma ya, cha ntutaꞌan koyi in in saꞌma ya. Sara ntakiꞌin tuku koyi saꞌma kuitsi ya, cha kui ña kue nikiku na, in nikunu nii na ña mancha xini cha mancha tsaꞌa,
ñavi nikachi koyi:
—Ma ntata ko ña, nakusiki siꞌva ko nanchee ana kuntutaꞌin.
Cha suꞌa nikuntaa ña kaa nchaa nuu tuꞌun Stoꞌo Nchuxi:
“Ntastucha koyi saꞌma̱,
cha ntsisiki siꞌva koyi saꞌma kuitsi yu.”
Ñoꞌo kuu ña saꞌa kue soldadu.
Cha yachi nuu inkaa krusi nuu nchinaa na Jesus inkaa nana ya tsi kuꞌi tsi na Maria ñásiꞌi chaa kuu Cleofas tsi na Maria Magdalena.
Cha nuu ntsini Jesus nana ya, cha yachi xian inkaa in chaa ntakaa ya, chaa kuu ini ya, sara nikachi ya nuu nana ya:
—Ñaꞌá, tsaan inkaa seꞌe ni.
Sara nikachi ya nuu chaa cha-ntakaa ya:
—Tsaan inkaa maa ku.
Cha mancha kii saan, chaa ka ntakiꞌin ra ñá veꞌe ra.
—Ichi yu.
Sara ika iin in tintoꞌo ña itsitu vinu iya, cha statsi koyi in chaꞌma nuu vinu ka ra nchikatu koyi ña in yutu tu-hisopo, sara nchituu koyi ña yuꞌu ya.
Sara Jesus ntsiꞌi ya xoo vinu ka, ra nikachi ya:
—Tsa nikuntaa ntiꞌa.
Sara ntsata ncheꞌe ya xini ya, sara ntsiꞌi ya.
Ta ntuu soldadu kaa ñaxeen xiin nchika Jesus
Cha kui kii ña satuꞌva na ña kunkuachuun na viko Pascua, cha kuena judio kumi chuun kue kuni kuena ña kintoo kue iki kuñu ka nuu krusi kii suatu, vari kui in suatu kaꞌnu xeen kuu. Tsaꞌa ñaa ntsika kuena nuu ta Pilatu ña nakaꞌncha ra chuun ña nakaꞌnu na siꞌin kuena inaa nuu krusi cha naxita na kue iki kuñu ka nuu krusi ka.
Sara kue soldadu ntsaꞌan koyi cha ntsaꞌnu koyi siꞌin cha-xiꞌna, cha ntsaꞌnu tuku koyi siꞌin inka chaa inaa xiin Jesus.
Tia ta ntsaa koyi nuu inaa Jesus, cha ntsini koyi ña tsa ntsiꞌi ya, tsaꞌa ñaa kue nitsaꞌnu koyi siꞌin ya.
Tia in kue soldadu ka ntui ñaxeen xiin nchika ya sara nikana nii tsi chikuii.
Cha chaa ntakani ñoꞌo kuu cha-ntsini tsi nuu ra ña nikuu, cha ñantaa kuu ña ntakani ra, cha meera tsini ra ña ñantaa kuu ña ntakani ra, cha ntakani ra ña takua kue meekoyu natsinu ini koyu.
Cha ñoꞌo nikuu takua nakuntaa ña kaa nchaa nuu tuꞌun Stoꞌo Nchuxi: “Ma kaꞌnu na ni in kicheꞌe ya.”
Cha inkaa tuku nuu tuꞌun ya kachi suꞌa: “Kunkuni na ya ña ntuu na ñaxeen xiin nchika ya.”
Nuu ntsinu nikuu ñoꞌo, in chaa nani Jose cha-ñuu Arimatea, ntsika ra nuu ta Pilatu ña nakuaꞌa ra ichi ntakiꞌin ra iki kuñu Jesus. Cha ta Jose kuu ra in chaa ntakaa séꞌe Jesus, vari yuꞌu ra kuena kumi chuun nuu kuena judio. Sara ta Pilatu ntsaꞌa ra ichi ña nantakiꞌin ra ña, cha ta Jose ntsaꞌan ra ntakiꞌin ra iki kuñu ka.
Cha saani ntsaa tuku ta Nicodemo, cha-ntsaꞌan ntatuꞌun ta saan tsi Jesus in tsikuaa, cha naa ra kuaa oko-utsi kilu mirra tsi aloe ña nisaka na cha kui in xiko asi.
Sara ta Jose tsi ta Nicodemo ntakiꞌin kuera iki kuñu Jesus cha nchituu kuera ña tsi in saꞌma ña nchiꞌi kuera xiko ka, tono kasaꞌa kuena judio ta tsutsi na in na ntsiꞌi.
Cha yachi nuu ntsaꞌni na Jesus nuu krusi kantuꞌu in nuu kaa tukuiꞌi cha ika inkaa in ve-kava tsaa, nuu ni in na ntsain ntutsi.
Cha ika ntsaki na iki kuñu Jesus, vari ve-kava ka yachi inkai cha tsa kuyachi kitsaá kii suatu kuena judio.
Jesus kue inkaa ka ya titsi nama
Cha naꞌa nchuꞌa kii xiꞌna semana ka ta inaa ka, na Maria Magdalena ntsaꞌin nuu inkaa nama Jesus, cha ntsinia ña yuú ña ntasi yuꞌu nama ka tsa nikutsioi kantuꞌi inka tsio.
Sara sketi ntanchikui nuu intuꞌu ta Simon Pedru tsi inka chaa ntakaa Jesus, cha Jesus kuu ini ya chaa yoꞌo, cha na Maria nikachia tsi kuera:
—¡Ntava koyi iki kuñu Stoꞌo ko ini nama, cha ntsíni kue nchii ntsaki koyi ya!
Sara ta Pedru tsi inka chaa ntakaa Jesus nikee kuera kuaꞌan ra nuu inkaa nama ka.
Cha ntintuu kuera sketa kuera kuaꞌan ra, tia inka ra niꞌi ka sketa ra susaan ta Pedru cha xiꞌna ka ra ntsaa nuu inkaa nama ka.
Sara ntakutanchee ra cha skuꞌun nuu ra sara ntsini ra kue saꞌma ña ntsituu ya, cha kue nikiꞌvi ra.
Sara ntsaa ta Simon Pedru cha nikiꞌvi ntaa ra ini nama ka, sara ntsini tuku ra ña ntoyo kue saꞌma ña ntsituu ya.
Sara nikiꞌvi inka chaa ntakaa Jesus, cha-xiꞌna ntsaa yuyeꞌe nama ka, sara ntsini ra ña nikuu cha ntsinu ini ra.
Cha ntsain ka kutu nini vaꞌa kuera ña kaa nchaa nuu tuꞌun Stoꞌo Nchuxi ña Jesus tsini ñuꞌu ntachaku ya.
Sara ntanchiko kue chaa ka nuu kintoo kuera.
Jesus stuu ya meeya nuu na Maria Magdalena
Sara na Maria nikintoi yuyeꞌe nama cha tsaku nchuꞌi, cha ini tsakui ntakutanchii cha skuꞌun nui ini nama,
sara ntsinia uvi angel ntsitsi yaa koyi, cha ñantuꞌu koyi nuu ntsikantuꞌu iki kuñu Jesus; ian ñantuꞌu tsio ntsikantuꞌu xini ya, cha inkai ñantuꞌu tsio ntsikantuꞌu tsaꞌa ya.
Sara nintakatuꞌun koyi:
—Ñaꞌá, ¿chanu vaꞌa tsaku?
Sara ntanchiko niꞌi:
—Vari ntava na iki kuñu Stoꞌo yu cha ntsíni yu nchii ntsaꞌan siaꞌa na ña.
Cha ini kaꞌin ñoꞌo, ntakavi nui sara ntsinia Jesus inkaa ya ika, tia kue nintakunia ña Jesus kuu ya.
Sara Jesus nintakatuꞌun ya ñá:
—Ñaꞌá, ¿chanu vaꞌa tsaku? ¿Ana ntantuku ku?
—Tata, tatu meeni ntava ni iki kuñu ya, ntakani ni nuu̱ nchii ntsaki ni ña takua nakuꞌun yu ntakiꞌin ña.
Sara nikachi Jesus:
—¡Maria!
Sara ntakavi cha nikachia:
—¡Rabi! —ñoꞌo kuu tuꞌun saꞌan hebreo, cha kunia kachia Mestru.
Cha Jesus nikachi ya:
—¡Siaa yu!, vari ntsain ka ntanchiko̱ nuu Paa yu. Tia kuaꞌan ra kachu nuu kue ñani yu ña tsa kunuꞌu yu nuu ya kuu Paa yu cha saani kuu ya Paa koyu, cha kuu ya Stoꞌo Nchuxi yu cha saani kuu tuku ya Stoꞌo Nchuxi koyu.
Sara na Maria Magdalena ntanchikui cha ntakania nuu kue chaa ntakaa Jesus:
—¡Ntsini yu Stoꞌo ko! —nikachia cha ntakani tuki ña nikachi ya nui.
Jesus stuu ya meeya nuu kuena ntakaa ya
Cha nuu nikuaa kii saan, kii xiꞌna semana ka, cha kuena ntakaa ya ntututu kuena ini veꞌe, cha ntakasi na yuyeꞌe vari yuꞌu na kuena kumi chuun nuu kuena judio. Sara Jesus nikiꞌivi ya cha ntsikunchichi ya maꞌi kuena, cha nikaꞌan ya kuena:
—¡Nakoo vaꞌa koyu!
Cha sara snaꞌa ya ntaꞌa ya tsi xiin ya nuu kuena, sara nikuacha nchuꞌa kuena ña ntsini na Stoꞌo na.
—¡Nakoo vaꞌa koyu! Tono Paa yu ntachuun ya yu, saani mee tuku kuntachuun koyu.
Sara ntivi ya nuu kuena, cha nikachi ya:
—Ntakiꞌin koyu Espiritu Stoꞌo Nchuxi.
Kuena kunkukaꞌnu ini koyu tsaꞌa kuachi saꞌa na, kuntoo kuachi na, cha kuena ma kukaꞌnu ini koyu tsaꞌa kuachi saꞌa na, ma ntoo kuachi na.
Ta stuu Jesus meeya nuu ta Tomas
Cha ta Tomas, in kue nuu nti-utsi-uvi kue chaa ntakaa Jesus, cha skunani na ra Kuati, koo ra inkaa tsi kuena ta stuu ya meeya nuu kuena.
Sara sava ka kue chaa ntakaa ya ntakani kuera nuu ra:
—¡Ntsini kue Stoꞌo ko!
Tia nikachi ra:
—Tatu ma kuni yu ntaꞌa ya nuu nikiꞌvi ntuyu kaa, cha tatu ma kuu tuu̱ xini ntaꞌa̱ nuu ntutsi ntaꞌa ya, cha tatu ma kuu tuu̱ ntaꞌa̱ nchika ya nuu ntutsi, ma tsinu ini yu ña ntakani koyu.
Sara nuu niyaꞌa una kii, cha kuena ntakaa ya ntututu tuku kuena in veꞌe sara inkaa ta Tomas tsi kuena. Sara ntakasi kuena yuyeꞌe, tia in mituꞌun nikiꞌvi Jesus nuu inkaa kuena cha ntsikunchichi ya maꞌi kuena cha nikaꞌan ya kuena:
—¡Nakoo vaꞌa koyu!
Sara nikachi ya nuu ta Tomas:
Sara ta Tomas nikachi ra suꞌa:
—¡Meeni kuu Stoꞌo yu tsi Stoꞌo Nchuxi yu!
Cha Jesus nikachi ya:
—Tsinu inu vari ntsinu yu. ¡Ntikaꞌan kuena tsinu ini vasu ma ntsini na!
Tsaꞌa ñoꞌo nchaa na tutu yoꞌo
Jesus saꞌa ya kuaꞌa nchuꞌa ka ñavaꞌa ña kaꞌnu kuu nuu kue chaa ntakaa ya, cha kue nitsikava nchaa ntiꞌa nuu tutu yoꞌo.
Tia ñoꞌo ntsikava nchaa takua natsinu ini koyu ña Jesus kuu ya ya-kuu Cristo, Seꞌe Stoꞌo Nchuxi, cha na kuntsinu ini ya kunkoo na ichaꞌncha so nuu ya.
Jesus stuu ya meeya nuu utsa kue chaa ntakaa ya
Nuu niyaꞌa tsaku kii, Jesus stuu tuku ya meeya nuu kue chaa ntakaa ya yuꞌu chikuii ña nani Tiveria, <sup>a</sup> cha suꞌa nikuu ta stuu ya meeya:
Ña inkaa ta Simon Pedru, ta Tomas, cha-skunani na Kuati, ta Natanael, cha-ñuu Kana ña kantuꞌu Galilea, kue seꞌe ta Zebedeo tsi uvi ka kue chaa ntakaa ya.
Sara ta Simon Pedru nikachi ra nuu kuera:
—Kunkuꞌun yu kaꞌni chaka.
Sara nikachi kuera:
Sara nikaa kuera nuu varku ra kuaꞌan kuera, tia tsikuaa saan kue nineꞌe kuera ni in chaka.
Cha ta kuntuu, Jesus ntsikunchichi ya yuꞌu chikuii ka, tia kue chaa ntakaa ya kue nintakuni kuera ya.
Sara nintakatuꞌun ya kuera:
—Ñani, ¿a nineꞌe koyu chaka katso?
Sara ntanchiko neꞌe kuera:
—Aꞌan, koo ni in ti nineꞌe kue.
Cha nikachi ya:
—Chikaa ñunu ku chi tsio kuaꞌa varku ku sara kunineꞌu chaka.
Cha suꞌa saꞌa kuera, sara ta nikuni kuera tava ra ñunu ka, kue nikunchee kuera vari ntsitu ntaa so chaka titsia.
Sara chaa ña Jesus kuu ini ka ya nikachi ra tsi ta Pedru:
—¡Stoꞌo ko kuu ra!
Ta ntsini soꞌo ta Simon Pedru ña Stoꞌo kuera kuu ya-inkaa ika, ntakiꞌin ra saꞌma ra cha ntachikatu ra titsi ra vari ntava ra saꞌma ra, sara skana ra meera nuu chikuii.
Sara sava ka kue chaa ka ntsaa kuera yuꞌu chikuii ka tsi varku, ñuu kuera ñunu nuu iin tsitu so chaka, vari ntsaꞌan kuera kuaa in-sientu ni metru nuu chikuii ka.
Sara nikachi Jesus:
—Kunaa kué uvi uni chaka kiti ntava koyu kitsu.
Sara ta Simon Pedru nikaa ra nuu varku sara niñuu ra ñunu mancha nuu ñuꞌú, cha iin tsitu so chaka naꞌnu nui, in-sientu-uxiko-utsi-uni chaka nineꞌe kuera cha vasu kuaꞌa nchuꞌa ti kuu, kue nintata ñunu kuera.
Sara nikachi Jesus:
—Naꞌa kué kasini koyu.
Cha ni in kue chaa ntakaa ya kue nikitsi ini kuera ntakatuꞌun ra ana kuu ya, vari tsa tsini kuera ña Stoꞌo kuera kuu ya.
Sara nikuyachi Jesus cha ntiin ya paa sara ntsaꞌa ya ña nuu kuera cha saani saꞌa ya tsi chaka ka.
Mancha kii ntachaku ya, ñoꞌo kuu uni chaꞌncha ña Jesus stuu ya meeya nuu kue chaa ntakaa ya.
Ta tsaꞌa Jesus tuꞌun nuu ta Simon Pedru
Nuu ntsinu ntsisini kuera, Jesus nintakatuꞌun ya ta Simon Pedru:
—Simon, seꞌe ta Jonas, ¿a kuu ini ku yu susaan kuena yoꞌo?
Sara ntanchiko neꞌe ta Pedru:
—Aan, ni Stoꞌo, meeni tsini ña kuu ini yu ni.
—Kunchaa kue leꞌlu̱.
Sara nintakatuꞌun tuku ya ra ña uvi:
—Simon, seꞌe ta Jonas, ¿a kuu inu yu?
Sara ntanchiko neꞌe ta Pedru:
—Aan, ni Stoꞌo, meeni tsini ña kuu ini yu ni.
Sara nikachi Jesus:
—Kunchaka kue ntikachi̱.
Cha nintakatuꞌun tuku ya ra ña uni:
—Simon, seꞌe ta Jonas, ¿a kuu inu yu?
Sara nikukuaka ini ta Pedru vari nikuu uni chaꞌncha ntakatuꞌun ya ra ña a kuu ini ra ya, sara ntanchiko neꞌe ra suꞌa:
—Stoꞌo, meeni tsini vaꞌa ni ña kuu ini yu ni.
Sara nikachi Jesus:
—Kunchaa kue ntikachi̱.
Ñoꞌo nikachi Jesus takua snaꞌa ya nixi kunkuu ta Pedru, cha suꞌa kuu ña kuntachi ñuꞌu ra Stoꞌo Nchuxi. Sara nikachi ya:
—¡Kutakaa yu!
Siin siin ichi kunkuꞌun kue chaa ntakaa Jesus
Cha ta ntakunchee ta Pedru chi sata, ntsini ra ña ntakaa chaa ña Jesus kuu ini ka ya vatsi ra. Cha chaa yoꞌo kuu cha-ntsintuꞌun xiin Jesus ta ntsixini kuera cha nintakatuꞌun ra ya: “Stoꞌo, ¿ana kuu chaa kuntakuaꞌa ni?”
Cha nuu ntsini ta Pedru ña vatsi ra, nintakatuꞌun ra Jesus:
—Stoꞌo, cha ñoꞌo ¿nchii kuntoꞌi?
Cha ntanchiko neꞌe Jesus:
—Tatu kuni yu ña nakintoi mancha ta kuntanchiko̱, ¿chanu vaꞌa ntakaninu tsaꞌi? Meu kutakaa yu.
Tsaꞌa ñoꞌo nintucha tuꞌun nuu kuena tsinu ini Jesus ña chaa yoꞌo ma kuu ra, tia Jesus kue nikachi ya ña ma kuu ra, ña nikachi ya kui: “Tatu kuni yu ña nakintoi mancha ta kuntanchiko̱, ¿chanu vaꞌa ntakaninu tsaꞌi?”
Tuꞌun santii
Ñoꞌo kuu chaa cha-ntakani ña ntsini tsi nuu ra kueña nikuu cha nchaa ra ña, cha tsini kueña ña kaꞌan ra kui ñantaa.
Jesus saꞌa ya kuaꞌa nchuꞌa ka kue ñaꞌa, ña tatu nachaa na ta in ta ian nuu kue tutu, mee ra ña kaꞌán kui ña ni nuu nii ñayivi yoꞌo ra ma keta kuin ntiꞌi kue tutu yoꞌo. Saan nakoi.
