Yesu a̱ yei ba̱pfong nu ba swak bu ba̱hwa a̱ ba̱ ryi cet ba nyying a̱ka̱tuk tswa a̱ bo creng kozan taka̱i nhywu.
To, a̱yiyrek ba̱pfong a nanini, ba̱na swak ba̱ a̱hwa: Siman, nu ba bo yin yei Bitut, bu a̱wumba nu nu Andrawut; bu Yakubu a̱hwai Zabadi ba̱ a̱wumba nu Yohana;
bu Filibut; bu Bartalamawat; bu Toma bu Matta a̱ntyok ssang diga̱ndu; bu Yakubu a̱hwai Alfayat; bu Tadawat;
bu Siman nu ban yei a̱ntyok cat tun ba̱nyet nu ka̱yat dityok Rom; bu Yahuda Iskariyoti a̱tuba nu a̱ yin dyap Yesu ni.
Yesu a̱ tom ba̱pfong swak bu ba̱hwa ba
Yesu a̱ tun ba̱pfong bani a̱ tom a̱ ba̱ zzek a̱ hywa, “Yi ryok nat i ka̱byen nwap nzaan ko ka̱nkrang ka̱yaan Samariya ba.
Yi yen nat di bvon-tsaap ji brik ni ba̱nyet Isreila.
Yi nat si ba̱ yya wa'azi i hywa da̱ mba, ‘Dityok Tazwa ti ba shishrek.’
Yi si creng ba̱nyet nhywu, ba̱nyet ba yi si shya ba kwi ni yi ba̱ tyyi ba ta sso, i creng ba̱nyet ngbap, i nyying a̱ka̱tuk tswa. Yi yin san di krum ba, rot a̱mi yi ryok wrak n san krum ba.
Yi ryok sook zinariya ko a̱zurfa ko a̱shong tswam i na̱bvwo ba̱tro nyin ba.
Yi ryok sook ka̱badoma ko a̱kang a̱tro ko a̱kpatak ko shan ka̱cyet ba. Ku myim ba wrak a̱ntyok mpfong kyang a na̱ cat i.
“Ka̱ram ka yi sin nwa i ka̱nkrang ko ka̱bacincong ka̱nkrang ni yi cat ka̱ryi ka ba ni ya gwai ni, i swat ka̱ yemi se ka̱ram ka yin wwon ka̱nkrang ka ni.
Ki yi ni nwa ka̱ryi a̱yin, yi hywa, ‘Sa̱la̱ma nyin!’
Ki ba̱nyet ka̱ryi ba a̱ shim byet nyin na, yi ba̱ wwon i; ki ba shim ba, yi seyak bu byet ‘salama’ nyin na.
Ki yi ma̱n nwai ka̱nkrang ko ka̱ryi ba ya nyying, yi gbaat dibvuk a̱tak nyin ti ba̱ krok i i seyak.
Ka̱ryong n ya tyyei: Ka̱tuk nshirya ka Ka̱za a̱ ni hok dizot Saduma bu Gomorata a̱ ra̱u ba̱nyet ka̱nkrang iya.”
Ka̱bvung ka a̱ cong a̱ bai ni
“Yi kula, n ya tssop yi cong di bvon-tsaap ka̱yat na̱bvwu a̱yit ni. Rot a̱mi se yi tung a̱za̱ncyi di ndyik ni, ma i yet ba̱nyet sang hywak di ba̱bva ni.
Yi ta̱rwam bu ba̱nyet ba, rot ba ni ya kwak a̱ cong i i na̱bvwa nshirya, ba bo ya tyei tsot a a̱bat a̱duwa.
Ba ni ya kwak a̱ cong i a̱ta̱ssi ba̱nyet shirya bu ba̱gwam rot yi n tssup. A̱ta̱ssi mba yi nin tyyei shaida nyin ji i bu tyyei kpikpit nwap a.
Ka̱ram ka ban ya pyyem ni yi ryok hok ka̱wun kyang ka yi ni hywa ni ko ka̱sak ka yi nin hywa ni ba. Ki ka̱ram ka a̱ bu yya, ba ni ya ryi kyang a yi ni hywa ni.
Ba̱ryat ba yi ni ryat i a̱ ni yet ba̱ nyiin ba. Tswa A̱tyyi nyin ji a̱mi ni ryat a nyin.
“Ba̱nyet a̱ ni pyyem ba̱wumbeyang mba a̱ wwat ba hywaai; a̱mi ba̱tyyi ba nin yya bu na̱won mba. A̱mi meyang na̱won na ma̱ nin yya jyi bu ba̱tyyi mba a̱ tyyi ba ba̱ hywaai.
Koyan a̱ ni rak ya ryi rot yi n tssup. Ma a̱yin nu a̱ sseng a̱ si tat a a̱ngbom u ni a̱ ni shya sucet.
Ki ba yya da̱ nyin i ka̱nkrang kani, yi tyong nat i ka̱yaan. Ka̱ryong n ya tyyei: yi bun tyak nwai sa̱rei na̱byen Isreila ba, nzuk Ka̱won A̱neywu n ma̱n brek.
“A̱ntyok myyam a̱ ra̱u malam nu ba, di a̱kwwa na̱n da̱u a̱ntyok ka̱ryi nu ba.
Rot a̱mi ku myim a̱ntyok myyam a̱ hok ansham na̱n ba rang bu malam nu nu, a̱kwwa meyang rang bu a̱ntyok ka̱ryi nu nu. Ki ba yei a̱ntyok ka̱ryi nu Ba'alzabul, a̱gwam a̱ka̱tuk tswa, ba̱re ba̱kwwa ba?”
A̱yin nu a̱ maai ba hok ka̱wun nu ni
Kyang a n ya tyyei ka̱nrang ni yi ni wruk ba̱ nkpa a̱ta̱sa, kyang a n ma̱ ya shwwang i ni yi kpo tyyei tazwa.
Yi ryok hok ka̱wun ba̱nyet ba a̱ ni hywat rwam a ni ma di ba maai hywat sucet a ba. Seko yi wi hok ka̱wun Ka̱za ka a̱ maai a̱ hywat rwam a nta̱mak bu sso ji ka̱yat ndong ni.
Yi na kwei ba̱ta̱nta̱ba̱ra ba̱hwa di ka̱bacincong krum, ma ko a̱yring mba a̱ kwei ka̱byen di cyi A̱tyyi nyin na ba.
Ba̱re nyin, sa̱rei a̱cat diccu nyin na ba ka̱n na̱ twang.
Rot a̱mi yi ryok hok ka̱wun ba, rot yi ran ba̱ta̱nta̱ba̱ra iya ba̱zinzan!”
Ba̱nyet ton bvwo Kristi, a̱yin nu Ka̱za ka tssa ni
“A̱yin nu a̱ wruk a̱za̱kpai a̱ tyyei yet a̱nzuuk ni, nzuk meyang n ma̱ ni yya a̱mi ba̱ nu a̱ta̱ssi A̱tyyi nzuk ka Tazwa.
A̱yin nu a̱ ma̱n wruk a̱ ton n bvwo ni, nzuk meyang n ma̱ ni yya a̱mi ba̱ nu a̱ta̱ssi A̱tyyi nzuk ka Tazwa.”
Tsswa nda n shyi ba
“Yi ryok hwa di n ba wrak ka̱sa ka tsswa nda ba, kaai, seko ka̱krong.
N ba brak na̱won ba sook dira̱ndwan bu ba̱tyyi, na̱won na̱neyang bu ba̱naa mba, a̱mi meyang ba̱kumbvon bu ba̱yikop ba̱nyring mba.
A̱ka̱tuk a̱ra̱ndwan a̱yin a̱ ni nyyai bu ka̱ryi nu ka.
“A̱yin nu a̱ cat a̱tyyi nu ko a̱naa nu a̱ n da̱u ni a̱ maai n tssup ba. A̱yin nu a̱ ma̱n cat ka̱won ka̱neyang nu ko ka̱seyang nu a̱ n da̱u ni a̱ maai n tssup ba.
A̱yin nu a̱ cot ka̱teyang nu a̱ tssup a̱nyyan nzuk ani ba a̱ maai n tssup ba.
A̱yin nu a̱ cat san sso nu ni a̱ ni za̱ jing, ma a̱yin nu a̱ ma̱n jing sso nu a̱zi hywak nzuk ni a̱ ni za̱ shya.”
Zang
“A̱yin nu a̱ ya san ni, nzuk na̱ san; a̱yin nu a̱ n san ni a̱ san a̱tuba nu a̱ n tom ni.
A̱yin nu a̱ san a̱ntyok tyyei ba̱ryat Ka̱za rot a̱ bvwo a̱ yet a̱ntyok tyyei ba̱ryat Ka̱za ni a̱ ni san zang ba̱cicrak ba̱ nu. A̱yin nu a̱ san a̱tsatsak a̱yin rot a̱ bvwo a̱ yet a̱tsatsak a̱yin ni a̱ ni san zang ba̱cicrak ba̱ nu.
Ka̱ryong n ya tyyei: a̱yin nu a̱ nang ka̱baan ka̱yat na̱won pfong nzuk ka ba̱shekwot sswa rot a̱ bvwo a̱ yet ka̱won pfong nzuk ni, a̱ ma̱ ni san zang nu.”
Na̱won pfong nyyai di Yohana A̱yya Baptisma
Yesu na̱ bu tyak zzek ba̱pfong nu ba swak bu ba̱hwa, a̱ drok a̱ nat a̱ zzek a̱ bo yya wa'azi i na̱nkrang na̱yaan ka̱ yemi Galili ka.
Ka̱ram iya Yohana A̱yya Baptisma na̱ shyi a jaru nu a̱ hok kyang a Yesu Kristi na̱ yya ni, a̱ tom na̱won pfong na̱yaan nu di Yesu.
Ba si zzim Yesu a̱ hywa, “Nwan a̱mi yet a̱tuba nu Yohana na̱ yin tyyei di a̱ bai ni e? Ki zi tot a̱yanyet?”
Yesu a̱ hywa da̱ mba, “Nde, yi brek si tyyei Yohana kyang a a̱ssi nyin na bu ryi ni, a̱pfo nyin a̱ bo hok ni:
Ba̱nyet a̱tutwan a̱ nwa cyang, ba̱nyet ta̱ruk nkap a̱ nwa ka̱cyet, ba̱nyet ngbap a̱ creng, ba̱nyet ba a̱ ka̱n kpa diran ni a̱ nwa pfong, nkom ma i tang sso, ba bo byin a̱ yya wa'azi Ka̱sham Ba̱ryat Ka̱za ka a a̱pfo ba̱nyet dizot.
A̱yin nu na̱ kpa zihywak nzuk ni ba, Ka̱za a̱ ku wwon nda.”
Ka̱rom ka na̱won pfong Yohana na ba nshyi bvwot a ni, Yesu a̱ nwa ryat bu ka̱tswa ba̱nyet ka tazwa Yohana. A̱ ba̱ zzim, “Ka̱ram ka yi yin wruk nat di Yohana ka̱yit ka ni, a̱nzan yi yin hwa naat si ryi? A̱tankwo na wun ku hywap ee?
A̱nzan yi yin wruk nat ryi na? Yi yin hwa si ryi a̱yin nu a̱ kup na̱sham ba̱tro ni ee? Ba̱nyet tssup ntaka̱i ba̱tro iya a̱ swat i na̱sa dityok.
Rot nu Yohana nu a̱mi ba̱ryat Ka̱za ba ba yin hywa a̱za̱ nu: Ka̱za a̱ hywa, ‘Cyang a̱pfong nzuk u n tssop, nu a̱ ni sook ka̱son nwan a̱ si na̱ yrang ryen na.’
Ka̱ryong n ya tyyei: sa̱rei a̱yin nu a̱ ka̱n yet a̱cet i, Yohana a̱ ku ra̱u. Ma a̱yin nu a̱ yet ka̱baan ka ni sa̱rei i Dityok Tazwa ti ni a̱ ra̱u Yohana.
Nyyai a̱zi nom Yohana na ba̱ka̱tuk ba̱nyet a̱ ka̱n yya di Dityok Tazwa ti hat a̱n ta̱ bvwo ya ka̱son.
Truwang Musa ji bu sa̱rei ba̱nyet tyyei ba̱ryat Ka̱za ba a̱ bu tat ka̱ram Yohana ka, ba̱ryat Dityok bani a̱mi ba yin dyat.
Ki yi cat san ba̱ryat mba ba, to, Yohana a̱mi a̱ yet Iliya nu ba yin dyat a̱wwon da̱ a̱ bai ni.
A̱yin nu a̱ byyi a̱pfo ni, ryok na̱ hok.
“Ba̱nyet zamani bani a̱ ryi da̱ a̱nzan ni? Ba ryi di na̱mawon na a̱ swat a̱tyekon a̱ shyi an bvwo ni. Ba̱yanyet ba yei ba̱yaan a̱ yya,
‘Zi ya tyap shwrya, da̱ nyin ba song ba, zi ya sook a̱bvom a̱nak, da̱ nyin ba kun ba.’
Yohana a̱ ba a̱ yya a̱zumi, di na̱ sswa nkwwa ba; yi hywa da̱ a̱ byyi a̱ka̱tuk tswa.
Nzuk Ka̱won A̱neywu am ba, n za n bo n sswa, nyin ba bu yya, ‘Yi cyang a̱ntyok ka̱hwa a̱dyying, a̱sswa nkwwa, a̱rywai ba̱nyet ssang diga̱ndu bu ba̱kpam ba̱nyet.’ Ma a̱za̱ncyi Ka̱za na a̱ tyyei diccu nna a nkyang a na yya ni.”
Na̱nkrang a a̱ rak wrak ndya ni
Yesu a̱ nwa ssing na̱nkrang na̱yaan na na̱n yya a̱kpok nkyang ka̱hat nu ni, rot ba wwon a̱ka̱tukyya mba nu ba.
A̱ hywa, “Kaito nyin ba̱nyet Kurazinu! Kaito nyin ba̱nyet Baitsaida! N si bu hywa di ba̱nyet Sur bu Saida a̱mi ba ba̱ yya nkyang ka̱hat nani da̱ nyin ni, se ba wwon a̱ka̱tukyya mba nu a̱ tssup ba̱kikyak ba̱tro a̱ bvei dibvuk a̱ ya wop i.
Se yi bvwo, ka̱tuk nshirya ka ba ni hok dizot Sur bu Saida a̱ ya ra̱u.
Nwan meyang Ka̱fa̱rna̱hum, a hwa di a ni ya sook nat i nTazwa a? Kaai, ba ni na̱ brek a̱ ba mi ka̱byen har a̱yabyen. N da nhywa di Saduma a̱mi ban yya nkyang ka̱hat na ba na̱ yya mi ni, se na̱ ri swat a̱ bu tat nom ka̱pfun.
Se yi bvwo ka̱tuk nom shirya ba ni hok dizot Saduma a̱ ya ra̱u!”
Yi ba i pfwi da̱ nzuk
Bu ka̱ yemi Yesu a̱ hywa, “A̱tyyi, A̱gwam Tazwa bu ka̱byen, n na̱ dyep rot a tyyei ba̱gbyik ba̱nyet kyang a a nyat ba̱nyet hyong a̱za̱ncyi bu ba̱nyet bvwo ni.
A̱tyyi, a yya a̱mi i hok ansham nwan.”
Yesu a̱ bo hywa, “A̱tyyi a̱ ka̱ n dyi kozan kyang. Bam bu A̱tyyi nu a̱yin a̱ bvwo Ka̱won ka ba; a̱mi meyang bam bu Ka̱won ka a̱yin a̱ bvwo A̱tyyi nu ba, se bu ba̱nyet ba Ka̱won ka ka tssa a̱ ni ba̱ tyyei A̱tyyi nu ni.
“Sa̱rei nyin ba̱nyet ba hwrang bu ncot i, yi ba da̱ nzuk n ni ya ryi pfwi.
Yi sook ncot nzuk a i myyam da̱ nzuk, rot n yet a̱shushwon a̱yin da n ya cin ba, i gi shya pfwi ka̱yat ndya nyin ka.
Rot cot a n ni ya ryi ni yet a̱hyom, nna ni n ni ya sak i ni ku swat gba̱ryet ba.”
A̱gwam nom A̱sa̱ba̱t
Ba bvwa nom ba̱cincong, Yesu a̱ bo shyi i cong bu na̱won pfong nu na, ba cong a̱ swrap ka̱byen yak alka̱ma ka̱tuk A̱sa̱ba̱t. Cihywat i pyyem na̱won pfong nu na, ba nwa shwam alka̱ma nu.
Ba̱nyet Farisa i ba̱ ryi i hywa di Yesu, “Kyang a ba tyong yya ka̱tuk A̱sa̱ba̱t ka ni, nkpa a̱mi na̱won pfong nwan na ba yya!”
Yesu a̱ hywa da̱ mba, “Yi ka̱n twang kyang a Dawuda bu ba̱nyet ka̱cyet nu ba ba yin hok cihywat a̱ yya ni baa?
Na̱ nwa bu ba̱nyet ka̱cyet nu ba i bat Ka̱za na, ba si ya burodi ba̱hyum Ka̱za na ba tyong ya na ni. Se bu ba̱gado Ka̱za a̱mi ba yin ba̱ wwon ba ya burodi iya.
Kyang a n cat yi bvwo ni nkpa yet: A̱yin nu a̱ ra̱u bat Ka̱za na ni a̱ shyi kyi.
Ba̱ryat Ka̱za a̱ hywa, ‘Ba̱sok nyam a̱mi n cat ba, pfong dizot ba̱yaan a̱mi.’ Yi da nbvwo kyang a ba̱ryat bani ba yet i, se nyin ba saai ba̱nyet sang hywak hywak ba.
Nzuk Ka̱won A̱neywu a̱mi n yet a̱gwam nom A̱sa̱ba̱t u.”
Yesu a̱ creng a̱ntyok a̱ta̱kwu mbvak
Yesu a̱ drok ka̱ yemi a̱ si nwa i bat a̱duwa mba.
A̱yanyet a̱ yin shyi ka̱ yemi a̱ byyi a̱ta̱kwu mbvak. Ba̱yanyet a̱ bo ma̱n shyi ka̱rek ka a̱ cat shya Yesu bu hywak. Ba ku zzim a̱ hywa, “Truwang ji shim ba creng a̱yin i nom A̱sa̱ba̱t o?”
Yesu a̱ hywa da̱ mba, “Ka̱ a̱yin nyin a̱ byyi bvon-tsaap zi kpa i bvong ka̱tuk A̱sa̱ba̱t, a̱ ni za̱ pyyem a̱ kwwat a̱ wruk i baa?
Ma a̱neywu a̱ ran bvon-tsaap ji, rot a̱mi Truwang njit ji shim zi yya a̱tsatsak ka̱tuk A̱sa̱ba̱t ka.”
A̱ si brak a̱ hywa da̱ a̱tuba a̱ywu, “Neyak bvak nwan na.”
Na̱ kpo neyak ku creng i brek ba ba̱cicrak bu yring a.
Ba̱nyet Farisa na i kam i nwa cat diwat ti ba nin hywat Yesu ni.
A̱yin nu Ka̱za ka tssa i dikwwa nka ni
Yesu na̱ bu hok, a̱ drok ka̱ yemi, ba̱nyet ba̱gingang a̱ ku tssup na̱ si ba̱ creng ba̱nyet nhywu mba ba.
A̱ ba̱ gbang ba ryok tyyei a̱yin, a̱yin nu na̱ yet ni ba.
Ku cong ba̱cicrak bu kyang a a̱ntyok tyyei ba̱ryat Ka̱za nu ba yin yei Ishaya na̱ yin hywa ni. A̱ yin jem a̱ hywa,
“A̱kwwa nzuk u n tssa ni a̱nunini.
Nu a̱mi n cat, n bo pfong ansham nu.
N ni tun Tswa nzuk ji n ku tyyi mi,
na̱ tyyei sa̱rei nwap nzaan na shirya nzuk ji.
A̱ naat a̱cecet ba̱ a̱yin ba,
di na̱ ni ryat a̱cwrya ba;
a̱yin na̱ ni hok diwan nu a̱zi ryen ba.
A̱ ni gwwak ba̱bubvot ba̱nyet ba, di na̱ ni bvut gbam sang cet ba,
di na̱ ni hywwak ka̱bacincong nsak rya ba, di na̱ ni rryik rong fitila na shyi i kwi ni ba.
A̱ ni kwak ka̱son se ka̱ram ka shirya nu ji zin za nasara ni.
Sa̱rei nwap nzaan na brak a̱ ni tyyi ndya mba na a̱za̱ nu.”
Yesu bu Ba'alzabul
Ba nyyai ba̱ a̱yanyet a̱ ba mi di Yesu, na̱ yet momom a̱ bo kpa a̱tutwan rot a̱ shyi ba̱ a̱ka̱tuk tswa. Yesu a̱ si ku creng na̱ ryat a̱ bo nwa cyang na̱bvwa.
Ba̱nyet Farisa na ba bu hok a̱ hywa, “A̱gwam a̱ka̱tuk tswa Ba'alzabul a̱mi a̱ ku ryi cet ba̱ nyying a.”
Yesu a̱ bvwo kyang a ba hwa ni, a̱ hywa da̱ mba, “Dityok ti ya wop i shyi an zwang bu ba̱yaan ni a̱ ni sseng ba. Ka̱nkrang ka ko ka̱ryi ka a̱ ya wop a̱ shyi an zwang bu ba̱yaan ni a̱ ni hwwei.
A̱mi meyang ki ba̱nyet Ka̱ta̱nyrang ba a̱ nwa zwang bu ba̱yaan, to, ba ni maai sseng ba.
Ki yi hywa di n shya cet nyying a̱ka̱tuk tswa na di Ba'alzabul, a̱nyan a̱mi a̱ wrak na̱won nyin na cet ba̱ nyying a? To, ba̱nyet ya tssup ba a̱ ya tyyi a̱bvun.
Ma ki yi shim Tswa Ka̱za a̱mi n nang cet nyying a̱ka̱tuk tswa nu, naanini yi ni bvwo Dityok Ka̱za ka̱n ba da̱ nyin.
“A̱yin a̱ ni maai a̱ si nwa ka̱ryi a̱ntyok ncet ba, se a̱ yen dan a̱ntyok ka̱ryi nu a̱ ku pyyem a̱ rop a̱ si nwa a̱ kok nkyang ka̱ryi na.
“A̱yin nu a̱ shyi ba̱ nzuk ni ba a̱ yya dira̱ndwan ba̱ nzuk, a̱yin nu a̱ ma̱ n brang tung a ni ba a̱ yet a̱ntyok ka̱wop.
Nkpa n ni hywa kozan a̱ka̱tukyya bu ditok ti ba̱nyet ba ryat ni, ba ni ba̱ tssu mi. Ma a̱yin nu a̱ pfwei Tswa Ka̱za ni, ba ni ku bring ba.
A̱yin nu a̱ ryat a̱ka̱tuk ba̱ryat tazwa nzuk Ka̱won A̱neywu ni ba ni ku tssu mi, ma a̱yin nu a̱ ryat Tswa Ka̱za a̱ka̱tuk ba̱ryat i, ba byyi ku bring ba, har a̱ba̱da.”
Ka̱kon bu disum nka
“Ki ka̱kon a̱ yet a̱tsatsak, disum nka ti ni yet a̱tsatsak. Ki ka̱kon a̱ ma̱n yet a̱bibyyi, disum nka ti ma̱ ni yet a̱bibyyi. Kozan ka̱kon ba ka̱ bvwo zi disum nka ti.
Ba̱bvop bani, yi ni yya ni n dyat a̱tsatsak nkyang, ndya nyin na na byin a̱ yet a̱ka̱tuk. Kyang a shyi mpfwa a̱yin na ni, nkpa a̱mi wwut ka̱nu nu ka.
A̱tsatsak a̱yin a̱ wwut da̱ a̱tsatsak nkyang, rot a̱tsatsak a̱mi na̱ tung a̱ saai. A̱ka̱tuk a̱yin a̱ wwut da̱ a̱ka̱tuk nkyang, rot a̱ka̱tuk nkyang ami na̱ tung a̱ saai.
“Ryok n ya tyyei: ka̱tuk shirya ka se koyan a̱ twang sa̱rei ba̱ryat sang kpungtun ba a̱ ka̱n wwut ka̱nu nu ni.
Se yi bvwo: kyang a yi ryat i nkpa ba ni brak a̱ ya yya shirya ji, ko ba si ya shya bu hywak, ko ba si ya tun a̱ wwon.”
Ba cat Yesu a̱ yya kyang ka̱hat
Ba̱malam Truwang ba̱yaan bu ba̱nyet Farisa a̱ ya wup a̱ hywa, “Malam, zi cat a za tyyei a̱lama.”
Yesu a̱ hywa, “Ba̱ka̱tuk ba̱nyet zamani bani a̱ pfong ka̱wun Ka̱za ba. Yi cat n ya yya a̱lama a? Kaai. A̱lama nu yi ni ryi ni nu a̱ ni yet a̱nying Yunana nu a̱ yin yet a̱ntyok tyyei ba̱ryat Ka̱za nu ni.
Da̱ni di na̱ yin tyak nom tat bu ka̱tuk ka̱tat i ka̱hwa a̱gba̱dang nhwon ni, a̱mi meyang nzuk Ka̱won A̱neywu n ma̱ nin yya nom tat bu ka̱tuk ka̱tat ka̱yat ka̱byen.
Ka̱tuk nom shirya ka ba̱nyet Ninawi a̱ ni tyyi zamani nani hywak, rot mba ba yin wwon a̱ka̱tukyya mba nu ka̱ram ka ba yin hok wa'azi Yunana ji ni, naanini a̱yanyet a̱nunini kyi a̱ ra̱u Yunana.
Ka̱tuk nom shirya ka a̱gwam a̱ra̱mbyring u a̱ yin nyyai ka̱tak ni a̱ ni sseng a̱ tyyi zamani nani hywak, rot a̱ yin cong a̱ tra ka̱sa ka a bu hok bvwo Solomon na; to, naanini a̱yanyet a̱nunini kyi a̱ ra̱u Solomon!”
A̱ka̱tuk tswa nu a̱ brek ni
“Ka̱ram ka a̱ka̱tuk tswa na̱n wruk i rwam a̱yin ni, a̱ ni cong kat ka̱yit cat ka̱rek pfwi; ki a̱ si shya ba
a̱ hywa, ‘N ni brek nat ka̱ryi ka n nin wruk ni.’ To, ki a̱ brek a̱ bu shya ka̱ryi ka ka swat kwot, kozan kyang ba jyi a̱ wwon.
A̱ si nat a̱ si yei ba̱ka̱tuk ba̱yaan ba̱ mba a̱tiyring ba a̱ ba̱ mba a̱tiyring ba a̱ yet a̱ka̱tuk ku ra̱u ni, ba nyyai a̱ bo bu nwa a̱ swrang. A̱yin a̱ywu a̱ngbom nu nu a̱ ni ryi bibyyi a̱ ra̱u ka̱tsitsrang ka. A̱mi ku nin dyi bu ba̱ka̱tuk ba̱nyet zamani ba ni.”
A̱naa Yesu bu ba̱wumbeyang nu a̱ ba da̱ nu
Yesu na̱ ri shyi i ryat bu ba̱nyet ba, ba̱wumbeyang nu ba ba̱ a̱naa nu nu a̱ nyyai a̱ ba. Ba bu sseng a̱ta̱sa a̱ tyyei di ba cat ryat bu Yesu. [
A̱yanyet a̱ nat a̱ si hywa di Yesu, “Dii ba̱wumbeyang nwan a̱ yemi ba̱ a̱naa nwan a̱ na̱ pfong a̱ta̱sa, ba cat ryat ba̱ nwan.”]
A̱ ta̱twang bvak a di na̱won pfong nu na, a̱ hywa, “Dii, ba̱nyet bani a̱mi a̱ yet a̱naa nzuk u bu ba̱wumbeyang nzuk ba.
A̱wumba nzuk ba̱ a̱naa nzuk ba̱ a̱nap nzuk mba a̱ yet ba̱nyet ba a̱ yya kyang a myim A̱tyyi nzuk u a̱ shyi Tazwa ni.”
A̱ntyok nai yak
Bu ka̱tuk iya Yesu a̱ wruk ka̱ryi ka a̱ si swrang a̱mbeyang kei ba̱shekwot a̱ nwa zzek ba̱nyet ba.
Ka̱sak ka ba̱nyet ba ban tung a̱ ra̱u ni, na̱ nwa a̱ swrang ka̱yat kpongo, ba̱nyet ba ba sseng a̱za̱ gyep a.
Na̱ nwa ba̱ zzek nkyang ba̱gingang a̱za̱ misalai, a̱ hywa,
“A̱yanyet a̱ yin nat nai yak.
Ka̱ram ka na̱n shyi i nai a ni, tswa zaan i kwei a̱zi ryen, na̱non a̱ ba a bu tang.
Tswa zaan i kwei i kukwak ka̱bvwa ka a̱ byyi mbyen gingang ni ba. Zi ta ba ahwa rot mbyen na yin da̱u ba.
Ka̱ram ka nom kun tat i, a̱tyin na a̱ hwwi, rot a̱nan na a̱ yin nwa ba̱t ba.
Tswa zaan i kwei ka̱yat a̱shyim, a̱shyim a a̱ rai a̱ hwwok nwrum yak a.
Ma tswa zaan i kwei a a̱tsatsak ka̱byen, i ta i sum, na̱dung na̱yaan a̱ byyi tswa ncyi, na̱yaan nswak a̱kitat, na̱yaan tswa nswak ntat.”
Yesu na̱ bu tyak, a̱ hywa, “A̱yin nu a̱ byyi a̱pfo ni na̱ hok ansham!”
Kyang a̱n byyi Yesu na̱n dyat a misalai ji ni
Na̱won pfong Yesu na a̱ nyyai a̱ ba da̱ nu, a̱ bu ku zzim a̱ hywa, “A̱nzan a̱n byyi an ba̱ zzek a̱za̱ misalai ji?”
Yesu a̱ hywa, “Nyin a̱mi ba ya wwon yi bvwo kyang a shyi nrang i Dityok Tazwa ti ni, bam ba̱ mba ba.
Rot a̱yin nu a̱ byyi ba̱gingang ni, nu a̱mi ba bo nin ku brang i na̱ ga byyi ba̱gingang brak; a̱yin nu a̱ sang ni, ka̱bankyang ka na̱ byyi ni ba bo ni san a̱ ku wwon.
Kyang a n byyi n nin dyat ba̱ mba an misalai ji ni, rot ba cyang di ba ryi ba, ba pfong di ba hok a̱ maai ba ko ba hok di ba hok a̱ bvwong ba.
Ku ba ba̱cicrak bu kyang a a̱ntyok tyyei ba̱ryat Ka̱za nu ba yin yei Ishaya nu ni na̱ yin dyat a̱ hywa,
‘Yi ni swat cyang-cyang, da̱ nyin ba ni ryi ba,
i zzong a̱pfo, da̱ nyin ba ni hok bvwong ba.
Rot ndya ba̱nyet a̱ ni tyyi ta̱kwu,
ba hweyak a̱pfo mba na
a̱ ga wi pfong ansham,
ba muk a̱ssi mba na
a̱ ga wi cyang ansham,
ho ba bu cyang ba̱ a̱ssi mba na
a̱ hok da̱ a̱pfo mba na,
a̱ brak a̱ wwon a̱ka̱tukyya mba nu,
n ba̱ creng.’ ”
A̱mi Ka̱za kan hywa.
“Ma a̱ssi nyin na bu a̱pfo nyin na a̱ yet a̱nying ka̱nu-a̱tan, rot a̱ cyang a̱ bo pfong.
Ka̱ryong n ya tyyei: ba̱nyet tyyei ba̱ryat Ka̱za ba̱gingang bu ba̱nyet ba̱yaan ba a̱ tyong Ka̱za ni a̱ kun ryi kyang a yi cyang ni a̱ bo hok kyang a yi pfong ni, ma ba ryi ba.”
Kyang a misali ji zi yet i
“Yi hok ansham i gi bvwo kyang a misali a̱ntyok nai zwa ji zi yet i.
Ba̱nyet ba a̱ hok ba̱ryat Dityok Tazwa ba, ma di ba hok a bvwong ni ba, mba a̱mi a̱ ryi di tswa ji kwei a̱zi ryen ka ni. Ka̱ta̱nyrang a̱ nyyai a̱ bu wat zwa ji ba tup ka̱yat ndya mba ka ni.
Zwa ji kwei tazwa kukwak ka ni nji yet ba̱nyet ba a̱ hok ba̱ryat ba a̱ ba̱ san ba ahwa bu rya sai ni,
ma ba̱ryat ba a̱ nwa ka̱yat ndya ka ba, rot a̱mi ba sseng ba̱cincong. Ka̱ram ka ka̱bvung ka a̱n ba̱ ba ni, ko ba yya da̱ mba ni, rot ba̱ryat ba ba san ni, a ryi ba kaai a̱ wwon bu i ka̱baram.
Zwa ji kwei a a̱shyim a ni ryi di ba̱nyet ba a̱ hok ba̱ryat ba ni, ma a̱huhwa ka̱sa nu bu cat krum i ba̱ tuk ba̱ryat ba ba maai sum ba.
Zwa ji kwei a a̱tsatsak ka̱byen nu ni nji ryi di ba̱nyet ba a̱ hok ba̱ryat ba ni a̱ ba̱ hok a̱ maai, a̱ sum, ba̱yanyet tswa ncyi, ba̱yanyet nswak a̱kitat, ba̱yanyet ma tswa nswak ntat.”
Misali yak bu ba̱pyyi
Yesu a̱ bo ba̱ ta gan zaan a̱ hywa, “Dityok Tazwa ti ryi di a̱tuba nu a̱ tup a̱tsatsak nzwa i ka̱byen nu ni.
Ka̱tuk ka̱yaan a̱ta̱tuk koyan na̱ shyi nda, a̱ra̱ndwan nu a̱ nat a̱ sin nai ba̱pyyi ka̱yat yak ka a̱ drok.
Yak a ku bu rai i nwa trung, ba̱pyyi ba a̱ si ma̱n wruk a̱ sseng ba̱zan.
Ba̱kwwa a̱ntyok ka̱byen ba a̱ nyyai a̱ bu hywa da̱ nu, ‘A̱ntyok ka̱ryi, zwa ji zi yin nai ni yin yet a̱zizrak, ma zi ryi ba̱pyyi ban ta ba̱t. Ba nyyai ke?’
A̱ntyok ka̱ryi nu a̱ hywa, ‘A̱ra̱ndwan a̱yaan a̱mi a̱n tup ba̱pyyi ba.’ Ba hywa da̱ nu, ‘A cat zi nat si wa ba̱pyyi ba weyang o?’
Na̱ hywa, ‘Kaai, yi ryok ho yi bu shyi i wa ba̱pyyi ba i si wa yak a nta̱mak.
Yi ryok ba rai sa̱rei mba, se ka̱ram yya yak ka a̱ ba n si ntyyei ba̱nyet yya yak ba ba wa ba̱pyyi ba a̱ ba̱ tung a̱ rop a̱n tyyi rong, a̱ wwon a̱ si tyyak yak a a̱ sin tyyi mi a a̱ngban.’ ”
Misali zwa ma̱stad bu gan yisti
Yesu a̱ bo ba̱ ta gan zaan a̱ hywa, “Dityok Tazwa ti ryi di zwa ma̱stad ji a̱yin na̱ sook a̱ tup i ka̱byen nu ni.
I rat ra̱u kozan tswa, ma ka̱ram ka zin dai ni a ryi zi ra̱u kozan dityin i ka̱byen ka. Zi tyyi ka̱kon na̱non na cong a̱n yya na̱sa a mbvak a.”
Yesu a̱ bo ba̱ tyyei misali zaan a̱ hywa, “Dityok Tazwa ti ryi di yisti u a̱ra̱mbyring na̱n sook a̱ kyyai bu mpyyi a ryei ni, na ngeyak a̱ bu tyyi a̱gba̱dang dikwang.”
Ka̱sak ka Yesu na̱n dyat a misalai ji ni
Yesu a̱ zzek ka̱tswa ba̱nyet ka sa̱rei ba̱ a misalai. Ba kyang a na̱ ba̱ zzek a̱ wi n tyyi misali ni ba.
Ku cong ba ba̱cicrak bu kyang a a̱ntyok tyyei ba̱ryat Ka̱za a̱yaan na̱ yin jem ni a̱ hywa,
“N ni ryat ba̱ mba a̱za̱n misalai
Kyang a misali ba̱pyyi ji zi yet i
Yesu a̱ wwon ka̱tswa ba̱nyet ka a̱ brak a̱ nwa ka̱yat ka̱ryi. Na̱won pfong nu na a̱ nyyai a̱ bu hywa da̱ nu, “Zi cat a za tyyei kyang a misali ba̱pyyi ji zi yet i.”
Yesu a̱ hywa da̱ mba, “A̱yin nu a̱ tup a̱tsatsak nzwa nu ni a̱mi a̱ yet nzuk Ka̱won A̱neywu.
Ka̱byen keyak ka a̱mi a̱ yet ka̱sa ka. A̱tsatsak nzwa nu a̱mi a̱ yet ba̱nyet ba a̱ shyi i Dityok ti ni. Ba̱pyyi ba a̱mi a̱ yet ba̱nyet ba a̱ yet ba̱nying Ka̱ta̱nyrang ba ni.
A̱ra̱ndwan nu a̱ tup ba̱pyyi ba ni a̱mi a̱ yet a̱gwam a̱ka̱tuk tswa nu. Ka̱ram yya yak ka a̱mi a̱ yet tyak ka̱sa na. Ba̱nyet yya yak ba a̱mi a̱ yet ba̱pfong Ka̱za ba.
Da̱ni di ban tung ba̱pyyi ba a̱ rop a̱ tyyi an dong a ni, a̱mi ku nin dyi i tyak ka̱sa na.
Nzuk Ka̱won A̱neywu n ni tom ba̱pfong Ka̱za nzuk, ba bu tun i Dityok nzuk ti sa̱rei ba̱nyet ba a̱ tyei ka̱ywap i bu ba̱ka̱tuk ba̱nyet,
a̱ ba̱ tung sa̱rei a̱ krok i bvong ndong. Ka̱ yemi ba nin kun a̱ rywei mbvak a̱ ta̱sang.
Wwon ba̱nyet ba a̱ yet ba̱nyet Ka̱za ba ni a̱ ya a̱ssi di nom ni i Dityok A̱tyyi mba ti. A̱yin nu a̱ byyi a̱pfo ni na̱ hok ansham.”
Dityok Tazwa ryi di zwa ji ba nyat i
Yesu a̱ bo ya ka̱son a̱ hywa da̱ mba, “Dityok Tazwa ti ryi di zwa ji shyi nrang ka̱yat ka̱byen ni. A̱yanyet a̱ si za̱ shya, a̱ bap a̱ wwon. A̱ brek bu gwai a̱ si zzap sa̱rei nkyang a na̱ byyi ni a̱ ga bun san ka̱byen ka zwa ji zin shyi ni.”
Dityok Ka̱za bu lu'ulu'u
A̱ bo hywa da̱ mba brak, “Dityok Tazwa ti ryi di a̱tuba nu a̱ wruk cat a̱tsatsak lu'ulu'ai ni.
Ka̱ram ka na̱ sin shya a̱gba̱dang a̱tsatsak u ni a̱ brek a̱ bu zzap sa̱rei nkyang a na̱ byyi ni a̱ ga sin ku san.”
Dityok Tazwa ba̱ a̱riryek pyyem hwon
A̱ bo hywa da̱ mba, “Dityok Tazwa ti ryi di a̱riryek pyyem hwon nu ba krok i ba̱shekwot ba ni, na̱ si cei kozan kyang a̱ tyyi.
Na̱ bun hywat, ba̱nyet pyyem hwon ba a̱ nyyai a̱ bu tun a̱ kwwat hwon ji a̱ wruk i. A̱ trung a̱tsatsak hwon nu a̱ krok i kukut, kpikpit nkyang nzaan na ba weyang.
A̱mi ku nin dyi i tyak ka̱sa na. Ba̱pfong Ka̱za ba a̱ ni ba a̱ bu tun ba̱tsatsak ba̱nyet ba a̱ wruk i, a̱ wwon ba̱ka̱tuk ba
a̱ tyyi i bvong dong a. Ka̱ yemi ba nin kun a̱ rywei mbvak a̱ ta̱sang.”
A̱ryen ba̱ a̱hwai nkyang
Yesu a̱ ba̱ zzim a̱ hywa, “Yi hok kyang a n dyat i bvwong o?”
Ba hywa, “Ee.”
Na̱ hywa da̱ mba, “Kozan malam Truwang nu ba ku zzek tazwa Dityok Tazwa ti ni a̱ ryi da̱ a̱ntyok ka̱ryi nu a̱ bvwo sa̱rei a̱ryen ba̱ a̱hwai nkyang a ka̱yat bat saai nkyang nu ka ni.”
Ba rak Yesu Nazarat
Ka̱ram ka Yesu na̱ bun tyak tang gan nu ji ni, a̱ drok ka̱bvwa iya
a brek a̱ nat ka̱nkrang nu ka. A̱ si nwa a̱ zzek i bat a̱duwa mba na. Ba̱nyet ba a̱ ku hok ni a̱ yya ka̱hat, a̱ hywa, “A̱ si shya a̱za̱ncyi na ni ke? Nkyang ka̱hat nani na̱ bo yya ni hwa?
Nu a̱mi a̱ yet ka̱won kafinta ka baa? Maryamu a̱mi a̱ yet a̱naa nu nu, ka̱ni? Ba̱nyet Yakubu, bu Yusufu, bu Siman bu Yahuda a̱mi a̱ yet ba̱wumbeyang nu ba, ka̱ni?
Har ma ba̱nap nu ba a̱ swat kyi ba̱ njit ka̱ni? A̱yin a̱ni a̱ si shya nkyang a ni ke?
Yesu a̱ hywa da̱ mba, “Da ma a̱ntyok tyyei ba̱ryat Ka̱za, koke ba ku cyang bu shok, bam bu ka̱nkrang nu bu ka̱ryi nu ba.”
Rot a̱mi na̱ yya nkyang ka̱hat ba̱t ka̱ yemi ba, rot ban tyyi ndya mba na ba.
Dikwu Yohana A̱yya Baptisma
Ka̱ram iya a̱mi Hirudut, a̱gwam Galili na̱ yin hok nkhang Yesu.
A̱ hywa di na̱macwwang ba̱gwam nu na, “Yohana A̱yya Baptisma a̱mi a̱ shyek. Nkpa n byyi na̱n yya nkyang ka̱hat na.”
Nu Hirudut a̱ yin tyyi ba pyyem Yohana a̱ si tyyi a jaru rot Hirudiya a̱mbyring a̱wumba nu nu Filibut.
Yohana a̱ tyyei Hirudut a̱ bo ku tyyei a̱ hywa, “Ku myim a bvwa a̱mbyring a̱ni ba.”
Hirudut a̱ cat hywat Yohana, ma a̱ pfong ka̱wun ba̱nyet Yahuda ka rot ba yin sook Yohana a̱ yet a̱ntyok tyyei ba̱ryat Ka̱za.
Nom byin Hirudut bu krang ba, na̱ yya dina, ka̱won ka̱neyang Hirudiya ka a̱ nwa a̱ bu song a̱ta̱ssi ba̱nyet ka a̱ yin shyi ka̱bvwa dina ka ni. Hirudut a̱ hok ansham ba̱gingang
a̱ hywa di ka̱baneyang ka, “N shyi, bu kyang a a cat i n ni na̱ ryi.”
Ka̱baneyang ka a̱ brek a̱ nat, a̱naa nka nu Hirudiya a̱ si ka̱ zzek, ka brek a̱ bu hywa da̱ a̱gwam Hirudut, “N cat diccu Yohana A̱yya Baptisma kyi i cicyi naanini.”
Rya Hirudut i byyan, ma dolet na̱ yya kyang a na̱ ka̱n dyat a̱ta̱ssi ba̱nyet ka ni, a̱ tyyi ba ka̱ yya kyang a ka cat i,
na̱ tom ba si tyet diccu Yohana ti a jaru nu.
Ba breng diccu ti i cicyi a̱ bu wrak ka̱baneyang ka, ka san a̱ nat i da̱ a̱naa nka nu.
Na̱won pfong Yohana na a̱ ba a̱ bu sook kom nu na a̱ si nyat, wwon a̱ nat a̱ si tyyei Yesu.
Yesu a̱ tssung ba̱nyet ncyi kop tsson
Yesu na̱ bu hok a̱ nwa kpongo a̱ nat ka̱bvwa ka̱yaan ba̱diyin. Ba̱nyet ba a̱ hok a̱ wwon na̱mankrang mba na a̱ ku tssup di a̱tak.
Yesu na̱ bu wruk a kpongo nu a̱ ryi ka̱tswa ba̱nyet ka, dizot i ku pyyem na̱ creng ba̱nyet nhywu mba ba.
Ka̱jenshring ka bu yya, na̱won pfong nu na a̱ nyyai a̱ ba da̱ nu a̱ bu hywa da̱ nu, “Nom a tyak, ka̱yit a̱ bo nkaa ni. Se a tun ba̱nyet bani ba nat i na̱mankrang a a̱ si cat kyangya.”
Yesu a̱ hywa da̱ mba, “Ba se ba nat ka̱bvwa ba; nyin a̱mi ni ba̱ ryi kyang a ba ni ya ni.”
Ba hywa, “A̱ngbom kyang u zi byyi kyi ni a̱mi a̱ yet burodi pfon bu hwon swa.”
Yesu a̱ hywa, “Yi n ba bu burodi na bu hwon ji kyi.”
A̱ tyyi ba̱nyet ba sa̱rei a̱ sswak tazwa ba̱pyyi ka. Na̱ sook burodi na ba̱ nkpa pfon bu hwon ji ba̱ nji swa a̱ yrek a̱ssi nu na tazwa a̱ dyep Ka̱za mi, a̱ sam burodi na, wwon a̱ wwat na̱won pfong nu na ba ka ba̱nyet ba.
Koyan a̱ ya a̱ swa, wwon na̱won pfong nu na a̱ tung nkpikpit a bvat i a̱n yya na̱nshang swak bu na̱hwa.
Ba̱nyet ba a̱ ya ni a̱ yet cyi kop tsson, di ba twang ba̱nyring ba bu na̱mawon na a̱n tyyi ba.
Yesu a̱ cong tazwa ba̱shekwot
Yesu a̱ tun na̱won pfong nu na ba ahwa ba nwa kpongo nu a̱ ka̱shyi ma̱nyyi kei ka, na̱ tun ba̱nyet ba a̱ si ba̱ tssup.
Na̱ bu tun ba̱nyet ba, a̱ wrak a̱ nat an tsok ji ba̱diyin a̱ si yya a̱duwa. Ka̱jenshring a̱ bu yya Yesu na̱ shyi ka̱ yemi ba̱diyin.
Bai a̱shong a̱ntson Yesu a̱ nyyai a̱ ba da̱ mba a̱ cong tazwa ba̱shekwot ka.
Na̱won pfong a ba bu ryi Yesu na̱ cong tazwa ba̱shekwot ka, ba hok ka̱wun a̱ hywa, “A̱ninyet a̱mi,” a̱ krok nkun.
Yesu a̱ ba̱ yei ba ahwa a̱ hywa, “Yi gbung rya ryok hok ka̱wun ba. Nzuk a̱mi.”
Bitut a̱ yrek diwan nu ti a̱ hywa, “A̱ntyok Ka̱ryi, ki nwan a̱mi, a tyyi n ba da̱ nwan tazwa ba̱shekwot ka.”
Yesu a̱ hywa, “Da̱ ba!” Bitut a̱ nwa ka̱cyet tazwa ba̱shekwot ka a̱ naat di Yesu.
Na̱ bu hok wun na ku hywap, ka̱wun a̱ ku pyyem na̱ nwa ta̱yut i ba̱shekwot ba, a̱ tyyi kun, “A̱ntyok Ka̱ryi, n san!”
Bu i ka̱baram Yesu a̱ neyak bvak a̱ ku kwwat, a̱ hywa da̱ nu, “A̱nzan a̱ na̱ ba an yya shekka na? Tyyi rya nwan na maai ba!”
Ba nwa kpongo nu ba̱ mba ba̱ hwa, wun na i sseng.
Na̱won pfong a ka̱yat kpongo ka a̱ sook Yesu ntong, a̱ hywa, “A̱kpak a̱ssi a̱mi a yet Ka̱won Ka̱za.”
Yesu a̱ creng ba̱nyet nhywu Janisarata
Ba bu byyek a̱ nwa ka̱byen Janisarata.
Ba̱nyet ka̱nkrang ba ba bu ku ryi a̱ bvwong, ba tssop sa̱rei ka̱byen ka ba ba bu ba̱nyet nhywu da̱ nu.
Ba ku naai ba̱nyet nhywu ba a̱ shya bu bvak a̱godo nu na a̱ byram. Sa̱rei ba̱nyet ba a̱ ku byram ni a̱ creng.
Zzek ba̱tyyi a̱kwop
Ba̱nyet Farisa a̱yaan bu ba̱malam Truwang ba̱yaan a̱ nyyai a̱ ba di Yesu. Ba yin nyyai Urushalima. A̱ bu ku zzim a̱ hywa,
“A̱nzan a̱n byyi na̱won pfong nwan na ban dak tssup zzek a zi san di ba̱tyyi njit ba ni? Ba na tssu mbvak mba na ansham a̱ si nat ya kyangya na ba.”
Yesu a̱ hywa da̱ mba, “Nyin a̱nzan a̱n byyi yi ma̱n dak tssup truwang Ka̱za ji, tssup zzek nyin na?
Rot Ka̱za a̱ hywa, ‘Tyong a̱tyyi nwan ba̱ a̱naa nwan. A̱yin nu a̱ ma̱n pfwei a̱tyyi nu ko a̱naa nu ni ba ku hywat.’
Ma nyin ba zzek di ka̱ a̱yin a̱ byyi kyang a na̱ nin brang a̱tyyi nu ko a̱naa nu ni a̱ kpo yei nying Ka̱za
a̱ bo byyi tyong a̱tyyi nu ba. A̱mi yin wwon zzek Ka̱za na i tssup zzek nyin.
Nyin ba̱nyet raai ba̱nyet, Ishaya a̱ntyok tyyei ba̱ryat Ka̱za nu a̱ yin dyat bu ka̱ryong i ba̱ryat ba na̱ yin dyat tazwa nyin ni,
‘Ka̱za a̱ hywa, ba̱nyet bani a̱ n dyep bu da̱ a̱kpa na̱nu,
ma ndya mba na shyi gba̱gbang ba̱ nzuk.
Sujada ji ba n yya mi ni byyi kpungtun ba,
rot truwang ba̱nyet a̱mi ba zzek anye nying Ka̱za.’ ”
Nkyang a tyei a̱yin dishishik i
Yesu a̱ yei ka̱tswa ba̱nyet ka a̱ hywa da̱ mba, “Yi rot a̱pfo nyin gi bvwo ansham.
Ba kyang a nwai ka̱nu a̱yin a̱mi ku tyei dishishik ti ba, se kyang a wwut ka̱nu nu ka ni nkpa ku tyei dishishik ti.”
Yesu a̱ hywa da̱ mba, “Ka̱kon ka A̱tyyi nzuk u a̱ shyi Tazwa na̱ tup ni ba ba ni ka̱ wat ba̱ a̱nan na.
Yi ryok kula ba̱ mba ba. Ba yet ba̱gbyik ba̱nyet kwak ka̱son. Ka̱ a̱ntyok a̱tutwan a̱ kwak a̱ntyok a̱tutwan a̱yaan, sa̱rei mba ba ni kwei i dibvong.”
Bitut a̱ hywa, “Za tyyei kyang a misali jini zi yet i.”
Yesu a̱ hywa da̱ mba, “Yi ma̱ ri sang a̱za̱ncyi na di kpikpit ba̱nyet a ni e?
Yi bvwo baa? Kyang a a̱yin na̱ ya ni ku swrap naat ka̱hwa i si seyak wruk.
Ma kyang a wwut ka̱nu a̱yin ka ni ku nyyai ka̱yat mpfwa. Ntaka̱i nkyang iya a̱mi tyei dishishik ti.
Rot nyyai mpfwa ka a̱mi a̱ka̱tuk a̱huhwa nu na̱n wwut, nkpa na tyyi a̱yin nu a̱n hywat a̱yanyet, ko na̱ kan-a̱naan, ko na̱ zzing, ko na̱ bvei diraa, ko na̱ shwwang ba̱nyet.
Ntaka̱i nkyang ani a̱mi tyei dishishik ti, ma ba̱ryat wi tssu mbvak n za yak, da̱ni di hywa mba na ni, ni tyyi a̱yin dishishik ba.”
Yesu a̱ creng ka̱won a̱mbyring Kan'ana
Yesu a̱ drok ka̱ yemi a̱ nat ka̱byen Sur bu Saida.
A̱mbyring Kan'ana a̱yaan i ka̱byen iya a̱ nyyai a̱ ba di Yesu, a̱ bu yrek diwan nu ti tazwa a̱ hywa, “A̱gwam njit, ka̱mbvon Dawuda, hok dizot nzuk. A̱ka̱tuk tswa a̱ nwa ka̱baneyang nzuk, ka sswa ka̱bvung ba̱t.”
Ma ko ba̱ncwwa Yesu a̱ ku ta mi ba. Na̱won pfong a a̱ hywa di Yesu, “Ku tun na̱ nat ho a̱ za shwu a̱pfo di ka̱nak.”
Yesu a̱ hywa da̱ mba, “Nzuk, bu di bvon-tsaap Isreila ji brik ni a̱mi ba ni n tom.”
A̱mbyring a̱ywu a̱ seyak a̱ bu ta̱gbok a̱ta̱ssi Yesu, a̱ hywa, “A̱gwam njit, n brang a̱ra.”
Yesu a̱ hywa da̱ nu, “Ku myim ba sook kyangya na̱won a̱ krok na̱bvwu mi ba.”
A̱mbyring a̱ywu a̱ hywa, “E-e, n bvwo a̱mi, ma na̱bvwu na a̱ na tang a̱nying nu a̱ kwei ka̱byen ka̱bvwa ya a̱ntyok ka̱ryi kani.”
Yesu a̱ hywa da̱ nu, “A̱ra̱mbyring, ntyyi rya nwan na byyi cet. Da̱ nat, ku ni ryi ka̱sak ka an cat i.” Bu ka̱baram iya ka̱won ka a̱ creng.
Yesu a̱ creng ba̱nyet ba̱gingang
Yesu a̱ drok ka̱bvwa iya a̱ sook a̱mbeyang kei ba̱shekwot Galili nu a̱ si wrak tsok a̱n swrang.
Ba̱nyet ba tang ndang a̱ cong bu ba̱nyet ta̱ruk nkap bu ba̱nyet a̱tutwan, bu ba̱nyet cong gbuut bu ba̱momom bu ba̱nyet nhywu nzaan ba̱ a̱zi ntaka̱i, a̱ bu ba̱ myyi a̱ta̱ssi Yesu na̱ ba̱ creng.
Ba̱nyet ba a̱ yya ka̱hat ka̱ram ka ban dyi ba̱momom ba ryat i, ba̱nyet a̱tutwan a̱ cyang, ba̱nyet ta̱ruk a̱tak a̱ creng, ba̱nyet gbuut ba cong ansham, ba dyep Ka̱za Isreila ka.
Yesu a̱ tssung ba̱nyet ncyi kop nyaai
Yesu a̱ yei na̱won pfong nu na a̱ hywa da̱ mba, “N pfong dizot ba̱nyet tini; nom tat naani ba shyi ba̱ nzuk, di ba byyi kyangya nnanini ba. N cat ba̱ tun cihywat ba, ho ba̱yanyet a̱ bu tsseng a̱ kwi a̱zi ryen.”
Na̱won pfong a a ku zzim, “Ke zi nin shya kyangya na ka̱yit kani ku maai ka̱tswa ba̱nyet ka ni?”
Yesu a̱ hywa da̱ mba, “A̱kukwang burodi a̱mang yi byyi?”
Ba hywa, “A̱kukwang a̱tiyring bu hwon ba̱cincong.”
Yesu a̱ tyyi ka̱tswa ba̱nyet ka a̱ swrang ka̱byen.
Na̱ sook a̱kukwang burodi na ba̱ na a̱tiyring bu hwon ji, a̱ dyep Ka̱za mi, a̱ sam a̱ wrak na̱won pfong a ba ka ba̱nyet ba.
Ka̱yat ba̱nyet ka a̱ yin za ni, bu ba̱ntyok ba a̱ yin yet cyi kop nyaai, ba twang ba̱nyring ba bu na̱mawon na a̱n tyyi ba.
Yesu a̱ si tun ba̱nyet ba ba nat, nu na̱ nwa kpongo a̱ byyek a̱ nat ka̱ma̱nyyi ka̱byen Magadan.
Ba cat ryi kyang ka̱hat
Ba̱nyet Farisa a̱yaan bu ba̱nyet Sadusi a̱ nyyai a̱ ba di Yesu a̱ bu nwa ku tssem, a̱ hywa di ba cat na̱ ba̱ tyyei kyang ka̱hat nyyai Tazwa ba ga shim a̱ yet a̱ntyok tyyei ba̱ryat Ka̱za.
Yesu a̱ hywa da̱ mba, “Ki nom bu kwei yi hywa, ‘Ka̱bvwa ka a̱ ni yet, rot a̱ninyyan na a̱ shong.’
Ki yi ma̱n shyek a̱ta̱ntson yi hywa, ‘Ka̱bvwa ka a̱ ni byyi za, rot a̱ninyyan na a̱ shong a̱ tung ba̱t.’ Yi bvwo cam a̱ninyyan tazwa na, ma yi ni maai i bvwo a̱lama nkyang a nwai ka̱ram kani ni ba.
Ba̱ka̱tuk ba̱nyet zamani bani a̱ wi pfong ka̱wun Ka̱za ni a̱ cat ba ba̱ tyyei kyang ka̱hat. To, kyang ka̱hat na ba ni ba̱ ryi ni nkpa ni yet a̱lama Yunana nu.”
A̱ drok a̱ ba̱ wwon ka̱bvwa ka.
Yisti ba̱nyet Farisa bu ba̱nyet Sadusi
Na̱won pfong Yesu na ba bu byek a̱ nat ka̱ma̱nyyi kei ba̱shekwot ka, a̱ bring sook kyangya mba na.
Yesu a̱ hywa da̱ mba, “Yi ta̱rwam bu yisti ba̱nyet Farisa nu bu ba̱nyet Sadusi na.”
Ba nwa ryat mba-mba a̱ hywa, “Hywak a zin wi breng kyangya na ni, nkpa nbyyi na̱n dyat a̱mi.”
Yesu a̱ bvwo kyang a ba ryat i a̱ ba̱ zzim, a̱ hywa, “A̱nzan a̱n byyi yin dyat bu ba̱yaan ba̱ryat wi breng kyangya? Tyyi ndya na ya zzak o?
Hat ba̱nyying yi ka̱n bvwo baa? Yi yring ka̱ram ka n yin sam a̱kukwang burodi a̱pfon na, ba̱nyet ncyi kop tsson a̱ ya a̱ swei, har yi tung nkpikpit a, na̱nshang na̱mang yi yin hywaai?
A̱kukwang a̱tiyring a ba̱nyet cyi kop nyaai ba ba yin za ni hwa? Yi bvat hywaai na̱nshang na̱mang?
To, a̱nzan a̱n byyi yin wi bvwo di ba̱ryat kyangya n dyat ba? Yi ta̱rwam bu yisti ba̱nyet Farisa nu bu ba̱nyet Sadusi na.”
Na̱won pfong a a̱ si bvwo di yisti u ba tyei an kyangya na a̱mi na̱ ryat ba ta̱rwam i ba, ma di ba ta̱rwam bu zzek ba̱nyet Farisa na bu ba̱nyet Sadusi na.
Bitut a̱ wrak ka̱nu
Yesu na̱ bu nwa ka̱byen Kaisariya Filibi, a̱ zzim na̱won pfong nu na, a̱ hywa, “Ba̱nyet ba a̱ nan yei Ka̱won A̱neywu ka a̱nyan?”
Ba hya? “Ba̱yanyet a̱ na̱ yei Yohana A̱ntyok Yya Baptisma, ba̱yanyet a̱ na̱ yei Iliya, ba̱yanyet a̱ na̱ yei Irimiya, ba̱yanyet a̱ na̱ yei a̱ntyok tyyei ba̱ryat Ka̱za a̱yaan.”
Na̱ ba̱ zzim a̱ hywa, “To, nyin hwa, yi na n yei a̱nyan?”
Siman Bitut a̱ hywa, “Nwan a̱mi yet Kristi nu, Ka̱won Ka̱za a̱ntyok nsso.”
Yesu a̱ hywa da̱ nu, “Siman, a yet a̱ntyok ka̱nu-a̱tan ka̱won Yohana, rot a̱yin a̱mi a̱ na̱ tyyei ba. A shya bvwo nani nyyai da̱ A̱tyyi nzuk u a̱ shyi Tazwa ni.
Nkpa n na̱ tyyei Bitut, a yet kpang. Tazwa nkpang kani n nin tuk coc nzuk ji, di dikwu ti ni maai i sseng ba̱ njii ba.
Nwan a̱mi n ni na̱ ryi na̱won a̱kwado Dityok Tazwa na. Kyang a a rak i ka̱sa ka ni, ba ni kpo rak Tazwa, kyang a a shim i ka̱sa ka ni ba ni kpo shim Tazwa.”
Yesu a̱ gbang na̱won pfong nu na di ba ryok tyyei a̱yin da̱ nu a̱ yet Kristi nu ba.
Yesu a̱ tyyei ka̱bvung ka na̱ ni sswa hat bu dikwu ni
Nyyai ka̱ram iya Yesu a̱ nwa tyyei na̱won pfong nu na ba̱zizrak a̱ hywa, “Dolet n nat Urushalima n si sswa ka̱bvung a mbvak ba̱nekwo bu ba̱cecet ba̱gado Ka̱za bu ba̱malam Truwang ba. Ba ni n hywat, ma ka̱tuk nom a̱mba̱tat n bo ni ta sso n ta̱za.”
Yesu a̱ brak a̱ hywa da̱ nu, “Tyong kyi n wwon, Ka̱ta̱nyrang. A tyyi kyang ka̱grap da̱ nzuk. A̱huhwa nwan nupa n na̱ tyyei Bitut, a yet kpan a̱ yet a̱nying ba̱nyet, ba a̱nying Ka̱za ba.”
Yesu a̱ hywa di na̱won pfong nu na, “A̱yin nu a̱ cat ba ba̱ nzuk ni, dolet na̱ jing diccu nu a̱ cot ka̱teyang nu a̱ n tssup.
Rot a̱yin nu a̱ cat san sso nu ni a̱ ni za̱ wai, ma a̱yin nu a̱ jing sso nu ni a̱ ga n tssup ni, a̱mi a̱ ni za̱ shya.
A̱yin a̱ nin nat ka̱ssok ki a̱ shya sa̱rei ka̱sa ka ma a̱ wai sso ji e? Ko ba̱cincong! Kyang n shyi a̱yin na̱ nin wrak a̱n san sso nu ji ba.
Rot nzuk Ka̱won A̱neywu n ni ba i Dityok A̱tyyi nzuk ti bu ba̱pfong Ka̱za nzuk ba, a̱wwon n si wrak koyan zang nu ba̱cicrak bu kyang a na̱ yya ni.
Ka̱ryong n ya tyyei: ba̱yanyet ka̱yat nyin ka a̱ sseng kyi ni a̱ ni kwu ba se ba ryi brek nzuk Ka̱won A̱neywu i dityok.”
Yesu a̱ shei ryi nu na
Nom a̱kitat bu seyak, Yesu a̱ yei Bitut bu ba̱wumbeyang ba̱hwa ba, Yohana bu Yakubu, ba wrak a̱ nat tazwa ntsok ba̱ nu.
Ba bu swat-swat a̱ ryi a̱ssi nu na na brak a̱ ya a̱ssi di nom ni, ba̱tro nu ba a̱ sai ba̱kinkyai di ka̱bvwa sai ni.
Na̱won pfong iya ba̱ mba ba̱tat a̱ ryi Musa bu Iliya ba ryat bu Yesu.
Bitut a̱ shot ka̱nu a̱ hywa di Yesu, “A̱gwam, zi hok ansham shyi na kyi. Ki a shim, se n yya mbvut kyi ba̱na ntat; a byyi yring, Musa yring, Iliya yring.”
Nyyai na̱ ri shyi i ba̱ryat ba, a̱ninyyan a̱ nyyai a̱ bu ba̱ kup. Ba hok diwan nyyai a a̱ninyyan na ti hywa, “Ka̱won nzuk a̱nkaa ni, nka a̱mi n nin sak rya nzuk a. Yi ka̱ hok!”
Na̱won pfong nu na ba bu hok diwan ti, ka̱wun a̱ ba̱ pyyem ba ta̱gbok a̱ tuk a̱ccu mba na ka̱byen.
Yesu a̱ ba a̱ bu ba̱ ra a̱ hywa, “Yi ta̱za, yi ryok hok ka̱wun ba.”
Ba bu yrek a̱ssi mba na a̱ ryi Yesu na̱ sseng ba̱diyin.
Ba bu kyrep a̱ bai ka̱byen nyyai tazwa ntsok ka, Yesu a̱ ba̱ gbang a̱ hywa da̱ mba, “Yi ryok tyyei a̱yin kyang a yi ryi ni ba, se ka̱ram ka nzuk Ka̱won A̱neywu n nin ta̱za nyyai a̱yabyen ka ni.”
Na̱won pfong a a̱ zzim Yesu a̱ hywa, “A̱nzan a̱n byyi ba̱malam Truwang ba ban hywa di Iliya a̱mi a̱ ni yet ka̱son a̱ ba?”
Yesu a̱ hywa, “Ee, ka̱ryong a̱mi, Iliya a̱mi a̱ yet ka̱son bai ka a̱ bu jyi kozan kyang.
Ma kyang a yi bvwo ni ba, Iliya a̱ wa ka̱n ba, ma ba̱nyet ba a̱ bu ku ryi a̱ bvwong ba, a̱ ku yya kyang a ba cat i. A̱mi brak nzuk Ka̱won A̱neywu ka n nin sswa ka̱bvung a mbvak mba na.”
Na̱won pfong a a̱ si bvwo Yohana A̱yya Baptisma a̱mi na̱ ryat ba̱ mba.
Yesu a̱ creng ka̱bawon ka a̱ byyi a̱ka̱tuk tswa ni
Ba bu brek a̱ ba ka̱yat ka̱tswa ba̱nyet ka, a̱yanyet a̱ nyyai a̱ bu ta̱gbok di Yesu
a̱ hywa, “Malam, hok dizot ka̱won nzuk ti. A̱ yet a̱ntyok ya rong ncen a̱ sswa ka̱bvung ba̱gingang, ka̱ram ka̱yaan na̱ kpa an dong ko ka̱yat ba̱shekwot.
To, am ba ba̱ nu di na̱won pfong nwan na ba bu maai a̱ ku creng ba.”
Yesu a̱ hywa da̱ mba, “A̱nzan taka̱i ba̱nyet sang ntyyi rya yi yet? A̱nzan ka̱ram n nin swat n shyi bu ba̱ nyin? A̱nzan ka̱ram n nin yya hakuri ba̱ nyin?” Wwon a̱ hywa da̱ a̱tyyi ka̱won nu, “Ba da̱ nka kyi!”
Yesu a̱ kam a̱ka̱tuk tswa nu na̱ wruk; ka̱ram iya ka̱won ka a̱ creng.
Na̱won pfong a a̱ bang a̱ bu zzim Yesu a̱ hywa, “A̱nzan a̱n byyi tswa iya zi bu n za kaat nyying a?”
Yesu a̱ hywa, “Rot tyyi rya nyin na zzak. Ka̱ryong n ya tyyei: ki yi byyi tyyi rya ku shii di cincong tswa ma̱stad ni, ki yi hywa di dihwan tini ‘Drok nat ka̱yaani,’ a ryi ti nat. Ba kyang a ni ya kaat yya ni ba. [
Yesu a̱ bo tyyei dikwu nu ti
Ka̱ram ka sa̱rei na̱won pfong a ban tung Galili ni, Yesu a̱ hywa da̱ mba, “Ka̱ram a̱ bvat ba̱cincong ba n pyyem, nzuk Ka̱won A̱neywu, a̱ wrak ba̱nyet.
Mba a̱ ni n hywat, ma ka̱tuk nom ntat n nin ta̱za.”
Na̱won pfong a a̱ hok rya byyan ba̱t.
Trang diga̱ndu bat Ka̱za
Yesu bu na̱won pfong nu na ba bu nwa Ka̱fa̱rna̱hum, ba̱nyet ssang diga̱ndu bat Ka̱za ba a̱ nyyai a̱ ba di Bitut a̱ bu ku zzim a̱ hywa, “Malam nyin nu a̱ trang diga̱ndu bat Ka̱za ti e?”
Bitut a̱ hywa, “A̱ trang ma̱na.”
Ka̱ram ka Bitut na̱n brek a̱ nwa ka̱ryi ka ni, Yesu a̱ yet ka̱son a̱ hywa da̱ nu, “Bitut, a ryi ni? Ba̱nzan a̱ trang diga̱ndu ti di ba̱gwam ka̱sa bani? Ba̱nyet ka̱nkrang ba? Ki ba̱necen?”
Bitut a̱ hywa, “Ba̱necen a̱mi.”
Yesu a̱ hywa, “To, rot a̱mi ba̱nyet ka̱nkrang ba a̱ byyi hywak tan diga̱ndu na ba.
Ma zi cat ba ryi hywak njit ba. Rot a̱mi se a nat i kei ba̱shekwot ti i si krok a̱riryek u, ka̱tsitsrang hwon ka a pyyem ni a yrang ka̱nu ka n shya krum ji maai tan diga̱ndu nwan ti sa̱rei ba̱ nzuk ni, a ba bun ba̱ tan diga̱ndu njit ti.”
A̱nyan a̱ yet a̱kpok u sa̱rei?
Ka̱ram iya na̱won pfong Yesu na a̱ nyyai a̱ ba da̱ nu a̱ bu hywa, “A̱nyan a̱mi a̱ yet a̱kpok u sa̱rei i Dityok Tazwa ti?”
Yesu a̱ yei ka̱bawon a̱ sak a̱katyyi mba ka
a̱ hywa, “Se yi bvwo, ki yi shei i ryi di na̱mawon ni ba, yi ni maai i nwa Dityok Tazwa ti ba.
To, a̱yin nu a̱ yet a̱kpok i Dityok Tazwa ni a̱mi a̱ yet a̱tuba nu a̱ ya breng an kyang ni ba di ka̱bawon kani ni.
A̱yin nu a̱ ma̱n gwai ka̱bawon da̱ni di ka̱nkani ni i diyrek nzuk, nzuk a̱mi na̱ gwai.”
Kyang a tyei dikpak ni
“A̱yin nu a̱ grap ka̱bawon ka̱yring ka̱yat da̱bawon na a̱ ka̱ n dyi ndya mba na ni ka yya a̱ka̱tukyya, a̱yin a̱ywu ku myim ba ku ryak a̱gba̱dang naan a̱ ku yrik a̱ rot i kei ba̱shekwot.
Kaito ka̱sa nu rot nkyang a tyei ba̱nyet a̱ka̱tukyya ni. Dolet nkyang iya i ba, ma a̱yin nu a̱ cong da̱ na ni a̱ ni sswa ka̱bvung.
“Ki a ryi bvak nwan ko tak nwan ku ni na̱ tyyi dikpak, se a kpo tyet jing. Goma a wu nwa ka̱ryi sucet bu bvak yring ko tak yring, di ba na̱ yrik a̱ ta an dong a byyi tyak ni ba bu rwam nwan jyem.
Ki dissi nwan ma̱ ni na̱ tyyi dikpak, ta̱ tun jing. Ku myim a wu nwa ka̱ryi sucet bu dissi tiyring, di ba na̱ yrik a̱ ta ka̱yat ka̱ryi ndong wi tyyai ba̱ a̱jyem a̱ssi.”
Bvon-tsaap ji brik ni
A̱ bo hywa da̱ mba, “Yi ryok byyai a̱cwwang na̱mawon ani ba. Kozan ka̱ram ba̱pfong Ka̱za mba ba a̱ sseng a̱ta̱ssi A̱tyyi ka Tazwa. [
Rot nzuk Ka̱won A̱neywu n ba n ga bu san ba̱nyet ba a̱ brik ni.]
“Nyin yi ryi ni? Ka̱ a̱yin a̱ byyi bvon-tsaap ba̱ nji ncyi, jring ka̱yat nji i brik hwa? A̱ ni wwon nswak a̱kumbvuyring ba̱ a̱kumbvuyring u a a̱mbeyang ntsok ka a̱ nat cat jring ji brik i baa?
Ka̱ryong n ya tyyei: Ka̱ a̱ si za̱ shya, rya nu na ni sai bu bvon jring jini ra̱u kpikpit nswak a̱kumbvuyring ba̱ a̱kumbvuyring u wi brik a ni.
A̱mi A̱tyyi nyin nu Tazwa ka na̱n cat ko a̱yring ka̱yat na̱mawon ka ni a̱ brik ba.”
“Ki a̱wumba nwan a̱ na̱ ywap, a nat si ku shya, ba̱ nyin ba̱ nyin ba̱hwa a ku tyyei ka̱ywap nu ka. Ki a̱ si na̱ hok, a ryi a san a̱wumba nwan nu.
Ki a̱ rak na̱ hok a, a shya a̱tuba a̱yring ko ba̱nyet ba̱hwa ‘ba ga shya shaida ka̱nu ba̱nyet ba̱hwa ko ba̱tat’ da̱ni di ba̱ryat Ka̱za ba ban hywa ni.
Ki a̱ bo si rak hok ba̱nyet iya, to, se ba tyyei coc ji sa̱rei. Ki a̱ bo rak hok coc ji, to, ba ku sook da̱ a̱ntyok cyi Ka̱za ko a̱ntyok ssang diga̱ndu ni.”
Kyang a yi rop ni bu kyang a yi byyik ni
“N ya tyyei ka̱ryong: kyang a yi rop kyi ni ba kpo rop Tazwa, kyang a yi ma̱n byyik kyi ni ba kpo byyik Tazwa.
“N bo ya tyyei, ki ba̱nyet ba̱hwa nyin a̱ mon ka̱nu a̱ naai kyang, A̱tyyi nzuk u Tazwa ka a̱ ni ya yya da̱ nkpa.
Rot ka̱ram ka ba̱nyet ba̱hwa ko ba̱tat ban tung i diyrek nzuk ni, n shyi ba̱ mba.”
A̱kwwa nu a̱ sang dizot ni
Bitut a̱ nyyai a̱ bu hywa di Yesu, “A̱gwam, nkrang ka̱mang a̱wumba nzuk na̱ nin yya hywak n ku tun n wwon? Nkrang a̱tiyring o?”
Yesu a̱ hywa da̱ nu, “Kai! Kaai, nkrang a̱tiyring ba, ma har nkrang nswak a̱tiyring nkrang a̱tiyring.
Rot Dityok Tazwa ti ryi di a̱gwam u a̱ yin cat bvwo krum ji shyi an bvak ba̱kwwa nu na ni.
Na̱ nwa zzim ba̱kwwa bani ba ba ba̱ a̱tuba a̱yaan nu a̱ ku tssup krum ba̱gingang ji sswa cet twang ni.
Nu a̱kwwa nu di na̱ byyi kyang a na̱ nin tan ni ba, a̱ntyok ka̱ryi nu a̱ tyyi ba ku pyyem, nu bu a̱mbyring u bu na̱won na bu sa̱rei nkyang a na̱ byyi ni a̱ ryap, a̱ ga shya kyang a ba nin tan ta na ni.
A̱kwwa nu a̱ ta̱gbok ka̱byen a̱ naai a̱ntyok ka̱ryi nu a̱ hywa, ‘N yya hakuri n cat krum ji n na̱ tan sa̱rei.’
A̱ntyok ka̱ryi nu a̱ hok dizot nu a̱ ku tun a̱ wwon a̱ bring ta na.
“A̱kwwa a̱ywu na̱ bu wruk, a̱ si shya a̱kpondang dikwwa nu a̱yaan nu na̱ ku breng krum ba̱cincong ni, a̱ ku tswang a̱ pyyem di na̱ ku tan krum nu ji.
A̱kwwa a̱ni a̱ ta̱gbok ka̱byen, a̱ ku naai a̱ hywa, ‘N yya hakuri n cat krum ji n na̱ tan.’
Na̱ rak, a̱ tyyi ba ku tyyi a jaru a̱n tot ka̱ram ka na̱ nin ku tan ni.
Kpikpit ba̱kwwa na ba bu ryi a̱mi, a̱ hok rya byyan, a̱ nat a̱ si tyyei a̱ntyok ka̱ryi mba nu kyang a yya ni.
A̱ntyok ka̱ryi nu a̱ yei a̱kwwa nu a̱ hywa da̱ nu, ‘A yet a̱ka̱tuk a̱kwwa. N bring ta na n na̱ tssup ni rot a n naai.
A̱nzan a̱ ni na̱ bvwo hok dizot a̱kwwa tini da̱ni da̱ n nin hok dizot nwan ti ni?’
A̱ntyok ka̱ryi nu a̱ hok diryen a̱ tyyi ba tyyi a̱kwwa nu a a̱jaru se ka̱ram ka na̱n ku tan krum nu ji ni.”
Yesu na̱ bu tyak a̱ hywa, “A̱mi meyang A̱tyyi nzuk u Tazwa ka na̱ nin dak bring a̱tuba nu a̱ rak bring a̱wumba nu ka̱yat rya nu ka ni.”
Kam nyreng
Ka̱ram ka Yesu na̱n tyak ba̱ryat ba ni, a̱ drok Galili a̱ brek a̱ nwa i ka̱byen Yahudiya ma̱nyyi Urdun ka̱yring ka.
Ba̱nyet ba̱gingang a̱ ku tssup na̱ si ba̱ creng ka̱ yemi.
Ba̱nyet Farisa i nyyai ba bu nwa ku tssem, i hywa da̱ nu, “Truwang njit ji wwon a̱yin a̱ nyying a̱mbyring nu a̱zi kozan hywak o?”
Yesu a̱ hywa da̱ mba, “Yi ka̱n twang ka̱bvwa kani i ba̱ryat Ka̱za ba baa? Ba hywa, ‘Nyyai ndoson ka ba̱ yya a̱ra̱ntyok ba̱ a̱ra̱mbyring’
Rot a̱mi ba bo ya cyang di ba̱nyet ba̱hwa ni ba, ba yet a̱neyring. To, kyang a Ka̱za ka mon ni, da̱ a̱yin a̱ ryok cat kpo kam ba.”
Ba̱nyet Farisa na i ku zzim, “To, a̱nzan a̱ yin byyi Musa na̱ yin tyyi truwang ji da̱ a̱yin nu a̱ wrak a̱mbyring kpa kam nyreng a a̱ ku tun?”
Yesu a̱ hywa, “Musa a̱ yin ya wwon yi kam nyreng a rot yi bvwa dikwu zzek, ma ku ryi a̱mi nyyai i yya ka̱sa ka ba.
Rot a̱mi n ya tyyei, a̱yin nu a̱ nyying a̱mbyring nu ba da̱ ku pyyem i kan-a̱naan ni ba, ki a̱ bvwa a̱mbyring a̱yaan, kan-a̱naan a̱mi na̱n shyi ba̱ nu.”
Na̱won pfong nu na a̱ hywa da̱ nu, “To, ki swat a̱ntyok ba̱ a̱mbyring ryi a̱mi, goma a̱yin a̱ wa wi yya nyreng.”
Yesu a̱ hywa, “Zzek ani yet nying koyan bu koyan ba, se ba̱nyet ba Ka̱za ka ba̱ ryi ni.
Rot ba̱yanyet a̱ yet ba̱na̱kwu rot ba yin ba̱ tyei a̱mi, ba̱yanyet ba ba̱ brak a̱mi, ba̱yanyet brak a̱ rak nyreng a rot Dityok Tazwa ti. A̱yin nu a̱ ryi na̱ ni maai ni na̱ san zzek a ni.”
Yesu a̱ pfwa na̱mawon nda
Ba̱yanyet a̱ ba bu na̱mawon Yesu a̱ bu ba̱ saai mbvak a̱ bo ba̱ yya a̱duwa, ma na̱won pfong nu na a̱ ba̱ kam.
Yesu a̱ hywa, “Yi ryok na̱mawon na na ba da̱ nzuk. Yi ryok n ba̱ bvwo ba, rot ntaka̱i ani a̱mi a̱ wa byyi Dityok Tazwa ti.”
Na̱ ba̱ saai mbvak a a̱ ba̱ pfwa nda, a̱ drok ka̱ yemi.
A̱ntyok nzwa a̱ ba di Yesu
Ka̱tuk ka̱yaan a̱ntyok a̱yaan a̱ ba di Yesu a̱ bu hywa, “Malam, a̱nzan a̱tsatsak kyang n ni yya n nin shya sucet wityak a?”
Yesu a̱ hywa, “A̱nzan a̱n byyi a ni n zzim kyang a yet a̱tsatsak ni? Ba̱ a̱tuba a̱yring a̱mi a̱ yet a̱tsatsak. Ki a cat shya sucet, a tssup truwang ji.”
A̱ntyok a̱ywu a̱ hywa, “A̱nzan a̱ yet truwang ji?”
Yesu a̱ hywa, “Ryok hywat a̱yin ba, i ryok kan-a̱naan ba, i ryok tsang bu bvei diraa.
Tyong a̱tyyi nwan ba̱ a̱naa nwan, i cat a̱wumba nwan ka̱sak ka an ya cat i.”
Ka̱seyang iya a̱ hywa, “Sa̱rei truwang iya n ka̱n za̱ tssup; a̱nzan n bo bvat?”
Yesu a̱ hywa da̱ nu, “Ki a cat bu yet a̱jyem, a nat si zzap sa̱rei zwa nwan ji, i ka ba̱nyet dizot krum ji i gi tung zwa Tazwa, i si ba n tssup.”
Ka̱seyang iya ka bu hok a̱mi, rya nka na i byyan, ka brak a̱ rot, rot ka yin byyi zwa ba̱gingang.
Wwon Yesu a̱ hywa di na̱won pfong nu na, “Ka̱ryong n ya tyyei: ku bvwa dikwu a̱ntyok nzwa a̱ nwa Dityok Tazwa.
Har ma ku yet a̱hyom diccu rakumi i nwa an dan ka̱yrwa da̱ a̱ntyok nzwa a̱ nwa Dityok Ka̱za.”
Na̱won pfong nu na ba bu hok a̱mi, a̱ yya ka̱hat ba̱t a̱ hywa, “Ki ku ryi a̱mi, to a̱nyan a̱ ni shya sucet?”
Yesu a̱ ba̱ sak a̱ssi a̱ hywa, “Ku kaat a̱neywu, ma kyang n shyi kaat Ka̱za ba.”
Bitut a̱ shot ka̱nu a̱ hywa, “To njit zi wwon kozan kyang i na̱ tssup; a̱nzan zi nin shya?”
Yesu a̱ hywa da̱ mba, “N ya tyyei ka̱ryong: ka̱ram ka nzuk Ka̱won A̱neywu ka n wrak n swrang a a̱ntwam a̱gba̱dang dityok nzuk a a̱hwai ka̱sa ni, a̱wwon nyin ba̱nyet swak bu ba̱hwa ba n tssup ni yi sswak i ba̱ntwam a̱tityok swak bu na̱hwa na ni, i yya sot swak bu swa Isreila ji shirya.
Brak a̱yin nu a̱ wwon na̱sa ni, ko ba̱wumbeyang ko ba̱nap, ko a̱tyyi ko a̱naa, ko na̱won, ko na̱byen rot a̱ ga n tssup, a̱ ni san zang nu nkrang ncyi nta̱mak bu sucet wityak.
Ma ba̱nyet ba̱gingang ba a̱ yet na̱tsitsrang ba̱nyying ni, mba a̱ ni yet a̱ngbom u; ba̱nyet ba̱gingang ba a̱ yet a̱ngbom ni, mba a̱ ni yet na̱tsitsrang a.”
Kpa na ban jem sot ji Yesu Kristi na̱n hyok ni nna ni: A̱ yin yet ka̱mbvon Dawuda, Dawuda a̱ ma̱n yet ka̱mbvon Ibrahim.
Ibrahim nu a̱ yin yet a̱tyyi Ishaku nu;
Ishaku a̱ yet a̱tyyi Yakubu;
Yakubu a̱ yet a̱tyyi Yahuda bu ba̱wumbeyang nu ba sa̱rei;
Yahuda a̱ byin Farisa bu Zaraha,
Tamara a̱mi a̱ yin yet a̱naa mba nu;
Farisa a̱ byin Hasaruna;
Hasaruna a̱ byin Arama;
Arama a̱ byin Aminadap;
Aminadap a̱ byin Nahashuna;
Nahashuna a̱ byin Salmuna;
Salmuna a̱ byin Bwaza,
Rahab a̱mi a̱ yin yet a̱naa nu nu;
Bwaza a̱ byin Obida,
Ra'uta a̱mi a̱ yin yet a̱naa nu nu;
Obida a̱ byin Yassa;
Yassa a̱ byin A̱gwam Dawuda.
To, Dawuda a̱mi a̱ yin byin Solomon. (Ambyring Uriya nu Dawuda na̱ yin tyyi ba hywat ni a̱mi a̱ yin byin Solomon);
Solomon a̱ byin Rahabama;
Rahabama a̱ byin Abiya;
Abiya a̱ byin Asa;
Asa a̱ byin Yahushafata;
Yahushafata a̱ byin Yuramu;
Yuramu a̱ byin Uzaya;
Uzaya a̱ byin Yutamu;
Yutamu a̱ byin Ahazu;
Ahazu a̱ byin Hizikiya;
Hizikiya a̱ byin Manassa;
Amuna a̱ byin Yushaya;
Yushaya a̱ byin Yakunya bu ba̱wumbeyang nu ba, ka̱ram iya a̱mi ba yin ba bvwa a̱ nat i dikwwa i ka̱byen Babila.
Ka̱ram ka ban shyi Babila ka ni, Yakunya a̱ byin Sha'altilu;
Sha'altilu a̱ byin Zarubabila;
Zarubabila a̱ byin Abihudu; Abihudu a̱ byin Aliyakimu;
Aliyakimu a̱ byin Azuru;
Azuru a̱ byin Saduku;
Saduku a̱ byin Akimu;
Akimu a̱ byin Aliyudu;
Aliyudu a̱ byin Alazarut;
Alazarut a̱ byin Matanu;
Matanu a̱ byin Yakubu;
Yakubu a̱ byin Yusufu.
Maryamu a̱mbyring Yusufu nu a̱mi a̱ byin Yesu ban nyei Kristi.
To, a ryi, nyyai zi Ibrahim bu tat Dawuda, cei swak bu naai a̱mi. Nyyai ka̱ram Dawuda ka bu tat ka̱ram ka ba yin nat ba̱ mba Babila ni, cei swak bu naai. Nyyai ka̱ram ka ban ba̱ kok a̱ nat i Babila ni si tat Kristi, cei swak bu naai brak.
Ka̱sak ka byin Yesu na ku yin dyi ni
Taka̱i byin na ba yin byin Yesu Kristi ni ku na ni. Yusufu a̱mi a̱ yin kwei Maryamu, ma nyyai na̱ ka̱n ba nyreng Yusufu na ba a̱ shya ka̱hwa. Ka̱hwa ka a̱ yin yet ka̱nying Tswa Ka̱za.
To, Yusufu a̱ yin yet a̱tsatsak a̱yin, a̱ cat a̱ wruk a̱za̱kpai a̱ tyyi Maryamu nsum ba, ma a̱ cat a̱ ku rak i ka̱nrang.
Ka̱ram ka na̱n shyi a a̱huhwa a̱ywu ni, a̱pfong Ka̱za a̱yaan a̱ nyyai a̱ ba da̱ nu i ba̱zzak a̱ bu hywa, “Yusufu, ka̱won Dawuda, ryok hok ka̱wun sook Maryamu na̱ yet a̱mbyring nwan ba, rot ka̱hwa ka na̱ shyi mi ni a̱ yet ka̱nying Tswa Ka̱za.
A̱ ni byin ka̱won ka̱seyang ba ka̱ tyyi diyrek Yesu, rot nu a̱mi a̱ ni tssu ba̱nyet nu ba a̱ tun a a̱ka̱tukyya mba nu.”
Ku cong ba ba̱cicrak bu kyang a A̱gwam Ka̱za na̱ hywa ka̱nu a̱ntyok tyyei ba̱ryat nu ka ni,
“A ryi e? Ka̱neyang a̱ yemi a̱ ni shya ka̱hwa a̱ byin ka̱won, ba ka̱ yei Immanuwel.” (Diyrek Immanuwel ti nti yet, “Ka̱za a̱ shyi ba̱ njit”.)
Yusufu na̱ bu shyek nda ka a̱ tssup ba̱ryat ba a̱pfong Ka̱za nu na̱ ku tyyei ni, a̱ sook Maryamu na̱ yet a̱mbyring nu.
Ma Yusufu a̱ mon ba̱ nu ba, se na̱ bun byin ka̱won ka, na̱ ma̱n ka̱ yei Yesu.
Ba̱nyet mpfong i ka̱byen ba̱lemu
Yesu a̱ ya ka̱son a̱ hywa da̱ mba, “Dityok Tazwa ti ryi di a̱ntyok ka̱byen ba̱lemu nu a̱ ta̱za a̱ta̱ntson a̱ si yya haya ba̱nyet ba bu ku yya pfong ni.
Ba ryat a̱ sak ba̱ nu na̱ ni tan koyan krum pfong nom yring, na̱ ba̱ tom i ka̱byen ka.
A̱ bo wruk nom a ku ka̱n wrak, a̱ si shya ba̱yanyet ba sseng ba̱tai i tunga ba byyi kyang yya ba.
Ba nat. Na̱ bo wruk nom a ku ka̱n ba a̱katyyi, ku bu bu beyak na̱ nat a̱ bo si shya ba̱yanyet a̱ bo ba̱ tun ba nat da̱ni di ba̱nyet ka̱son ba ni.
Ka̱ram iya nom a ku cong naat dikpak, na̱ bo si shya ba̱yanyet ba sseng ditai i tunga. Na̱ hywa da̱ mba, ‘A̱nzan a̱n byyi yin swat ba̱tai n tyak nom yi byyi kyang yya ba.’
Ba hywa, ‘To, zi shya a̱yin nu a̱ ni za sook pfong a ni ba.’ Na̱ hywa da̱ mba, ‘Nde yi ma̱ nat i yya pfong i ka̱byen nzuk ka.’
“To, ka̱jenshring ka bu ba, na̱ tyyi a̱kwwa nu a̱ yei ba̱nyet mpfong ba a̱ ba̱ tan krum mpfong mba ji, a̱ sook nyyai di ba̱nyet ba a̱ ba riryim ka ni a̱ si tyak di ba̱nyet ba a̱ nwa a̱ta̱ntson ka ni.
Ba̱nyet ba a̱ nwa pfong a a̱jenshring ka ni ba trang koyan mba krum pfong nom yring.
Ka̱ram ka ban ba tan ba̱nyet ka̱tsitsrang ba ni, ba hwa di ba ni ba̱ tan a̱ ra̱u kpikpit ba̱nyet a; to, ma ba ma̱ ba̱ trang krum pfong nom yring.
Ba̱ san krum mba ji a̱ nwa kop a̱dyying da̱ a̱tuba nu a̱ ba̱ sook pfong a ni.
Ba hywa da̱ nu, ‘Ba̱nyet bani a̱ ba pfong a ba̱nyying ni a̱ yya ba̱ a̱sa a̱yring; njit zi yya n kpa nom, ma nwan ba za tan ba̱cicrak ba̱ mba.’
Na̱ hywa da̱ a̱yanyet mba, ‘Cyang, n na̱ bvuk ba. Zi bu ryat i sak a krum pfong nom yring.
Sook krum nwan ji i nat ka̱ryi. Nzuk a̱mi n dyi n ni tan a̱tuba nu a̱ ba riryim ka ni ba̱cicrak ba̱ nwan.
N byyi cet n yya kyang a n cat yya na ni bu krum nzuk ji baa? Ki a hok swam ka̱sak ka n nin brang ba̱nyet ba ni?’ ”
Yesu a̱ zzwang ba̱ryat ba a̱ hywa, “Ba̱nyet ba a̱ kwak ka̱son ka ni a̱ ni brek a̱ ba riryim, ba̱nyet ba a̱ shyi riryim ka ni a̱ brek a̱ ba a̱zanson.”
Yesu a̱ tyyei dikwu nu nkrang a̱mba̱tat
Ka̱ram ka Yesu na̱n drok a̱ naat Urushalima ni a̱ yei ba̱pfong nu swak bu ba̱hwa a̱za̱gbang a̱yring, a̱ ba̱ shwwang a̱ hywa,
“Naani zi naat Urushalima. Ka̱ yemi ba naat a̱ si ni n pyyem nzuk Ka̱won A̱neywu a̱ tyyi a mbvak ba̱cecet ba̱gado Ka̱za bu ba̱malam Truwang, ba n yya shirya dikwu,
a̱ n tyyi a mbvak nwap nzaan ban yya kozan taka̱i ryihywat bu tsot, a̱ si n kpang nkusa tazwa ka̱teyang. Ma ka̱tuk nom tat, n bo n ta sso n ta̱za.”
Ka̱nak a̱naa na̱won Zabadi
A̱naa ba̱hwai Zabadi a̱ nyyai a̱ ba di Yesu bu na̱won nu na a̱ bu ta̱gbok a̱ naai Yesu na̱ ku brang.
Yesu a̱ ku zzim a̱ hywa, “A̱nzan a cat n na̱ yya mi?”
Na̱ hywa di Yesu, “N cat, ki a shim, ka̱ram ka an sook dityok nwan ti ni ba̱hwai nzuk ba a̱ swrang a̱ na̱ hywot, a̱tuba a̱yring nbvuk yak a̱yring nbvuk myin.”
Yesu a̱ hywa da̱ mba, “Yi bvwo kyang a yin zzim ni e? Yi ni maai i sswa ka̱ndyet ka n cat sswa na ni e?”
Ba hywa, “Zi ni maai.”
Yesu a̱ hywa, “To, yi drok sswa ka̱ndyet ka ba̱ nzuk, ma ba̱ryat swrang mbvak yak bu myin yet ba̱nyaam ba; na̱bvwa iya a̱ yet na̱nying ba̱nyet a A̱tyyi nzuk na̱ ba̱ jyi mi ni.”
Kpikpit ba̱pfong swak a ba bu hok, a̱ nwa diryen bu ba̱wumbeyang ba̱hwa iya.
Yesu a̱ ba̱ yei sa̱rei mba ka̱rek ka̱yring a̱ hywa da̱ mba, “Yi bvwo ba̱gwam ka̱sa ba a̱ byyi cet tazwa ba̱nyet mba ba, a̱ bo ma̱n byyi ba̱nyet ba a̱ ma̱n shyi tazwa mba ni.
Ma a̱mi ku nin dyi ba̱ nyin ba. A̱yin nu ka̱yat nyin a̱ cat yet a̱gba̱dang ni, dolet na̱ ya brak a̱n yya a̱kwwa kpikpit u.
A̱yin nu a̱ ma̱n cat yet a̱kwak ka̱son ni, dolet na̱ yya dikwwa kpikpit ba̱nyet a,
a̱mi nzuk Ka̱won A̱neywu n nin ba, ba ba bu n yya dikwwa ba, ma nzuk n yya dikwwa har n bu n tyyi sso nzuk n ga n san ba̱nyet ba̱gingang.”
Ka̱ram ka Yesu na̱n bvwot Yariko bu na̱won pfong nu ni, ba̱nyet ba̱gingang a̱ gbit a̱ ku tssup.
Ba̱nyet a̱tutwan ba̱yaan ba̱ mba ba̱hwa ba swat a̱mbeyang a̱zi ryen ka a̱ bu hok di Yesu a̱mi a̱ swrap, a̱ nwa yei ba̱ tazwa a̱ yya, “Yesu ka̱mbvon Dawuda, hok dizot njit!”
Ba̱nyet ba a̱ ba̱ kam ba tyyi nyong, ba wa si yrek na̱wan mba na ba̱t a̱ yei, “Yesu ka̱mbvon Dawuda, hok dizot njit!”
Yesu a̱ sseng a̱ ba̱ yei a̱ hywa, “A̱nzan yi cat n ya yya mi?”
Ba hywa, “Malam, zi cat a za yrang a̱ssi.”
Yesu a̱ hok dizot mba a̱ byram a̱ssi mba, bu i ka̱baram ba nwa cyang, a̱ brak a̱ ku tssup.
Yesu a̱ nwa Urushalima da̱ a̱gwam ni
Yesu bu na̱won pfong nu na ba bu tat shishrek bu Urushalima, ba nwa Baitafaji shishrek bu dihwan Zeitun. Ka̱ yemi Yesu a̱ tom na̱won pfong na̱hwa nu
a̱ hywa, “Yi nat ka̱bankrang a̱zanson nyin ka. Yi naat si shya ka̱janki ka sseng bu ka̱won nka ka. Yi na̱ byyik i ba bu n dyi.
A̱yin nu a̱ krang ba̱ nyin ni yi hywa da̱ a̱ntyok ka̱ryi a̱mi a̱ na̱ cat a̱ ni brek da̱ na ba̱nyying.”
Ba yi yya a̱mi ku gi ba ba̱cicrak bu ba̱ryat ba a̱ntyok tyyei ba̱ryat Ka̱za na̱ yin hywa ni,
“Yi tyyei ka̱nkrang Sihiyona:
A̱gwam nwan nu a̱ bai da̱ nwan ba̱nyying.
A̱ yet a̱shushwon a̱yin
a̱ shyi tazwa ka̱won ka̱janki.”
Rot a̱mi na̱won pfong a a̱ ya ka̱son a̱ si yya kyang a na̱ ba̱ tyyi yya na ni.
Ba si pyyem ka̱janki ka bu ka̱won ka a̱ ba mi, a̱ bu trung ba̱godo mba ba a̱ krok a̱za̱ ma na̱janki ka, Yesu a̱ wrak ka̱won ka a̱n swrang.
Ba̱nyet ba̱gingang a̱ trung ba̱godo mba ba a̱ ku trak i a̱zi ryen ka, ba̱yanyet a̱ sam nbvak na̱kon a̱ trak a̱zi ryen ka.
Ba̱nyet ba a̱ kwak ka̱son ka ni bu ba̱nyet ba a̱ shyi a̱maryim ka ni a̱ nwa a̱ ku tang a̱didyep a̱ yya, “Sucet nwan da̱de, ka̱mbvon Dawuda! A̱ntyok ka̱nu-a̱tan a̱mi a̱yin nu a̱ ba i diyrek A̱gwam njit i. Zi dyep Ka̱za!”
Yesu na̱ bu nwa ka̱yat Urushalima ka, sa̱rei ba̱nyet ba a̱ tyyi ba̱tai, a̱ zzim a̱ yya, “A̱nyan a̱ yemi?”
Ba hywa, “Nu a̱mi a̱ yet Yesu a̱ntyok tyyei ba̱ryat Ka̱za nu nyyai Nazarat i ka̱byen Galili ka.”
Yesu a̱ nat i bat Ka̱za
Yesu a̱ nwa i bat Ka̱za na a̱ si nyying ba̱nyet ba a̱ yin yya za i bat Ka̱za na ni, a̱ yyit tebur ba̱nyet ji a̱ yin ssek krum ji ni, nta̱mak bu ba̱kprok ba̱nyet ba a̱ yin zzap ba̱bva ba ni.
A̱ hywa da̱ mba, “Ka̱za a̱ jem i ba̱ryat nka ba a̱ hywa, ‘Ba ni yei ka̱ryi nzuk ka ka̱ryi a̱duwa,’ nyin ba ka̱ bvan n yya ka̱bvwa nrang ba̱tang.”
Ba̱nyet a̱tutwan bu ba̱nyet ta̱ruk nkap a̱ cong da̱ nu i bat Ka̱za na na̱ ba̱ creng.
Ba̱cecet ba̱gado Ka̱za bu ba̱malam Truwang ba a̱ hok diryen ka̱ram ka ban dyi na̱ yya nkyang ka̱hat na ni, na̱mawon ma na ku dyep a̱ yya, “Sucet nwan da̱de ka̱mbvon Dawuda!”
Ba̱cecet ba̱gado Ka̱za ba a̱ hywa di Yesu, “A hok kyang a ba ryat i e?”
Yesu a̱ hywa da̱ mba, “N hok. Yi ka̱n twang ka̱sak ka ba̱ryat Ka̱za ba ban hywa, ‘A zzek na̱mawon ba bvwo a̱didyep.’ ”
Yesu a̱ shyi ka̱kon a̱bvap
Ba wo shyek ka̱ntson tat, a̱ bvwot a̱ naat Urushalima, Yesu a̱ hok cihywat.
Na̱ ryi ka̱kon a̱bvap a̱mbeyang a̱zi ryen ka a̱ teyak a̱ nat, a̱ si shya ka byyi disum ba se ba̱ a̱pipyyi. Na̱ hywa da̱ nka, “A bu ni byyi sum ba.” Bu i ka̱baram ka̱kon a̱bvap ka a̱ kwot.
Na̱won pfong nu na a̱ ryi, ka̱wun a̱ ba̱ pyyem. Ba hywa, “Kot! A̱nzan a̱n byyi ka̱kon kani kan kwot ba ahwa a̱mi?”
Yesu a̱ hywa da̱ mba, “Se yi bvwo, ki yin tyyi rya, ki yi byyi kwak rya ba, yi ni maai yya kyang a n yya ka̱kon a̱bvap ka mi ni. Har ma ki yi hywa di tsok jini, ‘Ya wat si kpa i kei ti,’ a ryi zi nat.
Ki yin tyyi rya, kozan kyang yi naai a a̱duwa yi ni shya.”
Ba zzim ka̱bvwa ka cet Yesu na kun nyyai ni
Yesu a̱ brek a̱ bu nwa ka̱yat bat Ka̱za ka a̱ nwa zzek ba̱nyet ba. Ba̱cecet ba̱gado Ka̱za ba bu ba̱nekwo ba̱nyet Yahuda ba a̱ nyyai a̱ bu ku zzim a̱ hywa, “A̱nzan taka̱i cet an yya nkyang ani? A̱nyan a̱mi a̱ na̱ ryi cet iya?”
Yesu a̱ hywa da̱ mba, “Nzuk meyang n ma̱ ni ya zzim bu kyang yring. Ki yi n shim mi, n ni ya tyyei taka̱i cet na n nin yya nkyang ani ni.
Ke Yohana na̱ yin shya cet yya baptisma nu na? A̱ yin shya di Ka̱za ki ba̱nyet?”
Ba nwa a̱cecet bu mba-mba a̱ hywa, “To, a̱nzan zi ni hywa? Ki zi hywa da̱ a̱ yin shya di Ka̱za, na̱ hywa, ‘To, a̱nzan a̱n byyi yin dak ku hok a?’
Ki zi ma̱n hywa da̱ a̱ yin shya di ba̱nyet, zi pfong ka̱wun ba̱nyet ka, rot sa̱rei mba ba bvwo Yohana a̱ yin yet a̱ntyok tyyei ba̱ryat Ka̱za.”
Rot a̱mi ba hywa da̱ nu, “Zi bvwo ba.”
Na̱ hywa da̱ mba, “Nzuk meyang da n ma̱ ni ya tyyei taka̱i cet na n nin yya nkyang ani ni ba.”
Gan tazwa na̱won na̱hwa
Na̱ bo hywa da̱ mba, “A̱nzan yi hwa? A̱yanyet a̱ yin byyi na̱won na̱hwa. A̱ nat a̱ si hywa da̱ a̱nekwo nu, ‘Ka̱won nzuk, n cat a nat si yya pfong i ka̱byen ba̱lemu nzuk ka.’
Ka̱won ka a̱ hywa, ‘N naat ba.’ Ma a̱tyyi nu na̱ drok, ka shei rya nka na a̱ nat a̱ si yya pfong a.
A̱tyyi nu a̱ nat da̱ a̱tuba a̱yring u a̱ si hywa, ‘Ka̱won nzuk, n cat a nat si yya pfong i ka̱byen ba̱lemu nzuk ka.’ Ka hywa, ‘To, Baba.’ Ma di ka shek ba.
A̱nyan ka̱yat mba a̱ yya kyang a a̱tyyi nu na̱ cat i?”
Ba hywa, “A̱nekwo nu.”
Yesu a̱ hywa da̱ mba, “Nde yi ryok n ya tyyei, ba̱nyet ssang diga̱ndu ba bu ba̱kan a̱naan a̱ shyi nwai Dityok Ka̱za ti a̱ ya wwon.
Rot Yohana A̱yya Baptisma a̱ ba a bu ya tyyei ryen na yi ni sook ni, yi rak shim a. Ma ba̱nyet ssang diga̱ndu ba bu ba̱kan-a̱naan ba a̱ shim. Ka̱ram ka yin ba̱ ryi da̱ a̱ssi nyin ba wwat ka̱ryong ni, da̱ nyin ba ma̱n shim ba.”
Ba̱nyet yya haya ka̱byen ba̱lemu
Yesu a̱ hywa, “Yi hok nkhang nzaan. A̱yanyet a̱ yin tssup na̱kon a̱lemu a̱ na̱ krang da a̱shyim, a̱ si bo rung ka̱bvwa hywu a̱lemu ka, a̱ bo nok ka̱bvwa tot, wwon a̱ tyyi ka̱byen ka i haya di ba̱keyak ba̱yaan, a̱ si drok a̱ nat ka̱cyet.
Ka̱ram kpyei a̱lemu ka ka bu yya, na̱ tom ba̱kwwa nu ba̱yaan di ba̱nyet haya ba ba bu san zang nu ji.
Ba̱nyet haya ba a̱ bu pyyem ba̱kwwa nu ba, a̱ tsot a̱tuba a̱yring, a̱ hywat a̱yring, a̱ mang a̱yring u di kpang.
Na̱ bo tom ba̱kwwa ba̱yaan nu ba a̱ ra̱u ba̱nying ka̱son ba ni. Ba bu yya ba̱rimi ba̱ mba.
A̱ngbom u, na̱ tun ka̱won nu a̱ tom, a̱ hywa, ‘N bvwo ba naat a̱ si ka̱ ryi digba̱dang.’
Rot a̱mi ba ku pyyem a̱ ku sook a̱ wruk i i ka̱byen a̱lemu ka a̱ si ku hywat.”
Yesu a̱ hywa, “To, yi hwa di ka̱ a̱ntyok ka̱byen nu a̱ ba, a̱ ni yya ni bu ba̱nyet haya iya?”
Ba hywa, “A̱ ni hywaai ba̱ka̱tuk ba̱nyet iya a̱ brak ka̱byen ka a̱ tyyi mbvak ba̱nyet ba a̱ ni ku jyet zang nu ji ka̱ram kpyei na̱sum na̱kon na ni.”
Yesu a̱ hywa da̱ mba, “Yi ka̱n twang i ryi kyang a ba̱ryat Ka̱za ba ban hywa ni baa?
‘Kpang ji ba̱nyet dinok ba rak i
nji a̱mi ba si sak zi yet ka̱gwut ka.
Pfong Ka̱za a̱mi,
ku yet kyang ka̱hat ba̱t a a̱ssi njit.’ ”
Yesu a̱ bo hywa, “Nkpa n ya tyyei, ba ni san Dityok Ka̱za da̱ nyin a̱ wrak ba̱nyet ba a̱ ni wrak disum ni. [
A̱yin nu a̱ kpa tazwa kpang ka ni ni ku cwrya n yya a̱cwwang. A̱yin nu kpang ji zi ku kpa ni ni ku kwang n yya mpyyi.]”
Ba̱cecet ba̱gado Ka̱za ba bu ba̱nyet Farisa na ba bu hok misalai Yesu ji, a̱ bvwo mba a̱mi na̱ ryat a̱ ba̱ kwot i
a̱ cat ku pyyem, ma a̱ pfong ka̱wun ka̱tswa ba̱nyet ka, rot ba yin bvwo Yesu a̱ yet a̱ntyok tyyei ba̱ryat Ka̱za.
Gan tazwa nyreng
Yesu a̱ bo nwa ba̱ zzek a̱za̱n misalai, a̱ hywa da̱ mba,
“Dityok Tazwa ti ryi da̱ a̱gwam u a̱ yin yya dihywa tyei ka̱won nu a̱mbyring ni.
A̱ tom ba̱kwwa nu ba si yei ba̱nyet ba ba ka̱n ba̱ tyyei nyreng a ni, ma ba rak ba na.
Na̱ si bo tom ba̱kwwa ba̱yaan di ba si tyyei ba̱nyet ba ba yei ni a̱ hywa, ‘Ba ka̱n wan nkyangya, a̱ hwak nyak ji byyi ndwam ni, a̱ tyak kozan kyang a̱n ya pfong. Se yi ba nyreng a!’
Ma ba rak, koyan a̱ pyyem ryen a̱ nat ka̱rek ka na̱ cat i: a̱yanyet a̱ nat keyak, a̱yanyet za,
kpikpit a i pyyem ba̱kwwa ba a̱ yya da̱ mba a̱ ba̱ hywaai.
A̱gwam u a̱ yya diryen a̱ tom nsoja nu na na si pyyem ba̱nyet hywaai ba̱kwwa iya a̱ hywaai a̱ hwwi ka̱nkrang mba ka, kap!
A̱gwam u a̱ si hywa di ba̱kwwa nu ba, ‘To, ba tyak jyi nkyang dihywa nyreng a, ma ba̱nyet ba ba yei ni a̱ myim ba na ba.
Rot a̱mi se yi sook na̱ta̱ryen ka̱nkrang a i yei sa̱rei ba̱nyet ba yi shya ni ba ba dihywa ji.’
Ba̱kwwa ba a̱ si ma̱ nwa ka̱nkrang a̱ tssup na̱ta̱ryen na a̱ yei sa̱rei ba̱nyet ba ba shya ni, di ba̱ka̱tuk di ba̱tsatsak, hat ka̱ryi nyreng ka a̱ rat.
“A̱gwam u na̱ bu nwa a̱ ni cyang ba̱yecen ba, a̱ si ryi a̱yanyet na̱ swat a̱n byyi a̱tro nyreng u ba ku ryi ni ba.
Na̱ hywa da̱ nu, ‘A̱rywai nzuk, a cong ni bun nwa, da̱ nwan ba byyi a̱tro nyreng u ba?’ A̱tuba a̱ywu a̱ maai krang kyang ba.
A̱gwam u a̱ hywa di ba̱kwwa nu ba, ‘Yi ku pyyem rop a̱tak bu mbvak i ku ta a ma ndyin ka̱yaani. Ka̱ yemi na̱ nin kun a̱ rywei mbvak a̱ ta̱sang.’ ”
Yesu na̱ bu tyak a̱ hywa, “Ba yei ba̱nyet ba̱gingang, ma ba̱nyet ba ba tssa ni a̱ shii ka̱tswa ba.”
Ba̱ryat trang diga̱ndu
A̱ tom na̱won pfong mba na̱yaan nta̱mak bu ba̱nyet Hirudut ba̱yaan. Ba nyyai a̱ bu hywa di Yesu, “Malam, zi bvwo a kok ka̱ryong. A zzek ka̱ryong nkyang a Ka̱za ka cat di ba̱nyet ba ni, da̱ nwan ba dam a̱huhwa ba̱nyet ba, rot a dam bu kyang a a̱yin na̱ yet i ba.
Rot a̱mi zi cat a za tyyei kyang a a ryi ni. Ku myim zi trang diga̱ndu di A̱gwam Rom a, ki ku myim ba?”
Yesu a̱ bvwo ka̱sak ka ban ku tssem ni, a̱ hywa da̱ mba, “Nyin ba̱nyet a̱ka̱tuk a̱huhwa, a̱nzan a̱ ya ba yin cat n tssem?
Yi ba di krum ji ban trang diga̱ndu ti ni zi yen dyi.”
Ba ku ryi
na̱ hywa da̱ mba, “Ma̱nwwuk a̱nyan bu diyrek a̱nyan ntinini?”
Ba hywa, “Ma̱nwwuk bu diyrek A̱gwam Rom a̱mi.”
Yesu a̱ hywa da̱ mba, “To, se yi wrak A̱gwam Rom kyang a yet nnu ni, i wrak Ka̱za kyang a yet nka ni.”
Ba bu hok a̱mi, ka̱hat i ba̱ pyyem, ba kam a̱ ku wwon.
Ba̱ryat ta̱za nyyai a̱yabyen
Bu ka̱tuk iya, ba̱nyet Sadusi yaan i ba di Yesu bu zzim. (Mba a̱mi a̱ yin zzek da̱ a̱yin a̱n kwu a̱ bo ta̱za ba.) Ba bu zzim Yesu
a̱ hywa, “Malam, Musa a̱ yin zzek di ka̱ a̱yin a̱ kwu a̱ wwon a̱mbyring nu di na̱ byyi ka̱won ba, dolet a̱wumba nu nu a̱ sook a̱mbyring a̱ywu a̱ ga n ku shya byik.
To, ba̱wumbeyang ba̱yaan a̱ yin shyi a̱tiyring. A̱nekwo mba nu a̱ bvwa a̱mbyring, a̱ kwu a̱ wwon ba byyi ka̱won ba. A̱shishyi nu a̱ ku tssup ni a̱ sook a̱mbyring u
a̱ bo ma̱n kwu. A̱mi a̱tuba nu a̱ ku tssup ni, hat sa̱rei mba a̱tiyring ba kwi a̱ tyak bam bu ka̱won.
A̱mbyring u a̱ si ma̱n yya a̱ kwu.
To, ka̱tuk ka ba̱nyet ba ba nin ta̱za nyyai a̱yabyen ka ni, a̱mbyring u a̱ ni yet a̱nying a̱nyan? Rot, sa̱rei mba a̱ yin ku breng.”
Yesu a̱ hywa da̱ mba, “To, yi brik rot yi bvwo ba̱ryat Ka̱za ba, da̱ nyin ba bvwo cet Ka̱za ba.
Ka̱ram ka ba̱nyet ban ta̱za nyyai a̱yabyen ni ba ni ryi di ba̱pfong Ka̱za Tazwa ni, di nyreng a̱mbyring ba̱ a̱ntyok a̱ bo ni shyi ba.
Ki ba̱ryat ta̱za nyyai a̱yabyen ka, yi ka̱n twang kyang a ba̱ryat Ka̱za ba ban hywa ni baa? Ba hywa da̱ nyin,
‘Nzuk a̱mi n yet Ka̱za ba̱nyet Ibrahim bu Ishaku bu Yakubu.’ Rot a̱mi a̱ yet Ka̱za ba̱nyet ka a̱ yet a̱cet i, ba ka̱nying nkom ba.”
Ka̱tswa ba̱nyet ka a̱ bu hok ba̱ryat nu ba a̱ yya ka̱hat bu zzek nu na.
A̱kpok truwang
To, ba̱nyet Farisa na ba bu hok ka̱sak ka Yesu na̱n tyak bu ba̱nyet Sadusi na ni, ba brek a̱ bu mon ka̱nu.
A̱yanyet ka̱yat mba, a̱ yin bvwo Truwang ji ba̱t, a̱ cat tssem Yesu a̱ hywa,
“Malam, a̱nzan a̱ yet a̱kpok truwang nu ka̱yat Truwang ka?”
Yesu a̱ hywa, “ ‘A ni gwai Ka̱za bu rya nwan sa̱rei bu sso nwan ji bu cet nwan na.’
Nji a̱mi yet ka̱tsitsrang ba̱ a̱kpok truwang nu.
A̱mba̱hwa nu a̱ ma̱n dyi ba̱rimi, ‘A ni gwai a̱wumba nwan di diccu nwan ni.’
Zzim tazwa Kristi
Ba̱nyet Farisa na ba bu tung ka̱rek ka̱yring, Yesu a̱ ba̱ zzim a̱ hywa,
“A̱nzan yi hwa tazwa Kristi ka? A̱ yet ka̱mbvon a̱nyan?”
Ba hywa, “A̱ yet ka̱mbvon Dawuda.”
Yesu a̱ hywa, “To, a̱nzan a̱ yin byyi ka̱ram ka Tswa Ka̱za zi yin nwa nu Dawuda nu ni na̱ ku yei A̱gwam. Rot nu Dawuda a̱ yin hywa,
‘A̱gwam Ka̱za a̱ hywa da̱ A̱gwam nzuk u,
Swrang kyi mbvak yak nzuk
se ka̱ram ka n ni nda ba̱ra̱ndwan nwan sa̱rei n tyyi ka̱ntai tak nwan ni.’
To, ki Dawuda a̱ ku yei A̱gwam nu, to, na̱ bo cong ni a̱n yet ka̱mbvon nu ka?”
A̱yin a̱ maai a̱ ku brak i ba. Kuma nyyai ka̱tuk iya a̱yin a̱ bo maai sseng a̱ ku zzim kyang ba.
Yesu a̱ kam ba̱malam Truwang ba nta̱mak bu ba̱nyet Farisa
Wwon Yesu a̱ ryat bu ka̱tswa ba̱nyet nta̱mak bu na̱won pfong nu ba,
“Ba̱nyet Farisa bu ba̱malam Truwang ba a̱mi a̱ maai zzek Truwang Musa ji.
Rot a̱mi dolet yi ba̱ pfong i bu tssup kozan kyang a ba ya tyyei ni; ma yi ryok yya nkyang a ba yya ni ba, rot kyang a ba zzek ni nkpa a̱mi ba yya ba.
Mba ba bvwo bu rop a̱gba̱ryet ncot a̱ sak a̱yin ni a̱za̱n gwrang, ma di ba ni cat tyyi ko ka̱ta̱hrung a̱n ku byram ba.
Kozan kyang ba yya i swat mba na, ba yya ba̱nyet a̱ ga ba̱ ryi. Ba na jyi ndaai mba na a̱ jem zizwa ba̱ryat Ka̱za a̱n tyyi, a̱ bo jyi a̱ccu ba̱tro mba na ba kwang ka̱byen.
Mba a̱mi a̱ cat a̱tsatsak na̱bvwa ba̱cecet ba̱nyet i na̱bvwa dihywa na, ba̱ a̱cecet na̱bvwa swat u a a̱bat a̱duwa na.
Ki ba nwa tunga, ba cat ba̱nyet ba a̱ ba̱ byei a̱ yya ‘Malam’.
Yi ryok shim ba ya yei ‘Malam’ ba, rot sa̱rei nyin yi yet ba̱wumbeyang ba̱yaan, Malam nyin nu a̱ shyi ba̱ a̱yring.
Da̱ nyin ba ni yei a̱yin ‘A̱tyyi’ i ka̱sa kani ba, rot yi byyi A̱tyyi a̱yring nu a̱mi a̱ shyi nTazwa.
Di ba ni ya yei ‘A̱ntyok ka̱ryi’ ba, rot A̱ntyok Ka̱ryi nu a̱ shyi ba̱ a̱yring, nnu a̱ yet Kristi nu.
A̱yin nu a̱ yet a̱gba̱dang nyin nu sa̱rei ni, se na̱ ya yya dikwwa.
A̱yin nu a̱ cat ya cin ni a̱ ni ya tyyi rat; ma a̱yin nu a̱ ya breng a nkyang ni ba, nu a̱mi a̱ ni shya shii a.”
Yesu a̱ ba̱ kam tazwa raai ba̱nyet
“Kaito nyin ba̱malam Truwang ba bu ba̱nyet Farisa, nyin ba̱nyet raai ba̱nyet, yi hweyak Dityok Tazwa ti a a̱ssi ba̱nyet a, nyin ba nwa ba, da̱ nyin ba wwon ba̱nyet ba a̱ kwan nwa na ni a̱ nwa ba.”
[
“Kaito nyin ba̱malam Truwang ba bu ba̱nyet Farisa, nyin ba̱nyet raai ba̱nyet, yi bvei ba̱nyring sang ba̱ntyok n cong ba̱ cip na̱sa mba ssang, i si wruk si sseng i nwa a̱jinjing naai Ka̱za, ka̱bvung nyin ka a̱ byyi ka̱rek tyen ba.]
“Kaito nyin ba̱malam Truwang ba bu ba̱nyet Farisa, nyin ba̱nyet raai ba̱nyet, yi byei a̱yuywu ba̱shekwot cong i na̱byen na̱yaan i gi shya a̱ntyok tssup a̱yring. Ma ki yi shya a̱yin na̱ ya tssup, yi si wi ku tyyi na̱ nwa ka̱ryi ndong ka da̱ nyin ni, ku si ra̱u ka̱sak ka ma na̱ si bun nwa rong a da̱ nyin ni.
Ba̱gbyik ba̱bvwon ba̱nyet, a̱nzan nu a̱ wa ra̱u: zinariya nu ki bat Ka̱za na tyyi zinariya nu dizizrak ti ni?
Yi bu zzek di ka̱ a̱yin a̱ shyi di ka̱bvwa kwot ba̱hyum ka, shi-shyi ji i ku pyyem ba; ma ka̱ a̱yin a̱ shyi di ba̱hyum ba, shi-shyi ji ni ku pyyem.
Ki yi ryi i bvwong ba? A̱nzan a̱ ra̱u? Ba̱hyum ba? Ki ka̱bvwa kwot ba̱hyum ka a̱ ni tyyi ba̱hyum ba dizizrak ti ni?
Rot a̱mi ka̱ a̱yin a̱ shyi di ka̱bvwa kwot ba̱hyum ka a̱ shyi a̱nta̱mak bu sa̱rei ba̱hyum ba a̱n shyi ka̱bvwa ka ni.
Ki a̱ ma̱n shyi di bat Ka̱za na a̱mi, a̱ shyi Ka̱za ka a̱ swat i bat a ni a̱mi.
Ka̱ a̱yin a̱ ma̱n shyi di Tazwa, a̱ntwam dityok Ka̱za nu a̱mi na̱ shyi a̱nta̱mak ba̱ a̱yin nu a̱n swat ni.
“Kaito nyin ba̱malam Truwang ba bu ba̱nyet Farisa, ba̱nyet raai ba̱nyet. Ki yi kpyei a̱susum na̱kon da̱ni di a̱ma̱ndrang ko shitaa ko jijok ni, yi na yring i tun a̱nying Ka̱za nu ka̱ ryi, ma nkyang a wu yet a̱cecet u ka̱yat Truwang Ka̱za ka ni, da̱ni di tssup ka̱ryong ni bu pfong dizot na̱baan bu kok tsutswat, yi wu na̱ jik sak zan. Ku myim yi tssup nkyang a̱ngbom a bu nying ka̱tsitsrang a sa̱rei.
Nyin ba̱gbyik ba̱nyet kwak ka̱son, yi ni yya ni n tun mun ji jing i wu nwrang a̱rakumi?
“Kaito nyin ba̱malam Truwang ba bu ba̱nyet Farisa, ba̱nyet raai ba̱nyet. Yi na tssu ka̱ma ryei ka i si wu wwon ka̱yat ka bu nkyang a yi cip ssang di ba̱nyet di cet rot cat a̱ccu nyin ni.
Ba̱gbyik ba̱nyet Farisa, yi tason tssu ka̱yat ryei ka, ka̱ma ka a̱ ma̱ ni tyyi zizrak.
“Kaito nyin ba̱malam Truwang bu ba̱nyet Farisa, nyin ba̱nyet raai ba̱nyet, yi ryi di a̱byyi na ba ssuk da̱ a̱jijyat ka̱bvan ni, ka̱ta̱sa ka a̱ yet ka̱sham, ma ka̱yat ka a̱ gbang a̱n hywat bu nkup ba̱nyet bu kozan taka̱i a̱shishik kyang.
Ma nyin meyang, ka̱ a̱yin a̱ ya ryi yi cong na̱ ryi ba̱nyet a̱mi, ma ka̱yat ka a̱ tyyi a̱n hywat bu raai ba̱nyet bu na̱kpot.”
Yesu a̱ ba̱ tyyei ka̱bvung ka a̱ ba̱ bai ni
“Kaito nyin ba̱malam Truwang ba bu ba̱nyet Farisa, nyin ba̱nyet raai ba̱nyet. Nyin a̱mi na nok a̱byyi ba̱nyet tyyei ba̱ryat Ka̱za na nnyyai a, i jem a̱byyi ba̱nyet nnyyai ba a̱ yin yya a̱tsatsak nkyang u ni,
i hywa, ‘Zi da yin shyi i nom nnyyai a, se njit ba yin yya nkyang a ba̱tyyi a̱kwop njit ba ba yin yya a̱n hywaai ba̱nyet tyyei ba̱ryat Ka̱za ba ni ba.’
Wato, nyin ma yi shim yi yet na̱mbvon ba̱nyet ba a̱ yin hywaai ba̱nyet tyyei ba̱ryat Ka̱za ba ni yemi.
Nde yi ya ka̱son i zzwang kyang a ba̱tyyi a̱kwop nyin ba ba yin yya a̱ sin sak kpit a ni.
Ndyik bu na̱won na. Ki yi drok i hywa di yi ni shot rong Ka̱za naa?
Nkpa n ya tyyei: n ni ya tom di ba̱nyet tyyei ba̱ryat Ka̱za, bu ba̱nyet a̱za̱ncyi bu ba̱malam. Yi ni hywaai ba̱yanyet mba, ba̱yaan yi ba̱ kprak nkusa. Yi ni twang ba̱yaan a̱yo a a̱bat a̱duwa, i nyying ba̱yanyet nwai na̱nkrang na̱yaan wwut.
Rot a̱mi ba̱sok ba̱nyet sang hywak ba ba hywaai ni nyyai ka̱ram ka ba yin hywat Habila a̱ sang hywak ni bu tat ka̱ram ka ba n hywat Zakariya ka̱won Barakiya ni, a̱tuba nu yi yin hywat a̱katyyi bat Ka̱za ka bu ka̱rek ba̱hyum ka ni, a̱ ni swrang a a̱ccu nyin.
Ka̱ryong n ya tyyei: ba̱sok ba̱nyet iya sa̱rei a̱ bai a a̱ccu ba̱nyet ka̱pfun na.”
Cat a Yesu na̱ cat Urushalima ni
“Urushalima, ka̱t Urushalima. Nyin a̱mi hywaai ba̱nyet tyyei ba̱ryat Ka̱za ba. Nyin mang ba̱pfong ba Ka̱za ka ya tssop i ni. Nkrang ka̱mang n ka̱n tyuk ni ya tung n tyyi ka̱rek ka̱yring n ya krung da̱ni di nyon zi nan tung na̱won nji tyyi ka̱yat nhweyak nji ni, ma da̱ nyin ba shim ba.
Naanini na̱sa nyin a̱ ni rot a̱ hwwei.
Nyyai ka̱pfun yi bu byyi n dyi ba, se bu nom a yi n hywa di na̱nu nyin, ‘Ka̱za a̱ wwon a̱tuba nu a̱ bai i diyrek A̱gwam ni nda.’ ”
Yesu a̱ tyyei ka̱sak ka ba nin hwwei bat Ka̱za na ni
Ka̱ram ka Yesu na̱n wruk i bat Ka̱za na a̱ naat i, na̱won pfong nu na a̱ ku tssup a̱ bu ku tyyei na̱sham na̱nok bat Ka̱za na.
Yesu a̱ hywa da̱ mba, “Ee, yi na̱ cyang ansham. Ka̱ryong n ya tyyei, ba ni na̱ wop ko kpang jring i bu bvat swrang tazwa nzaan ba.”
Ka̱ram ka Yesu na̱ sin swrang tazwa dihwan Zeitun ka ni, na̱won pfong nu na a̱ bang a̱ bu ku shya, a̱ hywa da̱ nu, “Za tyyei ka̱ram ka nkyang ani na nbai ni. A̱nzan zi ni ryi n bvwo ka̱ram ba nwan ka bu a̱ngbom zamani a̱ni a̱ yya?”
Yesu a̱ hywa da̱ mba, “Se yi cam ansham, i ryok wwon a̱yin a̱ ya raai ba.
Rot ba̱yanyet a̱ ni ba i diyrek nzuk a̱ bu hywa da̱ mba a̱mi a̱ yet Kristi nu, a̱ raai ba̱nyet ba̱gingang.
Yi ni pfong nkhang bu a̱gugong nzwang ba̱gingang. Ma yi ryok hok ka̱wun ba. Dolet taka̱i nkyang iya i ba, ma nna ni tyyei a̱ngbom ka̱ram u ba.
Na̱byen a̱ ni kwan bu na̱yaan, a̱tityok ba̱ a̱tityok a̱ ya yrek. Zong ni kpa, ka̱byen a̱ nwa trim koke.
Sa̱rei nkyang ani ryi di ka̱son hok dikwu ka a̱ra̱mbyring na̱ na hok ka̱ram byin ni.
“Wwon ba ni ya pyyem a̱ si wrak ba ya tyyi ka̱bvung a̱ ya hywaai. Ba̱nyet ka̱sa ba a̱ ni ya rak rot yi n tssup.
Ka̱ram iya ba̱nyet ba̱gingang a̱ ni wwon tssup a, a̱ pyyem ba̱yaan ma a̱ wwat, a̱ nwa rak ya ryi.
Ba̱nyet ba̱gingang a̱ ni bvei diraa i diyrek Ka̱za a̱ si ma̱ ta̱kyem a̱ nwa raai ba̱nyet ba̱gingang.
A̱mi a̱ka̱tuk u na̱ nin trak, hat ndya ba̱nyet ba̱gingang i kwu i cat ba̱yaan.
Ma a̱yin nu a̱ sseng a̱ si tat a a̱ngbom u ni, nu a̱mi a̱ ni kaat.
Ba si ma̱ ni tyyei Ka̱sham Ba̱ryat tazwa Dityok Ka̱za kani koke i ka̱sa ka, ku yet shaida di ba̱nyet ka̱sa ba sa̱rei, a̱ngbom u a̱ si ba.”
A̱ka̱tuk Kyang u a̱ cong a̱ bai ni
“Yi ni ryi ‘A̱ka̱tuk Kyang’ u Daniel a̱ntyok tyyei ba̱ryat Ka̱za nu na̱ yin dyat a̱wwon ni na sseng a a̱zizrak ka̱bvwa nu.” (Ryok ba̱nyet twang ba a̱ bvwo kyang a ku yet i.)
“Wwon ba̱nyet ba a̱ shyi Yahudiya ni, dolet ba tyong a̱ nwa tsutsok.
A̱yin nu a̱ shyi tazwa bat ni, na̱ ryok cat kyrek a̱ si kok nkyang ka̱yat bat ba.
A̱yin nu a̱ ma̱n shyi ka̱yit i na̱ ryok cat yen tyong a̱ si sook a̱tro ka̱ryi ba.
Kaito ba̱nyring na̱hwa bu ba̱nyet ba a̱ zzwa zwak na̱won i nom iya ni.
Yi naai Ka̱za cyi jini i bu ryok ya ba i dikwei ko ka̱tuk A̱sa̱ba̱t ba.
Rot taka̱i ka̱bvung a bai ka̱ram iya ni ba ka̱n shya taka̱i nka na ba nyyai ka̱ram ka ban yya ka̱sa ka bu tat nom ka̱pfun nani, di ba bo ni shya taka̱i nka na ba.
Ma Ka̱za a̱ ywwai ka̱tswa nom iya; ka̱ a̱mi ba, a̱yin a̱n maai a̱ kaat ba. Ma rot ba̱nyet ba ka ka̱n tssa ba yet ba̱nkaa ba ni, Ka̱za a̱ ni ywwai ka̱tswa nom iya.
“Wwon, ka̱ a̱yin a̱ bu hywa da̱ nyin, ‘Yi cyang ka̱yaa ni, Kristi nu a̱ yemi a̱ hyok a̱ bai,’ yi ryok ku hok ba.
Rot ba̱yanyet a̱ ni ba a̱ ya yei Kristi ko ba̱nyet tyyei ba̱ryat Ka̱za i diraa. Ba ni yya nkyang ka̱hat ba̱gingang a̱ tyyei cet mba na a̱ ga raai ba̱nyet ba Ka̱za ka tssa ba yet ba̱nkaa ni, ki ba shya diwat.
A ma̱ ya tyyei n wwon ka̱ram ka, yi gi hok maai.
“Ka̱ a̱yin a̱ ma̱ ya tyyei a̱ hywa, ‘Dii na̱ywu a̱ hyok an kei a a̱ bai,’ yi ryok nat ba. Ki ba ma̱ ni hywa, ‘A̱ shyi i nrang ka̱bvwa ka̱yaan,’ yi ryok shim ba.
Rot bai Ka̱won A̱neywu na ni ryi di ka̱krong nza ka a̱ na bvwa nyyai dityin a̱ si nat a̱jenshring ni.”
A̱ si bo hywa da̱ mba, “Ka̱bvwa ka kom ku n myyi ni, ka̱ yemi guru ji zin tung.”
Bai Ka̱won A̱neywu na
Ba si ryi a̱lama bai Ka̱won A̱neywu a a̱ninyyan na. Sa̱rei nwap a shyi i ka̱sa ka ni i nwa ka̱nak ka̱ram ka ban dyi Ka̱won A̱neywu ka hyok ka̱yat a̱ninyyan tazwa bu cet bu dityok ni.
Ba ni tyyak a̱gba̱dang digba na̱ si tun ba̱pfong Ka̱za nu ba ba nwa na̱gwut na̱naai ka̱sa na, ba si tung sa̱rei ba̱nyet ba ba ka̱n tssa a̱wwon ni nyyai kozan a̱gbang i ka̱sa ka.”
Zzek tazwa ka̱kon a̱bvap
A̱ bo hywa da̱ mba, “Yi myyam kyang di ka̱kon a̱bvap ka. Ka̱ram ka yin dyi ka sak a̱zwong a̱pipyyi ni a̱ nwa truk yi bvwo dikwei ba shishrek.
A̱mi meyang, ka̱ram ka yin dyi nkyang ani ni yi bvwo ka̱ram ka a̱ ba shishrek.
Ka̱ryong n ya tyyei: nkyang ani sa̱rei bai, ba̱nyet ba a̱ yet a̱cet ka̱pfun ni ba ka̱n kwi a̱ tyak ba.
Tazwa bu ka̱byen ni tyak, ma ba̱ryat nzuk a̱ byyi tyak ba.”
A̱yin a̱ bvwo nom a ko ka̱ram ka ba
A̱ si bo ya ka̱son a̱ hywa da̱ mba, “A̱yin a̱ bvwo nom a ko ka̱ram ka ba, ko di Ka̱won ka ko ba̱pfong Ka̱za nTazwa. Ba̱ A̱tyyi ba̱diyin nu a̱ bvwo.
Bai Ka̱won A̱neywu na ni ryi di nom Nuhu ni.
Ka̱ram iya ba̱shekwot ba ba ka̱n ba ba, ba̱nyet ba ya ka̱sa mba, ba̱ntyok bu ba̱nyring ba yreng, har bu tat nom a Nuhu na̱ nwa ka̱yat jirgi ka ni.
Mba di ba bvwo kyang a cong bai ni ba, se ba̱shekwot ba ban ba a̱ bu ba̱ ryang a̱ seyak. A̱mi bai Ka̱won A̱neywu na ku ma̱ nin dyi.
Ka̱ram iya ba̱ntyok ba̱hwa a̱ ni shyi i ka̱byen keyak, ba bu sook a̱tuba a̱yring a̱ wwon a̱tuba a̱yring.
Ba̱nyring ba̱hwa a̱ ni shyi i kwang, ba bu sook a̱tuba a̱yring a̱ wwon a̱yring.
Rot a̱mi se yi cam ansham. Rot yi bvwo nom a A̱gwam nyin nu na̱n bai ni ba.
Yi bvwo, ka̱ a̱ntyok ka̱ryi a̱ bvwo ka̱ram ka a̱tang na̱n bai ni a̱ ni kai nda ba, ho a̱tang u a̱ bu nyyai a̱ bu ku nwa ka̱ryi.
Rot a̱mi se yi ma̱n swat cam kozan ka̱ram, rot Ka̱won A̱neywu a̱ ni ba ka̱ram ka yin cam ryen nka na ni ba.”
A̱tsatsak a̱kwwa ba̱ a̱ra̱ntong a̱kwwa
A̱ si bo hywa da̱ mba, “To, a̱nyan a̱mi a̱ yet a̱tsatsak bu a̱kwwa a̱za̱ncyi a̱ywu a̱ntyok ka̱ryi nu na̱ ku tyyi cam kpikpit ba̱kwwa na ni, na̱ ba̱ ryi kyangya mba na a a̱tsatsak ka̱ram?
A̱kwwa a̱ywu a̱ ni hok ansham, ka̱ a̱ntyok ka̱ryi nu nu a̱ brek a̱ bu shya na̱ yya kyang a ban ku sak ni.
Ka̱ryong n ya tyyei: a̱ ni ku tyyi cam kozan kyang a na̱ byyi ni ma.
Ma ka̱ a̱ yet a̱ka̱tuk a̱kwwa, a̱ ni hywa, ‘To, a̱ntyok ka̱ryi nzuk u a̱ na si bai ba,’
a̱ nwa tsot kpikpit ba̱kwwa na, a̱ ya a̱ sswa bu ba̱nyet nhyong.
Ka̱tuk ka nu a̱kwwa a̱ywu na̱ hwa da̱ a̱ntyok ka̱ryi nu nu a̱ nin brek ni ba, na̱ nyyai a̱ bu ku tyyi ba̱hyuri.
A̱ntyok ka̱ryi nu a̱ ni ku tsot ba̱gingang a̱ ku ra a̱ tyyi bu ba̱nyet raai ba̱nyet, ka̱ yemi na̱ nin kun a̱ rywei ka̱nu.”
Misali tazwa na̱neyang swak
Yesu a̱ bo hywa da̱ mba, “Ka̱tuk iya Dityok Tazwa ti ni ryi di na̱neyang swak a a̱ yin sook fitila mba a̱ nat ka̱myim ba̱ a̱ntyok nyreng u ni.
Ba̱nyet ba̱pfon mba a̱ yin byyi a̱za̱ncyi, ba̱nyet ba̱pfon a̱ byyi a̱za̱ncyi ba.
Ba̱nyet a̱za̱ncyi ba a̱ breng dihywu tiyaan an shep ji a̱nta̱mak.
To, nu a̱ntyok nyreng u a̱ ba ka̱ram ka ban ku cam ni ba. Na̱neyang a a̱ kpa nda.
“A̱kang ka̱ram a̱ta̱tuk ba hok yei, ‘A̱ntyok nyreng u a̱ ba wo! Yi wruk i mon ba̱ nu.’
Sa̱rei na̱neyang iya ba̱na swak a̱ shyek a̱ nwa tyei ndong an fitila mba ji.
Na̱neyang sang a̱za̱ncyi iya a̱ hywa di ba̱nyet a̱za̱ncyi ba, ‘Ki yi ni za shwang dihywu nyin ti, fitila njit ji kwi-kwi.’
Ba̱nyet a̱za̱ncyi iya a̱ hywa, ‘Ka̱t, kaai! Tin za maai ba̱ nyin ba. Kyang a myim ni, yi nat ka̱bvwa zzap ka si kwei ka̱sak ka ti nin ya maai ni.’
Na̱neyang na̱pfon sang a̱za̱ncyi iya ba drok a̱ naat kwei dihywu ti, a̱ntyok nyreng u a̱ nyyai a̱ bu nwa bu na̱neyang a̱za̱ncyi na̱pfon iya ka̱bvwa nyreng ka, ba hweyak ka̱bvwa ka.
“Ka̱baram a̱ bvwa ba, kpikpit na̱neyang a a̱ brek a̱ bu hywa, ‘A̱ntyok Ka̱ryi, za yrang i, ho zi brek.’
A̱ntyok nyreng u a̱ hywa da̱ mba, ‘Ka̱ryong n ya tyyei, n ya bvwo ba.’ ”
Yesu a̱ ba̱ zzwang i a̱ hywa, “Rot a̱mi yi swat cam, rot yi bvwo nom a ko ka̱ram ka ba.”
Misali tazwa ba̱kwwa ba̱tat
Yesu a̱ bo hywa da̱ mba, “Ku ni ryi da̱ni di a̱ntyok a̱yaan nu a̱ yin jyam nat a̱gbang nkwwan ni. A̱ yei ba̱kwwa nu ba a̱ ba̱ ka zwa nu ji ba ku bvan ni.
Koyan na̱ ku ryi a̱ maai ba̱cicrak bu cet nu na. A̱yanyet na̱ ku ryi krum pfong nza nswak a̱tiyring, a̱yanyet swak tat, a̱yanyet swak ba̱ pfun; a̱ wruk a̱ pyyem ryen ka̱cyet nu.
A̱tuba nu ba ku ryi nswak a̱tiyring a ni a̱ brak a̱ rot a̱ si tyyi krum nu ji a nza, a̱ bon shya swak a̱tiyring tazwa.
A̱tuba nu ba ku ryi swak tat a ni a̱ ma̱ si brak a̱n shya swak tat tazwa.
Ma nu a̱tuba nu ba ku ryi swak ba̱ pfun iya ni a̱ nat a̱ si rung bvong a̱ nyat krum a̱ntyok ka̱ryi nu ji.
“Ka̱ram a̱ bvwa ba̱t a̱ntyok ka̱ryi mba nu a̱ si brek a̱ bu ba̱ yei ba ku tyyei kyang a ba yya bu krum ji ni.
A̱tuba nu ba yin ku ryi nswak a̱tiyring a ni, a̱ nyyai a̱ bu hywa da̱ a̱ntyok ka̱ryi nu, ‘A yi n dyi nswak a̱tiyring, n brak n shya nswak a̱tiyring tazwa. Dii zin jii nini.’
A̱ntyok ka̱ryi nu a̱ hywa, ‘Sa̱nnu! A yet a̱tsatsak a̱kwwa. Ka̱sak ka an tyyei ka̱ryong a cincong nkyang ji ni, n ni tyyi nkyang ba̱gingang an bvak nwan. Ba, swrang hok ansham a̱ntyok ka̱ryi nwan na.’
Nu a̱tuba nu ba yin ku ryi nswak tat a ni a̱ ma̱ nyyai a̱ bu hywa, ‘A̱ntyok Ka̱ryi, a yi n dyi nswak tat n si brak n shya nswak tat tazwa, dii zin jii nini.’
A̱ntyok ka̱ryi nu a̱ hywa, ‘A yet a̱tsatsak a̱kwwa. Ka̱sak ka an tyyei ka̱ryong a cincong nkyang ji ni, n ni tyyi nkyang ba̱gingang an bvak nwan. Ba, swrang hok ansham a̱ntyok ka̱ryi nwan na.’
Wwon a̱tuba nu ba ku ryi swak ba̱ pfun na ni a̱ ba a̱ bu hywa, ‘A̱ntyok ka̱ryi, nzuk n bvwo a bvwa dikwu ba̱t; a na si kprem yak a da̱ nwan ba tup ni ba, n si tung ka̱bvwa ka an wi nai ni.
Rot a̱mi ka̱wun a̱ n pyyem n nat n si rung bvong n nyat krum nwan ji. Dii zin jii ni.’
A̱ntyok ka̱ryi nu a̱ hywa, ‘A yet a̱ka̱tuk a̱ta̱ran a̱kwwa. A wu bvwo ka̱sak ka n nin kprem i na̱bvwa na n ni wi ntup a ni, n tung i na̱bvwa na n ni nai ni ba,
a̱nzan a̱ na̱ bvwo nat si tyyi krum nzuk ji a mbvak ba̱nyet nza ba ga brak, a̱ ni n shya ka̱ssok ka̱ram brek nzuk ka?
Yi san krum iya da̱ nu wrak a̱tuba nu a̱ byyi krum pfong nza nswak a̱tiyring ni.
A̱yin nu a̱ byyi a̱kpok u ni ba bo nin ku brang i, na̱ ga byyi ba̱gingang. A̱yin nu a̱ sang ni ba bo ni san ka̱bankyang ka na̱ hwa da̱ byyi ni a̱ ku wwon.
Ma nu a̱kpam a̱kwwa a̱ni yi ku pyyem ta ka̱rek ndyin, ka̱ yemi na̱ kun a̱ rywei ka̱nu.’ ”
A̱ si bo hywa da̱ mba, “Ka̱ram ka Ka̱won A̱neywu kan brek da̱ a̱gwam ni, sa̱rei bu ba̱pfong nka ba ni, a̱ ni swrang a a̱ntwam dityok Tazwa nu,
ba si ku tung ba̱nyet ka̱sa ba sa̱rei, na̱ si ba̱ ghai a̱n yya a̱tswa a̱hwa, da̱ni di a̱ntyok a̱tsaai na̱ nan ghai bvon-tsaap bu bvon a̱tom ni.
Bvon-tsaap ji na̱ tyyi nbvak yak, bvon a̱tom ji mbvak myin.
Wwon A̱gwam u a̱ si hywa di ba̱nyet nbvak yak ba, ‘Yi ba i nwa, nyin ba̱nyet ba A̱tyyi nzuk na̱ hok ansham mba ni, i san dityok ti ba jyi a̱ ya sak i ni nyyai ka̱ram ka ba yin yya ka̱sa ka ni.
N yin pfong cihywat, yi n dyi ya; n pfong na̱shyi, yi n bvwa ba̱shekwot sswa; n ba dicen, yi bu nwa ba̱ nzuk i na̱sa nyin;
n cong ka̱gbyang, yi n kup a̱tro; n myyi hywu, yi n dyi dikan; n shyi a jaru, yi cong n byei.’
Wwon ba̱tsatsak ba̱nyet a̱ hywa, ‘A̱gwam, ke zi yi na̱ shya bu cihywat a i na̱ ryi kyangya. Ki ke zi yi na̱ shya bu na̱shyi na zi na̱ bvwa ba̱shekwot sswa?
Ke zi yi na̱ shya a yet a̱yecen nu zi nwa ba̱ nwan i na̱sa njit a? Ki ke zi yi na̱ shya a cong ka̱gbyang ji zi na̱ san a̱tro nu?
Ki ke zi yin na̱ ryi bu hywu na, ko a ma̱n shyi a jaru nu zi ba bu na̱ byyek?’
A̱gwam u a̱ ni hywa da̱ mba, ‘Ka̱ryong n ya tyyei: Ki yi n yya mi ba, i yya a̱neyring ka̱yat ba̱cwwang ba̱wumbeyang nzuk ka ni, nzuk a̱mi yi n yya mi.’ ”
“Wwon a̱ si brak di ba̱nyet bvak myin ba, ‘Yi tyong kyi i n wwon, nyin ba̱nyet ba Ka̱za ka shyi ni. Yi nat i nwa rong ka̱u di tyak a ba yya a̱ wwon a̱gwam a̱ka̱tuk tswa mi bu ba̱pfong nu ba ni.
N yin pfong cihywat, yi n yim kyangya; n pfong na̱shyi, da̱ nyin ba nang ba̱shekwot ba;
n ba dicen, yi bu n wwon ba̱ a̱ta̱sa; n cong ka̱gbyang, da̱ nyin ba n kup a̱tro ba. Ka̱ram ka n nin myyi hywu ni n bo nshyi a jaru, a̱yin nyin a̱ ba a̱ n cyang ba.’
Wwon ba si ku zzim a̱ hywa, ‘A̱gwam njit, ke zin na̱ ryi bu cihywat i rak na̱ nang kyangya na? Ki ke zi na̱ ryi bu na̱shyi, di zi na̱ bvwa ba̱shekwot ba? Ki ke zi na̱ shya a yet a̱yecen, ko ka̱gbyang, ko bu hywu, ko a jaru, di zi na̱ brang ba?’
A̱gwam u a̱ si ba̱ brak i a̱ hywa, ‘Ka̱ryong n ya tyyei: Kozan ka̱ram yin shya a̱neyring ka̱yat ba̱cwwang ba̱wumbeyang nzuk ka, da̱ nyin ba ba̱ brang ni ba; nzuk a̱mi yi rak n yya na mi.’
Ba̱nyet iya a̱mi ba ni ra a̱ tyyi ka̱yat ka̱bvung ka a̱ byyi tyak ni ba. Ba̱tsatsak ba a̱ nat ka̱yat sucet wityak.”
Ba rop pyyem Yesu
Yesu na̱ bu tyak ba̱ tyyei nkyang ani, a̱ hywa di na̱won pfong nu na,
“Zi bvat nnom nhwa ba nwa a̱swa Swrap wwon nu, ba pyyem Ka̱won A̱neywu a̱ wrak ba ka̱ ka̱teyang.”
Ka̱ram iya ba̱cecet ba̱gado Ka̱za ba bu ba̱nekwo ba̱nyet Yahuda ba a̱ yei ka̱tung gbang Kayafat a̱gba̱dang gado Ka̱za nu,
a̱ rop ka̱sak ka ba nin pyyem Yesu ntsang ni a̱ si ku hywat.
Ba hywa, “Ma njit ba rat di ku pyyem ka̱ram a̱swa ka, ho ba̱nyet ba a̱ bu yya jyi.”
Ba krok Yesu dihywu Baitanya
Ka̱ram ka Yesu na̱ yin shyi a̱gbang Siman a̱ntyok gbap i ka̱nkrang ka ban yei Baitanya ni,
a̱mbyring a̱yaan a̱ nyyai bu shep ba̱myyi ba̱nying krum ba̱t, a̱ bu krok Yesu mi diccu na̱ shyi i ya yak.
Na̱won pfong Yesu na ba bu ryi, a̱ nwa diryen a̱ hywa, “A̱nzan a̱ yet a̱nying byyan krum a̱ni?
Se ba wa ryap ba̱myyi ba di krum ba̱gingang a̱ brak krum ji a̱n brang ba̱nyet dizot.”
Yesu a̱ bvwo kyang a ba ryat i a̱ hywa da̱ mba, “A̱nzan a̱n byyi kop a̱dyying da̱ a̱mbyring a̱ni? Nu a̱ n yya a̱tsak kyang.
A̱ n krok dihywu ti ni a̱n pfong nom n nyat.
Ka̱ryong n ya tyyei, koke ban tyyei Ka̱sham Ba̱ryat ka ni i ka̱sa ka, ba ni tyyei kyang ani na̱ yya ni a̱nta̱mak, ba ga swat a̱ ku yring kozan ka̱ram.”
Yahuda a̱ shim ryap Yesu
Wwon a̱yanyet ka̱yat ba̱pfong swak bu ba̱hwa Yesu ba, ba yin ku yei Yahuda Iskariyoti, a̱ ba di ba̱cecet ba̱gado Ka̱za ba
a̱ bu hywa da̱ mba, “Zang a̱mang yi ni n dyi, ki n ya tyyi da̱ nu mbvak?” Ba twang a̱zurfa ba̱ nu nswak tat a̱ ku ryi.
Nyyai ka̱tuk iya Yahuda a̱ nwa cat ryen na na̱ nin wrak Yesu ni.
Yesu a̱ ya Swrap wwon nu bu na̱won pfong nu
Ka̱tuk ka̱tsitsrang a̱swa Swrap wwon ka ba ri nza burodi sang yisti a ni, na̱won pfong Yesu na a̱ ba da̱ nu a̱ bu ku zzim, “Ke an cat zin na̱ jyi kyangya Swrap wwon na?”
Yesu a̱ tyyei ka̱ryi ka̱yaan ka̱yat ka̱nkrang ka a̱ hywa di ba nat a̱ si tyyei a̱ntyok ka̱ryi nu a̱ hywa, “Malam a̱ hywa di ka̱ram nu ka a̱ ba shishrek, a̱ cat ya kyangya Swrap wwon na bu na̱won pfong nu na a̱gbang nwan.”
Na̱won pfong a a̱ ma̱ nat a̱ si yya ka̱sak ka Yesu na̱n ba̱ tyyei ni a̱ si jyi kyangya Swrap wwon na.
Ka̱jenshring ka bu yya Yesu bu na̱won pfong nu na swak bu ba̱hwa a̱ swrang a̱ ni ya.
Ba shyi i ya na, Yesu a̱ hywa da̱ mba, “N ya tyyei ka̱ryong, a̱yanyet ka̱yat nyin a̱ ni n dyap.”
Na̱won pfong a a̱ tyyi ba̱tai a̱ nwa ku zzim ba̱ yayring a̱ yya, “N bvwo nzuk ba, ka̱ni A̱ntyok Ka̱ryi?”
Yesu a̱ hywa, “A̱tuba nu a̱ tyyi bvak nu na i ryei yring ba̱ nzuk ni, nu a̱mi a̱ ni n dyap.
Ka̱won A̱neywu a̱ ni kwu ka̱sak ka ba ka̱n jem a̱wwon i ba̱ryat Ka̱za ni. Ma kaito a̱yin nu a̱ ryap Ka̱won Aneywu ka ni. Ba da ku byin ba ma ku wu ku ran.”
Yahuda a̱ntyok ku ryap u a̱ yrek diwan nu a̱ hywa, “N bvwo nzuk a̱mi a ryat ba ka̱ni, Malam?”
Yesu a̱ ku brak i, “Nwan a̱mi.”
Jibi A̱gwam Yesu
Ka̱ram ka ban shyi i ya na ni, Yesu a̱ sook dikwang burodi ti, a̱ dyep Ka̱za mi, a̱ sam a̱ ba̱ ka, a̱ hywa da̱ mba, “Yi ya; rwam nzuk a̱mi.”
A̱ si bo sook ka̱bandyet ka, a̱ bo dyep Ka̱za mi, a̱ bo ba̱ ryi a̱ hywa, “Yi sswa ba̱sa̱rei nyin,
ba̱sok nzuk a̱mi. Mba a̱mi a̱ yet rop-wwon nu Ka̱za ka yin dyat a̱ sak ni. Ba̱sok nzuk ba ba ni weyang a̱ ga tssu a̱ka̱tukyya ba̱nyet ba̱gingang.
N ya tyyei n bo byyi sswa i ka̱ndyet kani ba, se ka̱tuk ka n nin sswa a̱hwai ba̱shekwot a̱nap ba ba̱ nyin i Dityok A̱tyyi nzuk ti ni.”
A̱wwon ba bvom a̱bvom a̱ wruk a̱ nat tazwa dihwan Zeitun ka.
Yesu a̱ tyyei ka̱sak ka Bitut na̱ nin ton ku bvwo ni
Yesu a̱ hywa da̱ mba, “A̱ta̱tuk kani yi ni tyong n wwon, rot ba̱ryat Ka̱za a̱ hywa a̱wwon, ‘Ka̱za a̱ ni hywat a̱ntyok a̱tsaai u, ka̱srong mbvon-tsaap ka a̱ rot a̱ hwwei.’
Ma ka̱ram ka ba ni n shyek ni n ni yet ka̱son nyin n nat Galili.”
Bitut a̱ shot ka̱nu a̱ hywa, “Ko ba̱nyet ba a̱ tyong sa̱rei, nzuk n ni na̱ wwon ba.”
Yesu a̱ hywa, “Ka̱ryong n na̱ tyyei, a ni n ton bvat ka̱tat, a̱ngbak na̱ ka̱n tyyak a̱ta̱tuk kani ba.”
Kpikpit na̱won pfong a i ma̱n hywa a̱mi meyang.
Yesu a̱ yya a̱duwa ka̱yat Gesamani
A̱wwon Yesu a̱ nat bu na̱won pfong nu na ka̱bvwa ka̱yaan ka ban yei Gesamani ni a̱ si hywa da̱ mba, “Nde yi swrang kyi n nat ka̱yaani n si yya a̱duwa.”
A̱ yei Bitut bu na̱won Zabadi na na̱hwa ba nat. A̱huhwa bu byyan rya a̱ si ku pyyem.
Na̱ hywa da̱ mba, “Rya nzuk a pfut anye ku ni n hywat. Yi sseng kyi i n brang cam a.”
Na̱ shek ba̱cincong a̱ myyi a̱ ta̱grup a̱ssi nu na ka̱byen a̱ yya a̱duwa a̱ hywa, “A̱tyyi, ki ku ni yet a n tun ka̱ndyet ka̱bvung kani, ma ba cat nzuk ba se kyang a na̱ myim ni.”
A̱ brek a̱ ba di na̱won pfong na̱tat iya a̱ bu ba̱ shya ba shyi nda, na̱ hywa di Bitut, “A̱nzan a̱n byyi nyin yi maai i cam ba̱ nzuk ko ka̱baram ba̱cincong ba?
Yi cam i yya a̱duwa ho yi bu nwa ka̱mak. Tswa ji cat ma rwam a byyi cet ba.”
A̱ bo nat a̱mba̱hwa nu yya a̱duwa nu, a̱ si hywa, “A̱tyyi, ki ka̱bvung kani a̱ yet ka̱nying seyak n wwon ba, se bu n ka̱ sswa, to se kyang a na̱ myim ni.”
A̱ bo brek a̱ bu ba̱ shya ba shyi nda, rot ba maai kruk a̱ssi mba na ba.
Na̱ ba̱ wwon a̱ bo brek a̱ nat a̱ si yya a̱duwa nu, da̱ni di ka̱son ka ni.
Wwon a̱ si brek a̱ bu hywa di na̱won pfong nu na, “Yi ri shyi nda ka a? Yi ri pfwi o? Yi cyang, ka̱ram ka ba nin wrak Ka̱won A̱neywu a mbvak ba̱nyet a̱ka̱tukyya ni a̱ yya.
Yi ta̱za zi cong. Dii a̱tuba n dyap u a̱ yemi.”
Ba pyyem Yesu
Yesu na̱ ri shyi i ba̱ryat ba, Yahuda a̱yring ka̱yat ba̱pfong swak bu ba̱hwa ka, a̱ nyyai a̱ ba, ka̱tswa ba̱nyet ba ku tssup, ba̱nyet breng shan ba̱yanyet bu na̱krong. Ba̱cecet ba̱gado Ka̱za bu ba̱nekwo ba̱nyet Yahuda a̱mi a̱ yin ba̱ tom.
A̱ntyok ku ryap u a̱ ka̱n ba̱ tyyei a̱wwon a̱ hywa, “A̱tuba nu yi si ryi n krum ni nu a̱mi, yi ku pyyem i nat!”
Yahuda a̱ tat a̱ si krum Yesu a̱ hywa, “N na̱ byyek, Malam.”
Yesu a̱ hywa da̱ nu, “A̱kpondang nzuk, yya kyang a ba da̱ nwan ni.”
Ba̱nyet iya a̱ nyyai a̱ bu san Yesu a̱ ku pyyem a̱ nat i.
A̱tuba a̱yring ka̱yat ba̱nyet ka a̱ yin shyi bu Yesu ni a̱ kwwat ka̱krong nu, a̱ cyang a̱kwwa a̱gba̱dang gado Ka̱za nu a̱ ku tyyak a̱ tyet pfwo na.
Yesu a̱ hywa da̱ nu, “Brek di ka̱krong nwan ka tyyi, ba̱nyet ba a̱ hyong ka̱krong ni ka̱krong nka a̱ ni yet dikwu mba ti.
A bvwo di ki n drok n tyyei A̱tyyi, bu ka̱baram na̱ n tom di ba̱pfong nka ba̱gingang nyyai Tazwa ba bu yya zwang a̱n ni n san baa?
Ma ki ba yya a̱mi, kyang a ba jem a̱wwon i ba̱ryat Ka̱za ba ni ku yya ni n ba cicrak bu kyang a ba hywa di dolet ku ryi a̱mi ni?”
Yesu a̱ bo brak di ka̱tswa ba̱nyet ka a̱ ba ku pyyem a ni, “Yi ba n pyyem bu shan bu na̱krong n yet a̱ntyok kwak jyi e? Kozan ka̱tuk n swat ka̱yat bat Ka̱za ka n zzek, da̱ nyin ba n pyyem ba.
Ma ku ba a̱mi i gi myim ba̱cicrak bu kyang a ba yin dyat a̱wwon i ba̱ryat Ka̱za ba ni.”
Wwon na̱won pfong nu na sa̱rei a̱ ku rak a̱ rot a̱ hwwei.
Ba ba bu Yesu ka̱bvwa ba̱cecet ba̱nyet Yahuda
Ba̱nyet ba a̱ si pyyem Yesu ni a̱ nat ba̱ nu a̱gbang Kayafat a̱gba̱dang gado Ka̱za nu. Ka̱ yemi sa̱rei ba̱malam Truwang ba bu ba̱nekwo ba̱nyet Yahuda ba ba yin tung.
Ba̱cecet ba̱gado Ka̱za ba bu ka̱tung ba̱cecet ba̱nyet Yahuda ka sa̱rei a̱ shyi cat a̱ka̱tuk ryen nu ba ni yya a̱ sin shya Yesu bu hywak ni a̱ ga ku hywat.
Ba̱yanyet a̱ cong a̱ ku bvei diraa, ma ban shya kyang a̱ pyyem ba. Ba̱nyet ba̱hwa ba̱yaan a̱ si nyyai a̱ ba,
a̱ bu hywa, “A̱yin a̱ni a̱ hywa di ki a̱ drok a̱ hwwei bat Ka̱za nani a̱ bo kpo nok ka̱yat nom tat.”
A̱gba̱dang gado Ka̱za nu a̱ ta̱za a̱ sseng a̱ hywa di Yesu, “A̱nzan a ni brak i hywak ani ba na̱ rop i ni?”
Yesu a̱ swat ba̱nyong. A̱gba̱dang gado Ka̱za nu a̱ bo hywa da̱ nu, “N na̱ mon bu Ka̱za ka a̱ byyi sucet i a za tyyei ka̱ nwan yet Kristi nu a̱ yet Ka̱won Ka̱za ka ni!”
Yesu a̱ bu brak a̱ hywa, “A hywa ka̱ryong! N bo ya tyyei ba̱sa̱rei nyin, yi ni ryi Ka̱won A̱neywu ka swat nbvak yak A̱ntyok Cet Sa̱rei, a̱ bo bvwot a̱ bai ka̱yat a̱ninyyan tazwa!”
Wwon a̱gba̱dang gado Ka̱za nu a̱ si pyyem ba̱tro nu ba a̱ sam, a̱ hywa, “A̱ ywap Ka̱za! A̱nzan zi cat i bu hok? Ba̱ kyi ma yi hok ka̱sak ka na̱n ywap Ka̱za na ni.
A̱nzan yi ryi?”
Kpikpit a i hywa, “A̱ yya a̱ka̱tuk hywak; a̱ maai dikwu.”
Ba nwa ku hyum ba̱ncwwa a a̱ssi a̱ ku tsot di mbvak. Ba̱nyet ba a̱ ku tsot ni a̱ hywa,
“To Kristi, tyyei a̱yin nu a̱ na̱ zzu ni!”
Bitut a̱ ton bvwo Yesu
Bitut na̱ shyi i swat a ka̱yat a̱ta̱sa ka̱ryi a̱gba̱dang gado Ka̱za ka, a̱kwwa ka̱neyang a̱gbang a̱gba̱dang gado Ka̱za nu a̱ nyyai a̱ ba a̱ bu hywa di Bitut, “Nwan ma a shyi bu Yesu A̱ntyok Galili nu.”
Ma Bitut a̱ ton a̱ta̱ssi mba sa̱rei, a̱ hywa, “N bvwo kyang a a ryat i ba.”
A̱ wruk a̱ nat ka̱nu ngra ka, a̱kwwa ka̱neyang ka̱yaan a̱ bo ku ryi a̱ hywa di ba̱nyet ba a̱ shyi ka̱ yemi ni, “A̱yin a̱ni a̱ bu shyi bu Yesu A̱ntyok Nazarat u.”
Bitut a̱ bo ton a̱ hywa, “N shyi, n bvwo a̱yin a̱ywu ba!”
Ka̱baram ba̱cincong, ba̱ntyok ba̱yaan ba sseng, ba ba a̱ bu hywa di Bitut, “A̱kpak a̱ssi a shyi bu ba̱nyet iya. Diryem ba̱ryat nwan ti ma na̱ tyai!”
Bitut a̱ nwa ssing a̱ hywa, “Ki diraa n ya bvei i, Ka̱za a̱ n hwaat a̱ jing. N bvwo a̱yin a̱ywu ba!”
Na̱ tyyai ba̱ryat ba, a̱ngbak a̱ tyyak,
Bitut a̱ yring kyang a Yesu na̱ ka̱n ku tyyei ni, a̱ hywa, “A ni ton n bvwo bvwa ka̱tat, a̱ngbak na̱ kan tyyak ba.” Na̱ wruk a̱ nat a̱ta̱sa a̱ si kun a̱ kprang ka̱byen.
Ba nat bu Yesu di Bilatut
Sa̱rei ba̱cecet ba̱gado Ka̱za ba bu ba̱nekwo ba̱nyet Yahuda ba a̱ mak ka̱bvwa a̱ si mon a̱ rop ka̱sak ka ba nin hywat Yesu ni.
Ba ku tyyi na̱nywa a̱ nat ba̱ nu a̱ si wrak Bilatut, nu a̱ yin yet gwamna Rom nu da̱ mba.
Yahuda a̱ ya hywat
Ka̱ram ka Yahuda a̱tuba nu a̱ ryap Yesu nu na̱n dyi ba yya Yesu shirya dikwu ni, na̱ kun dambvwo, a̱ brek bu a̱zurfa nswak ntat u a̱ nat i di ba̱gado Ka̱za ba bu ba̱nekwo ba̱nyet Yahuda ba,
a̱ si hywa, “A̱ka̱tuk kyang a̱mi n yya n wrak a̱ntyok sang hywak ba si hywat.”
Ba hywa da̱ nu, “A̱nzan a̱ yet ka̱ta njit ka? Ba̱ryat nwan a̱ yemi.”
Yahuda a̱ drok a̱ ba̱ wwon a̱ si ta krum ji ka̱nu bat Ka̱za ka, a̱ seyak a̱ si ya tyyi ryik a̱ kwu.
Ba ryat a̱ si sak, a̱ za̱ sook a̱ san ka̱bvwa nok a̱ron, a̱n yya ka̱bvwa nyyak nkom ba̱necen.
Nkpa n byyi hat bu tat nom ka̱pfun ba yei ka̱bvwa iya “Ka̱byen Ba̱sok”.
Ku ba ba̱cicrak bu kyang a a̱ntyok tyyei ba̱ryat Ka̱za nu ba yin yei Irimiya nu ni na̱ yin dyat a̱wwon ni a̱ hywa, “Ba sook a̱zurfa nswak tat u, zang ji ba̱nyet Isreila ba ba yin sak a̱ nin ku tan ni,
a̱ si san ka̱bvwa nok a̱ron, da̱ni di A̱gwam Ka̱za na̱ n tyyei ni.”
Bilatut a̱ zzim Yesu
Yesu a̱ si sseng a̱ta̱ssi Bilatut, Bilatut a̱ ku zzim a̱ hywa, “Nwan a̱mi i yet A̱gwam ba̱nyet Yahuda nu o?”
Yesu a̱ hywa da̱ nu, “A hywa ka̱ryong.”
Ma a̱ ku brak kyang tazwa hywak ka ba̱cecet ba̱gado Ka̱za ba bu ba̱nekwo ba̱nyet Yahuda ba ban ku zzop ni ba.
Bilatut a̱ si hywa, “A hok na̱hywak a ba na̱ zzop i ni baa?”
Ma Yesu a̱ ku brak kyang ba, har Gwamna nu a̱ yya ka̱hat ba̱gingang.
Ba tyet Yesu shirya dikwu
To da̱ni di tada Gwamna ji ni kozan dirya, ki a̱swa Swrap wwon nu a̱ krang a̱ ba a̱ na zzim ba̱nyet ba ba tyyei a̱tuba a̱yring u a̱ shyi a jaru nu ba cat na̱ tun a̱ ba̱ wwon i ni.
To ka̱ram iya a̱ka̱tuk a̱ntyok a̱yaan na̱ shyi a jaru nu, ba yin ku yei Barabbat.
Ba̱nyet ba ba bu tung, Bilatut a̱ si ba̱ zzim a̱ hywa, “A̱nyan n ni byyik n ya wwon ni? Barabbat ki Yesu nu ban yei Kristi nu ni?”
Nu a̱ bvwo ba̱zizrak ba ku ryi Yesu rot ba pfong swam nu a̱ bo rak ku ryi a̱mi.
Bilatut na̱ shyi i swat a a̱ntwam shirya nu, a̱mbyring nu nu a̱ tom pfong a̱ hywa, “Tun mbvak nwan i ba̱ryat a̱yin sang hywak a̱ywu, rot n ku zzak a̱ta̱tuk ka̱nshring n dyi n sswa ka̱bvung ba̱gingang a̱zihywak nu.”
Ba̱cecet ba̱gado Ka̱za ba bu ba̱nekwo ba̱nyet Yahuda ba a̱ sswat ba̱nyet ba a̱ tyyi ba hywa di Bilatut a̱ tun Barabbat a̱ ba̱ wwon ni a̱ hywat Yesu.
Bilatut a̱ bo ba̱ zzim, “A̱nyan ka̱yat ba̱nyet ba̱hwa ka ni yi cat n tun ya wwon ni?”
Ba hywa, “Barabbat!”
Na̱ hywa, “To nu Yesu nu ban yei Kristi nu ni, n yya ni ba̱ nu?”
Sa̱rei mba ba hywa “Ku teyang tazwa ka̱teyang!”
Bilatut a̱ zzim, “A̱nzan hywak na̱ yya?”
Ba nwa tyei nkun ba̱ ntazwa, “Ku ka̱teyang!”
Bilatut a̱ bu ryi na̱ bo ni shya diccu mba ba, hat ma ka̱ a̱ ta̱rwam ba, ba ni ku yrek jyi, na̱ tyyi ba ku ba bu ba̱shekwot na̱n tssu mbvak nu na a̱ta̱ssi mba, a̱ hywa da̱ mba, “Nzuk n nin byyi bvak i dikwu a̱ntyok tini ba, ba̱ryat nyin a̱ yemi!”
Sa̱rei ba̱nyet ba a̱ hywa, “Ryok ba̱sok nu ba a̱ za tssup har bu na̱won njit!”
Bilatut a̱ si tun Barabbat a̱ ba̱ wwon ni a̱ tyyi ba twang Yesu a̱yo a̱ ku wrak ba nat ba̱ nu a̱ si teyang tazwa ka̱teyang ka.
Nsoja na yya Yesu ryihywat
Nsoja Bilatut a i nat bu Yesu ka̱yat ka̱ryi Bilatut ka, sa̱rei nsoja na i tung ka̱ yemi a̱ tyong a̱ ku krang.
A̱ bvwa ba̱ a̱shyim a̱n grang rawoni a̱ ku sak i diccu, a̱ shya shan a̱ ku tyyi mi mbvak yak, wwon a̱ cong a̱ ta̱gbok a̱ta̱ssi nu ka a̱ ku zzang a̱ yya, “Ka̱za a̱ wwon sucet A̱gwam ba̱nyet Yahuda.”
A̱ ku hyum ba̱ncwwa a̱ ssang shan ji a̱n ku tsot bu diccu.
Ba bu tyak ku yya ryihywat a, a̱ kruk a̱gba̱dang a̱tro a̱ywu a̱ brek di ba̱nuu ba a̱ ku kup i, a̱ brak a̱ rot ba̱ nu a̱ nat i ka̱bvwa ka ba nin ku hywat ni.
Ba teyang Yesu tazwa ka̱teyang
Ba shyi i naat a a̱ si shya a̱ntyok Kurane a̱yaan ba yin yei Siman a̱ ku gwwak na̱ cot dikum ti ba naat a̱ sin hywat Yesu ni.
Ba bu tat ka̱bvwa ka̱yaan ba yin yei Golgota, nka a̱ yet “Ka̱bvwa a̱nkpong diccu.”
Ba ku ryi nkwwa a̱kyyai ba̱ a̱cwai ba̱shekwot ba̱yaan ban yei ba̱ryi, ka̱ram ka na̱n drak ni a̱ rak na̱ sswa na.
Ba bu ku teyang tazwa ka̱teyang ka, a̱ ta gyai a̱n ya ka ba̱tro nu ba.
A̱ brek a̱ swrang a̱ ku cam.
Tazwa diccu nu ka ban jem hywak a ba ku shya mi ni, a̱ hywa, “Yesu a̱mi, A̱gwam ba̱nyet Yahuda.”
A̱ bo teyang ba̱tang ba̱yaan tazwa ka̱teyang ka, a̱yring nbvak yak a̱yring nbvak myin.
Ba̱nyet swrap ba, koyan a̱ bu tat a̱ kak diccu a̱ mak Yesu ditok,
a̱ hywa, “Nwan nu yin hywa di a ni hwwei bat Ka̱za na i kpo nok ka̱yat nom ntat i. Ki a yet Ka̱won Ka̱za, a san diccu nwan! Da̱ kyyek nyyai tazwa ka̱teyang ka!”
A̱mi meyang ba̱cecet ba̱gado Ka̱za ba bu ba̱malam Truwang ba bu ba̱nekwo ba̱nyet Yahuda ba a̱ ku ryat ryihywat, a̱ hywa
“A̱ ssang ba̱yanyet, ma a̱ maai san diccu nu ba. A̱ yet A̱gwam Isreila, ka̱ni? Naanini ka̱ a̱ kyrek nyyai tazwa ka̱teyang ka zi ku san.
A̱ wrak Ka̱za rya nu a̱ ya yei Ka̱won Ka̱za, to zi ni ryi naani ki Ka̱za a̱ ni ku san!”
Ba̱tang ba ma ba hywat ba̱ nu ni a̱ ma̱ nwa ku pfwei.
Dikwu Yesu
A̱janjai a̱ta̱nom sa̱rei ka̱byen ka a̱ kwwat ryin nyyai an tswam swak bu swa si tat tswam tsat.
Da̱ni di tswam tsat ni Yesu a̱ tyyi kun tazwa a̱ hywa, “Eli, Eli, lama sabaktani?” Nkpa yet zi diryem ba̱nyet Yahuda ti, “Ka̱za nzuk, Ka̱za nzuk, a̱nzan a̱ yya a ni n dak wwon?”
Ba̱nyet ba̱yaan ba a̱ sseng ka̱ yemi ni a̱ ku hok a̱ hywa, “A̱ yei Iliya!”
A̱yanyet a̱ ta̱kwang a̱ si sook a̱soso a̱ som a a̱zizam ba̱shekwot a̱ tyok i dishya a̱ kwan a̱ ku tyyi mi na̱ sswa.
Ba̱yanyet a̱ hywa, “Yen ku ryok zi yen dyi ki Iliya nu a̱ bai a̱ bu ku san!”
Yesu a̱ bo tyyi kun ba̱ tazwa a̱ shek a̱ngbom nsso nu.
Labule na i shyi i bat Ka̱za na ni i tra n bvwa a̱hwa nyyai tazwa bu tat ka̱byen. Ka̱byen ka a̱ zun, a̱cecet nkpang a̱ tssak,
ndyak i kwut, ba̱yanyet ba a̱ yet ba̱nying Ka̱za ba a̱ ka̱n kwi ni ba ba̱ shyek.
Ba wwut a ndyak a; ka̱ram ka Yesu na̱n shyek ni ba nwa ka̱yat ka̱nkrang Urushalima ka ba̱nyet ba̱gingang a̱ ba̱ cyang.
A̱gba̱dang soja nu bu kpikpit nsoja na yin cam Yesu ni ba bu ryi zun ka̱byen na bu kpikpit nkyang a yya ni a̱ hok ka̱wun a̱ hywa, “Ka̱ryong a̱mi, a̱yin a̱ni a̱ yet Ka̱won Ka̱za!”
Maryamu Magadaliya, bu Maryamu a̱naa Yakubu bu Yusufu, nta̱mak ba̱ a̱naa na̱won Zabadi a̱ yin shyi i ka̱cyet ka.
Ba nyat Yesu
Ka̱jenshring ka bu yya a̱ntyok nzwa a̱yaan ba yin yei Yusufu, a̱ yin nyyai Arimatiya, a̱ nyyai a̱ ba, a̱ yin shyi i ba̱nyet tssup Yesu ba
a̱ ba a̱ bu nwa di Bilatut a̱ naai ba ku ryi kom Yesu na na̱ si nyat. Bilatut a̱ tyyi ba ryok Yusufu na̱ sook.
Yusufu a̱ sook a̱ si shya a̱hwai wwang a̱tro a̱n gat,
a̱ nat i a̱ si nyat i ryak nu na̱ yin dung an kpang bu ka̱ram iya ni. A̱ yrik a̱gba̱ryet nkpang nzaan a̱n kup ka̱nu ryak ka a̱ drok.
Maryamu Magadaliya bu Maryamu a̱yring u ba swrang a̱ sak ka̱ssi ka̱nu ryak ka.
Ba tyyi cam ka̱nu ryak ka
Ka̱ntson tat ka, ka̱tuk A̱sa̱ba̱t a̱ yemi, ba̱cecet ba̱gado Ka̱za ba bu ba̱nyet Farisa na a̱ nat a̱ si mon bu Bilatut
a̱ hywa, “A̱ntyok ka̱ryi, zi yring, a̱ntyok diraa a̱ywu na̱ ri swat a̱cet na̱ hywa, ‘Ki n bvwa nom ntat ba ni n shyek.’
Zi cat a tyyi ba nat a̱ si cam ka̱nu ryak ka se nom ntat a a̱ yya, ho ba̱nyet tssup nu ba a̱ bu nat a̱ si yyi kom a a̱ drok a̱ si tyyei ba̱nyet ba di a̱ ta̱za i dibyyi ti. A ryi diraa tini ti si ra̱u tinying ka̱tsitsrang ti.”
Bilatut a̱ hywa da̱ mba, “Yi bvwa nsoja ba nat a̱ si cam ka̱nu ryak ka ansham.”
Ba nat a̱ si yen bat ka̱nu ryak ka a̱ sin sak ba̱nyet cam ba.
Ta̱za Yesu nyyai a̱yabyen
A̱sa̱ba̱t u na̱ bu seyak, a̱shong a̱ntson ka̱tuk Ladi, Maryamu Magadaliya bu Maryamu a̱yring u a̱ nat cyang ryak a.
Ka̱baram ba̱cincong ka̱byen ka a̱ nwa zun ba̱gingang, a̱pfong A̱gwam Ka̱za a̱ kyrek nyyai Tazwa a̱ bu yrik kpang ka̱nu ryak ji a̱ sak zan a̱ wrak a̱n swrang.
A̱ yin dyi di ka̱krong nza ni, ba̱tro nu ba a̱ sai ba̱kinkyai da̱ a̱bvwo ni.
Ba̱nyet cam ka̱nu ryak ba a̱ hok ka̱wun a̱pfong Ka̱za ka a̱ trim a̱ si kwei di nkom ni.
A̱pfong Ka̱za nu a̱ hywa di ba̱nyring iya, “Yi ryok hok ka̱wun ba, n bvwo Yesu a̱mi yi cat, a̱tuba nu ba ku teyang tazwa ka̱teyang ka ni.
A̱n shyi kyi ba. Ba ka̱n ku shyek dani di na̱ yin hywa ni. Yi ba i ryi ka̱bvwa ka na̱ yin myyi ni.
Se yi gha naat si tyyei kpikpit ba̱nyet tssup nu na i hywa da̱ mba, ‘Ba ka̱n ku shyek nyyai a̱yabyen na̱ sook ka̱son nyin a̱ naat Galili. Yi naat si ku ryi ka̱ yemi.’ ” A̱pfong Ka̱za nu a̱ bo hywa da̱ mba, “Yi ryok bring kyang a n ya tyyei ni ba.”
Ba wwon ryak a ba ahwa, ka̱wun ka ba̱ ya ma ndya mba na na bo sai, a̱ tyong a̱ naat a̱ si tyyei ba̱nyet tssup nu ba.
Bu i ka̱baram Yesu a̱ ba̱ shya a̱ hywa da̱ mba, “Ka̱za a̱ ya wwon nda.” Ba nyyai a̱ bu pyyem a̱tak nu na a̱ ku kok ntong.
Na̱ hywa da̱ mba, “Yi ryok hok ka̱wun ba. Yi nat si tyyei ba̱wumbeyang nzuk ba ba krang a̱ nat Galili. Ba naat a̱ si n dyi ka̱ yemi.”
Ba̱nyet cam ryak ba a̱ brek a̱ nat a̱ si tyyei
Ka̱ram ka ba̱nyring ba ban drok a̱ naat ni, nsoja nzaan na cam ryak a ni i brek si nwa ka̱nkrang ka a̱ tyyei ba̱cecet ba̱gado Ka̱za ba sa̱rei kyang a yya ni.
Ba̱cecet ba̱gado Ka̱za ba a̱ mon bu ba̱nekwo ba̱nyet Yahuda ba a̱ rop ka̱nu a̱ wrak nsoja iya krum ba̱gingang
a̱ hywa da̱ mba, “Yi na tyyei ba̱nyet ba di yi shyi nda a̱ta̱tuk, ba̱pfong nu ba a̱ ba a̱ bu ku yyi.
Nsoja na i sook krum ji a̱ shim kyang a ba ba̱ tyyei ni. Rot a̱mi hat ka̱pfun kyang a ba̱nyet Yahuda ba ba ryat ni ku yemi.
Yesu a̱ mon bu ba̱pfong nu ba
Ba̱pfong nu ba swak ba̱ a̱yring a̱ nat tazwa ntsok Galili ka, ka̱bvwa ka Yesu na̱ yin ba̱ tyyei ba nat ni.
Ba si ku ryi a̱ ku kok ntong, ma ba̱yanyet mba a̱ hwa da̱ nu ba.
Yesu a̱ shek a̱ ba shishrek ba̱ mba a̱ bu hywa da̱ mba, “Ba n dyi sa̱rei cet Tazwa bu ka̱byen.
Rot a̱mi se yi nat di ba̱nyet ba sa̱rei i ka̱sa ka si ba̱ brak ba yet na̱won pfong nzuk, i ba̱ yya baptisma ka̱yat diyrek A̱tyyi bu Ka̱won bu Tswa Ka̱za,
i ba̱ zzek ba tssup sa̱rei truwang ji n ka̱n ya ryi ni. Se yi bvwo n shyi ba̱ nyin kozan ka̱ram n si tat a̱ngbom ka̱ram u.”
Ba̱nyet a̱za̱ncyi nyyai a̱za̱gbang dityin
Ba yin byin Yesu i ka̱nkrang ka ba yin yei Batalami ni i ka̱byen Yahudiya. Ka̱ram iya Hirudut a̱mi a̱ yin yet a̱gwam u. Ka̱ram ba̱cincong ba̱ntyok ba̱yaan ba̱nyet a̱za̱ncyi ba a̱ twang na̱ta̱ngwat ni a̱ nyyai a̱za̱gbang dityin nu a̱ ba Urushalima,
a̱ bu zzim, “Ka̱won ka ba byin ka ni yet a̱gwam ba̱nyet Yahuda nu ni a̱ shyi ke? Zi ryi ka̱ta̱ngwat nu ka nyyai a̱za̱gbang dityin, njit ba ka̱ tssup ba ku sook ntong.”
A̱gwam Hirudut na̱ bu hok a̱mi a̱ tyyi ba̱tai, sa̱rei ka̱nkrang Urushalima ka ma koyan a̱ tyyi ba̱tai.
Na̱ yei sa̱rei ba̱cecet ba̱gado Ka̱za ba bu ba̱malam truwang ba, a̱ ba̱ zzim ka̱bvwa ka ba nin byin Kristi nu ni.
Ba hywa da̱ nu, “Batalami i ka̱byen Yahudiya. Kyang a ba̱nyet tyyei ba̱ryat Ka̱za ba ba yin jem ni ku yemi.
Ba yin hywa,
‘Ko nwan ma Batalami i ka̱byen Yahudiya,
a yet ka̱baan i na̱nkrang Yahudiya ba, ko ba̱cincong,
rot ka̱yat nwan a̱gba̱dang a̱yin na̱ nin hyok
a̱ tsaai ba̱nyet nzuk ba Isreila.’ ”
Hirudut a̱ si bo yei ba̱necen ba a̱ ba nyyai a̱za̱gbang dityin nu ni i ka̱nrang, a̱ ba̱ zzim a̱cicrak ka̱ram u ban dyi ka̱ta̱ngwat ka ni.
A̱ si ba̱ tun ba nat Batalami, a̱ hywa da̱ mba, “Yi nat si cat ka̱bawon ka ansham. Ki yi ka̱ shya yi ba bu n tyyei, n ga ma̱n nat n si ka̱ sook ntong.”
Ka̱ram ka ba bun hok a̱gwam u ni, a̱ drok a̱ pyyem ryen, a̱ bo ryi ka̱ta̱ngwat ka a̱zanson mba, ka̱ yemi ba cyang nyyai dityin ti ni. Ka cong a̱ bu sseng ba̱cicrak bu ka̱bvwa ka ka̱bawon ka ka yin shyi ni.
Ndya mba na i sai ba̱t, ba gwai ba̱gingang ka̱ram ka ban dyi ka̱ta̱ngwat ka ni.
Ba nwa i ka̱ryi ka a̱ si shya ka̱won ka ba̱ a̱naa nka nu Maryamu. Ba ta̱gbok a̱ ka̱ sook ntong, a̱ si yrang ba̱doma mba ba a̱ trung za̱nang a̱ ka̱ ka: zinariya, bu turare ndong bu turare mur.
Ka̱za a̱ ba̱ tyyei i ba̱zzak di ba ryok brek a̱ hyok di Hirudut ba, ba sook ryen yaan a̱ nat ka̱byen mba ka.
Ba tyong bu ka̱won ka a̱ nat i Masar
Ba̱nyet iya ba bu drok, a̱pfong A̱gwam Ka̱za a̱ hywa di Yusufu i ba̱zzak, “Drok sook ka̱bawon ka ba̱ a̱naa nu yi tyong nat Masar se ka̱ram ka n bu ya tyyei di yi brek ni, rot Hirudut a̱ ni nwa cat ka̱bawon ka a̱ ni hywat.”
Yusufu a̱ ta̱za a̱ta̱tuk a̱ sook ka̱bawon ka ba̱ a̱naa nu ba tyong a̱ nat Masar,
a̱ si swat ka̱ yemi se Hirudut na̱ bun kwu.
Ba hywaai a̱cwwang na̱mawon
Ka̱ram ka Hirudut na̱n bvwo ba̱necen ba nyyai a̱za̱gbang dityin nu a̱ ku raai ni, na̱ fwi diryen a̱ tyyi ba hywaai sa̱rei na̱won na̱seyang a a̱ yet za swa bu ba̱nyet ba a̱ rat a̱mi ni, i ka̱nkrang Batalami bu na̱mankrang a a̱ ba̱ hywot i, i hywak kyang a na̱ yin hok di ba̱nyet ba a̱ yin ba nyyai dityin ti ni i ka̱ram ka ban dyi ka̱ta̱ngwat ka ni.
Wwon ku cong ba ba̱cicrak bu kyang a a̱ntyok tyyei ba̱ryat Ka̱za nu ba yin yei Irimiya na̱ yin jem ni.
A̱ yin hywa,
“Ba hok diwan i ka̱nkrang Rama
tinying ka̱nak bu rya byyan.
Rahila a̱mi a̱ kun na̱won nu;
a̱ rak ba ku wram,
rot na bon shyi ba.”
Ba brek nyyai Masar
Ka̱ram ka Hirudut na̱n kwu ni, a̱pfong Ka̱za a̱ tyyei Yusufu i ba̱zzak na̱ ri shyi Masar ka
a̱ hywa, “Ta̱za, sook ka̱won ka ba̱ a̱naa nu i brek nat ka̱byen Isreila, rot ba̱nyet ba a̱ yin cat ka̱ hywat a ni a̱ ka̱n kwi.”
Yusufu a̱ sook ka̱won ka ba̱ a̱naa nu a̱ brek a̱ ba i ka̱byen Isreila.
Ma na̱ bu hok di Arkilayat a̱mi a̱ sook dityok a̱tyyi nu ti Hirudut, a̱ yet a̱gwam Yahudiya, na̱ hok ka̱wun nat ka ka̱ yemi. Ba ku tyyei i ba̱zzak na̱ seyak a̱ nat ka̱byen Galili.
Ka̱ yemi na̱ sin swrang i ka̱nkrang ka ban yei Nazarat u ni. Ku cong ba ba̱cicrak bu kyang a ba̱nyet tyyei ba̱ryat Ka̱za ba ba yin hywa ni, “Ba ni ku yei a̱ntyok Nazarat.”
Wa'azi Yohana A̱yya Baptisma
Ka̱ram iya a̱mi Yohana A̱yya Baptisma nu na̱ yin ba a̱ yya wa'azi nu an kei Yahudiya na.
A̱ hywa, “Yi brak i wwon a̱ka̱tukyya nyin nu, rot Dityok Tazwa ti ba shishrek.”
Yohana a̱mi a̱ntyok tyyei ba̱ryat Ka̱za nu ba yin yei Ishaya nu ni na̱ yin dyat i kpa nu na a̱ hywa,
“A̱yanyet a̱n shyi a̱ yei a̱za̱ kei a̱ yya,
‘Yi jyi na̱ta̱ryen a̱gwam Ka̱za na wwon ba̱tuntwang
na̱ ga n cong.’ ”
Ba yin nok ba̱tro Yohana ba da̱ a̱cat a̱rakumi, na̱ zzop kpa ndyang nu ka, kyangya nu na i yet bu ba̱nkpyai bu ditong ka̱yit.
Ba̱nyet a̱ cong da̱ nu nyyai Urushalima bu sa̱rei ka̱byen Yahudiya, ba̱yanyet nyyai na̱mankrang ma̱nyyi ncen Urdun.
Ba bu tyyei a̱ka̱tukyya mba nu, na̱ ba̱ yya baptisma nu a ncen Urdun na.
Yohana na̱ bu ryi ba̱nyet Farisa bu ba̱nyet Sadusi ba̱gingang ba cong ba ba̱ yya baptisma, na̱ hywa da̱ mba, “Nyin shon jini, a̱nyan a̱ ya tyyei yi hok ka̱wun ka̱bvung ka Ka̱za ka ya bai i ni?
Se yi yya nkyang a tyyei ka̱sak ka yin wwon a̱ka̱tukyya nyin nu ni.
Yi ryok ya raai di yi ni shot ka̱bvung kani ho yi yet na̱mbvon Ibrahim ba. N ya tyyei: ki Ka̱za a̱ shim, ka brak kpang jini a̱n yya na̱mbvon Ibrahim.
N ya yya baptisma nu di ba̱shekwot n ga n tyyei ka̱sak ka yin brak i wwon a̱ka̱tukyya nyin nu ni, ma a̱tuba nu a̱ bai riryim nzuk ka ni a̱ ni ya yya baptisma nu di Tswa Ka̱za bu rong. Nu a̱tuba a̱ywu a̱ n dan ba̱zinzan; n maai ma n sook a̱kpatak nu na ba.
A̱ shyi bu bibyyi tyyet yak nu na nbvak. A̱ ni kpo tyyet a̱ wwon ba̱zizrak, a̱ tung sa̱rei a̱ tyyi a a̱ngban nu; ma sunsso na ba na̱ tung a̱n tyyi rong a byyi rryik ni ba.”
Ba yya Yesu baptisma
Ka̱ram iya Yesu a̱ drok nyyai Galili a̱ nat a ncen Urdun, a̱ si nat di Yohana na̱ ku yya baptisma.
Yohana a̱ si cat Yesu a̱ shei rya nu na, a̱ hywa da̱ nu, “Nzuk a̱mi n wa myim n ba da̱ nwan a bu n yya baptisma nu, nwan si wu ba da̱ nzuk o?”
Yesu a̱ hywa, “Ee, zi yen breng a̱mi i gi maai yya sa̱rei nkyang a Ka̱za ka za tyyi yya na ni.”
Yohana a̱ si shim.
Ba bu tyak bu yya Yesu baptisma nu, na̱ wruk i ba̱shekwot ba, ba ku yrang Tazwa ji, na̱ ryi Tswa Ka̱za ji zi kyrep da̱ a̱bva ni bu swrang a̱za̱ nu.
Diwan i si bu hyok nyyai Tazwa i hywa, “Ka̱won nzuk ka n nin sak rya ni. N pfong ansham nka ba̱t.”
Ka̱ta̱nyrang a̱ me Yesu
Wwon Tswa Ka̱za i kwwat Yesu nwa mi ka̱yit, a̱gwam a̱ka̱tuk tswa a̱ si ku me.
Ka̱ram ka na̱n yya nom nswak naai ba̱ a̱ngbrak nswak naai na̱ ya kyang ba a̱ hok cihywat.
A̱gwam a̱ka̱tuk tswa a̱ si nyyai a̱ ba da̱ nu a̱ bu hywa, “Ki a yet Ka̱won Ka̱za, a tyyi kpang jini i brak tyyi burodi.”
Ma Yesu a̱ hywa, “Ba̱ryat Ka̱za a̱ hywa, ‘Bu kyangya a̱mi yet sucet a̱yin ba, seko kozan dinyyi ba̱ryat ti nyyai di Ka̱za ni.’ ”
A̱wwon a̱ka̱tuk tswa nu a̱ nat ba̱ nu Urushalima, ka̱nkrang Ka̱za ka, ba si wrak a̱ nat i dinton bat Ka̱za ti.
Na̱ si hywa di Yesu, “Ki a yet Ka̱won Ka̱za, a hruk si kpa ka̱byen, rot ba̱ryat Ka̱za a̱ hywa,
‘Ka̱za a̱ ni tun ba̱pfong nka a̱ tyyi
ba na̱ pyyem di mbvak mba
ho a bu ya truk tak an kpang.’ ”
Yesu a̱ ma̱n hywa da̱ nu, “Ma ba̱ryat Ka̱za ba a̱ bo hywa, ‘A ni tyyi Ka̱za nwan i ka̱me ba.’ ”
A̱gwam a̱ka̱tuk tswa nu a̱ bo nat bu Yesu ba si wrak dihwan tiyaan a̱ nat ba̱tantai. Na̱ si ku tyyei sa̱rei a̱cecet a̱tityok u a̱ shyi i ka̱sa ka ni
a̱ hywa da̱ nu, “Sa̱rei nkyang ani n ni na̱ ryi da̱ na ki a ta̱gbok n sook ntong.”
Yesu a̱ hywa da̱ nu, “Tyong kyi n wwon, Ka̱ta̱nyrang! Ba̱ryat Ka̱za a̱ hywa, ‘A̱gwam Ka̱za a̱mi ba̱diyin a ni ku kok ntong i ku yya dikwwa!’ ”
A̱gwam a̱ka̱tuk tswa nu a̱ drok a̱ wwon Yesu, ba̱pfong Ka̱za a̱ ba a̱ bu ku brang.
Yesu a̱ pyyem pfong nu nyyai Galili
Ka̱ram ka Yesu na̱n hok di ba pyyem Yohana a̱ tyyi a jaru ni, na̱ drok a̱ nat ka̱byen Galili.
Ma a̱ si nwa Nazarat ba, a̱ seyak a̱ nat ka̱nkrang ka̱yaan ka ban yei Ka̱fa̱rna̱hum ni. Ka shyi a̱mbeyang kei ba̱shekwot Galili ti. Ka shyi i ka̱sak ka̱byen Zebulun bu Naftali.
Ku cong bu ba ba̱cicrak bu kyang a Ishaya a̱ntyok tyyei ba̱ryat Ka̱za na̱ yin jem ni a̱ hywa,
bu ka̱byen ka a̱ shyi a̱za̱gbang kei ba̱shekwot u ni,
bu ka̱byen ka a̱ shyi ma̱nyyi Urdun ka ni,
ba̱ nwan meyang Galili ka̱byen nwap nzaan!
Ba̱nyet ba a̱ shyi a ndyin ni
a̱ ni shya ka̱bvwa sai ba̱gingang.
Ba̱nyet ba a̱ shyi ka̱nu dikwu
a̱ swat bu ka̱wun nti ni, ka̱bvwa a̱ ni ba̱ sai.”
Nyyai ka̱ram iya a̱mi Yesu na̱ nwa yya wa'azi nu nu a̱ tyyei ba̱nyet ba a̱ ryat, “Yi brak i wwon a̱ka̱tukyya nyin nu, ho Dityok Tazwa ti ba shishrek!”
Yesu a̱ yei ba̱nyet pyyem hwon ba̱naai
Yesu a̱ shyi i cong a̱mbeyang kei ba̱shekwot Galili ti a̱ shya ba̱wumbeyang ba̱hwa, ba yin yet ba̱nyet pyyem hwon, ba shyi i pyyem hwon ji, Siman (ba bo yin ku yei Bitut), ba̱ a̱wumba nu nu Andrawut. Ba yin pyyem hwon i ba̱shekwot ba da̱ a̱riryek.
Yesu a̱ hywa da̱ mba, “Yi ba zi cong n si ya zzek pyyem ba̱neywu.”
Ba kaai ba̱riryek mba ba a̱ krok ba ahwa a̱ brak a̱ rot a̱ ku tssup.
Na̱ bo shek ba̱cincong a̱ bo shya ba̱wumbeyang ba̱ mba ba̱hwa, Yakubu bu Yohana, ba shyi a kpongo nu ba̱ a̱tyyi mba nu Zabadi. Ba yin shyi i jyi ba̱riryek mba ba. Yesu a̱ bo ba̱ yei,
bu ka̱baram ba drok a̱tyyi mba nu a̱ wwon a kpongo nu bu ba̱riryek ba, a̱ tssup Yesu.
Yesu a̱ yya wa'azi a̱ zzek a̱ bo creng ba̱nyet nhywu
Yesu a̱ nwai na̱bvwa bu a̱bat a̱duwa na i ka̱byen Galili a̱ yya wa'azi a̱ ba̱ tyyei Ka̱sham Ba̱ryat Dityok Tazwa ka, a̱ ba̱ zzek a̱ bo ba̱ creng kozan taka̱i nhywu.
Nkhang nu na i nat si tat ka̱byen Siriya, ba̱nyet a̱ cong da̱ nu bu ba̱nyet ba a̱ byyi nhywu ba̱ a̱zi ntaka̱i ni bu kozan ka̱bvung ka a̱ yin ba̱ shyi ni, di ba̱nyet ba a̱ yin byyi a̱ka̱tuk tswa ni di ba̱nyet ya rong ncen bu ba̱nyet ta̱ruk nkap, na̱ bu ba̱ creng sa̱rei mba.
Ba̱nyet ba̱gingang a̱ ku tssup nyyai Galili bu ka̱byen Dikafolit bu Urushalima bu ka̱byen Yahudiya, hat ma ba̱yanyet a̱ byyek nyyai ma̱nyyi Urdun ka.
Wa'azi tazwa ntsok
Yesu na̱ bu ryi ba̱nyet ba̱gingang ba tung, na̱ wrak a̱ swrang an tsok. Na̱ bu swrang, na̱won pfong nu na a̱ nyyai a̱ bu tung a̱ ku krang.
Na̱ nwa ba̱ zzek a̱ hywa,
Ba̱gwai ka̱ryong
“Ba̱nyet ba a̱ bvwo di ba byyi dizot a ndya mba ni a̱ shyi bu ba̱gwai,
rot Dityok Tazwa ti yet ti mbaa!
Ba̱nyet ba a̱ shyi i ka̱nak i a̱ byyi ba̱gwai,
rot Ka̱za a̱ ni ba̱ wram!
Ba̱nyet ba a̱ wi yet a̱ccu mba ni a̱ byyi ba̱gwai,
rot ba ni san kyang a Ka̱za ka rop a̱ sak a̱ ni ba̱ ryi ni!
rot Ka̱za a̱ ma̱ ni ba̱ yya kyang a ba cat i sa̱rei!
Ba̱nyet ba a̱ pfong dizot ba̱nyet i a̱ byyi ba̱gwai,
rot Ka̱za a̱ ma̱ ni hok dizot mba!
Ba̱nyet ba a̱ byyi dizizrak a ndya ni a̱ byyi ba̱gwai,
rot ba ni ryi Ka̱za!
Ba̱nyet ba a̱ tyyi ndya mba i jyi swat ba̱nyet i a̱ byyi ba̱gwai,
rot Ka̱za a̱ ni ba̱ yei na̱won nka!
Ba̱nyet ba ba yya da̱ mba rot ba yya kyang a Ka̱za ka cat da̱ mba ni a̱ byyi ba̱gwai,
rot Dityok Tazwa ti yet ti mbaa!
“Ka̱ram ka ba̱nyet ban ya pfwei a̱ yya da̱ nyin a̱ ya bvei kozan diraa rot yi n tssup ni, yi gwai.
Yi gwai i shyi bu shok, rot yi shyi ba̱ a̱gba̱dang nzang Tazwa. A̱mi ba yin yya bu ba̱nyet tyyei ba̱ryat Ka̱za ba a̱ yin ya tason ni.”
Ntwak bu fitila
“Yi ryi di ntwak ni ka̱yat ba̱nyet ka̱sa ba. Ma ki ntwak a tyak ryen nna na na bo yet ntwak ba, seko ba na̱ weyang, ba̱nyet a̱ shai a̱ swrap.
“Yi ryi di fitila ni i ka̱sa ka. Ka̱nkrang ka ba nok a̱za̱ a̱gut i a̱ shyi i nyat ba.
A̱yin a̱n tyyi rong an fitila a̱ sook ryei a̱n kup ba, seko na̱ za̱ yrek a̱ sak tebur zi gi sai ba̱nyet ka̱ryi ba sa̱rei.
A̱mi meyang yi ma̱ nin tyyi ka̱bvwa sai i ba̱nyet ba ba ga ryi a̱tsatsak nkyang u yi yya ni a̱ dyep A̱tyyi nyin nu a̱ shyi Tazwa ka ni.”
Zzek tazwa Truwang Musa
Yesu a̱ ya ka̱son a̱ bo hywa da̱ mba, “Yi ryok hwa di n ba n bu byyan Truwang Musa ji bu zzek ba̱nyet tyyei ba̱ryat Ka̱za na ba. Kaai, n ba a̱mi n ga bu tyyi zzek mba na i ba ba̱cicrak.
Ka̱ryong n ya tyyei: ko dinyyi tiyring i zzek Truwang na byyi tyak ba, se ka̱ram ka sa̱rei nkyang a shyi ka̱yat Truwang ji ni na ba cicrak, Tazwa ji bu ka̱byen i si wa bvwa i tyak.
Rot a̱mi a̱yin nu a̱ rak tssup ka̱bacincong a̱tsak Truwang ka ni a̱ si bo zzek ba̱nyet ba rak ka̱ tssup a, nu a̱mi a̱ ni yet ka̱baan ka sa̱rei i Dityok Tazwa ti. A̱mi meyang a̱yin nu a̱ tssup Truwang ji ni a̱ si bo zzek ba̱nyet ba za̱ tssup i, nu a̱mi a̱ ni yet a̱gba̱dang i Dityok Tazwa ti.
Nkpa n ya tyyei: ki yi ni nwa Dityok Tazwa ti, dolet yi ra̱u ba̱malam Truwang ba bu ba̱nyet Farisa na di ntyyi rya bu yya kyang a Ka̱za ka cat da̱ nyin ni.”
Zzek tazwa diryen
“Yi hok ba yin tyyei ba̱nyet ndoson a̱ hywa, ‘Ryok hywat a̱yin ba, a̱yin nu a̱ hywat a̱yin ni ba ni ku tyyi an shirya.’
Ma naani n hywa: a̱yin nu a̱ yya diryen ba̱ a̱yaan ni, ba ni ku tyyi an shirya; a̱yin nu a̱ yei a̱wumba nu ‘a̱kpam a̱yin’ ni, ba ni ku sak a̱ta̱ssi ba̱nyet shirya; a̱yin nu a̱ ma̱n yei a̱wumba nu ‘a̱bvwon a̱yin’ ni a̱ ni nwa rong.
Rot a̱mi ki a naat bu za̱nang nwan ka̱bvwa ba̱hyum, i si yring a byyi hywak ba̱ a̱wumba nwan,
se a wwon za̱nang nwan ji ka̱ yemi brek bu shya a̱wumba nwan nu yi jyi, a si brek nat ka̱bvwa ba̱hyum ka.
“Ka̱ a̱yin a̱ na̱ breng i hywak nkyang, a̱ na̱ kwak a̱ naat i i bat shirya, an tyyi ka̱ssi yi jyi nyyai yi ka̱n nwa ka̱bvwa shirya ka ba; ki a rak na̱ si na̱ tyyi mbvak ba̱nyet shirya, ba ma̱ na̱ brak a̱ tyyi mbvak ba̱dogari, ba na̱ ra a̱ tyyi a jaru.
Ka̱ryong n na̱ tyyei: a byyi wruk ka̱ yemi ba, se a tan sa̱rei kyang a ba na̱ tssup ni.”
“Yi yin hok ba hywa, ‘Ryok kan-a̱naan ba.’
Ma naani n ya tyyei: a̱yin nu a̱ cyang a̱ra̱mbyring a̱ ku cat ka̱tak mpfwa nu ni a̱ wa ka̱n tyak kan-a̱naan ba̱ nu ka̱yat mpfwa nu ka.
Rot a̱mi ki dissi mbvak yak nwan ni na̱ tyyi a nwa a a̱ka̱tukyya, goma a ta̱ tun jing. Ku ran a wai ka̱bvwa i rwam nwan, di a nwa ka̱yat ndong bu rwam nwan ba̱cicrak.
Ki bvak yak nwan ni tyyi a nwa a a̱ka̱tukyya, a kpo tyet jing. Ku ran a jing kap yring nwan, di a nwa ka̱yat ndong bu rwam nwan na cicrak.”
Zzek tazwa kam nyreng
“Ba bo yin hywa, ‘Ki a̱yin a̱ ni gang nyreng ba̱ a̱mbyring nu, dolet na̱ jem kpa gang nyreng a a̱ ku ryi.’
Ma naani n ya tyyei, ka̱ a̱yin a̱ kam ba̱ a̱mbyring nu na̱ kan-a̱naan ba, se na̱ bvwo a̱ tyyi a̱mbyring nu kan-a̱naan ki a̱mbyring u a̱ bo drok a̱ si yreng a̱yanyet; a̱yin nu a̱ bo ku bvwa ni a̱ swat i kan-a̱naan ba̱ nu.”
Zzek tazwa si-ssing
“Yi hok ba yin tyyei ba̱nyet nnyyai ba, a̱ hywa, ‘Kyang a a̱yin na̱ rop a̱ sak a̱ ni yya ni, na̱ bo ryok byyik ba. Ma kyang a a̱yin na̱ rop a̱ sak a̱ ni yya A̱gwam Ka̱za mi ni na̱ kwan a̱ kpo yya.’
Ma nzuk n ya tyyei da̱ a̱yin a̱ ryok shyi-shyi ba ma ka̱ram ka na̱n dop a̱ sak a̱ ni yya kyang ni, ko di Tazwa rot ka̱ryi Ka̱za a̱mi,
ko di ka̱byen rot ka̱bvwa saai a̱tak A̱gwam Ka̱za a̱mi, ko kyi Urushalima rot ka̱nkrang a̱gba̱dang A̱gwam ka a̱mi.
Ryok shyi di diccu nwan ba ma, rot a maai i shei dicat tiyring diccu nwan ti sai ko ti tyyi dindying ba.
Kyang a maai yi hywa ‘Ee’ ni yi hywa ‘Ee’, ki ku ma̱n yet ‘Kaai’ yi hywa ‘Kaai’. Kyang a seyak a̱mi ni yet nying Ka̱ta̱nyrang.”
Yi ryok ya yya na̱kpot ba
“Yi hok ba yin hywa, ‘Ki a̱yin a̱ na̱ tun dissi, a ma̱n ku tun ni; ki a̱ na̱ tun dinyyi, a ma̱n ku tun ni’.
Ma nzuk n ya tyyei: Ryok yya a̱yin nu a̱ na̱ yya na̱kpot ni na̱kpot ba. Ki a̱yin a̱ na̱ zzu i shok yring a bu ku brak yring a na̱ zzu.
Ki a̱yin a̱ nat ba̱ nwan ka̱bvwa shirya a̱ ga san a̱godo nwan, a ku ryi a̱tro nwan nu nta̱mak.
Ki a̱tuba a̱yring ka̱yat nsoja a̱ na̱ tyyi cot kilometre a̱yring, an ku brang a̱mel a̱mba̱hwa.
Ki a̱yin a̱ na̱ naai kyang, a ku ryi; ki a̱ ma̱n cat kwap, a ryok n ku bvwo ba.”
Yi gwai ba̱nyet ba a̱ ya rak i
“Yi hok ba yin hywa, ‘Gwai a̱wumba nwan nu i rak a̱ra̱ndwan nwan nu.’
Ma nzuk n hywa da̱ nyin, yi gwai ba̱ra̱ndwan nyin, ba̱nyet ba a̱ yya da̱ nyin ni yi ba̱ yya a̱duwa.
Nkpa ni tyyei ka̱sak ka yin yet na̱won A̱tyyi nyin na a̱ shyi Tazwa ka ni. Rot nu a̱ na tyyi nom a a̱ sai tazwa a̱tsatsak bu ba̱ka̱tuk ba̱nyet sa̱rei, a̱ bo wwon za zi bvwa ba̱nyet ba a̱ yya a̱tsatsak ni bu ba̱nyet ba a̱ yya a̱ka̱tuk i.
Zang a̱nzan Ka̱za ka ni ya ryi ki yi gwai bu ba̱nyet ba a̱ ya gwai ni? Ba̱nyet ssang diga̱ndu ma a̱ yya a̱mi!
Ki bu ba̱wumbeyang nyin yi byei ba̱ mba, a̱nzan kyang yi yya ku bvwon bu kpikpit ba̱nyet a? Ba̱nyet cyi Ka̱za ma a̱ yya a̱mi!
Dolet yi yet ba̱jyem ba̱nyet da̱ A̱tyyi nyin nu a̱ shyi Tazwa ka na̱n yet a̱jyem ni.”
Ka̱sak ka zi nin wwat ka-kyang ni
“Yi ta̱rwam bu nkyang a yi yya nnani tyyei tssup nyin na a̱ta̱ssi ba̱nyet ni, ho na bu yet bu nkyang cyang ba̱nyet. Ki yi yya a̱mi, yi ni byyi zang nyyai da̱ A̱tyyi nyin nu a̱ shyi Tazwa ni ba.
Ma ki a ni brang a̱yin nu a̱ byyi dizot i, a ryok wwon ma a̱rywai nwan a̱ bvwo kyang a a yya ni ba,
seko a yya i nrang. A̱tyyi nwan nu a̱ shyi Tazwa ni a̱ ni ryi kyang a a yya i nrang a ni a̱ na̱ ryi zang nwan ji.”
Ka̱sak ka zi nan yya a̱duwa ni
“Ki yi ni yya a̱duwa, yi ryok yya di ba̱nyet raai ba̱nyet iya ni ba. Ba na cat ta̱za a̱ sseng a a̱bat a̱duwa na ko gak a̱zi ryen, ba̱nyet ba a̱ swrap ni a̱ ga ba̱ ryi. Ka̱ryong n ya tyyei: ba wa ka̱n san zang mba ji kyi i ka̱sa ka.
Ki a ni yya a̱duwa, a nwa ka̱yat bat nwan i yyik ka̱bvwa ka i naai A̱tyyi nwan nu a̱ shyi i nrang ni. A̱tyyi nwan nu a̱ cyang kyang a a yya i nrang a ni a̱ ni na̱ ryi zang nwan.
“Ki a shyi i yya a̱duwa nu, a ryok ki gon ryat a̱jinjing ba̱ryat u a̱ sang diccu ni ba. A̱mi ba̱nyet cyi Ka̱za ba ba nan yya. Ba hwa di a̱jinjing a̱duwa mba nu a̱mi a̱ ni tyyi Ka̱za a̱n ba̱ hok.
Yi ryok yya da̱ mba ni ba, rot A̱tyyi nyin nu a̱ wa ka̱n bvwo kyang a yi cat naai a ni nyyai yi ka̱n krang ba.
Ki yi naa-naat yya a̱duwa nu, yi yya ni,
‘A̱tyyi njit u a̱ shyi Tazwa ni:
Ba dyep diyrek nwan ti;
Dityok nwan ti i ba,
ba yya i ka̱sa ka kyang a a cat i
da̱ni di ban yya Tazwa ni.
Za ryi kyang a zi ni ya ka̱pfun ni.
Za tssu a̱ka̱tuk u zi na̱ yya mi ni,
da̱ni di zin yya ba̱nyet ba a̱ za ywap ni.
Ryok za tyyi a a̱ka̱tuk ka̱me ba
i za tun an bvak Ka̱ta̱nyrang.’
“Ki yi bring ba̱nyet ba a̱ ya ywap a npfwa ni, a̱mi A̱tyyi nyin nu a̱ shyi Tazwa ka ni na̱ ma̱ nin ya bring.
Ma ki yi rak bring ba̱nyet ba a̱ ya ywap ni, a̱mi A̱tyyi nyin nu Tazwa ka na̱ ma̱ nin dak bring a̱ka̱tuk u yi ka̱n yya ni.”
Yya a̱zumi
“Ki yi yya a̱zumi, yi ryok shyik a̱ssi nyin na n cong ba; a̱mi ba̱nyet raai ba̱nyet ba ba nan yya; ba na shyik a̱ssi mba na, a̱ ga tyyei ba̱nyet ka̱sak ka ban yya a̱zumi ni. Ka̱ryong n ya tyyei: ba wa ka̱n san zang mba ji.
Ma ka̱ram ka a nin yya a̱zumi ni, a sso i ya jyi sa̱rei,
ho ba̱nyet a̱ bu bvwo da̱ a yya a̱zumi, se A̱tyyi nwan nu a̱ shyi Tazwa i nrang ni nu a̱ ni bvwo. A̱tyyi nwan nu a̱ cyang kyang a a yya i nrang a ni a̱ ni na̱ ryi zang nwan ji.”
Tung zwa Tazwa
“Yi ryok ya tung zwa kyi i ka̱sa ba, ka̱bvwa ka shushwap bu nkyang ka̱byen ba nin za ni, ko ba̱tang a̱ yyi.
Ma yi ya tung zwa Tazwa, ka̱bvwa ka shushwap bu nkyang ka̱byen ban cong ni ba, di ba̱tang ba ni yyi ni ba.
Rot ka̱bvwa ka zwa nwan ji zin shyi ni, ka̱ yemi rya nwan na ku ma̱n shyi.”
“Assi njit a a̱ ryi di fitila ni. Ki a̱ssi nwan na a̱ cyang ansham, rwam nwan na ma̱ ni sai di ka̱bvwa sai ni.
Ma ki a̱ssi na a̱ cyang ba, rwam a ma̱ ni naat ba̱gbyik. Rot a̱mi ki fitila nwan ji ryi gbyik, rwam nwan na ni ryi gbyik a̱ka̱tuk ryi!”
Tssup Ka̱za bu byyi zwa
“A̱yin a̱n shyi a̱ ni maai yya dikwwa ba̱tyyi na̱sa na̱hwa ba. Ko na̱ rak a̱ntyok ka̱ryi a̱yring a̱ tssup a̱yring, ko meyang na̱ yya a̱yring dira̱ntong a̱ tyong a̱yring u. A̱yin a̱n maai a̱ yya Ka̱za bu zwa dikwwa bu ka̱ram ka̱yring ba.
“Nkpa n ya tyyei: yi ryok dam kyang a yi ni ya ko yi sswa i gi yet ba̱cet i ba, ko ba̱tro ba yi ni shya n kup rwam ni. Sucet nyin na ran kyangya na baa? Ki ndwam nyin na ran ba̱tro ba baa?
Yi cyang na̱non na a̱ ka naat i: ba tssup zwa ba, di ba na yya yak a̱ tyyi a a̱ngban ba. A̱tyyi nyin nu a̱ shyi nTazwa ni a̱mi a̱ ba̱ tssung. Yi ran na̱non na baa?
A̱nyan a̱huhwa nu na̱ ni tyyi na̱n ya brang a̱rya nu na?
“A̱huhwa ba̱tro nu a̱ yet a̱nying a̱nzan? Yi cyang ka̱sak ka nkpyat na̱kon ka̱yit a nan dai ni. Na yya pfong ba, di na ya cat ba̱tro ba.
Ma n ya tyyei, ko Solomon bu zwa nu ji a̱ yin byyi na̱sham ba̱tro di nkpyat a ni ni ba.
Ka̱za a̱mi mbvak nka a̱ jyi ba̱pyyi ba zi cyang ni, ba̱nying ba a̱ ni ta̱kyem ka̱pfun, ka̱ntson ba cak a̱ tyyi an dong ni, ba̱lle nyin o, ba̱nyet cincong ka̱ryong! Tyyi rya na ya zzak o?
Rot a̱mi ryok nwa a̱huhwa yya, ‘Ke n ni n shya kyangya ko kyang sswa ko kyang a n nin kup ni.’
(Taka̱i a̱huhwa na ni a̱mi ba̱nyet cyi Ka̱za ba ba yya kozan ka̱ram.) A̱tyyi nyin nu a̱ shyi Tazwa ka ni a̱ bvwo yi cat nkyang ani sa̱rei.
Seko yi yen yet ka̱son cat Dityok Ka̱za ti bu a̱tsatsak yya nka nu; nka meyang ka ma̱n ya brang kpikpit nkyang ani.
Rot a̱mi ryok sook a̱huhwa ka̱ntson ba, ka̱ntson a̱ ni cam diccu nka. Kyang a nwa ka̱pfun ni n maai ka̱bvung nom ka.”
Yi ryok yya ba̱yaan shirya
“Yi ryok yya ba̱yanyet shirya ba, ho Ka̱za a̱ ma̱ bu ya yya shirya,
rot ka̱sak ka an yya ba̱yanyet shirya ji ni, a̱mi Ka̱za ka ma̱ ni na̱ yya mi; mudu na a maai ba̱yanyet i ni, nkpa a̱mi Ka̱za ka ma̱ ni na̱ maai i.
Ba̱ a̱nzan a̱n byyi an cyang bu ka̱bacincong kyang ka a̱ shyi i dissi a̱wumba nwan ni, da̱ nwan ba cyang dikum ti shyi i dissi nwan ti ni ba.
A ni yya ni n hywa da̱ a̱wumba nwan nu, ‘Ryok n na̱ tun ka̱bankyang ka a̱ na̱ kpa dissi nwan ti ni,’ nwan nu wu hwrang bu dikum i dissi nwan ti?
Ha̱ba̱! A̱ntyok raai ba̱nyet, yen tun dikum ti shyi i dissi nwan ti ni, i si wa bvwa n shya cyang a ba̱zizrak kyang a shyi i dissi a̱wumba nwan ti ni sin ku tun ni.
“Ryok krok na̱bvwu nkyang Ka̱za ba, ba ni brak a̱za̱ nwan. Ryok krok ba̱la̱de na̱sham nkyang ba, ba ni brak a̱ na̱ shai-shai a̱ seyak.”
Yi naai, i cat, i tsot ka̱bvwa ka
“Yi naai, ba ni ya ryi; yi cat, yi ni shya; yi tsot ka̱bvwa ka, ba ni ya yrang i.
A̱yin nu a̱ naai ni ba ni ku ryi; a̱yin nu a̱ ma̱n cat i a̱ ni shya, da̱ a̱yin nu a̱ tsot ka̱bvwa ka ni ba ni ku yrang i.
A̱nyan a̱mi ka̱yat nyin ki ka̱won nu a̱ ku zzim kyangya na̱ sook kpang a̱ ka̱ ryi?
Ki a̱nyan ka̱won nu ka ni ku zzim hwon na̱ pyyem ryik a̱ ka̱ ryi?
Ki nyin ba̱ka̱tuk ba̱nyet bvwo wwat na̱won nyin a̱tsatsak nkyang, ba̱lle A̱tyyi nyin nu a̱ shyi Tazwa ni, a̱ ni cong ni a̱ wi wrak ba̱nyet ba a̱ ku naai ni a̱tsatsak za̱nang?
“Kyang a a cat ba̱nyet a̱ na̱ yya mi ni, nkpa a ma̱ ni ba̱ yya mi. Nkpa a̱mi yet Truwang Musa ji bu zzek ba̱nyet tyyei ba̱ryat Ka̱za na.”
“Yi hyok ka̱bacincong ka̱nu gyeng ka, rot ka̱nu gyeng ka cong ka̱ryi dikwu ka ni a̱ shii ka̱ngat, ryen na ncong ni bvwa dikwu ba. Ba̱nyet ba a̱ kok ryen iya ni a̱ shii ka̱tswa.
Ryen na cong di ba̱nyet ba ka̱ryi sucet ka ni yet ka̱bahuhweyak nkpa, di ka̱nu gyeng ka a̱ nwai i ka yet a̱gba̱dang ba. Ba̱nyet ba a̱ kpo kok ni a̱ shii ka̱tswa ba.”
Ka̱kon bu disum nka
“Yi ta̱rwam bu ba̱nyet bvei diraa i diyrek Ka̱za. Ba ni nyyai a̱ ba da̱ nyin di bvon-tsaap ni, ma ka̱yat ndya mba ka a̱ yet na̱nying na̱bvwu a̱yit.
Yi ni ba̱ bvwo i ka̱cyet mba ka. Ba a̱yin nu a̱ ka̱n kpyei a̱lemu i ka̱jyim ni, da̱ a̱yin na̱ ka̱n kpyei disum a̱bvap i ka̱kwo ba.
Ka̱kon ka a̱ shyi bu lafiya nka ni a̱ na sak a̱zizrak disum, ma ka̱kon ka a̱ sang lafiya ni a̱ na sak a̱ka̱tuk disum.
Ka̱kon ka a̱ shyi bu lafiya nka ni a̱ maai a̱n sak a̱ka̱tuk disum ba, di ka̱kon ka a̱ sang lafiya ni a̱n maai a̱ sak a̱zizrak disum ba.
Ka̱kon ka a̱ byyi a̱zizrak disum ni ba, ba na ka̱ tyyak a̱ kprup a̱ tyyi a̱n dong.
Rot a̱mi yi ni bvwo ba̱nyet bvei diraa di ba yet ba̱nyet tyyei ba̱ryat Ka̱za i ryen ka̱cyet mba na.”
N ya bvwo ba
“Ba koyan nu a̱n yei ‘A̱gwam, A̱gwam’ ni a̱mi a̱ ni nwa Dityok Tazwa ti ba, se bu ba̱nyet ba a̱ yya kyang a A̱tyyi nzuk u a̱ shyi Tazwa ka ni na̱ cat da̱ mba ni.
Ka̱tuk iya a̱ bai, ba̱nyet ba̱gingang a̱ bu hywa da̱ nzuk, ‘A̱gwam, A̱gwam, i diyrek nwan zi yin tyyei ba̱ryat Ka̱za ba, i nyying a̱ka̱tuk tswa, i yya nkyang ka̱hat sa̱rei i diyrek nwan.’
Nzuk n ma̱n hywa da̱ mba, ‘N ya bvwo ba, yi drok kyi n wwon, ba̱nyet a̱ka̱tukyya.’ ”
Ba̱nyet dinok ba̱hwa
Yesu a̱ bo ya ka̱son a̱ hywa da̱ mba, “A̱yin nu a̱ ssang ba̱ryat nzuk ba a̱ tyei ni a̱ ryi di a̱ntyok a̱za̱ncyi nu a̱ nok ka̱ryi nu tazwa nhwang ni.
Ka̱ram ka za zin bvwa ni, ba̱shekwot a̱ tyyi a̱ hywaai ncen, wun i hywap di cet, ma ka̱ryi ka a̱ tyyi tintying ba, rot ba ka̱ tuk tazwa nhwang.
“Ma a̱yin nu a̱ ssang ba̱ryat nzuk ba a̱ zzwam ni a̱ ryi da̱ a̱bvwon a̱yin nu a̱ tuk ka̱ryi nu ka tazwa jijak ni.
Ka̱ram ka za zin bvwa ni, ba̱shekwot a̱ tyyi a̱ hywaai ncen, wun i nwa hywap di cet, ka̱ryi ka a̱ trip a̱ kpa a̱ka̱tuk dikpak!”
Cet Yesu na
Ka̱ram ka Yesu na̱n tyak ba̱ryat nu ba ni, ka̱tswa ba̱nyet ka a̱ nwa yya ka̱hat taka̱i zzek a na̱ zzek i.
Zzek nu na yin bvwon bu nying ba̱malam Truwang mba na, rot Yesu a̱ yin zzek bu cet.
Yesu a̱ creng a̱ntyok gbap
Yesu na̱ bu kyrek nyyai a̱za̱ a̱gut u, ka̱tswa ba̱nyet ka a̱ brak a̱ ku tssup.
A̱ntyok a̱yaan a̱ nyyai a̱ ba bu gbap a̱ bu ta̱gbok a̱ hywa di Yesu, “Malam, ki a shim n creng, a ryi n creng.”
Yesu a̱ neyak bvak a̱n ku byram a̱ hywa, “N shim a creng.” Bu i ka̱baram gbap a i creng sa̱rei i ku wwon.
Yesu a̱ hywa da̱ nu, “To, kula, n cat a tyyei a̱yin ba; nat si tyyei gado Ka̱za na̱ na̱ cyang, wwon a wrak ka-kyang da̱ni Musa na̱ hywa ni, koyan a̱ ga bvwo ba na̱ creng.”
Yesu a̱ creng a̱kwwa Kaptin nsoja Rom
Yesu na̱ bu nwa Ka̱fa̱rna̱hum, kaptin nsoja Rom a̱yaan a̱ ku naai a̱ cat na̱ ku brang.
Yesu a̱ hywa, “N bai n bu ku creng.”
A̱tuba a̱ywu a̱ hywa, “Kaai, A̱ntyok Ka̱ryi, n maai a sak tak ka̱ryi nzuk ba. Ki a hywa-hywa a̱kwwa nzuk u a̱ ni creng.
Nzuk ma n byyi ba̱nyet ba a̱ shyi a̱zanson nzuk ni, n byyi nsoja na ma̱ n tssup ni. Ki n kam a̱ntyen a̱ni n hywa, ‘Ba kyi,’ na̱ ba, ki n hywa da̱ a̱yanyet ‘Nat,’ na̱ nat. Ki n ma̱n hywa da̱ a̱kwwa nzuk, ‘Yya ni,’ na̱ yya.”
Yesu na̱ bu hok ba̱ryat nu ba, a̱ yya ka̱hat a̱ hywa di ba̱nyet ba a̱ ku tssup ni, “N ya tyyei ka̱ryong, n ka̱n dyi a̱yin i ka̱byen Isreila na̱ byyi ntyyi rya da̱ a̱tuba a̱ni ni ba.
Nkpa n ya tyyei: ba̱nyet ba̱gingang a̱ ni hyok nyyai dityin, ba̱yanyet nyyai a̱jenshring a̱ bu swrang a̱ ya a̱ sswa i Dityok Tazwa ti bu Ibrahim bu Ishaku bu Yakubu.
Ma ba̱nyet ba a̱ wa myim nwa i Dityok ti ni, mba ba wa ni nyying a̱ tyyi a̱ta̱sa an dyin, ka̱ yemi ba nin dywei mbvak a̱ ta̱sang.”
Yesu a̱ hywa di Kaptin nu, “Nat ka̱ryi! Kyang a an wrak ka̱ryong ni ba ni na̱ yya mi.”
Bu ka̱ram iya a̱kwwa Kaptin nu a̱ creng.
Yesu a̱ creng ba̱nyet ba̱gingang
Yesu a̱ nwa a gbang Bitut a̱ si shya a̱kwo a̱ra̱mbyring Bitut u na̱ myyi bu ba̱soza.
Yesu a̱ byram bvak nu na, ba̱soza ba a̱ tyak, na̱ ta̱za a̱ cat Yesu kyangya.
Ka̱jenshring ka ka bu yya, ba cong bu ba̱nyet ba a̱ yin byyi a̱ka̱tuk tswa ni ba̱gingang, na̱ bu ba̱ nyying tswa ji di ba̱ryat, a̱ bo creng ba̱nyet nhywu ba sa̱rei.
Ku cong ba ba̱cicrak bu kyang a a̱ntyok tyyei ba̱ryat Ka̱za nu ba yin yei Ishaya nu na̱ yin dyat ni, a̱ hywa, “Nu diccu nu a̱ tun digugwak njit ti, a̱ cot nhywu njit a.”
Ba̱nyet cat tssup Yesu
Yesu na̱ bu ryi ba̱nyet ba ba tung ba̱gingang, na̱ tun na̱won pfong nu na ba byyek a̱ nat a̱ma̱nyyi kei ba̱shekwot ka.
Malam Truwang a̱yaan a̱ nyyai a̱ bu hywa da̱ nu, “Malam, koke a naat n ni na̱ tssup.”
Yesu a̱ hywa da nu, “Na̱bvwu a̱yit a̱ byyi a̱bvong, na̱non a̱ byyi na̱sa kwai mba, ma Ka̱won A̱neywu a̱ byyi ka̱bvwa tyyi diccu ba.”
A̱yanyet meyang ka̱yat na̱won pfong ka a̱ ma̱ nyyai a̱ bu hywa di Yesu, “A̱ntyok ka̱ryi, yen dyok n nat n si nyat a̱tyyi nzuk u n ba.”
Yesu a̱ hywa da̱ nu, “N tssup! Ryok ba̱nyet ba a̱ byyi nkom a ni a̱ nyyak nkom mba na.”
Yesu a̱ sseng da̱ a̱ka̱tuk wun
Yesu a̱ nwa a̱ swrang a kpongo nu, na̱won pfong nu na a̱ nwa ba̱ nu.
Ka̱ram ba̱cincong a̱ka̱tuk nwun a̱ hywwak tazwa kei ka, kpongo nu a̱ nwa jim, ba̱shekwot ba ba tang a̱ nwai, na̱ cat bu ta̱yut, ma Yesu na̱ shyi nda.
Na̱won pfong nu na a̱ nat a̱ si ku shyek, a̱ hywa da̱ nu, “A̱gwam Yesu, za san; zi ni kwi!”
Yesu a̱ hywa da̱ mba, “A̱nzan a̱ ya ba taka̱i ka̱wun ani? Yi sang ntyyi ndya a̱mi e?” A̱ si ta̱za a̱ kam wun na bu ba̱shekwot ba, ba brek a̱ sseng nyong.
Koyan a̱ yya ka̱hat a̱ yya, “A̱nzan taka̱i a̱yin a̱nunini, hat wun bu ba̱shekwot a̱ ku pfong?”
Yesu a̱ creng ba̱nyet a̱ka̱tuk tswa i ka̱nkrang Gadarawa
Yesu na̱ bu byyek kei ba̱shekwot ti a̱ nwa i ka̱byen Gadarawa ka a̱ mon bu ba̱nyet ba̱hwa, ba yin byyi a̱ka̱tuk tswa ba wruk nyyai ka̱bvwa nyyak ba̱nyet. Ba yin shyit hat ba̱nyet a̱ tyong hywei ryen iya.
Bu hyok Yesu na ba krok nkun a̱ hywa, “A̱nzan a cat da̱ njit, nwan Ka̱won Ka̱za? A ba kyi i gi za nyyek nyyai ka̱ram ka ka ka̱n yya baa?”
a̱ka̱tuk tswa nu a̱ naai Yesu i hywa, “Ki a ni za nyying, a za ryok zi nat si nwa ba̱la̱de yaan ni.”
Yesu a̱ hywa, “Yi nat!” Ba nat a̱ si nwa ba̱la̱de ba. Sa̱rei ba̱la̱de ba a̱ krok ncyi a̱ si kyrek a̱gut u a̱ si nwa i kei ti a̱ kwi sa̱rei.
Ba̱nyet ba a̱ shyi i tsaai ba̱la̱de ba ni a̱ tyong a̱ nat ka̱yat ka̱nkrang a̱ si tyyei kyang a ba̱ nyying ni. A̱ bo tyyei kyang a tyyi ba̱nyet byyi a̱ka̱tuk tswa ba ni.
Rot a̱mi sa̱rei ba̱nyet ka̱nkrang ba a̱ gbit a̱ nat di Yesu. Ba si ku shya a̱ ku naai na̱ wruk a̱ ba̱ wwon ka̱nkrang mba ka.
Yesu a̱ creng a̱ntyok ta̱ruk nkap
Yesu a̱ brek a̱ nwa kpongo nu a̱ byyek a̱ nat ka̱ma̱nyyi ka̱nkrang nu ka.
Ba̱yanyet a̱ cot a̱yanyet na̱ myyi tazwa a̱ngbrak a̱ ba mi di Yesu. A̱tuba a̱ywu a̱ yin yya hywu ta̱ruk nkap. Yesu na̱ bu ryi ntyyi rya ba̱nyet iya, a̱ hywa da̱ a̱ntyok ta̱ruk nkap u, “Ka̱won nzuk, tyyi rya nwan yring. Ba na̱ tssu a̱ka̱tukyya nwan nu.”
To, ba̱malam Truwang ba̱yaan ba shyi ka̱rek ka ni, ba ya hywuk a̱ hywa, “A̱yin a̱ni a̱ ya breng ba̱cicrak bu Ka̱za.”
Yesu a̱ bvwo kyang a ba hwa ni, a̱ ba̱ zzim a̱ hywa, “A̱nzan a̱ ya ba da̱ a̱ka̱tuk a̱huhwa a̱ni?
A̱nzan a̱ wa yet a̱hyom u, ba hywa da̱ a̱yin, ‘Ba na̱ tssu a̱ka̱tukyya nwan nu o?’ ki ba hywa da̱ nu, ‘Ta̱za cong?’
N ya tyyei a̱mi ka̱sak ka nzuk Ka̱won A̱neywu n byyi cet n tssu a̱ka̱tukyya i ka̱sa kani ni.” A̱ si hywa da̱ a̱ntyok ta̱ruk nkap u, “Ta̱za, gut a̱ngbrak nwan nu i sook nat ka̱ryi.”
A̱tuba a̱ywu a̱ ta̱za a̱ nat ka̱ryi.
Ba̱nyet ba ba bu ryi, ka̱wun a̱ ba̱ pyyem, ba dyep Ka̱za mi ka̱sak ka kan wrak ba̱nyet taka̱i cet nani ni.
Yesu a̱ yei Matta
Yesu na̱ drok ka̱ yemi a̱ cong a̱ si ryi a̱ntyok ssang diga̱ndu a̱yaan, ba yin ku yei Matta, na̱ swat ka̱rek mpfong nu ka. Yesu a̱ hywa da̱ nu, “N tssup.”
Matta a̱ ta̱za a̱ brak a̱ rot a̱ tssup Yesu.
Yesu na̱ si swrang gbang Matta ka a̱ shyi i ya kyangya, ba̱nyet ssang diga̱ndu ba̱yaan bu ba̱nyet a̱ka̱tukyya a̱ gbit a̱ bu nwa ya na bu Yesu bu na̱won pfong nu na.
Ba̱nyet Farisa a̱yaan a̱ ryi nkyang iya a̱ zzim na̱won pfong nu na a̱ hywa, “A̱nzan a̱n byyi a̱ntyok ka̱ryi nyin nu na̱n za bu ba̱nyet ssang diga̱ndu nta̱mak bu ba̱ka̱tuk ba̱nyet?”
Yesu a̱ ba̱ hok a̱ hywa da̱ mba, “Ba̱nyet ba a̱ swat zizrak ni a̱ cat a̱ntyok dikan ba, seko ba̱nyet nhywu.
Yi nat si cyang ba̱ryat Ka̱za ba i gi bvwo kyang a n byyi ban hywa, ‘N cat ba̱hyum ba, se a̱ntyok pfong dizot.’ Ba nzuk a yet nying bu yei ba̱nyet ba a̱ maai ba̱nyet i ba, se ba̱nyet ba ba rak a̱ wwon ni.”
Ba̱ryat yya a̱zumi
Nom yaan na̱won pfong Yohana A̱yya Baptisma a̱ nyyai a̱ ba di Yesu a̱ bu ku zzim a̱ hywa, “Njit bu ba̱nyet Farisa na zi yya a̱zumi, ma a̱nzan a̱n byyi na̱won pfong nwan na ban wi yya na?”
Yesu a̱ hywa da̱ mba, “Yi hwa di ba̱nyet ba a̱ shyi ka̱bvwa song nyreng ni a̱ ni shyi bu byyan rya a̱ nat ka̱nu ka̱ kwot o? Ku ni myim ba. Ma ka̱ram a̱n shyi a̱ bai ba ni yen drok bu a̱ntyok nyreng u. Ka̱ram iya a̱mi ba si nin yya a̱zumi nu.
“A̱yin a̱n sook a̱hwai nwwang a̱tro a̱n tywei dibvong a̱kukwo a̱tro ba, se na̱ wa kut-kut, wwon dibvong ti i sin seyak nta̱mak.
Da̱ a̱yin na̱ nin sook a̱hwai nkwwa a̱ krok a a̱gugwak dong ba. Ki a̱ yya a̱mi, a̱gugwak dong u a̱ ni ta̱kyak, nkwwa na i tyong weyang. Seko ba tyyi a̱hwai nkwwa a a̱hwai dong, a ryi di nkwwa na di dong a kyang yring ni byyan ba.”
Yesu a̱ shyek ka̱won a̱gba̱dang ba̱nyet Yahuda
Yesu na̱ shyi i ba̱ryat ba, a̱yanyet ka̱yat ba̱cecet ba̱nyet Yahuda a̱ nyyai a̱ bu ta̱gbok a̱ hywa da̱ nu, “Ka̱won ka̱neyang nzuk a̱ kwu ba̱nyying, ma ki a ba bu ka̱ sak mbvak ka ni shyek.”
Yesu a̱ ta̱za a̱ ku tssup nta̱mak bu na̱won pfong nu na.
A̱ yin hywa ka̱tak mpfwa, “Ki n shya ba̱ a̱tro nu nu n byram n ni creng.”
Yesu a̱ brak a̱ ku ryi a̱ hywa da̱ nu, “Tyyi rya nwan yring ka̱won nzuk, ntyyi rya nwan na na̱ creng.” Bu ka̱baram iya a̱mbyring a̱ywu a̱ hok na̱ creng.
Yesu na̱ bu nwa ka̱ryi a̱gba̱dang ba̱nyet Yahuda ka a̱ si shya ba̱nyet tyap a̱gba ba bu kpikpit ba̱nyet a ba tyyi ba̱tai bu ka̱nak.
Na̱ hywa da̱ mba, “Yi wruk sa̱rei nyin. Ka̱baneyang ka a̱ kwu ba, ka shyi nda a̱mi.”
Ba nwa ku mai sa̱rei mba.
Ba̱nyet ba ba bu wruk a̱ tyak, Yesu a̱ nwa i bat a ka̱baneyang ka ka yin shyi ni, a̱ si ka̱ pyyem mbvak ka ta̱za.
Nkhang a i si tyak sa̱rei ka̱byen ka.
Yesu a̱ creng ba̱nyet a̱tutwan ba̱hwa
Yesu na̱ bu drok ka̱ yemi a̱ naat, ba̱nyet a̱tutwan ba̱hwa a̱ ku tssup a̱ ku yei ba̱ ntazwa a̱ yya, “Yesu Ka̱mbvon Dawuda, hok dizot njit.”
Yesu na̱ bu nwa ka̱ryi ka̱yaan, ba̱nyet a̱tutwan iya a̱ nyyai a̱ ba da̱ nu, na̱ bu ba̱ zzim, “Yi shim a ndya nyin, ki n drok n ya creng o?”
Ba hywa, “Zi shim, A̱ntyok Ka̱ryi.”
Yesu a̱ byram a̱ssi mba na a̱ hywa, “Ku ni ryi di shim nyin na ni.”
A̱ssi mba na a̱ yrang. Na̱ ba̱ gbang di cet a̱ hywa, “Yi ryok tyyei a̱yin ba!”
Ma bu drok mba na ba tyyei nkhang Yesu na a̱ tyak ka̱byen ka.
Yesu a̱ creng momom
To, ba̱nyet a̱tutwan ba ba wwut, ba̱yanyet a̱ nyyai ba̱ a̱yanyet a̱ yin dyat ba rot a̱ yin byyi a̱ka̱tuk tswa.
Yesu na̱ bu nyying tswa ji, a̱tuba a̱ywu a̱ nwa ryat. Ba̱nyet ba a̱ yya ka̱hat ba̱t a̱ hywa, “Kai, zi ka̱n dyi taka̱i ani i ka̱byen Isreila ba.”
Ma ba̱nyet Farisa na i hywa, “Nu Yesu a̱ shya cet nyying ba̱ka̱tuk tswa da̱ A̱gwam ba̱ka̱tuk tswa.”
Yesu a̱ hok dizot ba̱nyet
Yesu a̱ nwai na̱nkrang a̱ swrap, a̱cecet ba̱ a̱cwwang. A̱ ba̱ zzek a a̱bat a̱duwa mba na, a̱ yya wa'azi Ka̱sham Ba̱ryat tazwa Dityok Tazwa ti, a̱ bo creng ba̱nyet kozan taka̱i nhywu.
Na̱ cyang ka̱tswa ba̱nyet kani, dizot i ku pyyem rot ba yin dwan di ba byyi a̱ntyok ba̱ brang ba, da̱ni di bvon-tsaap ji sang a̱ntyok a̱tsaai ni,
na̱ hywa di na̱won pfong nu na, “Yak a ri sseng ba̱gingang, ma ba̱nyet yya ba a̱ shii ba.
Yi naai a̱ntyok byyi yak u na̱ ga bvwa ba̱nyet ba̱t, ba bu yya yak nu na a̱ tyak.”
Kam nyreng
Yesu a̱ bu drok ka̱ yemi, a̱ nat ka̱byen Yahudiya, a̱ byyek ncen Urdun na. Ba̱nyet ba̱gingang a̱ bo tung, na̱ nwa ba̱ zzek da̱ni na̱ nan yya ni.
Ba̱nyet Farisa a̱yaan a̱ nyyai a̱ ba da̱ nu, a̱ cat ku tssem. Ba hywa da̱ nu, “Da̱ni da̱ a̱n bvwo digado njit ti ni, ku myyim a̱yin a̱ nyying a̱mbyring nu o?”
Yesu a̱ ma̱ ba̱ zzim, “Musa a̱ yin hywa di yi yya ni?”
Ba hywa, “Musa a̱ yin wwon ba wrak a̱ra̱mbyring u kpa a̱ ku nying na̱ nat.”
Ma nyyai ka̱ram ka Ka̱za ka yin yya ka̱sa ka ni, ba hywa, ‘Ka̱za a̱ ba̱ yya ba̱ mba ba̱hwa, a̱ra̱ntyok ba̱ a̱ra̱mbyring.
Nkpa a̱n byyi a̱ra̱ntyok na̱ nin wwon a̱tyyi nu ba̱ a̱naa nu a̱ brak a̱ bu ya ta̱maat ba̱ a̱mbyring nu.
Ba tyyi bu kyang yring.’ Ba bo yet ba̱nyet ba̱hwa ba, se a̱tuba yring.
Kyang a Ka̱za mbvak nka ka mon ni da̱ a̱yin a̱ ryok kpo wop ba.”
Ba brek a̱ nat ka̱ryi, na̱won pfong nu na a̱ ku zzim na̱ bo ba̱ kok ba̱ryat nyreng ba.
Yesu a̱ hywa da̱ mba, “A̱yin nu a̱ nying a̱mbyring nu a̱ bo bvwa a̱yaan ni a̱ yet a̱ntyok kan a̱naan ba̱ a̱mbyring a̱hwai u na̱ bvwa ni.
A̱mi meyang a̱ra̱mbyring u a̱ tyong a̱ nat nyreng hwai i a̱ yet a̱mbyring kan a̱naan ba̱ a̱ntyok a̱hwai u.”
Yesu a̱ pfwa a̱cwwang na̱mawon nda
Ba̱yanyet a̱ ba bu na̱mawon di Yesu na̱ ba̱ pfwa nda, ma na̱won pfong Yesu na a̱ bun ba̱ nying.
Yesu a̱ ba̱ ryi a̱ hok diryen, a̱ hywa di na̱won pfong a, “Yi ryok n nying na̱mawon na ba da̱ nzuk a ba, rot Dityok Ka̱za ti yet ti nyyi ntaka̱i mba na.
Se yi bvwo, a̱yin nu a̱ ni san Dityok Ka̱za di ka̱bawon ni ba, a̱ ni maai ta̱ nwa ba.”
Wwon a̱ si yei na̱mawon na na ba da̱ nu, na̱ bu ba̱ krum ba̱ yayring a̱ ba̱ pfwa nda sa̱rei mba.
A̱ntyok nzwa a̱ ba di Yesu
Yesu a̱ bo bu drok a̱ naat, a̱ntyok a̱yaan a̱ hyok ncyi a̱ bu ta̱gbok a̱ta̱ssi nu, a̱ hywa da̱ nu, “A̱tsatsak Malam, a̱nzan n ni yya n ni shya sucet wi tyak?”
Yesu a̱ hywa da̱ nu, “A̱nzan a̱n byyi a ni n yei a̱tsatsak a̱yin? Ka̱za ba̱diyin nka a̱ yet a̱tsatsak.
A bvwo nkyang a Ka̱za ka ya tyyei ni: ‘Ryok hywat a̱yin ba; ryok yet a̱kan-a̱naan ba; ryok zzing tsang ba; ryok bvei diraa ba; ryok bvuk ba̱nyet ba; tyong a̱tyyi nwan ba̱ a̱naa nwan.’ ”
A̱ntyok a̱ywu a̱ hywa, “Malam, nkyang iya, n na̱ yya sa̱rei nyyai n yet ka̱seyang.”
Yesu a̱ ku cyang a̱ hok dizot nu, a̱ hywa da̱ nu, “A bvat bi kyang yring. Nat si zzap sa̱rei zwa nwan ji i ka ba̱nyet dizot krum ji i gi ya tung zwa Tazwa; wwon i ba i n tssup.”
A̱ntyok a̱ywu na̱ bu hok a̱mi, rya nu na i byyan, na̱ brek a̱ bu shyik a̱ssi, a̱ brak a̱ rot, rot a̱ yet a̱ntyok nzwa.
Yesu a̱ brek a̱ bu cyang na̱won pfong nu na, a̱ hywa da̱ mba, “Ku ni bvwa dikwu ba̱gingang a̱ntyok nzwa a̱ nwa Dityok Ka̱za.”
Na̱won pfong nu na ba bu hok a̱mi, ndya mba na i tyyi ba̱ bibyek. Yesu a̱ ya ka̱son a̱ hywa da̱ mba, “Na̱won nzuk, nwa Dityok Ka̱za yet a̱hyom ba.
Ku ni yet a̱hyom a̱ rakumi a̱ nwa an dan ka̱yrwa di a̱ntyok nzwa a̱ nwa Dityok Ka̱za.”
Na̱won pfong nu na a̱ bo nwa yya ka̱hat, a̱ nwa ya zzim a̱ yya, “To, a̱nyan a̱ ni maai?”
Yesu a̱ ba̱ cyang a̱ hywa da̱ mba, “A̱neywu a̱ ni maai ba; ma kozan kyang a̱ yet a̱hyom di Ka̱za. A̱neywu a̱ maai yya kyang ba; ma Ka̱za a̱ yya kyang a ka shim yya ni.”
Bitut a̱ shot ka̱nu a̱ hywa, “Njit du wwon kozan kyang i ba na̱ tssup ni hwa?”
Yesu a̱ hywa, “Ee, nkpa n ya tyyei: a̱yin nu a̱ wwon ka̱ryi ko ba̱wumbeyang ko ba̱nap, ko a̱tyyi ko a̱naa, ko na̱won ko na̱byen keyak rot diyrek nzuk bu Ka̱sham Ba̱ryat nzuk ka ni,
a̱ ni sswa ka̱bvung, ma a̱ bo ni shya ba̱gingang: na̱sa, ba̱wumbeyang, ba̱sam bu ba̱nap, ba̱naa, na̱won, bu na̱byen, nta̱mak bu ka̱bvung. Zamani bai a na̱ bo san sucet wi tyak.
Ma a̱kpok ba̱nyet u a̱ kwak ka̱son ba̱nyying i mba a̱ ni brek a̱ ba riryim, wwon ba̱nyet ba a̱ wa shyi riryim kani mba a̱ ni cong a̱ bu kwak ka̱son ka.”
Ba bo drok a̱ sook ryen Urushalima, Yesu na̱ kwak ka̱son ka, na̱won pfong nu na ba ku tssup a̱ yya ka̱hat, kpikpit ba̱nyet a kun tssup bu ndya mba na ba̱ bibyek rot kyang a Yesu na̱ ryat ba̱ mba ni. Yesu a̱ kwwat na̱won pfong nu na a̱za̱ gbang a̱yring a̱ bo ba̱ tyyei kyang a ba̱nyet ba ba naat a̱ si ku yya mi ni.
A̱ hywa da̱ mba, “Zi naat Urushalima naani, ka̱ yemi ba naat a̱ sin pyyem Ka̱won A̱neywu a̱ wrak ba̱cecet ba̱gado Ka̱za bu ba̱malam truwang, ba ka̱ yya sa̱rei na̱kpot a ba byyi a ndya mba ni a̱ tyak. Ba ni ka̱ tyyak shirya dikwu, a̱ si ka̱ sook a̱ wrak ba̱nyet ba a̱ wi yet ba̱nyet Yahuda ni.
Ba̱nyet iya a̱ ma̱n ku sook a̱ ku hyum ba̱ncwwa, a̱ ku tsot a̱ ku yya sa̱rei taka̱i ryihywat a ba bvwo ni. A̱ngbom u ba ku hywat, ma ka̱tuk nom a̱mba̱tat na̱ ta̱za.”
Naai Yakubu bu Yohana
Wwon Yakubu bu Yohana, ba̱hwai Zabadi, a̱ nyyai a̱ ba di Yesu a̱ bu hywa, “Malam, ka a shim zi cat naai kyang da̱ nwan.”
Yesu a̱ hywa, “A̱nzan yi cat n ya yya mi?”
Ba hywa, “Zi cat, ka̱ram ka an wrak swrang i dityok nwan ti ni, zi swrang ba̱ nwan, a̱tuba a̱yring mbvuk yak, a̱yanyet mbvuk myin.”
Yesu a̱ hywa da̱ mba, “Yi si wu bvwo kyang a yi naai ee? Yi ni maai i si sswa ka̱bvung ka ba̱ nzuk o? Ki yi ni maai ba ya yya baptisma nu ba ni n yya mi ni?”
Ba hywa, “Zi ni maai.”
Yesu a̱ hywa da̱ mba, “Yi ni sswa ba̱ nzuk i bu san baptisma a̱yring ba̱ nzuk.
Ma ba̱ryat swrang mbvak yak bu myin a̱ yet ba̱ nzuuk ba, se ba̱nyet ba Ka̱za ka sak ba nin swrang ni.”
Kpikpit na̱won pfong a bi hok ba̱ryat bani a̱ nwa yya diryen bu Yakubu bu Yohana.
Yesu a̱ si bo ba̱ yei ka̱bvwa ka̱yring, a̱ hywa da̱ mba, “Ba̱nyet ba a̱ ya yei ba̱gwam ni a̱ byyi ba̱nyet ba a̱ ba̱ tssup i, ba̱gwam ba a̱ ma̱ ba̱ breng.
Ma a̱mi n nin cat yi ya breng ba. Ka̱ a̱yin a̱ cat digba̱dang ka̱yat nyin, se na̱ ya brak a̱ yet a̱kwwa di kpikpit a.
Ka̱yat nyin, a̱yin nu a̱ ma̱n cat yet a̱kwak ka̱son ni, se na̱ yya kpikpit a dikwwa.
Nzuk Ka̱won A̱neywu, n ba ba̱nyet a̱ n yya dikwwa ba, ma nzuk n yya ba̱nyet dikwwa hat n bu n tyyi sso nzuk, n ga n san ba̱nyet n tun a a̱ka̱tukyya mba.”
Yesu a̱ tat Bartimawat a̱ssi
Ba nyyai a̱ si nwa Yariko, ba̱nyet ba̱gingang a̱ tung. Ka̱ram ka ban wwut Yariko ka ni, a̱ntyok a̱tutwan a̱yaan a̱n shyi ka̱ yemi. Ba ku yei Bartimawat, a̱hwai Timawat, na̱ swat a̱mbeyang a̱zi ryen a̱ shyi naai.
Na̱ bu hok nkhang di Yesu a̱ntyok Nazarat a̱mi a̱ swrap, na̱ yrek diwan, a̱ yei a̱ hywa, “Yesu, ka̱mbvon Dawuda, hok dizot nzuk!”
Ba̱yanyet ba̱gingang a̱ nwa ku tssap di na̱ tyyi nyong. Na̱ si wa yrek diwan nu ansham, a̱ bo yei, a̱ hywa, “Ka̱mbvon Dawuda, hok dizot nzuk!”
Yesu a̱ sseng a̱ hywa, “Yi tyyi na̱ ba kyi.”
Ba hywa da̱ nu, “A̱ na̱ yei. Tyyi rya nwan yring i ta̱za nat.”
Na̱ tun a̱godo nu nu a̱ ta zan a̱ ta̱kwang a̱ nat di Yesu.
Yesu a̱ si ku zzim a̱ hywa, “A̱nzan a cat n na̱ yya mi?”
A̱ntyok a̱tutwan nu a̱ hywa, “N cat a̱ssi nzuk a a̱ yrang.”
Yesu a̱ hywa da̱ nu, “Da̱ nat, rot a wrak ka̱ryong, nkpa n byyi an creng.”
Bu hywa na a̱mi a̱ssi nu na a̱ yrang, na̱ nwa cyang, a̱ brak a̱ tssup Yesu.
Ba̱nyet Urushalima a̱ gwai Yesu
a̱ hywa da̱ mba, “Yi nat ka̱bankrang yaan ni a̱zanson nyin ka. Yi naat si ryi ba rop hwung ka̱janki na ba ka̱n wi wrak i. Yi ka̱ byyik bu n dyi.
Ka̱ a̱yin a̱ ya zzim, ‘A̱nzan a̱n byyi yin yya a̱mi?’ yi hywa, ‘A̱ntyok ka̱ryi nu a̱mi a̱ ka̱ cat, a̱ ni brek da̱ nka ba̱nyying.’ ”
Ba nat a̱ si shya ba rop hwung ka̱janki ka̱nu ka̱ryi a̱yanyet ka̱nu a̱zi ryen, ba nwa byyi ka̱janki ka.
Ba̱yanyet ba sseng a̱ ba̱ zzim, “A̱nzan a̱n byyi yin byyi ka̱janki ka?”
Ba hywa bu ka̱sak ka Yesu na̱ bun ba̱ tyyei ni. Ba ba̱ wwon ba nat bu ka̱janki ka
a̱ ba mi di Yesu, a̱ kruk ba̱godo mba ba a̱n kup a̱za̱ma ka̱janki ka, na̱ wrak a̱n swrang.
Ba̱nyet ba̱gingang a̱ kwut ba̱tro mba bu ba̱godo a̱ trak a̱zi ryen ka Yesu a̱ ga shai a̱ swrap. Ba̱yanyet a̱ bvei a̱pipyyi a̱ kwot a̱zi ryen ka.
Ba̱nyet a̱ gbit a̱ ku tssup a̱ ku tyei “Mahaba̱n!” a̱ ku tang a̱didyep a̱ yya, “Zi dyep Ka̱za! Ka̱za a̱ ku wwon nda, nu a̱yin nu a̱ bai i diyrek A̱gwam Tazwa ni!
Dityok a̱tyyi a̱kwop njit Dawuda ti bai! Ka̱za a̱ ta̱ wwon nda! Zi dyep Ka̱za!”
Yesu a̱ nwa Urushalima, a̱ bo nwa bat Ka̱za na, a̱ cyang nkyang a ba̱sa̱rei, ma ka̱ram iya nom a ku ka̱n beyak, na̱ seyak a̱ nat Baitanya bu ba̱pfong nu ba swak bu ba̱hwa.
Yesu a̱ hywa di ka̱kon a̱bvap ka bo ni sum ba
Ka̱ntson a̱ wo tat ba bvwot nyyai Baitanya, Yesu a̱ hok cihywat.
Na̱ sseng gbang a̱ ryi ka̱kon a̱bvap bu na̱sham a̱pipyyi a̱ teyak a̱ nat dityin nka ti a̱ ryi ki ka byyi disum. Ma na̱ si tat dityin ti a̱ ryi ka̱ yet ba̱pipyyi, rot ka̱ram disum a̱bvap a̱ yemi ba.
Yesu a̱ hywa di ka̱kon a̱bvap ka, “A̱yin a̱n shyi a̱ bo ni ya disum nwan ba.”
Na̱won pfong nu na a̱ hok.
Yesu a̱ tssu bat Ka̱za
Ba bu nwa Urushalima, na̱ si nwa i bat Ka̱za na, a̱ shya ba̱nyet ba shyi yya za ka̱yat bat ka. Na̱ ba̱ nying a̱ wruk i, a̱ yyit tebur ba̱nyet ssek krum ba bu ba̱kprok ba̱nyet zzap ba̱ ta̱nta̱ba̱ra̱ ba a̱ zzwam.
A̱n bvwo ba̱nyet ba cot kyang bu seyak i bat Ka̱za na.
A̱ si bo nwa ba̱ zzek, a̱ hywa, “Ba̱ryat Ka̱za a̱ hywa, ‘Ka̱ryi nzuk a̱ ni yet ka̱ryi a̱duwa ba̱nyet ba̱sa̱rei,’ ma nyin ka̱ brak n yya bvong ba̱tang.”
Ba̱cecet ba̱gado Ka̱za bu ba̱malam truwang ba a̱ hok nkhang nu na, a̱ nwa cat diwat ku hywat, domin ba pfong ka̱wun nu, rot sa̱rei ba̱nyet ba a̱ yya ka̱hat zzek nu ji.
Ka̱jenshring ka bu ba, Yesu bu na̱won pfong nu na a̱ wruk a̱ wwon ka̱nkrang ka.
Ka̱kon a̱bvap ka a̱ kwot
Ba wo mak ka̱bvwa a̱ sook ryen na. Ba si tat a̱ ryi ka̱kon a̱bvap iya Yesu na̱ ku hywa di ka bo ni sum ni ba, ka kwot sa̱rei ba̱ a̱nan na.
Bitut a̱ ka̱ ryi a̱ yring, a̱ hywa di Yesu, “Malam, dyi ka̱kon a̱bvap ka a ku hywa di ka bo ni sum ni ba, ka kwu!”
Yesu a̱ hywa da̱ mba, “Yi ryok bring ba! Ka̱ a̱yin a̱ wrak Ka̱za rya nu na.
Ka̱ shim a̱ hywa di dihwan, ‘Ya wat ta i kei ti ni!’ Ka̱ naai a̱mi di rya yring, a ryi Ka̱za ka hok naai nu na.
Nkpa n ni hywa da̱ nyin, ka̱ram ka yin yya a̱duwa naai kyang ni yin tyyi rya yi ka̱n san kyang a̱ya, yi ryi ba ma̱ ya ryi kyang a yi cat i.
Ki yi ma̱ nwa a̱duwa, yi yem brek si jyi ba̱ a̱yin nu yi ya byyan ba̱ nu ni, A̱tyyi nyin nu a̱ shyi Tazwa ka ni a̱ ga ma̱ hok ansham bring a̱ka̱tukyya nyin nu. [
A̱cecet tazwa dityok Yesu
Ba brek a̱ ba Urushalima na̱ bu nwa bat Ka̱za na a̱ cong. Ba̱cecet ba̱gado Ka̱za ba bu ba̱malam truwang ba bu ba̱nekwo ba a̱ nyyai a̱ ba da̱ nu,
a̱ bu ku zzim, “A̱nzan a yet n yya nkyang a̱ni? A̱nyan a̱ na̱ nang dityok na̱ yya na?”
Yesu a̱ hywa da̱ mba, “N ma̱ ni ya zzim bu kyang yring. Ki yi n tyyei n ma̱ ya tyyei kyang a n yet ni n yya nkyang ani ni.
Yi n tyyei a̱nyan a̱ yi wrak Yohana cet yya baptisma na, Ka̱za ka̱ a̱neywu.”
Ba nwa ya a̱cecet, a̱ cat kyang a ba ni hywa ni. Ba hywa, “Ki zi hywa da̱ ku yin nyyai di Ka̱za, na̱ hywa, ‘A̱nzan a̱n byyi yin dak hok ba̱ryat nu ba?’
Ka̱ zi ma̱n hywa ku yin yet nyyi ba̱neywu, To -- .” (Ba pfong ka̱wun ba̱nyet ba a̱ sseng ka̱ yemi ni rot ba̱nyet ba a̱ yin bvwo Yohana a̱ yet a̱ntyok tyyei ba̱ryat Ka̱za.)
Ba ryin kyang hywa, a̱ hywa da̱ nu, “Zi bvwo ba.”
Yesu a̱ hywa da̱ mba, “N ma̱ ni ya tyyei kyang a n yet n yya nkyang ani ni ba.”
Ba̱nyet keyak nkrum
Yesu a̱ bo nwa ba̱ zzek ka̱yat misalai, a̱ hywa, “A̱yanyet a̱ jyi ka̱byen ba̱lemu nu, a̱ ka̱ krang da̱ a̱guk. A̱ jyi na̱bvwa hywu ba̱lemu na ansham. A̱ si bo tyyi ka̱bvwa tot. A̱ wwon an bvak ba̱nyet keyak nkrum, a̱ drok a̱ nat nkwan.
Ka̱ram kpyei lemu ka a̱ bu yya, na̱ tom a̱kwwa nu di ba̱nyet keyak ba, na̱ bu san disum ti.
Ba̱nyet iya a̱ si ku pyyem a̱ ku tyyi tsot a̱ ku tun mbvak kwot.
Na̱ bo tom a̱kwwa a̱yaan. Ba bo si ku pyyem di tsot sa̱rei diccu ti a̱ ku tyyi nsum ba̱t.
Na̱ bo tom a̱yanyet, ba si ku hywat. A̱mi na̱ bo tssop ba̱kwwa ba̱yaan. Ba ba̱ tsot, a̱ hywaai ba̱yanyet.
Ba̱nyying, a̱ ma bvat ba̱ a̱yanyet a̱yring. Nu a̱ yet ka̱won ka na̱n byyi rya ni. Na̱ ka̱ tom a̱ hywa, ‘N bvwo ba ma̱ naat a̱ si ku san a̱za̱n shok.’
Ma bu hyok nu ba̱nyet keyak ba a̱ rop ka̱nu a̱ hywa, ‘Ka̱won nu ka a̱ yemi a̱ bai. Zi ka̱ hywat i kok digado ti.’
Ba ka̱ pyyem a̱ hywat a̱ ka̱ sook a̱ ta a̱ma a̱guk ka.
“To, a̱nzan yi hwa da̱ a̱ntyok ka̱byen nu a̱ ni yya? A̱ ni ba bu ba̱ hywaai a̱ san ka̱byen ka a̱ wrak ba̱yanyet.
Ashe yi ka̱n twang ba̱ryat Ka̱za bani baa, ka̱sak ka ban hywa,
‘Kpang ji ba̱nyet dinok ba rak i
nji a̱mi ba si sak zi yet ka̱gwut ka.
Nkpa A̱gwam Ka̱za na̱ yya; ku za yet kyang ka̱hat.’ ”
Ba̱cecet ba̱nyet Yahuda ba a̱ hok kyang a na̱ ryat i a̱ maai. Mba a̱mi na̱ ryat a̱ ba̱ kwot i. Ba nwa cat ryen ku pyyem, ma a̱ bo pfong ka̱wun ba̱nyet ka; rot a̱mi ba drok a̱ ku wwon.
Trang diga̱ndu da̱ a̱gwam Rom
Ba tom ba̱nyet Farisa a̱yaan bu ba̱nyet tssup Hirudut ba si zzim Yesu nkyang nzaan a̱ ku tssem.
Ba ma̱ nyyai a̱ ba, a̱ bu hywa da̱ nu, “Malam, zi bvwo a ryat ka̱ryong; a tyong a̱ssi ba̱nyet ba, da̱ nwan pfong ka̱wun a̱yin ba. A zzek nkyang a Ka̱za ka cat ba̱nyet a̱ yya ni di ka̱ryong. Zi cat a za tyyei, ku myyim zi trang diga̱ndu njit ti da̱ a̱gwam Rom? Ku myyim zi trang o, ki zi ryok trang ba?”
Yesu a̱ ryi a̱ bvwong ka̱sak ka ban cat ku tssem a ni. A̱ hywa da̱ mba, “A̱nzan a̱n byyi yin ba n tssem a? Yi ba di krum ji ban trang diga̱ndu ti ni zi yen dyi.”
Ba hywa, “Ba̱nyyi a̱gwam Rom sa̱rei.”
Yesu a̱ hywa, “Yi wrak a̱gwam Rom kyang a yet nnu ni i ma̱ wrak Ka̱za ka̱sak nka.”
Ka̱hat i ba̱ pyyem ba̱gingang.
A̱mbyring u a̱ yreng ba̱wumbeyang a̱tiyring ni
[Ba̱nyet Sadusi a̱ ma̱ yet ba̱nyet Yahuda. Ba zzek da̱ a̱yin a̱ na kwu ba ku nyat, da̱ bo ta̱za ba.] Ba ba di Yesu a̱ bu hywa da̱ nu.
“Malam, Musa a̱ yin za jem i di ka̱ a̱yin a̱ kwu a̱ wwon a̱mbyring na̱ ku byyi ka̱won ba, a̱wumba nu nu a̱ sak a̱mbyring u a̱ ga ku shya byik.
A̱yanyet a̱ yin byyi na̱won a̱tiyring. A̱yekwo ka̱won nu a̱ bvwa a̱mbyring; ma a̱ kwu na̱ ku byin ka̱won ba.
A̱tuba nu a̱ sak a̱za̱ nu ni a̱ ma̱n sak a̱mbyring u, a̱ ma̱n kwu na̱ byin ba. A̱mi meyang a̱mba̱tat u.
Kpikpit a i ma̱ saai a̱mbyring u a̱ kwi hat si tat a̱mba̱tiyring u di ba shya ka̱won ba. A̱ngbom u a̱mbyring u a̱ ma̱n kwu.
To, ka̱tuk ka ba̱nyet ba̱sa̱rei ba nin ta̱za ni a̱nyan a̱ ni yet a̱ntyok a̱mbyring a̱ywu? Ba̱ntyok iya ba̱ mba a̱tiyring a̱ ka̱n ku breng.”
Yesu a̱ hywa da̱ mba, “A̱nzan a̱ ya ba? Kyang ba, se bu wi n tyyi a̱ccu nyin i twang ba̱ryat Ka̱za. Nkpa n byyi yi wai bvwo cet Ka̱za.
Ka̱ram ka ba̱nyet ba nin drok a̱yabyen ni ba ni swat di ba̱pfong Ka̱za ni. A̱ra̱ntyok a̱ ni bvwa a̱mbyring ba, da̱ a̱mbyring na̱ ni yreng ba.
To, da̱ni di ba̱ryat ta̱za ba̱nyet a̱kukwi ni, ki yi bu yring ka̱yat ba̱ryat Ka̱za ka Musa na̱ yin jem ni, ka̱ram ka Musa na̱ yin dyi ka̱hwwong ka ka ya rong a ni, Ka̱za a̱ hywa da̱ nu, ‘Nzuk a̱mi n yet Ka̱za ba̱nyet Ibrahim bu Ishaku bu Yakubu.’
(Zi bvwo ba̱nyet bani a̱ ri shyi bu sucet, rot) zi bvwo a̱ yet Ka̱za nkom ba, se ba̱nyet nsso. Yi ywap ba̱gingang.”
A̱gba̱dang truwang
Malam truwang a̱yaan a̱ yin shyi ka̱bvwa ba̱ryat kani a̱ hok ka̱sak ka Yesu na̱ shim ba̱nyet Sadusi na zzim mba na ansham ni. Na̱ ma̱n zzim Yesu a̱ hywa, “A̱nzan a̱ yet a̱gba̱dang truwang nu Ka̱za ka za ryi ni?”
Yesu a̱ hywa da̱ nu, “Kyang a a cat hok ani ku yem ee? Da̱ hok! ‘Yi rot a̱pfo i hok, nyin Isreila! Ka̱za nka ba̱diyin a̱ yet A̱gwam njit u.
A nin tyyi rya nwan, bu sso nwan, bu pfwa nwan na, i tun sa̱rei cet nwan na, nka̱ gwai.’
A̱mba̱hwa na̱nu a̱ yet: ‘A ni gwai a̱wumba nwan ka̱sak ka an ya gwai ni.’ Kyang yaan i shyi Ka̱za ka cat da̱ njit a̱ ran bu nkyang hwa na ni ba.”
Malam a̱ywu a̱ hywa di Yesu, “Kaai, Malam, n na̱ jyat i! Ka̱ryong a̱mi a hywa, A̱gwam Tazwa ba̱ nu a̱ yet Ka̱za njit ka; zi byyi Ka̱za ka̱yaan ba.
Koyan a̱ ni gwai Ka̱za di rya nu sa̱rei, bu cet a na̱ byyi ni, a̱ si bo gwai ba̱wumbeyang ka̱sak ka na̱ ya gwai ni. Nkyang nhwa na ni ran bvon ji zi hwak i bu nkyang nzaan na zi cong n yya Ka̱za ba̱hyum ba ni.”
Yesu a̱ ryi ka̱sak ka na̱n ku ssip i ansham i, a̱ hywa da̱ nu, “A bvat ba̱ cincong i san Dityok Ka̱za ti.”
Ba bu tyak ba̱ryat mba ba, kpikpit ba̱nyet a i hok, koyan a̱ nwa pfong ka̱wun ba bu zzim Yesu nkyang nzaan.
Yesu a̱ yya ni a̱n yet ka̱mbvon Dawuda?
Ka̱ram ka Yesu na̱n shyi zzek a i bat Ka̱za na ni, a̱ ba̱ zzim a̱ hywa, “A̱nzan a̱n byyi ba̱malam truwang ba ba nan hywa di Kristi a̱ yet ka̱mbvon Dawuda?
Tswa Ka̱za ma yin tyyei Dawuda, na̱ hywa,
‘A̱gwam Tazwa a̱ hywa da̱ A̱gwam nzuk u,
Swrang an bvak yak nzuk a,
Ki Dawuda a̱ ku yei A̱gwam, a̱ bo ni cong ni a̱n yet ka̱mbvon Dawuda?” Ba̱nyet ba̱gingang a̱ yin tung, a̱ hok ansham zzek nu na.
Yesu a̱ kam ba̱malam truwang
Na̱ shyi ba̱ zzek a a̱ hywa da̱ mba, “Yi ta̱rwam bu ba̱malam ba a̱ zzek Truwang ji ni, mba ba̱nyet tssup ba̱cecet ba̱tro, ki ba swrap ka̱nu nkasuwa ba̱nyet a̱ ba̱ byei a̱ myyi ka̱byen a̱ ba̱ kok ntong.
Mba a̱ na tssa a̱cecet na̱bvwa sswak a a̱bat a̱duwa bu na̱bvwa dihywa.
Mba a̱ na bvuk ba̱nyring sang ba̱ntyok, a̱ ssang na̱sa mba na. A̱wwon a̱ si sseng a̱ nwa a̱jinjing a̱duwa. Ka̱za a̱ ni ba̱ nyyek a̱ ra̱u koyan.”
Ka-kyang a̱kukwo a̱mbyring
Yesu na̱ swat a̱mbeyang bat Ka̱za ka shishrek bu ka̱bvwa saai nkrum ka, a̱ cyang ba̱nyet ba wwat ka-kyang na. Ba̱nyet byyi zwa ba̱yaan a̱ kwot krum ba̱gingang.
A̱kukwo a̱mbyring a̱yaan, a̱ byyi a̱ntyok ba, a̱ nyyai a̱ bu ndot kobo. A̱ yin byyi dizot ba̱t.
Yesu a̱ yei na̱won pfong nu na sa̱rei ka̱bvwa ka̱yring, a̱ hywa da̱ mba, “Yi ryi a̱kukwo a̱ra̱mbyring a̱ni. Kyang a na̱ krok ka̱bvwa kwot krum kani ku ra̱u nkyang a kpikpit ba̱nyet a ba wwat i.
Rot ba̱nyet nzwa ba a̱ tun ba̱ cincong ka̱yat a̱ duniya ka ba byyi ni. Ma a̱kukwo a̱ra̱mbyring a̱ni a̱ wrak sa̱rei kyang a na̱ byyi i swat ka̱sa nu ka ni.”
Yesu a̱ tyyei ka̱sak ka ba nin byyan bat Ka̱za na ni
Ka̱ram ka Yesu na̱n wwut i bat Ka̱za na ni, a̱yanyet ka̱yat na̱won pfong nu ka a̱ hywa, “Malam! Kaai! Cyang na̱sham na̱nok ani bu taka̱i nkpang ani!”
Yesu a̱ hywa, “Nom yaan bai, a̱cecet na̱nok ani yi ci-cyang ani ni ba ni na̱ hwwei, di kpang zaan zi bu ni swrang ka̱rek shyi nji ba.”
Ka̱ram ka̱bvung
Na̱ bu si swrang tazwa tsok ka ban yei Zeitun nu ni, ti shyi a̱ta̱ssi bat Ka̱za ka, ba̱nyet Bitut bu Yakubu bu Yohana bu Andrawut a̱ ba di Yesu ka̱nrang.
Ba bu zzim Yesu a̱ hywa, “Nkyang ani a ryat i, a̱nzan ka̱ram na ni i ba? A̱nzan zi ni ryi i gi bvwo ka̱ram ka yya?”
Yesu a̱ hywa da̱ mba, “Yi ta̱rwam a̱yin na̱ bu ya tyyi digrap.
Ba̱nyet ba̱gingang a̱ ni ba i diyrek nzuk a̱ hywa, ‘Nzuk n yet Kristi nu.’ A̱ si tyyi ba̱nyet ba̱gingang digrap.
Yi ni pfong nkhang nzwang, ko shishrek ko gba̱gbang. Yi ryok hok ka̱wun ba, nkyang iya dolet na ni ba, a̱ngbom u a̱ si ba.
Na̱byen a̱ ni kwan bu na̱yaan; a̱tityok a̱ ya yrek ba̱ a̱tityok. Na̱bvwa ba̱gingang i ka̱sa ka a̱ ni kyrim a̱ ta̱ruk. Ba ni yya zong ba̱gingang. Nkyang a ni ryi di ka̱hwa ron mbyin ka̱ssi ni.
“Nyin yi ta̱rwam ba̱t. Ba ni ya kwak a̱ cong i a bat ntwrang. Ba ni ya pyyem a̱ tsot a a̱bat a̱duwa i diyrek nzuk. Ba ni ya kwak a̱ cong i a̱ta̱ssi ba̱cecet ba̱gwam. Yi ni sseng i ba̱ tyyei Ka̱sham Ba̱ryat nzuk ka.
Ma kozan ba̱nyet a̱ ni yen hok Ka̱sham Ba̱ryat nzuk ka ka̱ram ka a̱ si yya.
Ki ba ya pyyem a̱ nat i i bat ntwrang a, yi ryok yya a̱huhwa nkyang a yi ni hywa ni ba. Ki ka̱ram ryat nyin ka a̱ ba, yi ryat kyang a Tswa Ka̱za ji nji ni ryat.
Ba̱yanyet a̱ ni pyyem ba̱wumbeyang mba a̱ wrak ba hywaai. Ba̱tyyi a̱ ni pyyem na̱won mba a̱ wrak ba hywaai, na̱won na̱yaan meyang a̱ ma̱ ni yya a̱mi bu ba̱tyyi mba ba.
Koyan a̱ ni ya rak, rot yi yet ba̱ nzuuk. Ma a̱yin nu a̱ sseng a̱ si tat a̱ngbom u ni, nu a̱ ni kaat.”
Nkyang ka̱wun
“Yi ni ryi a̱ka̱tuk na̱ sseng ka̱rek ka a̱ myyim ni ba, a̱ tyei dishishik. (A̱yin nu a̱ twang i na̱ hok a̱ maai!) To, ba̱nyet ba a̱ shyi Yahudiya ni ba tyong a̱ ban tsitsok.
A̱yin nu a̱ shyi tazwa bat i, na̱ ryok cat kyrek ba ka̱yat ka̱ryi a̱ cat sook kyang ba.
Ka̱tuk iya ka̱bvung a̱ ni tuk ba̱nyring na̱hwa bu ba̱naa zzwa na̱won.
Yi naai Ka̱za nkyang a ni i ryok ba i dikwei ba.
Ka̱bvung ka a̱ ni nwa ka̱ram iya ni ba ka̱n dyi taka̱i iya ba; nyyai Ka̱za kan yya ka̱sa ka hat bu tat ka̱pfun di ba bo ni ryi ba.
Ma A̱gwam Ka̱za a̱ ka̱n ywwai ka̱tswa nom iya, rot ba̱nyet ba na̱ tssa ni. Ka nan dyuk yya a̱mi ba, da ba a̱yin nu a̱ ni kaat ni ba.
“Ka̱ a̱yin a̱ hywa da̱ nyin, ‘Dyi Kristi a̱ nuu ni!’ ko ‘A̱ shyi ka̱yaa ni!’ yi ryok shim ba.
Ba̱yanyet a̱ ni ba a̱ ya yei Kristi ko ba̱nyet tyyei ba̱ryat Ka̱za i diraa. Ba ni yya nkyang ka̱hat ba̱gingang a̱ tyyei cet mba na a̱ ga shya diwat raai ba̱nyet ba a̱ yet ba̱nyyi Ka̱za ni.
Nkpa n ni ya tyyei maani ni yi gi bvwo ka̱sak ka yi nin ya tot i ka̱ram iya a̱ si wa bvwa a̱n ba.”
Bai Ka̱won A̱neywu
“Ki a̱ka̱tuk nom a̱ywu a̱ seyak, nom nwa tyei ryin, di hywan ku bu ni sai ba.
Na̱ta̱ngwat a̱ wwut nyyai ntazwa a̱ bu kwei, a̱cecet na̱bvwa nu ntazwa ka a̱ nwa zun.
Ka̱won A̱neywu a̱ si hyok ka̱yat a̱ninyyan bu a̱gba̱dang cet bu shisham.
A̱ ni tom ba̱pfong Ka̱za ba nwa ka̱sa ka sa̱rei a̱ tung ba̱nyet ba na̱ tssa ba yet ba̱ nu ba ni, sa̱rei a̱zi gba̱gbang -- dityin, a̱jenshring, bu ka̱za bu ka̱tak.”
Yi cam ka̱kon a̱bvap ka
“N cat yi myyam kyang tazwa ka̱kon a̱bvap. Ka̱ram ka yin dyi a̱bvap na̱ trung a̱hwai a̱pipyyi ni yi bvwo dikwei bvat ba̱ cincong i kpa.
A̱mi meyang, ka̱ram ka yin dyi nkyang ani ni, yi bvwo ka̱ram ka a̱ bvat ba̱ cincong.
Yi ryok bring ba. Nkyang ani sa̱rei ni ba, ba̱nyet ba a̱n shyi ba̱nyying i ba ri sso.
Tazwa bu ka̱byen ni tyak, ma ba̱ryat nzuk ba ni tyak ba.”
A̱yin a̱ bvwo ka̱ram ka ba
“Ma a̱yin a̱n shyi a̱ bvwo nom iya ba, di ba̱pfong Ka̱za ba di Ka̱won ka. Se A̱tyyi nu ba̱diyin a̱ bvwo nom a.
Se yi cam ansham rot yi bvwo ka̱ram ka ba.
Ku ryi da̱ a̱ntyok ka̱ryi nu a̱ drok a̱ naat cyet, a̱ yei ba̱kwwa ba sa̱rei ka̱ryi ka koyan na̱ ku tyyi pfong nu. Wwon a̱ si tyyi a̱ntyok tot ka̱ryi nu cam a.
Se yi cam ansham, rot yi bvwo ka̱ram ka a̱ntyok ka̱ryi nu na̱ nin brek ni ba. Shim na̱ ba a̱ jenshring, ko a̱kwop a̱ta̱tuk, ko a̱ta̱ntson, shim na̱ ba a̱shong a̱ntson ma.
Ka̱ ya bvwa n bring, ku myyim na̱ bi shya yi shyi nda ba.
Kyang a n ya tyyei naani nkpa n bo n tyyei koyan: Yi cam ansham!”
Ba rop ka̱nu a̱ ni pyyem Yesu
Ka̱ram iya ba bvat bu nom hwa a̱ nwa dihywa Swrap wwon ji bu dihywa ya burodi sang yisti ji. Ba̱cecet ba̱gado Ka̱za ba bu ba̱malam truwang ba a̱ nwa cat ryen na ba nin pyyem Yesu i ka̱nrang a̱ ku hywat i.
Ba ya tyyei a̱ hywa, “Ki zi rak ba nwa dihywa ji zi si ku pyyem, ku ni tyyi ba̱nyet ba a̱suswak.”
Ba krok Yesu ba̱myyi i Baitanya
Ba̱yanyet ka̱bvwa ka a̱ hok rya ya. A̱ nwa ya zzim, “A̱nzan a̱ yet a̱nyyi byyan ba̱myyi bani?
Ba̱myyi bani a̱ maai ba ba̱ ryap krum pfong nom ncyi tsat a̱ ka ba̱nyet dizot krum ji.” Ba hok rya ya ba̱ nu ba̱gingang.
Yesu a̱ hywa da̱ mba, “Yi ku ryok ba̱shinshwon. Hok a̱nzan yin ku dama? A̱ yya ka̱sham nkyang.
Nyin kozan ka̱tuk yi shyi bu ba̱nyet dizot ba; ka̱ram ka yin cat ba̱ brang ni yi ba̱ brang. Wwon nzuk n shyi ba̱ nyin kozan ka̱tuk ba.
Kyang a na̱ maai yya ni nkpa na̱ yya. A̱ n krok ba̱myyi bani a̱n tot ka̱ram ka ba ni nin nyat i.
N cat yi swat bvwo ko ke i ka̱sa ka ni ban tyyei Ka̱sham Ba̱ryat kani, ba ni tyyei kyang a a̱mbyring a̱ni na̱ yya ni a̱nta̱mak, ba ga yring kyang a na̱ yya ni.”
Yahuda a̱ rop ryap Yesu
Wwon Yahuda Iskariyoti nu, a̱ shyi ka̱yat ba̱pfong swak bu ba̱hwa Yesu ka ni, a̱ drok a̱ nat di ba̱cecet ba̱gado Ka̱za ba, a̱ ga si ba̱ brang ba pyyem Yesu.
A̱ si ryat ba̱ mba, ba gwai ba̱gingang, a̱ ku ryi ka̱nu mba di ba ni ku tan krum. Wwon Yahuda a̱ nwa cat diwat ti na̱ nin wrak Yesu an bvak ba̱nyet Yahuda na ni.
Yesu a̱ ya Swrap wwon bu na̱won pfong nu na
Ka̱tsitsrang nom ka ba nwa dihywa ya burodi sang yisti ji ni, ka̱tuk iya nka ba ryin hwak ba̱truk ba ba ni ya ka̱tuk dihywa Swrap wwon ka ni, na̱won pfong Yesu na a̱ ku zzim a̱ hywa, “Ke a̱mi an cat ba si na̱ jyi nkyangya Swrap wwon nwan na?”
Yesu a̱ tun na̱won pfong na̱hwa a̱ tom, a̱ hywa da̱ mba, “Yi nat ka̱yat ka̱nkrang ka, yi ni mon ba̱ a̱ntyok a̱yaan na̱ ccok ka̱ssung ba̱shekwot. Yi ku tssup
nat ka̱ryi ka na̱ si nwa ni, i hywa da̱ a̱ntyok ka̱ryi nu, ‘Malam a̱ hywa di zi bu na̱ zzim bat a nu bu na̱won pfong nu na ba nin za dihywa Swrap wwon ji ni.’
A̱ ni ya tyyei a̱gba̱dang bat ntazwa nu ba ka̱n jyi ni. Yi nwa i jyi nkyangya na ka̱ yemi.”
Na̱won pfong a a̱ nat a̱ ma̱ si shya kozan kyang ka̱sak ka Yesu na̱n ba̱ tyyei ni; ba jyi nkyangya dihywa na.
Ka̱jenshring ka bu yya Yesu a̱ ba bu ba̱pfong nu ba, ba̱ mba swak bu ba̱hwa.
Ka̱ram ka ban swrang an tebur a̱ shyi ya nkyangya na ni, Yesu a̱ hywa da̱ mba, “N ya tyyei naani, a̱yanyet ka̱yat nyin a̱ cat n pyyem a̱ wrak ba̱gado Ka̱za. Nu a̱mi a̱ ya ba̱ nzuk.”
Ba̱pfong nu ba sa̱rei a̱ sook a̱ka̱tuk a̱huhwa, a̱ nwa ku zzim ba̱ yayring, “N bvwo nzuk ba, ka̱ni?”
Yesu a̱ hywa da̱ mba, “A̱yin nu a̱ shyi bu ka̱yat nyin, swak bu ba̱hwa ba. A̱tuba nu a̱ ssop bvak nu i ryei yring ba̱ nzuk i, nu a̱mi.
Ka̱won A̱neywu a̱ ni kwu ni di ba̱ryat Ka̱za ba ban za tyyei ni, ma a̱yin nu a̱ ku wrak i a̱ ni tyyi kyang kak. Ba da wu wi ku byin da ku ku ran.”
Jibi A̱gwam Yesu
Ka̱ram ka ban shyi ya nkyangya na ni, Yesu a̱ sook dikwang burodi ti a̱ gwai Ka̱za mi a̱ sam a̱ ka ba̱pfong ba, a̱ hywa da̱ mba, “Yi nga; rwam nzuk a̱mi.”
A̱ si bo sook ka̱bandyet ka, a̱ gwai Ka̱za mi, a̱ ba̱ ryi ba sswa ba̱sa̱rei mba.
Yesu a̱ bo hywa da̱ mba, “Ba̱sok nzuk bambaa ni, ba̱nyyi ba ba weyang rot ba̱nyet ba̱gingang i. Mba a̱mi a̱n shyi ka̱nu nkyang ka Ka̱za ka yin dop a̱wwon bu ba̱nyet ni.
Ka̱ryong n ya tyyei, n bo ni sak ka̱ndyet kani ka̱nu nzuk ba, se ka̱tuk ka n si n sswa a̱hwai u i Dityok Ka̱za ti ni.”
Ba tyak, a̱ bvom a̱bvom, a̱ wruk a̱ nat an tsok ji ban yei Zeitun nu ni.
Yesu a̱ tyyei ka̱sak ka Bitut na̱ nin ku ton ni
Yesu a̱ hywa da̱ mba, “Yi ni tyong ba̱sa̱rei n wwon, rot ba̱ryat Ka̱za a̱ hywa, ‘Ka̱za a̱ ni hywat a̱ntyok a̱tsaai u, bvon-tsaap ji i rot hwwei.’
Bitut a̱ hywa, “Ko ba̱nyet ba a̱ tyong ba̱sa̱rei a̱ na̱ wwon, nzuk i ni tyong nat ka̱rek ba!”
Yesu a̱ hywa da̱ nu, “Se a bvwo a̱ta̱tuk ka̱pfun a ni ton da̱ a n bvwo ba bvwa ka̱tat, a̱ngbak na̱ ka̱n tyyak a̱ bvat ka̱hwa ba.”
Bitut a̱ bo hywa di cet, “Ko ka̱nu dikwu n ni na̱ ton ba.”
Kpikpit ba̱pfong a i ma̱ hywa a̱mi sa̱rei mba.
Yesu a̱ yya a̱duwa a ka̱byen Gesamani
Ba nyyai a̱ ba ka̱bvwa ka̱yaan, ba ka̱ yei Gesamani. Yesu a̱ hywa di ba̱pfong nu ba, “Yi swrang kyi n nat n yya a̱duwa.”
Na̱ yei Bitut bu Yakubu bu Yohana ba nat ba̱ nu. A̱huhwa bu ka̱wun a̱ ku pyyem.
Na̱ hywa da̱ mba, “N pfong a̱nye a̱huhwa a̱ ni n bvwa. Yi yen swrang kyi i cam.”
A̱ shek ba̱ cincong, a̱ kpa ka̱byen, a̱ naai Ka̱za ki ku myyim na̱ nwa i ka̱bvung ka a̱ shyi a̱ta̱ssi nu ni ba.
A̱ hywa, “A̱tyyi nzuk! A̱tyyi nzuk! N tun i ka̱bvung kani. Kyang n shyi na̱ kaat ba, ma kyang a n cat i nkpa a ni yya ba, se kyang a a ryi ku myyim i.”
Na̱ brek a̱ ba di ba̱pfong iya ba̱ mba ba̱tat, a̱ bu shya ba shyi nda. Na̱ hywa di Bitut, “Siman, a shyi ndaa? Ashe a ni maai swat a̱cet tat ka̱ram ka̱yring baa?”
A̱ hywa da̱ mba, “Yi cam i yya a̱duwa ho yi bu nwa a shishik. Tswa zi cat, ma rwam a byyi cet ba.”
A̱ bo brek a̱ nat a̱ bo si yya a̱duwa nu a̱ ryat di ka̱son ka ni.
A̱ bo brek a̱ ba di ba̱pfong nu ba a̱ bu shya ba bo shyi nda, ba maai yrang a̱ssi mba na ba. Ba ma ryin kyang hywa.
Na̱ bo brek a̱ nat a̱ bo si ba ka̱tat ka a̱ bu hywa da̱ mba, “Yi ri shyi ba̱ ndaa? Yi yem pfwi o? Nda na maai a̱mi! Ka̱ram ka a̱ yya! Ba̱nyying ka Ka̱won A̱neywu a̱ nwa an bvak ba̱ka̱tuk ba̱nyet.
Yi ta̱za zi cong! A̱tuba nu a̱ cat n dyap a ni a̱ yemi a̱ ba!”
Ba pyyem Yesu
Yesu a̱ ka̱n tyak ba̱ryat ba ba, Yahuda a̱ nyyai a̱ ba, a̱ shyi ka̱yat ba̱pfong swak bu ba̱hwa Yesu ba. A̱ nyyai a̱ ba bu ka̱tswa ba̱nyet, ba̱yanyet ba breng na̱krong a̱kpat, ba̱yanyet shan. Ba̱cecet ba̱gado Ka̱za bu ba̱malam truwang bu ba̱nekwo a̱mi a̱ yin ba̱ tom.
To, a̱tuba nu a̱ ku ryap i a̱ ka̱ ba̱ hywuk, a̱ hywa, “A̱yin nu yi bu ryi n ku krum i, nu a̱mi yi cat. Yi ku pyyem i ku breng ansham n nat.”
Bu nyyai Yahuda a̱ si krum Yesu a̱ hywa, “Malam!”
Wwon ba̱nyet Yahuda na i pyyem Yesu i ku breng ba̱kpunkpam.
Wwon a̱yanyet i ba̱nyet ba a̱n shyi ka̱bvwa ka ni a̱ kwwat ka̱krong a̱n tyyak a̱kwwa a̱gba̱dang gado Ka̱za nu a̱ tyet pfwo na.
Yesu a̱ hywa da̱ mba, “A̱nzan a̱ yet a̱nyyi ba n pyyem bu na̱krong bu shan? N brak n tyyi a̱kaat oo?
Kozan ka̱tuk n zzek ka̱ yemi i bat Ka̱za na, a̱nzan a̱n ya bvwo n pyyem a? Ma, dolet ku cong ba̱ cicrak bu kozan kyang a ba̱ryat Ka̱za ba yin hywa ni.”
Wwon ba̱pfong nu ba ba̱sa̱rei a̱ tyong a̱ ku wwon.
Ka̱seyang ka̱yaan ka grang a̱jijyat a̱tro, a̱ tssup Yesu. Ba cat ka̱ pyyem a̱nta̱mak,
ma na̱ tyong a̱ ba̱ wwon a̱tro nu, a̱ nat ka̱gbyang.
Ba nat bu Yesu a̱ta̱ssi ba̱cecet ba̱nyet Yahuda
Wwon Bitut a̱n tssup, ma a̱ cong gba̱gbang, a̱ si nwa ka̱ryi a̱gba̱dang gado Ka̱za ka. A̱ swrang bu ba̱nyet cam ka̱ryi ba a̱ wei rong.
Ba̱gado Ka̱za ba bu sa̱rei ba̱nyet ka̱tung ba a̱ cat kyang a ba nin tyyi Yesu a̱bvun a̱ ga ku hywat i, a̱ si shya ba.
Ba̱nyet ba̱gingang a̱ cong a̱ bvei diraa tazwa nu, ma nkyang a ba ryat i i si mon ba.
Ba̱yanyet a̱ ta̱za a̱ bvei diraa tazwa Yesu, a̱ hywa,
di ba hok na̱ hywa, “N ni hwwei bat Ka̱za nani ba̱nyet ba nok di mbvak i. Ka̱yat nom tat n nok nyyi na a̱neywu na̱ drok a̱ nok ni ba.”
Ko mba ma ba ma̱ si kok ba̱ryat mba ba, ba ka bvwon-bvwon.
A̱gba̱dang gado Ka̱za nu a̱ ta̱za a̱ sseng a̱ta̱ssi ba̱nyet ka ba̱sa̱rei a̱ hywa di Yesu, “A̱nzan a byyi ni hywa tazwa nkyang ka ni ba ryat a̱ na̱ kwot i ni?”
Yesu a̱ swat ba̱ nyong a̱ rak krang a. A̱gba̱dang gado Ka̱za nu a̱ bo ku zzim a̱ hywa, “Nwan yet Kristi, Ka̱won A̱gwam Tazwa kaa?”
Yesu a̱ hywa, “Nzuk a̱mi ba̱t! A bo ni ryi Ka̱won A̱neywu ka swat an bvak yak A̱ntyok Cet Sa̱rei, a̱ bo si bvwot a̱ bai ka̱yat a̱ninyyan tazwa.”
A̱gba̱dang gado Ka̱za nu a̱ pyyem a̱tro nu nu a̱ seyak a̱zi diryen, a̱ hywa, “Ba̱neywu, ba̱ryat bani a̱ maai! A̱nzan shaida zi bun cat, ba̱nyet?
Yi hok a̱kpot ba̱ryat nu nu, ka̱ni? A̱nzan yi ryi ba yya ba̱ nu?” Sa̱rei mba ba shim da̱ a̱ maai ba ku hywat.
Ba̱yanyet a̱ nwa ku tang ba̱ncwwa, a̱ ku rop a̱ssi na, a̱ ku tsot, a̱ yya da̱ nu, “Tyyei a̱yin nu a̱ na̱ zzu ni!” Wwon ba̱dogari ba a̱ ku ra a̱ rot a̱zanson a̱ tsot a̱ naat i.
Bitut a̱ ton da̱ a̱ bvwo Yesu ba
A̱gba̱dang gado Ka̱za nu a̱ byyi a̱kwwa ka̱neyang. Ka̱neyang iya a̱ nyyai a̱ bu shya Bitut ka̱ yemi ka̱ryi a̱gba̱dang gado Ka̱za ka.
Bitut na̱ shyi wei rong, ka ku cyang a̱ hywa da̱ nu, “Nwan meyang, a yin shyi bu Yesu, a̱ntyok Nazarat u!”
Ma Bitut a̱ ton, a̱ hywa, “Kaaai, n bvwo a̱yin a̱ywu ba. N bvwo kyang a a ryat i ba.” A̱ drok a̱ wruk a̱ nat an gra ji; a̱ngbak a̱ ma̱n tyyak.
Ka̱neyang iya a̱ bo ku ryi a̱ bo nwa yya di ba̱nyet sseng ba ka̱bvwa ka, “A̱ cong ba̱ mba.”
Bitut a̱ bo ton.
Ka̱baram ba̱ cincong, ba̱yanyet ba sseng ka̱ yemi a̱ hywa di Bitut, “A maai i ton da wi cong ba̱ mba ba, rot nwan a ma̱n nyyai ka̱byen Galili ka.”
Bitut a̱ ssing, a̱ hywa, “Ka̱za ma a̱ bvwo diraa n bvei ba. N bvwo a̱yin a̱ywu yi ryat i ba.”
Nyyai na̱ ka̱n muk ka̱nu ka ba, a̱ngbak a̱ bo tyyak nkrang a̱mba̱hwa. Bitut a̱ yring ka̱sak ka Yesu na̱ ka̱n hywa da̱ nu, “A ni ton da a n bvwo ba bvat ka̱tat, a̱ngbak na̱ ka̱n tyyak a̱ bvwa nkrang ka̱hwa ba.” Na̱ nwa ka̱nak, a̱ kprang ka̱byen.
Ba nat bu Yesu di Bilatut
Ka̱ntson a̱ wo tat, ba̱cecet ba̱gado Ka̱za ba a̱ tung bu ba̱malam truwang ba, bu ba̱nekwo ba, a̱ rop ka̱nu a̱ rop Yesu a̱ nat ba̱ nu a̱ si wrak Bilatut,
Bilatut a̱ ku zzim a̱ hywa, “Nwan a̱mi yet a̱gwam ba̱nyet Yahuda nu oo?”
Yesu a̱ hywa, “Iii. Da̱ ni an hywa ni.”
Ba̱gado Ka̱za ba a̱ bvei diraa a̱ twang nkyang ba̱gingang di Yesu a̱ yya.
Bilatut a̱ bo zzim Yesu, a̱ hywa, “A hok nkyang a ba ryat tazwa nwan ka ni ee? An byyi kyang hywaa?”
Yesu a̱ rak krang a. Bilatut a̱ yya ka̱hat ba̱gingang.
Kozan ka̱ram dihywa Swrap wwon ba̱nyet ba a̱ na tssa a̱neyring ka̱yat ba̱nyet ka a̱ shyi an jaru ni a̱ tyyi Bilatut a̱ ku byyik a̱ wwon.
Ka̱ram iya Barabbat bu ba̱yanyet ba shyi a jaru, ba yin hywat a̱yin ka̱ram jyi.
Ba̱nyet ba a̱ tung a̱ naai Bilatut na̱ ba̱ byyik a̱neyring a̱ wwon.
Na̱ ba̱ zzim a̱ hywa, “Yi cat n ya byyik a̱gwam ba̱nyet Yahuda nu o?”
A̱ bvwo ba̱cecet ba̱gado Ka̱za ba a̱ ba di Yesu da̱ nu rot ba rak ku ryi.
Ma ba̱cecet ba̱gado Ka̱za ba a̱ hwwut ba̱nyet ba di ba tyyi Bilatut a̱ kai Barabbat a̱ wwon, a̱ breng Yesu.
Bilatut a̱ bo zzim ba̱nyet ba a̱ hywa, “To, a̱nzan yi cat n yya ba̱ a̱tuba nu yin yei a̱gwam ba̱nyet Yahuda nu ni?”
Ba krok nkun a̱ hywa, “Ku kpang di nkusa tazwa ka̱teyang na̱ kwu.”
Bilatut a̱ zzim, “Hok a̱nzan? A̱nzan a̱ka̱tuk nkyang na̱ yya?”
Ba bo krok nkun na na ra̱u ka̱son ka, a̱ hywa, “Nwan dai ku kpang i ka̱teyang na̱ kwu!”
Rot Bilatut a̱ cat ba̱nyet a̱ ku gwai, a̱ kai Barabbat a̱ wwon. Wwon a̱ tyyi ba tsot Yesu da̱ a̱yo a̱ si tyyi ba ku pyyem a̱ si ku kpang di nkusa tazwa ka̱teyang.
Nsoja na mai Yesu
Wwon nsoja na i nwa ba̱ nu ka̱yat ka̱ryi a̱gwam ka, a̱ si tung kpikpit nsoja na.
Ba ku kup a̱gba̱dang a̱tro a̱ bvei shong a̱ bvei ryi dindying. Wwon a̱ bvwa a̱shyim a̱n cyik rawoni a̱ ku yyak i diccu ti.
A̱n nwa ku byei a̱ yya, “Ka̱za wwon sso, A̱gwam ba̱nyet Yahuda.”
Ba ku tsot di shan diccu, a̱ ku tang ba̱ncwwa, a̱ ta̱gbok a̱ta̱ssi nu.
Ba bu tyak ku zzang a a̱ kruk a̱gba̱dang a̱tro nu, a̱ brek di ba̱tro nu ba a̱ ku kup i, a̱ drok ba̱ nu a̱ naat a̱ si ku hywat tazwa ka̱teyang ka.
Ba teyang Yesu tazwa ka̱teyang
Ba shyi i ka̱cyet a̱ si mon ba̱ a̱yanyet na̱ nyyai ka̱bankrang ka̱yaan a̱ naat Urushalima. Ba ku gwwak na̱ cot ka̱teyang na. Ba ku yei Siman, a̱ntyok Kurane, a̱tyyi ba̱nyet Alezanda bu Rufat.
Ba nat bu Yesu ka̱bvwa ka̱yaan ban yei Golgota, nka a̱ yet ka̱bvwa diccu.
Ba si ku jyet nkwwa kyyai bu dikan ti yaan, ban ta̱ yei Mur, na̱ rak sswa na.
Ba ku teyang tazwa ka̱teyang ka a̱ tung ba̱tro nu ba a̱n ta gyai a̱ ryi a̱nyyi nu koyan na̱ ni shya ni.
Ba yin ku teyang tazwa ka̱teyang ka da̱ni di tswam a̱kumbvuyring a̱ta̱ntson ni.
Ba jem tazwa ka̱teyang ka, “A̱gwam ba̱nyet Yahuda.”
A̱ hywaai ba̱tang ba̱hwa tazwa ka̱teyang ka ndung ba̱ nu, a̱tuba yring an bvak yak, a̱yring an bvak myin. (
Ku cong ba ba̱ cicrak bu kyang a ba̱ryat Ka̱za ba hywa ni, “Ba ni ku mon bu ba̱tang.”)
Koyan a̱ seyak a̱zi ryen ka a̱ kak diccu, a̱ ku mai, a̱ hywa, “Wwai, dyi a̱yin nu a̱ hywa da̱ a̱ ni hwwei bat Ka̱za na a̱ nok ka̱yat nom tat ni.
Da̱ kyrek nyyai tazwa ka̱teyang ka, i yen san diccu nwan!”
Zi cat i ryi Kristi nu, a̱tuba nu a̱ yet a̱gwam ba̱nyet Yahuda nu ni, na̱ kyrek tazwa ka̱teyang ka zi gi ku ryi ndya njit a!” Ba̱tang iya ba̱mba ba̱hwa a̱ ma̱n nwa ku pfwei.
Dikwu Yesu
A̱katyyi a̱ta̱nom ka̱bvwa ka a̱ kwwat ryin sa̱rei ka̱byen ka hat tswam tsat.
Tswam tsat ji zi bu yya Yesu a̱ yrek diwan tazwa a̱ hywa, “Eli, Eli, lama sabaktani!” Nkpa yet, “Ka̱za nzuk, Ka̱za nzuk, a̱nzan a̱n byyi a ni n dak wwon?”
Ba̱nyet ba a̱ sseng ka̱rek ka ni a̱ hok a̱ hywa, “Yi hok, a̱ yei Iliya!”
A̱tuba a̱yring a̱ tyong ncyi a̱ si sook a̱soso a̱ ssuk a nkwwa a̱ rop an shan a̱ ku neyak i ka̱nu, a̱ hywa, “Zi ni yen dyi ki Iliya a̱ bai a̱ bu ku kyrek tazwa ka̱teyang ka.”
Yesu a̱ yrek diwan ba̱ ntazwa a̱ si kwu.
Labule na shyi i bat Ka̱za na ni i tra nyyai ntazwa si kpang ka̱tak.
A̱tuba nu a̱ yet a̱gba̱dang nsoja nu a̱ sseng ka̱bvwa ka ni a̱ ryi ka̱sak ka Yesu na̱n shek sso ji a̱ kwu ni, a̱ hywa, “Ka̱ryong a̱mi, a̱yin a̱ni a̱ yet ka̱won Ka̱za!”
Ba̱nyring ba̱yaan ma a̱ sseng gba̱gbang a̱ ku cyang. Ba̱nyet Maryamu Magadaliya bu Maryamu, a̱naa cincong-Yakubu bu Yosi, bu Salomi a̱ shyi ba̱ mba.
Mba a̱mi a̱ shyi ba̱ nu nyyai ka̱byen Galili a̱ ku yya mpfong. Ba̱nyring ba̱yaan ba a̱n shyi ni ba ma̱ yin cong ba̱ nu a̱ ba Urushalima nu.
Ba nyat Yesu
Ka̱jenshring a̱ bu yya ka̱tuk jyi nkyangya Swrap wwon ka; ka̱ntson a̱ wo tat ba shya nom pfwi.
Yusufu, a̱ntyok Arimatiya, a̱ nyyai a̱ ba. A̱ shyi i ba̱cecet ba̱nyet Yahuda ba. Ba̱nyet ba̱gingang a̱ pfong ansham nu, na̱ bo tot Dityok Ka̱za ti. Na̱ gbung rya a̱ nat di Bilatut a̱ si naai na̱ ku ryok na̱ sook kom Yesu na.
Bilatut a̱ yya ka̱hat ba̱gingang Yesu na̱ ka̱n kwu a̱ yei a̱gba̱dang nsoja nu a̱ ku zzim, ki Yesu a̱ kwu nyyai gba̱gbang.
Ba ku tyyei na̱ wwon Yusufu na̱ nat a̱ si sook kom Yesu na.
Yusufu a̱ si san a̱jijyat a̱tro a̱ bu sook Yesu a̱n gat a̱ nat ba̱ nu a̱ si nyat i ryak a ba rung an kpang ni, wwon a̱ brek da̱ a̱gba̱dang kpang zaan a̱n kup ka̱nu ryak ka.
Maryamu Magadaliya bu Maryamu a̱naa Yosi ba sseng a̱ cyang ka̱bvwa ka ban ku nyat i.
Ta̱za Yesu i dibyyi ti
Nom pfwi a a̱ wu seyak, Maryamu Magadaliya bu Maryamu a̱naa Yakubu bu Salomi a̱ kwei turare a̱ naat i i ryak Yesu na, a̱ si krok i rwam nu na.
A̱ta̱ntson ka̱tuk Ladi ba nyyai a̱ nat i ryak Yesu na nom a ku ta̱kyek.
Ba cong a̱ yya, “Ka̱t da̱won njit, a̱nyan a̱ ma naat a̱ si za gbit kpang iya ka̱nu ryak ka?” (Rot kpang ji yi n yet a̱gba̱dang ba̱t.) Ba nan mpfwa mba na a̱ ryi ba wa ka̱n gbit kpang ji a̱ sak a̱za̱gbang a̱yring.
Ba seyak a̱ nwa ka̱yat ryak ka a̱ si shya hwung a̱yin ku swat a̱za̱gbang bvak yak u a̱ kup ba̱ jijyat ba̱tro. Ka̱wun a̱ ba̱ pyyem.
A̱ntyen a̱ywu a̱ hywa da̱ mba, “Yi ryok hok ka̱wun ba. N bvwo Yesu a̱ntyok Nazarat a̱mi yi cat, a̱tuba nu ba hywat i. A̱ shyi kyi ba. A̱ ka̱n ta̱za! Yi cyang ka̱bvwa ka ban ku myyi ni.
Yi nat si tyyei na̱won pfong nu na nta̱mak bu Bitut, ‘A̱ ni yet ka̱son nyin a̱ nat ka̱byen Galili, ka̱ yemi yi naat sin ku ryi ka̱sak ka na̱ yin ya tyyei ni.’ ”
Ka̱wun a̱ ba̱ pyyem ba wruk i ryak a ncyi. Di ba krang ba̱ a̱yin ba, rot ba pfong ka̱wun ba̱gingang.
RYEN NA BA YIN TYAK KPA Markut A NI
Yesu bu Maryamu Magadaliya
Ka̱ram ka Yesu na̱n ta̱za ni, a̱ta̱ntson ka̱tuk Ladi, Maryamu Magadaliya a̱ yet ka̱son a̱ ku ryi. Nu a̱mi Yesu na̱ yin nyying a̱ka̱tuk tswa a̱tiyring da̱ nu.
A̱ nat a̱ si tyyei ba̱nyet ka̱cyet nu ba. Ka̱ram iya ba shyi i ka̱nak.
Ba bu hok Maryamu na̱ ba̱ tyyei di Yesu a̱ shyek, kuma a̱ ka̱n ku ryi, ba ton!
Yesu bu na̱won pfong na̱hwa
Yesu a̱ yya a̱ bo trung diccu nu di ba̱nyet ba̱hwa a̱zi ryen, ba naat ka̱bankrang ka̱yaan, ma ba ku ryi a̱ bvwong ba, rot a̱ shei ryi nu na.
Ba brek a̱ bu tyyei kpikpit a, ma ba bo ton.
Yesu bu ba̱pfong swak ba̱ yring
A̱ngbom u, Yesu a̱ si ya trung di ba̱pfong nu ba swak ba̱ yring ba shyi ya kyangya. A̱ ba̱ byat rot wipfong mba na, nkpa yin byyi ban trong ka̱ram ka ba̱yanyet ban ba̱ tyyei di ba ku ryi a̱cet ni.
A̱ hywa da̱ mba, “Nde, yi nwai sa̱rei ka̱sa ka yi tyyei Ka̱sham Ba̱ryat kani sa̱rei ba̱nyet ba a̱ hok.
A̱yin nu a̱ san a̱n tyyi rya ni ba ku yya baptisma, Ka̱za a̱ ni ku san. Ma a̱yin nu a̱ rak ni, Ka̱za a̱ ni ku tyyi a shirya.
Ba̱nyet ba a̱ san ba̱ryat nzuk ba a̱n tyyi ndya mba ni, Ka̱za a̱ ni ba̱ ryi cet nyying a̱ka̱tuk tswa i diyrek nzuk, a̱ ryat a̱riryem a̱yaan.
Ki ba ma̱n pyyem ryik ko ba sswa ka̱sap, kyang ni ba̱ tyyi ba. Ki ba saai ba̱nyet nhywu mbvak, ba ni creng.”
Ba nat bu Yesu Tazwa
Ka̱ram ka A̱gwam Yesu na̱n tyak ba̱ryat bani ni, Ka̱za a̱ ku sook a̱ nat ba̱ nu Tazwa, na̱ si swrang bvak yak nka.
Na̱won pfong a a̱ ma̱n nwai a̱ tyyei Ka̱sham Ba̱ryat ka ko ke. A̱gwam Yesu a̱ shyi ba̱ mba a̱ ba̱ brang, ba̱nyet ba a̱ ga bvwo wa'azi mba nu a̱ yet ka̱ryong, rot ba yya nkyang ka̱hat ba̱gingang.]
Wa'azi Yohana A̱yya Baptisma
Ka̱sham Ba̱ryat ka̱son kanka tazwa Yesu Kristi, Ka̱won Ka̱za.
Da̱ni di a̱ntyok tyyei ba̱ryat Ka̱za nu ban yei Ishaya na̱ yin jem ni:
“Ka̱za a̱ hywa, ‘Cyang a̱yin nu a̱ yet a̱pfong nzuk u ni nu n ni tom,
na̱ ni kwwat ka̱son nwan a̱ si byin a̱ jyi ryen na.’
A̱yin shyi a̱ yei an tswa ka̱yit, a̱ hywa,
‘Yi jyi ryen A̱gwam Ka̱za na wwon;
i neyak na̱ta̱ryen na na̱ nin seyak i,
na tyyi ba̱ tuntwang.’ ”
Rot a̱mi Yohana a̱ ba a̱ shyi ka̱yit, a̱ yya ba̱nyet baptisma a̱ bo ba̱ tyyei kyang a na̱n ba ni, a̱ hywa da̱ mba, “Yi wwon a̱ka̱tukyya nyin nu, ba ya yya baptisma, Ka̱za a̱ ga ya tssu a̱ka̱tukyya nyin nu.”
Ba̱nyet ba̱gingang nyyai i ka̱byen Yahudiya nta̱mak bu Urushalima a̱ cong di Yohana. Koyan a̱ ba a̱ bu tyyei a̱ka̱tukyya nu, Yohana na̱ ba̱ yya baptisma a nyring ncen Urdun nu.
Ba̱tro Yohana ba a̱ yin yet ba̱nying a̱cat rakuma, a̱ zzop kpa ndyang nu ka. Na̱ ya bu ba̱nkpyai, a̱ sswa ditong-ditong a̱n swat.
A̱ tyyei ba̱nyet ba a̱ yya, “A̱tuba nu a̱ bai riryim nzuk ka ni a̱ n da̱u ba̱gingang. Nzuk n maai n ta̱kwut n ku byyik ryik kpatak nu ba.
Ba yya Yesu baptisma, ka̱ta̱nyrang a̱ ku me
A̱zi nom iya Yesu a̱ ba nyyai Nazarat i ka̱byen Galili, Yohana a̱ bu ku yya baptisma a ncen Urdun na.
Bu wruk Yesu a ncen na na̱ ryi Tazwa ji zi yrang, Tswa Ka̱za i kyyek zi diccu nu anye a̱bva a̱ bu ku nwa.
A̱wwon diwan Ka̱za i hyok nyyai Tazwa, i hywa, “Ka̱won nzuk! N pfong ansham ba̱ nwan.”
Bu ka̱baram Tswa Ka̱za ji i ku tyyi na̱ nat ka̱yit.
Na̱ si shyi ka̱yit ka nom nswak naai, a̱ shyi bu nyam ka̱yit; Ka̱ta̱nyrang ka a̱ ku me. Ma ba̱pfong Ka̱za ba a̱ cong a̱ brang Yesu.
Yesu a̱ yei ba̱nyet bvei hwon ba̱naai
Ka̱ram a̱ya Yohana na̱ shyi a jaru nu, Yesu a̱ nat i ka̱byen Galili a̱ si kat a̱ tyyei Ka̱sham Ba̱ryat Ka̱za ka.
A̱ hywa di ba̱nyet ba, “A̱tsatsak ka̱ram u a̱nu ni. Dityok Ka̱za ti ba nshishrek! Koyan a̱ wwon a̱ka̱tukyya nu nu, a̱ san Ka̱sham Ba̱ryat kani di ka̱ryong.”
Yesu a̱ bu shyi cong mbeyang kei i ka̱byen Galili, a̱ ryi ba̱nyet bvei hwon ba̱ mba ba̱ hwa, Siman ba̱ a̱shishyi nu nu Andrawut, ba bvei hwon ji da̱ riryek.
Yesu a̱ hywa da̱ mba, “Yi n tssup n si ya zzek pyyem ba̱nyet da̱ni di yin pyyem hwon ji ni.”
Ba kai ba̱riryek mba ba a̱ krok ba ahwa a̱ drok a̱ ku tssup.
Na̱ shek-shek a̱ bo ryi Yakubu ba̱ a̱wumba nu Yohana, ba̱hwai Zabadi, ba shyi a kpongo mba nu a̱ shyi jyi ba̱riryek ba.
Bu ba̱ ryi na Yesu a̱ ba̱ yei; ba drok a̱tyyi mba nu a̱ wwon bu ba̱nyet mpfong ba ka̱yat kpongo ka a̱ ku tssup.
Yesu ba̱ a̱ntyok byyi a̱ka̱tuk tswa
Ba drok ka̱ yemi a̱ ba ka̱nkrang ka ban yei Ka̱fa̱rna̱hum i. Nom pfwi ba̱nyet Yahuda na krang ba, na̱ nwa bat a̱duwa ba̱nyet Yahuda na ban yei sinagog u ni, a̱ zzek ba̱nyet ba.
Ba̱nyet ba a̱ hok zzek nu na ni a̱ ma pyyem bu na̱nu rot ka̱sak ka na̱n zzek i. Nu di na̱ yet ba̱malam ba a̱ zzek truwang ni ba, na̱ si wa bvwo zzek a a̱ ba̱ ran.
Bu ka̱ram iya, a̱yanyet a̱ nyyai a̱ ba. A̱ yin byyi a̱ka̱tuk tswa. Na̱ nwa ka̱yat bat ka, a̱ tyyi kun,
a̱ hywa, “A̱nzan zi yet ba̱ nwan, Yesu, a̱ntyok Nazarat? A ba i gi za hwwei o? N na̱ bvwo ba̱zizrak, Ka̱za nka a̱ na̱ tom a yet Ka̱won nka.”
Yesu a̱ kam a̱ka̱tuk tswa nu, a̱ hywa da̱ nu, “Tyyi nyong, wruk ka̱ yemi wwon a̱yin a̱ni ba̱nyying ka!”
A̱ka̱tuk tswa nu a̱ jim a̱ntyok a̱ywu di cet, a̱ tyyi kun ba̱ tazwa, a̱ seyak a̱ wruk.
Ba̱nyet ba a̱ bo ryi a̱ yya ka̱hat, a̱ nwa ya zzim a̱ yya, “O! A̱nzan a̱ bo ri-ryi na ni? A̱hwai zzek a̱ bo ba, hat a̱ ma tssa-tssap a̱ka̱tuk tswa zi ma̱ ku tyong ba̱t za̱m!”
Ka̱baram ba̱ cincong nkhang Yesu i wruk tat ka̱sa ba hok sa̱rei ka̱byen Galili.
Yesu a̱ creng ba̱nyet ba̱gingang
Yesu a̱ bo sseng i bat a̱duwa na ba; a̱ wruk a̱ nat gbang ba̱nyet Siman bu Andrawut, Yakubu bu Yohana a̱ ba̱ tssup.
Ba si nwa gbang ba̱nyet Siman bu Andrawut ka a̱ shya a̱kwo a̱ra̱mbyring Siman nu na̱ ya pfong ba, ba̱soza ba ku ya, na̱ shyi i myyi. Yesu na̱ si nwa-nwa ba ku tyyei.
Yesu a̱ seyak a̱ nwa a̱ nat da̱ a̱kwo Siman nu, a̱ si ku pyyem mbvak, a̱ ku yrek. Na̱ creng a̱ ta̱za ba ahwa a̱ ba̱ wan kyangya.
Ka̱jenshring ka bu yya, nom a bu som ka̱nu, ba̱nyet a̱ nwa tang-dang a̱ cong a̱ nwai di Yesu bu ba̱nyet nhywu, bu ba̱nyet ba a̱ka̱tuk tswa na̱ shyi ka̱yat mba ni.
Na̱ creng ba̱nyet nhywu ba̱gingang, a̱ bo nyying a̱ka̱tuk tswa di ba̱yanyet. A̱ ni nang a̱ka̱tuk tswa nu ka̱nu krang kyang ba, rot ba yin bvwo kyang a na̱ yet i.
Yesu a̱ yya wa'azi i ka̱byen Galili
Ka̱ntson tat ka, ba̱ shong a̱ntson, Yesu a̱ wruk i ka̱ryi iya; a̱ wruk i ka̱nkrang ka a̱ nat ka̱yit a̱ ga si yya a̱duwa.
Ma Siman bu ba̱nyet ka̱cyet nu ba a̱ wruk a̱ ku cat.
Ba si ku shya, a̱ hywa da̱ nu, “Koyan a̱ ma shyi bu na̱ cat.”
Yesu a̱ hywa da̱ mba, “Dolet zi nwai kpikpit na̱nkrang a, i tyyei ba̱nyet ba Ka̱sham Ba̱ryat Ka̱za ka, rot nkpa n nin ba.”
A̱ ta̱za a̱ cong a̱ tyak na̱nkrang ka̱byen Galili na, a̱ ba̱ zzek Ka̱sham Ba̱ryat Ka̱za ka a bat a̱duwa na a̱ bo nyying a̱ka̱tuk tswa.
Yesu a̱ creng a̱ntyok gbap
A̱ntyok gbap a̱yaan a̱ ba di Yesu, a̱ bu ta̱gbok a̱ta̱ssi nu ka a̱ ku naai, a̱ hywa da̱ nu, “Ka shim i n creng, ku ni na̱ bvwa dikwu ba.”
Yesu a̱ hok dizot nu ba̱t, a̱ neyak bvak nu na a̱n da a̱ntyok gbap u; a̱ hywa da̱ nu, “N shim a creng ba̱t.”
Yesu na̱ bu tun bvak nu na, gbap a a̱ tyak i rwam a̱ntyok iya.
Yesu a̱ ku tun na̱ nat, a̱ bo ku kam
a̱ hywa da̱ nu, “Cyang, ka a du tyyei a̱yin ba, wwon i nat si tyyei gado Ka̱za nu na̱ na̱ cyang, i si wrak Ka̱za za̱nang ji Musa na̱ yi ya tyyei i, koyan a̱ ga ryi ka̱sak ka an creng i.”
A̱wwon a̱ntyen a̱ywu na̱ drok-drok ka̱bvwa Yesu ka a̱ nwa kok ba̱nyet i ka̱sak ka Yesu na̱n ku creng i. Ka̱sak ka na̱n dyat a̱ ra̱u ni, Yesu a̱ bo hwo-hok ansham nwa ka̱yat ka̱nkrang ba̱nyet ba ku cyang ba. A̱ wruk a̱ swat ba̱zan diyin, ba̱nyet ba̱gingang a̱ wwut a̱ cong da̱ nu nyyai ko ke.
Yesu a̱ creng a̱ntyok ta̱ruk nkap
Da̱ba nom a̱ bvwa, Yesu a̱ brek, a̱ nwa ka̱yat Ka̱fa̱rna̱hum, ba hok nkhang na̱n shyi ka̱ryi.
Ba̱nyet ba̱gingang a̱ tung. Ka̱bvwa ka a̱ hweyak, hat ka̱nu ka̱ryi ka. Yesu a̱ nwa ba̱ tyyei Ka̱sham Ba̱ryat ka.
Ba̱yanyet a̱ ba ba̱ a̱ntyok hywu ta̱ruk nkap. Ba̱nyet ba̱naai mba a̱ yin ku ccok.
Ba maai a̱ si tat ba̱ nu di Yesu ba, rot ka̱tswa ba̱nyet ka. Ba ryin kyang yya a̱ wrak a̱ ta̱kyak a̱kup u a̱n tyyi dibvong ba̱ didri bu ka̱rek ka Yesu na̱n shyi ni. Wwon ba si kyyek ba̱ a̱ntyok hywu nu na̱ myyi tazwa kyang kwai ka.
Ka̱ram ka Yesu na̱n dyi tyyi rya mba na ni, a̱ hywa da̱ a̱ntyok hywu nu, “Ka̱won, ba na̱ tssu a̱ka̱tukyya nwan nu.”
Ba̱malam truwang ba̱yaan a̱ yin shyi i swat ka̱ yemi a̱ hwa ka̱yat mpfwa mba,
“Hywak a̱nzan a̱yin a̱ni na̱n hywa a̱mi? A̱ yya Ka̱za ryihywat! A̱nyan a̱ maai a̱ cii a̱ka̱tukyya ban bu Ka̱za ba̱ diyin?”
Yesu a̱ bvwo kyang a ba shyi hwa na ka̱yat mpfwa mba ka ni. A̱ hywa da̱ mba, “A̱nzan a̱n byyi yin yya a̱huhwa nkyang ani ka̱yat mpfwa nyin?
A̱nzan a̱ yet a̱hyom u, di ba hywa da̱ a̱ntyok hywu ta̱ruk nkap u, ‘Ba na̱ tssu a̱ka̱tukyya nwan nu,’ ki ba hywa da̱ nu, ‘Ta̱za, sook kyang kwai nwan na i cong’?
Ma, rot yi gi bvwo Ka̱won A̱neywu a̱ maai a̱ tssu a̱ka̱tukyya ka̱yat ka̱sa,” -- a̱ bo hywa da̱ a̱ntyok hywu ta̱ruk nkap u,
“N hywa da̱ nwan, ‘Ta̱za, sook kyang kwai nwan na i kat!’ ”
A̱ntyok a̱ywu a̱ ta̱za ba ahwa, a̱ sook kyang kwai nu na, a̱ wruk a̱ta̱ssi ba̱nyet ka. Sa̱rei mba ba pyyem na̱nu a̱ dyep Ka̱za, a̱ hywa, “Zi ka̱n dyi taka̱i ani ba.”
Yesu bu Lawi
Ka̱ram ka na̱n shyi swrap a ni, a̱ ryi a̱yin na̱ swat ka̱bvwa sseng diga̱ndu nkasuwa ka, ba ku yei Lawi, ka̱won Alfa. Lawi a̱ yi yya pfong ssang diga̱ndu. Yesu a̱ hywa da̱ nu, “Ta̱za n tssup.” Na̱ ta̱za a̱ tssup Yesu.
Nom yaan, Yesu bu na̱won pfong nu na a̱ si swrang a gbang Lawi a̱ shyi ya kyangya bu ba̱nyet ssang diga̱ndu nkasuwa bu ba̱nyet a̱ka̱tukyya, rot ntaka̱i ba̱nyet iya ba̱gingang yin ku tssup.
Ba̱malam truwang ba̱yaan, ba ba̱ yei ba̱nyet Farisa, ba tssup zzek Musa na ba̱t. Ba ryi ka̱sak ka Yesu na̱n za bu ba̱nyet iya ni, ba zzim na̱won pfong nu na, a̱ hywa, “A̱nzan a̱n byyi na̱n za kyangya bu ba̱nyet sseng diga̱ndu nkasuwa bu ba̱nyet a̱ka̱tukyya?”
Yesu a̱ hok kyang a ba ryat i, a̱ hywa da̱ mba, “Ba̱nyet ba a̱ swat kinkrang ni a̱ cat a̱ntyok dikan ba, se ba̱nyet ba a̱ yya nhywu ni. N ba i hywak a̱zizrak ba̱nyet ba, ma i hywak a̱shishik ba̱nyet.”
Ba̱ryat a̱zumi
Ka̱ram iya na̱won pfong Yohana A̱yya Baptisma bu ba̱nyet Farisa ba yya a̱zumi. Ba̱yanyet a̱ nyyai a̱ ba di Yesu, a̱ bu ku zzim, a̱ hywa, “A̱nzan a̱n byyi na̱won pfong Yohana A̱yya Baptisma bu na̱nyi ba̱nyet Farisa na ban yya a̱zumi, ma na̱won pfong nwan na a̱ yya ba?”
Yesu a̱ hywa da̱ mba, “I hwa nyin na ba̱nyet ba a̱ shyi ka̱bvwa nyreng ni a̱ ni cong ka̱nu ka kwot o? Kun dyi a̱mi ba. Ka̱ a̱ntyok nyreng u a̱ ri shyi ba̱ mba, ban wi ya kyangya ba.
Ma ka̱ram a̱ shyi a̱ ri bai ba ni yen drok ba̱ a̱ntyok nyreng u a̱ ba̱ wwon. Ka̱ram iya a̱mi ba ni nwa yya a̱zumi nu.
“A̱yin a̱n shyi a̱ ni sook a̱hwai ka̱zwwan a̱tro a̱n jyi a̱kukwo a̱tro ba. Ka̱ yya a̱mi se a̱tro nu a̱ wa brang bu sam a.
Brak, a̱yin a̱n shyi a̱ ni sook nkwwa a̱ tyyi a gugwak dong ba; ka̱ rak, nkwwa na i tyong weyang ba̱sa̱rei, na̱ si wai nkwwa na, dong a i hwwei. Ba na tyyi a̱hwai nkwwa a tsatsak dong.”
Ba̱ryat pfwi ka̱tuk A̱sa̱ba̱t
Nom pfwi yaan Yesu bu na̱won pfong nu na ba cong, a̱ si nwa i ka̱byen yak a ban yei alka̱ma ni. Na̱won pfong nu na a̱ nwa kprem alka̱ma nu a̱ shwam.
Ba̱nyet Farisa na hywa di Yesu, “Da̱ cyang na̱won pfong nwan na. Ba yya kyang a truwang zin bvwo yya nom pfwi ni.”
Yesu a̱ hywa da̱ mba, “Nyin ma, yi ka̱n twang kyang a Dawuda na̱ yin yya ni baa, ka̱ram ka nu bu ba̱nyet ka̱cyet nu ba ban hok cihywat ba̱t a̱ cat kyang a ba ni ya ni?
Ka̱sak ka na̱ yi nwa i bat Ka̱za, ka̱ram iya Abiyata na̱ yet a̱gba̱dang gado Ka̱za nu. A̱ sook burodi na ba wrak Ka̱za ni, nying na bu ba̱gado Ka̱za mba a̱ na ya ni, a̱ bo wrak ba̱nyet ka̱cyet nu ba ba ya.”
A̱ bo hywa, “Ka̱za a̱ yya nom pfwi domin a̱yin, ma ka yya a̱yin domin nom pfwi ba.
Rot a̱mi Ka̱won A̱neywu a̱ shyi tazwa nom pfwi.”
Yesu a̱ creng a̱ntyok a̱ta̱kwu mbvak
Yesu a̱ bo brek a̱ nat i bat a̱duwa, a̱ si shya a̱ntyok a̱ta̱kwu mbvak.
Ba̱yanyet a̱ sseng ka̱ yemi a̱ tot kyang a ba nin pyyem Yesu ni. Ba nwa ku cam ba̱ gbigbok a̱ ryi ka̱ ni creng a̱yin a̱ywu i nom pfwi a.
Yesu a̱ hywa di a̱ntyok nhywu bvak u, “Wruk ba a̱za̱ kpai.”
Wwon a̱ si brak a̱ zzim ba̱nyet ba a̱ hywa, “A̱nzan Ba̱ryat Ka̱za ba ba za shim mi zi yya i nom pfwi a? Ba jyi, ki ba byyan? Ba san sucet, ki ba hywat sucet?” Ba̱nyet ba a̱ krang kyang ba.
Rya Yesu i byyan ka̱ram ka na̱n brak a̱ cyang ba̱nyet ba ba sseng ni, ma brak na̱ hok dizot mba rot ba byyi ryihywat di ba bvwo yya tsatsak nkyang ba. Yesu a̱ brek a̱ bu cyang a̱ntyok bvak u, a̱ hywa da̱ nu, “Neyak bvak nwan na.” A̱ntyok a̱ywu a̱ neyak bvak a. Bvak a creng i brek bu tyyi ba̱ cicrak.
Ba̱nyet Farisa na i wruk i bat a̱duwa na ba ahwa a̱ si mon bu ba̱nyet ba a̱ yet na̱won pfong Hirudut a ni; a̱ nwa a̱huhwa ka̱sak ka ba nin yya a̱ hywat Yesu ni.
Ba̱nyet a̱ tung ba̱gingang beyang kei
Yesu a̱ drok bu na̱won pfong nu na ba nat a̱mbeyang kei Galili ti. Ba̱nyet ba̱gingang a̱ nyyai na̱bvwa ba̱gingang i ka̱byen Galili ka a̱ ku tssup. Ba̱yanyet a̱ nyyai Yahudiya;
ba̱yanyet nyyai Urushalima bu ka̱byen Idumiya. Ba̱yanyet a̱ byyek nyyai a ma̱nyyi Urdun. Ba̱yanyet ma a̱ ba nyyai Sur bu Saida. Ba̱nyet ba a̱ titai ryi ba, rot ba ka̱n hok nkhang nkyang a na̱ na yya ni.
Ka̱sak ka ba̱nyet ba ban tung ba̱gingang ni, ba ku hweyak. Rot a̱mi na̱ tyyi na̱won pfong nu na a̱ ku cat a̱kpongo na̱ nwa a̱n swrang.
Ba̱nyet byyi a̱ka̱tuk tswa ma ki ba ku ryi ba myyi ka̱byen a̱ tyei nkun, a̱ yya, “Nwan a̱mi yet Ka̱won Ka̱za.”
Ma Yesu a̱ ba̱ kam a̱ hywa di ba ryok tyyei kyang a na̱ yet i ba.
Yesu a̱ tssa ba̱pfong swak bu ba̱hwa
Wwon Yesu a̱ wrak tsok, a̱ yei ba̱nyet ba na̱ cat i, ba nat da̱ nu.
Ka̱yat mba na̱ bo tssa ba̱nyet swak bu ba̱hwa a̱ ba̱ yei ba̱pfong nu. A̱ hywa da̱ mba, “N ya tssa n sak yi shyi ba̱ nzuk. N ni ya tom yi ma̱ nat si zzek ba̱nyet.
N ni ya nang cet trung a̱ka̱tuk tswa.”
A̱yiyrek ba̱nyet a na̱ yin tssa ni na naa ni: Siman -- Yesu a̱ ku tun diyrek ti yaan a̱ yei Bitut.
Yakubu bu a̱wumba nu, Yohana, ba̱hwai Zabadi -- Yesu a̱ ba̱ yei Buwanarjit, nkpa yet ba̱hwai tssak nza.
Bu ba̱nyet Andrawut bu Filibut bu Bartalamawat bu Matta bu Toma bu Yakubu, a̱hwai Alfa, bu Tadawat bu Siman nu ban yei a̱ntyok nswam ba̱nyet nu,
bu Yahuda Iskariyoti, a̱yin nu a̱ yin dyap Yesu ni.
Yesu bu Ba'alzabul (A̱gwam a̱ka̱tuk tswa)
Na̱ bu tyak ba̱ tssa na a̱ seyak a̱ nwa ka̱ryi ka̱yaan. Ba̱nyet ba a̱ bo tung ba̱gingang, hat Yesu bu na̱won pfong nu na ba shya ka̱ram ya kyangya ba.
Ba̱wumbeyang nu ba a̱ ba nyyai ka̱ryi, di ba ba cong ba̱ nu, rot ba hok ba ryat da̱ tyong jyik.
Ba̱malam truwang ba̱yaan a̱ ma̱n ba nyyai Urushalima, a̱ bu hywa, “Ba'alzabul a̱mi a̱ ku nwa. A̱gwam a̱ka̱tuk tswa a̱mi a̱ ku ryi cet na na̱n trung a̱ka̱tuk tswa nu ni.”
Yesu a̱ yei ba̱nyet ba a̱ hywa da̱ mba a misalai, “Ka̱ta̱nyrang a̱ ni yya ni a̱n tun Ka̱ta̱nyrang?
Ki ba̱nyet ka̱byen a̱ nwa kwan bu mba-mba, se yi bvwo ba ya wop ka̱ni?
Ki ba̱nyet ka̱ryi a̱ ma̱ nwa kwan bu mba-mba, yi ryi ka̱ryi ka a̱ ni wop yem mi baa?
A̱mi kun dyi bu dityok Ka̱ta̱nyrang ti. Ki ba nwa yya di ba̱yaan se ba hwan bi ka̱baram.
“A̱yin a̱ maai nwa i ka̱ryi a̱ntyok ncet a̱ kok nkyang ba, se a̱ maai yen dop a̱ntyok ka̱ryi nu a̱ rot, a̱ si wa bvwa a̱n kok nkyang a na̱ cat ni.
“Yi ta̱rwam a̱ra, Ka̱za a̱ ni tssu ba̱nyet kozan a̱ka̱tukyya ba̱ a̱ka̱tuk nkyang u ba ryat i.
Ma a̱yin nu a̱ hywa a̱ka̱tuk nkyang a̱ mon bu Tswa Ka̱za ni, Ka̱za a̱ ni ta̱ba ku bring ba, rot a̱ byai Ka̱za.”
Yesu a̱ ryat a̱mi rot a̱ hok ba̱yanyet ba hywa di a̱ shyi ba̱ a̱ka̱tuk tswa.
Ba̱wumbeyang Yesu ba, bu a̱naa nu nu
A̱naa Yesu nu bu ba̱wumbeyang Yesu ba a̱ nyyai a̱ ba. A̱ bu sseng a̱ta̱sa a̱ tom ba ku yei.
Ba̱nyet ba a̱ swat a̱ ku hywot i a̱ hywa da̱ nu, “A̱naa nwan nu bu ba̱wumbeyang nwan a̱ yemi a̱ta̱sa. Nwan ba cat.”
Yesu a̱ hywa da̱ mba, “A̱nyan a̱ yet a̱naa nzuk u? Ba̱nzan a̱ bo yet ba̱wumbeyang nzuk ba?”
A̱ brek a̱ bu cyang ba̱nyet ba a̱ swat ba̱ nu ni, a̱ hywa, “Yi dyi a̱naa nzuk u bu ba̱wumbeyang nzuk ba!
A̱yin nu a̱ yya kyang a Ka̱za ka cat i, nu a̱ yet a̱wumba nzuk, a̱ bo yet a̱naa nzuk.”
Yesu a̱ bo nwa zzek a̱mbeyang kei Galili ti. Ba̱nyet a̱ tung ba̱gingang mbeyang ba̱shekwot ka, hat Yesu a̱ ryin kyang yya a̱ nwa a̱ swrang ka̱yat kpongo, tazwa ba̱shekwot ka.
A̱ ba̱ zzek nkyang ba̱gingang ka̱yat misalai, a̱ hywa da̱ mba,
“Yi rot a̱pfo, i hok!
A̱ntyok keyak a̱ nat nai zwa yak. Ka̱ram ka na̱n shyi i nai a ni, tswa zaan i kwei a̱zi ryen; na̱non a̱ ba bu tang sa̱rei.
Tswa zaan i kwei i kukwak, ka̱bvwa ka sang mbyen gingang i. Zi ta ba ahwa rot mbyen i shyi gingang ba.
Ka̱ram ka nom kun tat i, zi hwwi, i kwot, rot ka̱bvwa nwa a̱nan a̱n shyi ba.
Tswa zaan i kwei ka̱yat a̱shyim. Ka̱ram ka a̱shyim a nan dai ni, a̱ za̱ hwwok, zi sum ba.
Tswa zaan i kwei a tsatsak ka̱byen; i ta, i rai, i sum. Tswa zaan i tyyi tswa swak ntat, tswa zaan i tyyi tswa swak a̱kitat, zaan tyyi cyi.”
Na̱ bu tyak, a̱ hywa da̱ mba, “A̱yin nu a̱ byyi a̱pfo pfong i na̱ hok!”
Kyang a̱ mbyyi na̱n dyat ba̱ mba an misalai ji ni
Yesu na̱ bu brek a̱ si swrang diyin, ba̱yanyet ka̱yat ba̱nyet ba a̱ hok zzek nu na ni, bu ba̱pfong nu ba ba̱ mba swak bu ba̱hwa, a̱ nyyai a̱ ba na̱ ba̱ tyyang kyang a na̱ ba̱ zzek a misali ji ni.
Yesu a̱ hywa da̱ mba, “Nyin a̱mi ba ya wwon yi bvwo kyang a shyi i Dityok Ka̱za ti ni, ma kpikpit ba̱nyet a n ni ba̱ zzek a misalai.
Rot,
‘Ba ga swat a̱ cyang-cyang di ba si wa ryi ba;
ko ba ga zwong a̱pfo di ba ni hok a̱maai ba.
Ki ba da ni ryi ansham a̱ hok a̱maai, da ba ni brak ndya mba na,
Ka̱za a̱ ba̱ tssu a̱ka̱tukyya mba nu.’ ”
Yesu a̱ zzek misali a̱ntyok nai yak
Na̱ hywa da̱ mba, “Yi bvwo misali ji ni baa? Nyin ba ni yya ni n bvwo kpikpit misalai na?
A̱ntyok nai zwa nu a̱ ryi da̱ a̱ntyok ba̱ryat Ka̱za ni.
Ba̱nyet ba a̱ shyi a̱zi ryen ka ni a̱ hok ba̱ryat Ka̱za ba. Ma, ka̱baram ba̱ cincong Ka̱ta̱nyrang a̱ ba bu ba̱ nwa, a̱ tang ba̱ryat ba ba nai i.
A̱mi brak, kukwak a ryi di ba̱nyet ba a̱ hok ba̱ryat ba, a̱ san ba ahwa bu gwai i.
Ma ba̱ryat ba a̱ tyyi a̱nan ka̱yat mba ba. Ba bvwa nom ba̱ cincong. Wwon ka̱ram ka ba nwa sswa ka̱bvung i, ko ka̱ram ka ba nwa yya da̱ mba rot ba̱ryat ba ni, ba kai ba̱ryat ba wwon ba ahwa.
Zwa ji ba nai ka̱bvwa a̱shyim ka ni nji ryi di ba̱nyet ba a̱ hok ba̱ryat ba ni.
Ma a̱huhwa a̱ ba̱ ra̱u, cat byyi zwa, bu cat nkyang zaan i nwa ndya mba na, ba̱ryat ba a̱ sum ba.
Zwa ji ba nai a tsatsak ka̱byen nu ni nji ryi di ba̱nyet ba a̱ hok ba̱ryat ba, a̱ ba̱ san ansham, a̱n yya pfong. Ba̱yanyet a̱ ba bu ba̱nyet swak ntat-ntat, ba̱yanyet swak a̱kitat-a̱kitat, ba̱yanyet cyi-cyi.”
Fitila a̱ta̱hwa tebur
Yesu a̱ bo hywa, “A̱nyan a̱n shyi a̱ ni tyyi fitila a̱ sak ka̱yat ron ko a̱ta̱hwa a̱ngbrak? A̱n ye a̱ ni sak tazwa kyang, ka̱bvwa ka a̱ ga sai o?
A̱yin nu a̱ byyi a̱pfo pfong i, na̱ hok!”
A̱ bo hywa da̱ mba, “Yi tung kap bu kyang a yi pfong i. Kyang a a̱yin na̱ mak i, nkpa ba ma̱ nin ku mak i, hat a̱n ku brang i.
Rot a̱yin nu a̱ byyi ni nu Ka̱za ka bo ni ku ryi a̱nta̱mak. A̱yin nu a̱ sang ni, ba si wa san ka̱ba kyang ka na̱ byyi ni.”
Tswa ji rai ba̱ nji ni
A̱ si bo hywa da̱ mba, “Dityok Ka̱za ti ryi da̱ a̱ntyok keyak u a̱ si tup yak ni. A̱wwon a̱ brek a̱ ba ka̱ryi a̱ tssak nda nu a̱ta̱tuk, a̱wwon a̱ nat ka̱bvwa ka na̱ cat i a̱ta̱nom.
Kozan ka̱tuk yak a ku rai nyyai i ta nkpa na. Nnu a̱ si wa bvwo kyang a kpo rai ni ba.
Bu ka̱byen ka nka a̱ tyyi yak a kun dai, nyyai i ta kpa na, i bu sak na̱hwa, i tun, i tyyi tswa.
Ma ka̱ram ka yak a kun kop i, na̱ nat bu ka̱krong a̱ sin hwak na̱dung a.”
Zzek tazwa ntswa ka̱kum
Yesu a̱ bo hywa da̱ mba, “A̱nzan zi nin tyen bu Dityok Ka̱za ti brak? Zin ni hywa di ku tai a̱nzan ni?
Ee, n yring! Ti ryi di ka̱kum ni, nu a̱ byyi ka̱bacincong tswa. Ma ki kpa ka̱byen, ka̱baram ba̱ cincong a ryi zi rai i tyyi a̱gba̱dang ka̱kon, hat na̱non a̱ ba a̱ bun yya na̱sa mba ka̱yat a̱n tyong nom a.”
Yesu a̱ ba̱ zzek ba̱ryat nu ba a misalai ba̱gingang. A̱ si bo ba̱ zzek a̱ maai-maai ka̱sak ka ba nin hok a̱ maai ni.
Ka̱ram ka na̱n shyi ka̱yat ba̱nyet ka ni na̱ ryat ba̱ mba sa̱rei a misalai, ma ka̱ bu brek a̱ bu swrang bu na̱won pfong nu na, na̱ si ba̱ tyai misalai ji.
Yesu a̱ kam a̱ka̱tuk nwun
Nom a ku bu kpa, Yesu a̱ hywa di na̱won pfong nu na, “Yi ba zi byyek nat a̱ma̱nyyi kei ka.”
Ba drok a̱ wwon ba̱nyet ba ba̱gingang. Na̱won pfong a a̱ nwa kpongo nu, Yesu na̱n swat i; ba brak a̱ rot bu ba̱kpongo ba̱yaan.
Yesu bu na̱won pfong nu na ba shyi naat a, a̱ka̱tuk nwun a̱ nwa hywap. Ba̱shekwot a̱ nwa tang a̱ nwai a kpongo nu; a̱kpongo nu a̱ cat bu tyyi nhywat.
Ka̱ram a̱ya Yesu na̱ shyi nda a̱maryim a̱kpongo ka. Na̱won pfong a a̱ ku shyek, a̱ hywa da̱ nu, “Malam, a ryi zi kwi a za wwon-wwon o?”
Yesu a̱ ta̱za a̱ kam wun na a̱ hywa di kei ti, “Tyyi nyong!” Ti tyyi nyong, da̱ sseng di wun na. Ka̱bvwa ka a̱ brek a̱ bu tyyi nyong.
A̱ si brak a̱ hywa da̱ mba, “A̱nzan a̱ ya tyyi taka̱i ka̱wun ani? Hat ba̱nyying yi ka̱n wrak ka̱ryong baa?”
Ma ba hok ka̱wun ba̱t, a̱ nwa ya zzim a̱ yya, “A̱nyan a̱nu nini a̱ byyi dityok hat a̱ tssap wun na bu ba̱shekwot ba ma̱n ku pfong?”
Yesu a̱ creng a̱ntyok a̱ka̱tuk tswa
Yesu bu na̱won pfong nu na ba byyek a̱gba̱dang kei Galili nu, a̱ tat ka̱byen Garisawa ka.
Bu wruk Yesu ka̱yat a kpongo ka a̱ mon ba̱ a̱yin nu a̱ shyi ba̱ a̱ka̱tuk tswa ni, na̱ wwut an ndyak. A̱ swat an ndyak. Ba a̱yin nu a̱n ku pyyem a̱ sak ka̱rek ka̱yring ni ba.
Nkrang ba̱gingang ba zzop a̱tak nu na bu mbvak nu na di ndyik ntswam, ma na̱ na̱ tsseng a̱ sin kat. Cet nu na yi seyak ka̱bvwa ku pyyem sak.
Bu ki naat nu na yemi ka̱yat ntsok bu na̱bvwa a̱byibyyi, di ka̱ta̱nom di ka̱tuk, a̱ tyei nkun ba̱ ntazwa, a̱ ya krang rwam a di kpang a̱n tyei nhyot.
A̱ ryi Yesu na̱ hyok, na̱ ta ncyi a̱ nat di Yesu, a̱ si ta̱gbok a̱ta̱ssi nu ka.
A̱ tyyi kun ntazwa, a̱ hywa, “Yesu, Ka̱won A̱gwam Tazwa! A̱nzan a̱ ba ba̱ nwan? N na̱ naai i diyrek Ka̱za a ryok yya da̱ nzuk ba.”
Yesu a̱ ku zzim, “Ba na̱ yei a̱nyan?”
Na̱ hywa, “Ba n yei ‘Ka̱tswa’ rot zi titai ryi ba.”
Na̱ naai Yesu ba̱t na̱ ryok nyying a̱ka̱tuk tswa nu a̱ wruk i i ka̱byen iya ba.
Ba yin dyat ba̱ cicrak ka̱ram iya a̱tswa ba̱la̱de ba ma̱n shyi ba̱ya beyang ntsok ka.
A̱ka̱tuk tswa nu a̱ naai Yesu, a̱ hywa, “Za ryok zi nat si nwa ba̱la̱de ba a̱ shyi ba̱ya yaan ni ni.”
Yesu a̱ ba̱ shim mi, a̱ka̱tuk tswa nu a̱ wruk nyyai da̱ a̱ntyok a̱ywu a̱ si nwa i ba̱la̱de ba. Ba̱la̱de ba a̱ yi tat cyi kop nkrang ka̱hwa. Sa̱rei mba ba krok ncyi a̱ kyrek a̱gut u a̱ si kwei ka̱yat kei ka, a̱ kwi!
Ba̱nyet ba a̱ shyi i tsaai ba̱la̱de ba ni a̱ tyong a̱ si tyyei a gba̱dang ka̱nkrang u bu di ma bvwa na a̱n hywot i. Ba̱nyet ba̱gingang a̱ wruk a̱ ba a̱ ryi kyang a ba ni.
Ba nyyai a̱ bu ryi Yesu bu a̱yin nu na̱ tun a̱ka̱tuk tswa nu da̱ nu ni. Nu a̱yin a̱ywu na̱ shyi swat ba̱zizrak, a̱ kup a̱zizrak ba̱tro. Ba hok ka̱wun ba̱t.
Ba̱nyet ba a̱ bu ku ryi ni a̱ kok kpikpit ba̱nyet a mi ka̱sak ka Yesu na̱n creng a̱ntyok a̱ka̱tuk tswa nu ni, bu kyang a tyyi ba̱la̱de ba ni.
Ba naai Yesu na̱ drok i ka̱byen mba ka ahwa.
Yesu na̱ drok a̱ ni nwa kpongo nu, a̱ntyok a̱ka̱tuk tswa nu na̱ creng ni a̱ ku naai, a̱ hywa, “N cat ba ba̱ nwan.”
Ma Yesu a̱ rak, a̱ hywa da̱ nu, “Brek nat di ba̱nyet ka̱ryi nwan ba si ba̱ tyyei ka̱sak ka A̱gwam Ka̱za na̱n hok dizot nwan ni. Si ba̱ tyyei kyang a Ka̱za ka na̱ yya mi ni.”
A̱ntyok a̱ywu a̱ ma̱ brak a̱ rot a̱ nwai na̱nkrang a ba̱ na swak, ban yei Dikafolit ni. A̱ ba̱ tyyei ka̱sak ka Yesu na̱n ku creng ni. Ba̱nyet ba a̱ ku ryi a̱ bo hok kyang a na̱ ryat i, a̱ ma pyyem bu na̱nu.
Ka̱won Yayirut ba̱ a̱mbyring u a̱ byram a̱tro Yesu nu ni
Yesu a̱ bo byyek a̱ nat ka̱ma̱nyyi ka̱yring ka, ba̱nyet ba̱gingang a̱ bo tung ka̱ yemi.
(Yayirut a̱ yin yet a̱ntyok cyang bat a̱duwa. A̱ nat di Yesu.) A̱ nyyai a̱ si ta̱gbok a̱ta̱ssi Yesu ka,
a̱ nwa ku naai a̱ hwat mbvak, a̱ hywa, “N na̱ naai. Ba n san! Ka̱won ka̱neyang nzuk a̱ shyi ka̱nu dikwu. Ba zi nat a si ka̱ sak bvak ka ga creng.”
Yesu a̱ drok a̱ naat ba̱ nu. Ba̱nyet ba̱gingang a̱ ku tssup ba̱ gbin-gban.
A̱mbyring a̱yaan na̱ shyi ka̱yat mba. A̱ ka̱n bvwa za swak bu swa na̱ tyong ba̱sok.
A̱ ka̱n cong di ba̱bvok ba̱gingang a̱ hywat sa̱rei kyang a na̱ byyi ni, hywu na ku mbrang-mbrang.
A̱ ka̱n hok nkhang Yesu. Na̱ nwa wwai ba̱shinshwon ka̱yat ba̱nyet ka a̱ naat gak Yesu ka.
A̱ hywa ka̱tak mpfwa nu ka, “Ko ba̱ a̱tro nu nu n byram n bvwo n ni creng.”
Na̱ bu si ra a̱tro Yesu nu a̱ hok na̱ creng, ba̱sok ba a̱ sseng.
Ka̱ram iya Yesu a̱ hok cet nu na ku wruk. A̱ brak ka̱yat ba̱nyet ka a̱ zzim, “A̱nyan a̱mi a̱ ra a̱tro nzuk u?”
Na̱won pfong nu na a̱ hywa, “Malam, a ryi ka̱sak ka ba̱nyet ba ba na̱ hwam i baa, a bu zzim da̱ a̱nyan a̱ na̱ byram o?”
Yesu a̱ ya bu ka̱son bu cat a̱yin nu a̱ ku byram ni.
A̱mbyring u a̱ ku byram i a̱ hok na̱ creng, a̱ nyyai bu rwam ba̱trim a̱ si ta̱gbok a̱ta̱ssi Yesu, a̱ ku kok ka̱ryong ka.
Yesu a̱ hywa da̱ nu, “Ka̱won nzuk, ta̱za n nat. Ka̱ryong nwan a̱ na̱ creng. Nat ka̱ryi, Ka̱za na̱ wwon nda, a bu ni hok hywu nani ba.”
Ka̱ram ka Yesu na̱n hok kyang a ba tyyei a̱ntyok cyang bat a̱duwa na ni, na̱ hywa da̱ nu, “Ryok hok ka̱wun ba, n tyyi bu rya.”
A̱ shim a̱yin a̱ ku tssup ba se Bitut bu Yakubu bu Yohana, a̱wumba Yakubu nu.
Ka̱ram ka ban ba ka̱ryi a̱gba̱dang ka ni, na̱ bu shya ba tyyi ba̱tai a̱ shyi ka̱nak.
Na̱ nwa ka̱ryi ka, a̱ hywa da̱ mba, “A̱nzan a̱n byyi yin tyyi ba̱tai shyi bu ka̱nak? Ka̱won ka kwu ba. Ka shyi nda.”
Ba ku mai dimrang ryihywat. Na̱ tyyi ba wruk ba̱sa̱rei, wwon na̱ si yei a̱tyyi ka̱won nu ba̱ a̱naa nu, bu na̱won pfong nu na a̱ shyi ba̱ nu ni; ba nat ba̱ nu ka̱bvwa ka ka̱won ka ka shyi ni.
Na̱ si ka̱ pyyem mbvak, a̱ hywa da̱ nka, “Talita kumi,” nu a̱ yet, “Ka̱baneyang, n hywa da̱ nwan, ta̱za!”
Ka̱baneyang ka a̱ ta̱za ba ahwa a̱ cong, rot ka yet za swak bu swa. Ba̱nyet ba a̱ shyi ba̱ nu ni a̱ ma pyyem bu na̱nu.
Na̱ hywa da̱ mba ki di ba tyyei a̱yin kyang a na̱ yya ni ba. Wwon a̱ tyyi ba nang ka̱baneyang ka kyangya.
Ba si rak Yesu Nazarat
Yesu a̱ wwon ka̱bvwa iya a̱ brek a̱ ba i ka̱nkrang nu ka. Na̱won pfong nu na a̱n tssup.
Nom pfwi a a̱ wu krang ba, na̱ nat bat a̱duwa, a̱ nwa zzek ba̱nyet ba. Ba̱nyet a̱ tung ba̱gingang. Ba bu hok zzek nu na a̱ yya ka̱hat ba̱gingang. Ba nwa zzim, “A̱ si myyam nkyang ani ke? A̱nzan taka̱i bvwo na̱ bu byyi na ni? A̱ bo yya ni a̱n yya a̱cecet nkyang ani?
A̱nye nu a̱ yet kafinta nu o? Wwon a̱naa nu nu ban yei Maryamu. Ba̱wumbeyang nu ba mba yet Yakubu bu Yosi bu Yahuda bu Siman o? Ba̱nap nu ba ma a̱ shyi kyi ba̱ njit.” Ba ku rak.
Yesu a̱ hywa da̱ mba, “Da ma a̱ntyok tyyei ba̱ryat Ka̱za, kozan ka̱bvwa na̱n nat a̱ na sang dyep ba, se i ka̱nkrang nu, bu ka̱bvwa ba̱wumbeyang nu.”
Rot a̱mi, ka̱ yemi na̱ maai yya kyang ka̱hat ba, se bu ba̱nyet nhywu ba̱ ya yring na̱ ba̱ sai mbvak a̱ ba̱ creng.
Yesu a̱ yya ka̱hat ba̱gingang ka̱sak ka ba wi wrak ka̱ryong ni.
Yesu a̱ tom ba̱pfong nu swak bu ba̱hwa
Na̱ drok ka̱ yemi a̱ nwai na̱mankrang a̱ zzek ba̱nyet ba.
Wwon a̱ yei ba̱pfong nu ba swak bu ba̱hwa. A̱ ba̱ tssop ba̱ hwa-hwa, a̱ si bo ba̱ ryi cet trung a̱ka̱tuk tswa.
A̱ hywa da̱ mba, “Yi ryok sook kyang ba, se bu shan ka̱cyet. Yi ryok sook kyangya ba; i ryok breng a̱doma naai ba; i ryok nat bu dibvwo krum ba.
Yi tyyi a̱kpatak, ma ryok sook ba̱tro ba̱hwa ba.”
A̱ bo hywa da̱ mba, “Ka̱ryi ka yi si nwa ba ya gwai i, yi swat ka̱ yemi se yi bu wwon ka̱nkrang ka.
Ka̱ryi ka yi si nwa ba rak ya gwai ni a̱ si bo rak ya hok a ni, yi ba̱ gbaat dibvuk a̱tak nyin ti i seyak, ba ga bvwo a̱ka̱tukyya mba nu.”
Ba̱pfong ba a̱ nat a̱ tyyei ba̱nyet ba ba wwon a̱ka̱tukyya mba nu.
A̱ trung a̱ka̱tuk tswa di ba̱nyet ba̱gingang, a̱ kon ba̱nyet nhywu ba̱gingang dihywu, a̱ ba̱ creng.
Dikwu Yohana A̱yya Baptisma
Hirudut, A̱gwam, a̱ hok nkhang Yesu, rot koyan a̱ yin ku bvwo. Ba̱yanyet a̱ nwa ryat di Yohana A̱yya Baptisma nu a̱ shyek, nkpa a̱n byyi na̱ ka n yya ntaka̱i nkyang a ni.
Ba̱yanyet a̱ hywa, “Kaai, Yohana ba; Iliya a̱mi.”
Ba̱yanyet a̱ ton a̱ hywa, “A̱ntyok tyyei ba̱ryat Ka̱za n nyyai a̱mi a̱ shyek.”
Hirudut a̱ yin byyi a̱wumba, ba yin ku yei Filibut. Filibut a̱ byyi a̱mbyring ba ku yei Hirudiya. Hirudut a̱ tun Hirudiya di Filibut a̱n yya a̱mbyring nu. Yohana a̱ ku tyyei a̱ hywa, “Ku myyim a bvwa a̱mbyring a̱wumba nwan ba.” Rot a̱mi Hirudut a̱ tyyi ba pyyem Yohana a̱ si tyyi a jaru.
Hirudiya a̱ nwa pfong diryen bu Yohana, a̱ cat ryen ku hywat, ma a̱ shya ba,
rot Hirudut a̱ yin pfong ka̱wun Yohana ba̱t rot a̱ yi bvwo Yohana a̱ yet a̱tsatsak a̱yin a̱ bo yet a̱ntyok tyyei ba̱ryat Ka̱za. Na̱ ku nyyak. A̱ cat ku pfong kozan ka̱ram, ma rya nu na i myyi ba rot kyang a Yohana na̱ ku tyyei i.
Ka̱tuk ka̱yaan ba shyi an dihywa ka̱tuk mbyin Hirudut, ba̱cecet nsoja, bu ba̱cecet ba̱nyet mpfong gwamnati, bu ba̱cecet ba̱yanyet ka̱byen Galili ka a̱ tung. Hirudiya a̱ shya kyang a na̱ cat i.
Ka̱neyang Hirudiya a̱ nwa a̱ song a̱ta̱ssi Hirudut bu ba̱yecen ba. Ba hok shok ba̱t. Hirudut a̱ hywa di ka̱neyang ka, “N tyyei kyang a a cat i. Bu kyang a a hywa ni, n ni na̱ ryi da̱ nkpa.”
A̱ nwa ssing a̱ yya, “Ko kpikpit ka̱byen dityok nzuk a a cat n ni na̱ ryi.”
Ka̱neyang ka a̱ wruk a̱ si zzim a̱naa nka nu, Hirudiya, “A̱nzan n ni naai?”
A̱naa nu a̱ hywa, “Diccu Yohana A̱yya Baptisma.”
Ka̱neyang ka a̱ brek ba ahwa a̱ ba di Hirudut, a̱gwam u. A̱ bu hywa da̱ nu, “N cat kyang yaan ba, se bu diccu Yohana A̱yya Baptisma i kukon.”
Rya Hirudut i byyan ba̱t, ma a̱ byyi ryen rak ba rot a̱ ka̱n shyi a̱ta̱ssi ba̱yecen ba di bu kyang a ka naai ni a̱ ni wrak.
Rot a̱mi na̱ tom a̱dogari ba ahwa na̱ nat ka̱yat jaru ka a̱ si tun diccu Yohana ti.
Na̱ ba bu diccu Yohana ti i kukon a̱ bu wrak ka̱neyang ka, ka nat a̱ si wrak a̱naa nka nu.
Na̱won pfong Yohana na ba bu hok a̱ ba a̱ bu sook kom Yohana na a̱ si nyat.
Yesu a̱ tssung ba̱nyet ncyi kop tsson ka̱ram ka̱yring
Ba̱pfong swak bu ba̱hwa Yesu ba a̱ brek a̱ ba da̱ nu, a̱ bu ku tyyei sa̱rei nkyang a ba si yya ni, bu nkyang a ba si zzek i.
Ba̱nyet ba̱gingang ba cong a̱ bvwot. Yesu bu na̱won pfong nu na ma a̱ shya ka̱ram ya kyangya ba. Na̱ hywa di na̱won pfong a, “Yi ba zi yen sseng a̱za̱gbang a̱yring, ka̱bvwa ka sang a̱yin ni, yi yem pfwi ba̱ cincong.”
Ba nwa kpongo a̱ naat ka̱bvwa ka a̱yin na̱n shyi ni ba.
Ba̱nyet ba̱gingang a̱ ba̱ ryi ba naat a̱ ba̱ ryi a̱ bvwong. Ba drok sa̱rei na̱mankrang a a̱ sook bu gyep a ncyi a̱ si yet ka̱son Yesu bu na̱won pfong nu na.
Na̱ wruk a kpongo nu a̱ ryi ba̱nyet ba ba̱gingang, a̱ hok dizot mba ba̱t rot ba ryi di bvon-tsaap ji sang a̱ntyok a̱tsaai i. Na̱ nwa ba̱ zzek nkyang ba̱gingang.
Nom a ku bu tyak, na̱won pfong nu na a̱ nat da̱ nu a̱ si hywa, “Ka̱bvwa kani a̱ yet ka̱yit, nom a naa ni tyyai.
Ba̱ ryok ba ga nat sa̱rei mba i na̱mankrang a ni a̱ ga si kwei nkyangya na ba ni ya ni mbvak mba.”
Yesu a̱ hywa da̱ mba, “Nyin ni ba̱ ryi kyang a ba ni ya ni!”
Ba hywa da̱ nu, “A cat zi nat si kwei nkyang krum pfong nom ncyi swa bu ba̱ ryi ba yaa?”
Yesu a̱ hywa da̱ mba, “Burodi mang yi byyi? Yi nat si cyang i ryi.”
Ba si cyang a̱ hywa da̱ nu, “Pfon, bu hwon swa.”
Na̱ tyyi ba̱nyet ba sa̱rei a̱ sswak a tswa-tswa a shrim ba̱pyyi nu.
Ba sswak a tswa-tswa nu, ba̱yanyet nswak mpfo-pfon, ba̱yanyet cyi-cyi.
Yesu a̱ sook a̱kukwang burodi na ba̱na pfon, bu hwon swa ji, a̱ yrek a̱ssi nu na ntazwa a̱ gwai Ka̱za. A̱ sam burodi na a̱ wrak na̱won pfong nu na ba ka ba̱nyet ba. A̱ bo ka ba̱nyet ba hwon ji sa̱rei mba.
Na̱won pfong a a̱ tung nkpikpit burodi na bu hwon ji, a̱ tyyi a̱ hywaai na̱nshang swak bu na̱hwa.
Ba̱nyet ba a̱ yin za kyangya na ni, ba̱ntyok ncyi kop tsson a̱ yin shyi.
Yesu a̱ cong tazwa ba̱shekwot
Ba bu tyak, Yesu a̱ tun na̱won pfong nu na ba byyek a̱ ka̱shyi a̱ma̱nyyi Baitsaida, ka̱ tun ba̱nyet ba a̱ si ba̱ tssup.
Ba̱nyet ba ba bu nat na̱ wrak tsok ji a̱ naai Ka̱za.
Ka̱jenshring ka ka ka̱n yya, a̱kpongo nu na̱won pfong a ba nwa ni a̱ tat a̱katyyi kei ka. Ka̱ram iya Yesu na̱ shyi sseng mbeyang kei ka ba̱ diyin.
Na̱ ryi na̱won pfong nu na ba shyi a̱ ka̱bvung bu ruk kpongo nu rot wun yin ba̱ hywap bvwot i riryim. Ka̱ram ka ka bvei a̱shong a̱ntson, Yesu a̱ nwa ka̱cyet tazwa ba̱shekwot ka a̱ ba̱ swrap.
Ba bu brak a̱ ku ryi anye a̱ninyet a̱ sook nkun a̱ krok,
rot ba hok ka̱wun ba̱gingang.
Yesu a̱ ba̱ yei, a̱ hywa da̱ mba, “Yi gbung rya! Nzuk a̱mi. Yi ryok hok ka̱wun ba.”
Wwon na̱ nwa a̱kpongo nu ba̱ mba. Bu nwa nu na wun na i pfwi hywap a. Sa̱rei mba ba yya ka̱hat,
rot ba yi bvwo diwat ti Yesu na̱n ba̱ tssung di kyangya na a̱mi ni ba; rot a̱huhwa mba nu a̱ rat.
Yesu a̱ creng ba̱nyet nhywu a Janisarata
Ba bu byyek a̱ ba ka̱ma̱nyyi Janisarata, a̱ rop kpongo nu ka̱ yemi.
Ba bu bvwot ka̱bvwa kpongo ka ba̱nyet a̱ ryi Yesu a̱ bvwong.
Ba̱nyet ba̱gingang a̱ nwai cong da̱ nu. A̱ cong bu ba̱nyet nhywu ko ke na̱m brak i ka̱byen ka; ba kok ba̱yanyet an kyang myyi mba na a̱ cong i di Yesu.
Sa̱rei na̱bvwa na Yesu na̱ nwai ni, ba saai ba̱nyet nhywu ba an tunga na, da̱ a̱cecet na̱nkrang da̱ a̱cwwang di na̱bvwa a̱keyak. Ba̱nyet ba cong bu ba̱nyet nhywu ba ni a̱ ku naai na̱ ryok ba ra bu bvak a̱tro nu na ma. Sa̱rei ba̱nyet ba a̱ ra ni a̱ creng.
Digado ba̱tyyi
Ma ba̱nyet Farisa bu ba̱malam truwang ba̱yaan a̱ ba nyyai Urushalima. A̱ bu tyong a̱ krang Yesu.
Ba ryi na̱won pfong Yesu na̱yaan ba ya kyangya ba̱ shishik mbvak, rot ba tssu mbvak di ka̱sak ka ba̱nyet Farisa na ban hywa di ba tssu ni ba.
(
Rot ba̱nyet Farisa bu kpikpit ba̱nyet Yahuda na ba tssup bu zzek ba̱tyyi mba na, a̱yin mba a̱ ri ya kyangya ba, se a̱ tssu mbvak nu na ka̱sak ka ba̱tyyi mba ba ba yin ba̱ zzek i.
Di ba ni brek i tunga a̱ bu ya kyang ba, se ba yen ya tssu. A̱ bo tssup twrang ba̱ nzi taka̱i, nying ji ba shya di ba̱tyyi mba ba ni, da̱ni di tssu a̱ryei bu a̱cicyi, ba̱ a̱ron, ka̱ram ka̱yaan ma se ba tssu a̱ngbrak kwai.)
Rot a̱mi ba̱nyet Farisa na bu ba̱malam truwang ba a̱ zzim Yesu, a̱ hywa, “A̱nzan a̱n byyi na̱won pfong nwan na ban dak tssup digado ba̱tyyi njit ti, ba shyi bu ya kyangya ba̱ a̱shishik mbvak?”
Yesu a̱ hywa da̱ mba, “Kyang a Ishaya na̱ ryat a̱wwon tazwa nyin ka ni ku yet ka̱ryong. A̱ yin hywa di yi yet ba̱jyem ba̱nyet tyong a̱ssi; da̱ni di na̱ yin jem i, Ka̱za a̱ ku tyyei a̱ hywa,
‘Ba̱nyet ba ni a̱ ni n dyep bu di na̱nu mba,
ma mpfwa mba na shyi gba̱gbang ba̱ nzuk.
Sujada ji ba n yya mi ni byyi shok ba,
a̱ wa wwon ba̱ryat Ka̱za ba.’ ”
Yesu a̱ hywa da̱ mba, “Yi rak hok kyang a Ka̱za ka ya tyyei ni, i wu nwa bu ssang zzek ba̱nyet.”
Yesu a̱ bo ya ka̱son, a̱ hywa da̱ mba, “Ee-la! Yi wu bvwo rak ba̱ryat Ka̱za ba i gi breng tada nyin.
Ki zzek Musa na a̱mi yi tssup, a̱ yin ya kam a̱ hywa da̱ nyin, ‘Koyan a̱ tyong a̱tyyi nu ba̱ a̱naa nu,’ a̱ bo hywa, ‘A̱yin nu a̱ tok a̱tyyi nu a̱u a̱naa nu ni, ba ni ku hywat.’
Nyin i wu zzek di wei, di ka̱ a̱yin a̱ byyi kyang a na̱ nin brang a̱tyyi nu ko a̱naa nu ni, ma a̱ kpo yei Korban (nkpa yet ‘A̱nying Ka̱za’), nyin ban ku bvwo da̱ a̱ ryok brang a̱tyyi nu nu ba̱ a̱naa nu nu ba.
Ma n ya tyyei, ki yi yya a̱mi, yi tyyei ka̱sak ka yin dak zzek Ka̱za na ni se twrang nyin ji yi zzek ba̱nyet ba ni, bu kpikpit nkyang tada nyin na.”
Nkyang a tyei a̱neywu di shishik ni
Yesu a̱ bo yei ba̱nyet ka̱tung ba, a̱ hywa da̱ mba, “Yi rot a̱pfo i hok ansham.
Kyang a nwai ka̱yat a̱yin ni ku ku tyyi di shishik ba, se kyang a wwut ka̱yat a̱yin ni. [
A̱yin nu a̱ byyi a̱pfo pfong i na̱ hok!”]
Ka̱ram ka na̱n drok a̱ wwon ba̱nyet ba ni, na̱won pfong nu na a̱ cong ba̱ nu, ba nat ka̱ryi ka̱yaan. Na̱won pfong nu na a̱ ku zzim misali kyang a na̱ tyyei ka̱tung ka ni.
Yesu a̱ hywa da̱ mba, “Ashe yi ra̱u kpikpit ba̱nyet a da̱ za̱ncyi baa? Kyang a n nwa a̱yin ni nkpa ku tyei dishishik ti ba,
rot ku nwai i pfwa nu ba, ma ku cong ka̱hwa i si seyak wruk.” (Diccu ba̱ryat tinti yet, kyangya n shyi yet nying rak a̱neywu ba.)
A̱ si bo ya ka̱son a̱ hywa da̱ mba, “Kyang a wwut da̱ a̱yin ni nkpa a̱mi tyei dishishik ti.
Rot, kyang a a̱yin na̱ hwa ka̱yat mpfwa nu ka ni nkpa a̱mi na cong bu ku tyyi a̱ka̱tukyya nu, da̱ni di tsang, bu hywaai ba̱nyet,
bu dikan-a̱naan, bu ka̱pfwa, bu a̱ka̱tuk nkyang nzaan, bu diraa, bu na̱kpot, bu swam, bu agunahwa, bu cat ya-yet bu samwai.
Sa̱rei a̱ka̱tuk nkyang ani na nyyai ka̱yat mpfwa a̱yin a̱ sin tyyi na̱n brak a̱ tyyi a̱shishik a̱yin.”
A̱mbyring a̱yaan a̱ tyyi rya
Na̱ bo drok ka̱ yemi a̱ nat Sur bu Saida. A̱ si nwa ka̱ryi ka̱yaan a̱ cat a̱yin a̱ bvwo da̱n shyi ba. Ma ku na ni nyat ba.
A̱mbyring a̱yaan a̱ byyi ka̱bacincong ka̱neyang ka shyi ba̱ a̱ka̱tuk tswa. A̱ hok nkhang Yesu a̱ ba ba̱ gigik a̱ bu kpa a̱ta̱ssi nu.
A̱mbyring u a̱ yet ka̱won Helenawa, a̱ nyyai Fonishiya ka̱byen Siriya. A̱ nat naai Yesu na̱ tun a̱ka̱tuk tswa nu ka̱neyang ka.
Yesu a̱ hywa da̱ nu, “Yen dyok na̱won na a̱ swei, ku myyim ba sook kyangya da̱won na a̱ ta na̱bvwu mi ba.”
A̱mbyring a̱ywu a̱ hywa, “Ee, ku yet ka̱ryong, ma a̱nying nu a̱ kwei ka̱tak tebur ka ni na̱bvwu na nna a̱ na ya a̱ yemi.”
Yesu a̱ hywa, “Rot kyang a a hywa ni, brek nat ka̱ryi! A̱ka̱tuk tswa nu a̱ wwon ka̱won nwan ka.”
Na̱ ma̱n brek a̱ nat ka̱ryi a̱ si shya ka̱baneyang ka ka myyi, a̱ka̱tuk tswa nu na̱ ka̱n wruk.
Yesu a̱ creng momom
Yesu a̱ drok nyyai Sur ka a̱ brak a̱ hyok Saida a̱ ni wruk Dikafolit a̱ nat kei Galili ti.
Ba̱yanyet a̱ ba bu momom di Yesu a̱ naai Yesu na̱ ku sak bvak.
A̱ si yrek a̱ssi nu na a̱n cyang tazwa, a̱ shek sso, a̱ hywa di momom u, “Effatha”, nkpa yet, “Yrang!”
Bu hywa na a̱mi a̱pfo na a̱ yrang, ka̱nu ka a̱ tat. Na̱ nwa ba̱ryat ba̱zizrak.
Yesu a̱ ba̱ gbang di ba ryok tyyei a̱yin ba. Ma gbang a na̱ ba̱ gbang i ku wi tyyi ba wa ntyyi ka̱ssi bu kok ba̱nyet ba mi.
Ba̱nyet ba a̱ hok i, a̱ yya ka̱hat a̱ hywa, “A̱ yya kozan kyang ansham. A̱ tyei ba̱momom ba ryat, a̱ bo tyei ba̱nyet diran ba ma ba pfong!”
Yesu a̱ tssung ba̱nyet ncyi kop nyaai
Ba̱ a̱zi nom iya ba̱nyet ba̱gingang a̱ bo tung, di ba byyi nkyangya ba. Yesu a̱ yei na̱won pfong nu na ka̱rek ka̱yring,
a̱ hywa da̱ mba, “N pfong dizot ba̱nyet ti ni ba̱gingang. Nom tat naani ba shyi ba̱ nzuk, ba byyi kyangya naani ba.
Ki n ba̱ tun ba nat bu cihywat, ba̱yanyet a̱ ni cak a̱ kwi a̱zi ryen, rot ba̱yanyet mba a̱ nyyai gba̱gbang.”
Na̱won pfong nu na a̱ ku zzim a̱ hywa, “Ke ka̱yit kani zi nin shya kyangya na ni maai ka̱tswa ba̱nyet kani ni?”
Yesu a̱ ba̱ zzim, “A̱kukwang burodi a̱ mang yi shyi mi?”
Ba hywa, “A̱kukwang a̱tiyring.”
Yesu a̱ tyyi ba̱nyet ba ba swrang ka̱byen. Wwon na̱ sook a̱kukwang burodi nu, a̱ gwai Ka̱za mi, a̱ si sam burodi na a̱ wrak na̱won pfong nu na ba ka ba̱nyet ba, sa̱rei mba.
Ba bo shyi bu hwon ba̱ cincong. Yesu a̱ bo gwai Ka̱za mi, a̱ tyyi na̱won pfong nu na a̱ bo ka ba̱nyet ba.
Ba̱nyet ba a̱ yin za ni, a̱ yin yet cyi kop nyaai. Sa̱rei mba ba ya swei.
Na̱won pfong a a̱ si kok na̱nshang a̱tiyring a̱ tyyi nkpikpit a a̱n hywaai. Yesu a̱ si ba̱ tun koyan a̱ pyyem ryen ka̱ryi nu.
Wwon nu na̱ drok ka̱ yemi ba ahwa bu na̱won pfong nu na ba nwa kpongo a̱ nat i ka̱byen Dalmanuta.
Ba̱nyet Farisa a̱ cat Yesu a̱ ba̱ yya nkyang ka̱hat
Ba̱yanyet ka̱yat ba̱nyet Farisa a̱ ba di Yesu, a̱ bu nwa ya a̱cecet ba̱ nu. Ba cat ku tssem. Ba hywa di se na̱ yya nkyang nyyai Tazwa.
Yesu a̱ shek sso, a̱ hywa da̱ mba, “A̱nzan a̱n byyi ba̱nyet zamani ba ni ba nwa bu cat cyang nkyang ka̱hat nyyai Tazwa? N ya tyyei ba̱t za̱m, ba ni ryi kyang ba!”
A̱ ba̱ wwon ka̱ yemi a̱ brek a̱ nwa a̱kpongo nu a̱ byei a̱ naat ka̱ma̱nyyi yaan ni.
Yisti ba̱nyet Farisa bu Hirudut
Ashe na̱won pfong a a̱ bring sook burodi na a̱ maai. Ba cyang ka̱yat kpongo ka a̱ si shya ba byyi dikwang burodi bu tiyring.
Ba shyi naat a Yesu a̱ hywa da̱ mba, “Yi cam, yi ta̱rwam bu yisti a̱nying Hirudut bu ba̱nyet Farisa nu.”
Ba nwa ryat ba̱ mba-mba, a̱ hywa, “A̱ hywa a̱mi rot zi shyi bu burodi ba.”
Yesu a̱ bvwo kyang a ba ryat i. A̱ ba̱ zzim a̱ hywa da̱ mba, “A̱nzan a̱n byyi yin dyat ba̱ryat sang burodi? A̱huhwa nu a̱ ka̱ ya maai baa? A̱nzan a̱ ba ndya nyin na?
Yi byyi a̱ssi, a̱nzan a̱ ya bvwo cyang a? Yi byyi a̱pfo, a̱nzan a̱ ya bvwo pfong a? Yi bu byyi yring kyang baa?
Yi yring ba̱nyet ncyi kop tsson ba zi yin tssung da̱ a̱kukwang burodi a̱pfon a ni ee? Nkpikpit a zi bvat i yet na̱nshang na̱mang?”
Ba hywa, “Swak ba̱ hwa.”
Ba hywa, “Na̱nshang a̱tiyring.”
Yesu a̱ bo hywa, “Nyin ba bu ri shyi ba̱ a̱huhwa nu zin sang burodi ni ee?”
Yesu a̱ creng a̱ntyok a̱tutwan Baitsaida
Ba si nwa Baitsaida, ba̱yanyet a̱ nyyai ba̱ a̱ntyok a̱tutwan a̱ ba mi, a̱ bu naai Yesu na̱ ku byram.
Yesu a̱ yrek bvak a̱ntyok a̱tutwan na. A̱ ku kwak ba wruk ka̱yat ka̱nkrang ka. Ba si tat, Yesu a̱ ku hyuk ba̱ncwwa a a̱ssi na, a̱ ku sak mbvak a a̱ ku zzim, “A ryi kyang o?”
A̱ntyok a̱ywu a̱ cyang, a̱ hywa, “Ee, n dyi ba̱nyet, ma ba ryi di na̱kon na cong ni.”
Yesu a̱ bo brek di mbvak a a̱ sak a a̱ssi nu na, a̱ntyok a̱tutwan nu a̱ yrang a̱ssi na a̱ cyang di cet, a̱ ryi na̱ cyang ba̱zizrak.
Yesu a̱ ku tun, a̱ hywa, “Da̱ nat ka̱ryi. Bvu ryok hyok ka̱nkrang ka ba.”
Bitut a̱ tun ka̱nu a̱ wrak Yesu
Yesu bu na̱won pfong nu na a̱ drok ka̱ yemi a̱ nwa na̱mankrang Kaisariya Filibi. A̱zi ryen ka na̱ ba̱ zzim, a̱ hywa, “Ba̱nyet ba a̱ na n yei a̱nyan na̱ra?”
Ba hywa, “Ba̱yanyet a̱ na̱ yei Yohana A̱yya Baptisma, ba̱yanyet da̱ a yet Iliya, ba̱nyet ba̱yaan a̱ na̱ yei ba̱ a̱ntyok tyyei ba̱ryat Ka̱za.”
Na̱ bo ba̱ zzim, “To, nyin hwa, yi na n yei a̱nyan?”
Bitut a̱ hywa, “Nwan yet Kristi (a̱tuba nu Ka̱za ka tssa ni).”
Yesu a̱ ba̱ gbang a̱ hywa, “Nde, yi ryok tyyei a̱yin ba.”
Yesu a̱ tyyei ka̱bvung ka na̱ ni sswa ni a̱ bu tat dikwu nu
Wwon a̱ si nwa zzek na̱won pfong nu na, a̱ hywa, “Nzuk, Ka̱won A̱neywu, n ni sswa ka̱bvung. Ba̱nekwo bu ba̱cecet ba̱gado Ka̱za ba bu sa̱rei ba̱malam Truwang ba a̱ ni rak n dyi. Ba ni n hywat, ma ka̱tuk nom tat n bo ni shyek.”
Yesu a̱ ryat ba̱ mba ba̱zizrak. Bitut a̱ ku kwwat a̱za̱gbang a̱yring a̱ hywa da̱ nu, “Ryok ryat a̱mi ba. Kyang ni cong ni n dyi a̱mi?”
Yesu a̱ brek a̱ bu cyang kpikpit na̱won pfong nu na, a̱ kam Bitut a̱ hywa, “Tyong kyi Ka̱ta̱nyrang ba̱ka̱wei. A rak hok hywak Ka̱za se bu nying a̱neywu.”
Yesu a̱ yei ba̱nyet ba a̱ tung i, a̱nta̱mak bu na̱won pfong nu na, a̱ hywa da̱ mba, “A̱yin nu a̱ cat ba ba̱ nzuk i, se na̱ jing diccu nu, a̱ cot ka̱teyang nu na a̱ n tssup.
Rot, a̱yin nu a̱ kwan zwang san diccu nu ni a̱ ni hwan, ma a̱yin nu a̱ rak diccu nu a̱ wwon an bvak nzuk i bu Ka̱sham Ba̱ryat ka ni, nu a̱ ni kaat.
A̱nzan a̱yin na̱ nin tun, ka̱ cat shya ka̱sa ka ni sa̱rei a̱ ryin sucet nu na? A̱ nin tun kyang ba.
Kyang n shyi maai a̱yin na̱ ni wrak a̱n san sso nu ba.
A̱yin nu a̱ pfong nsum ya yei a̱nzuuk ni, a̱ bo a̱ pfong nsum san ba̱ryat nzuk ba a a̱ka̱tuk ka̱ram a̱ni ni bu ka̱ram wipfong ka̱wun Ka̱za kani ni, nzuk meyang n ma̱ ni hok nsum ku yei a̱nzuuk ka̱ram ka nzuk Ka̱won A̱neywu n ma̱ nwa n ba ka̱yat dityok a̱tyyi nzuk ka ni, bu ba̱pfong Ka̱za ba ni.”
Na̱ ya ka̱son, a̱ bo hywa da̱ mba, “Se yi swat bvwo, ba̱yanyet a̱ shyi ka̱yat nyin kyi, ba ni kwi ba, se ba ryi ba Dityok Ka̱za ka̱yat cet nti.”
Rwam Yesu na brak
Ba yya nom a̱kitat, Yesu a̱ yei Bitut, bu Yakubu, bu Yohana, ba wrak a̱ nat tazwa a̱gba̱dang dihwan, ba shyi swat a ka̱ yemi. Ba̱pfong nu ba a̱ bu swat-swat a̱ ryi rwam Yesu na ku shei.
Ba̱tro nu ba a̱ sai ba̱kinkyai a̱ seyak ka̱rek tssu a̱yin.
Ba̱pfong ba a̱ ryi Musa bu Iliya ba ryat bu Yesu.
Bitut a̱ ryin kyang a na̱ ni hywa ni, rot ba hok ka̱wun ba̱t.
Bi ka̱baram, a̱ninyyan a̱ nyyai a̱ bu ba̱ kup i ba̱ tyyi a̱gba̱dang ma̱nwwuk. Ba hok diwan ti hyok ka̱yat a ninyyan ka, i hywa, “Ka̱won nzuk a̱ nkaa. Nu a̱ yet ka̱won rya nzuk ka, yi ka̱ hok.”
Ba shyi i cyang, a̱ brak bi ka̱baram di ba bo ryi a̱yin ba, se bu Yesu ba̱ mba.
Ba shyi kyyep nyyai tazwa dihwan ka, Yesu a̱ ba̱ gbang a̱ hywa, “Ki di yi du tyyei a̱yin kyang a yi ryi ni ba, se ka̱ram ka Ka̱won A̱neywu ka̱n kwu a̱ ta̱za i dibyyi ti ni.”
Ba shim, ma a̱ nwa ya zzim bu mba-mba, a̱ hywa, “A̱nzan a̱ yet ta̱za i dibyyi ti?”
A̱ brak a̱ zzim Yesu, “A̱nzan a̱n byyi ba̱malam ba a̱ zzek truwang ji ni ban hywa di Iliya nu a̱ ni yet ka̱son a̱ ba?”
Na̱ hywa da̱ mba, “Ee, ka̱ryong a̱mi, Iliya nu a̱ ni yet ka̱son a̱ ba a̱ ga bi jyi kozan nkyang. Ma a̱nzan a̱n byyi ba̱ryat Ka̱za ba ban hywa di Ka̱won A̱neywu a̱ ni sswa ka̱bvung ba̱t, ba bo ka̱ rak?
Iliya ma a̱ wa ka̱n ba, ba̱nyet ba a̱ bu ku yya kyang a shyi a ndya mba na ni. A̱mi ma ba̱ryat Ka̱za ba ban hywa.”
Yesu a̱ creng ka̱won ka a̱ byyi a̱ka̱tuk tswa ni
Ba brek a̱ bu mon bu kpikpit na̱won pfong nu na, ba ryi ba̱nyet ba̱gingang ba tung ka̱bvwa ka; ba̱malam truwang ba̱yaan ba shyi i ya a̱cecet ba̱ mba.
Ba̱nyet ba ba bu ryi Yesu, ka̱hat ba̱ pyyem, ba tyyi ncyi a̱ bu ku byyek.
Yesu a̱ zzim na̱won pfong nu na, “A̱cecet a̱nzan yi ya?”
A̱yanyet ka̱yat ka̱tswa ka a̱ shot ba ahwa, “Malam! Ka̱won nzuk, n ba mi da̱ nwan, rot ka byyi a̱ka̱tuk tswa nu a̱ ka̱ bvwo ba̱ryat ba ni.
Kozan ka̱ram na̱n ka̱ yrek se a̱ ka̱ sook mak ka̱byen, ka nwa tuu fwi ka̱nu, a̱ bvok a̱nyi na, rwam a i brek bu tyyi ba̱kinka̱ng. To, n naai na̱won pfong nwan na ba nyying a̱ka̱tuk ntswa nu, ma na̱ ba̱ kaat.”
Yesu a̱ hywa da̱ mba, “A̱nzan taka̱i ba̱nyet yi yet, nyin cei ba̱nyet sang ka̱ryong? Hat a̱nzan ka̱ram n ni n swat ba̱ nyin? Hat a̱nzan ka̱ram n ni n jyat? Yi ba ba̱ nka kyi!”
Ba nat ba̱ nka di Yesu.
A̱ka̱tuk tswa nu a̱ bu ryi Yesu, a̱ bo sook ka̱won ka a̱ mak ka̱byen, ka kprang, fwi ji zi wwut ka̱nu ka.
Yesu a̱ zzim a̱tyyi ka̱won nu, a̱ hywa, “Nyyai a̱nzan ka̱ram ka nwa taka̱i hywu nani?”
A̱tyyi nu a̱ hywa, “Nyyai ka yet bu cincong ka̱bawon.
Ka̱ram ka̱yaan ku kwan zwang ka̱ hywat. Ka̱ram ka̱yaan ku ka̱ ta an dong, ka̱ram ka̱yaan ka̱yat ba̱shekwot. Ka ni maai, hok dizot njit i za brang!”
Yesu a̱ hywa da̱ nu, “A̱nzan a̱ yet a̱nyyi hywa ki n ni maai u? A̱yin nu a̱n tyyi rya nu na ni, kyang n shyi ni ku kaat ba.”
Na̱ shim ba ahwa, “N nin tyyi rya, ma ku rat. N brang bu rat ka̱ryong nzuk ka.”
Ka̱ram ka Yesu na̱n dyi ba̱nyet ba̱gingang ba tyong a̱ bai ni, na̱ kam a̱ka̱tuk tswa nu a̱ bvwo ka̱won ka di ba̱ryat ba ni, a̱ hywa da̱ nu, “Nwan wruk ka̱yat nka ba̱nyying ka i bu ryok brek ba da̱ nka ba!”
A̱ka̱tuk tswa nu a̱ tyyi kun, a̱ jim ka̱won ka, a̱ ka̱ mak ka̱byen, a̱ si wruk. Ka̱won ka a̱ brek a̱ myyi di kom ni. Ba̱nyet ba̱gingang a̱ hywa, “Ka kwu.”
Ma Yesu a̱ pyyem ka̱won ka mbvak a̱ ka̱ yrek, ka ta̱za a̱ sseng.
Yesu na̱ bu drok a̱ nwa ka̱yat ka̱ryi, na̱won pfong nu na a̱ nwa ku zzim ka̱nrang. A̱ hywa, “A̱nzan a̱n byyi nying a̱ka̱tuk ntswa nu na̱ bun za kaat?”
Yesu a̱ hywa da̱ mba, “Kyang yaan i shyi yi ni yya i nyying taka̱i nkyang a̱ni ba, se ba̱ a̱duwa.”
Yesu a̱ bo tyyei dikwu nu ti
rot a̱ shyi i zzek na̱won pfong nu na. Na̱n shyi i ba̱ zzek a ni, a̱ hywa da̱ mba, “Ba ni wrak Ka̱won A̱neywu a mbvak ba̱nyet ba hywat. Ki ba yya nom ntat, ka ta̱za.”
Mba di ba si wa hok kyang a na̱ ba̱ zzek i a̱ bvwong ba, ma ba pfong ka̱wun ku zzim ka.
A̱nyan a̱ yet a̱gba̱dang u?
Ba bu tat Ka̱fa̱rna̱hum, a̱ nwa ka̱ryi, Yesu a̱ zzim na̱won pfong nu na, a̱ hywa, “A̱cecet a̱nzan yi bu cong ya a̱zi ryen ka?”
Ba swat ba̱ nyong, rot ba yin cong a̱zi ryen ka a̱ ya a̱cecet tazwa a̱yin nu a̱ yet a̱gba̱dang ka̱yat mba ni.
Yesu a̱ swrang, a̱ yei ba̱pfong ba ba̱sa̱rei mba, ba̱ mba swak bu ba̱hwa, a̱ hywa da̱ mba, “A̱yin nu a̱ cat yet a̱kwak ka̱son, se na̱ ya brek a̱ ba mi riryim a̱ yya kpikpit a dikwwa.”
A̱ yei ka̱bawon a̱ sak a̱katyyi mba ka. A̱ tyyi bvak nu na a̱ ka̱ krum, a̱ si hywa da̱ mba,
“A̱yin nu a̱ gwai ka̱bawon da̱ni di ka̱bankaa ni ni, i diyrek nzuk, nzuk a̱mi na̱ gwai; ba nzuk ba̱ diyin ba, a̱ bo gwai a̱tuba nu a̱ n tom i.”
A̱yin nu a̱ yya dira̱ndwan ba̱ njit i ba, a̱ shyi ba̱ njit
Yohana a̱ hywa da̱ nu, “Malam, zi bu shya a̱yanyet na̱ trung a̱ka̱tuk tswa i diyrek nwan, zi ku tyei na̱ ryok rot a̱ shyi ba̱ njit ba.”
Yesu a̱ hywa, “Ku myyim yin ku bvwo ba, rot a̱yin nu a̱ yya kyang ka̱yat diyrek nzuk ni a̱ ni maai brak bu i ka̱baram a̱ n dyat a̱ka̱tuk ba̱ryat ba.
Rot a̱yin nu a̱ yya dira̱ndwan ba̱ njit i ba, a̱ shyi ba̱ njit.
Yi ryok bring ba, ba̱ a̱yin nu a̱ ya nang ba̱shekwot sswa rot yi yet ba̱nying Kristi ni, a̱ ni san zang nu.”
Digrap
“A̱yin nu a̱ ma̱n tyyi ka̱bawon kani ka wwon n tssup a ni, ku ku ran ba ku ryak naan a̱ ku yrik a̱ ta i kei.
Ki bvak nwan ni na̱ tyyi digrap, kpo tyet jing. Ku ran a nwa bu bvak yring Ka̱ryi Ka̱za di a nwa bu mbvak nhwa ka̱yat ndong. Rong a di ku byyi rryik ni ba. [
Ka̱ yemi ‘ba̱ma̱njyit mba ba a̱ kwi ba, di rong a ku byyi rryik ba.’]
Ka ma̱n dyi tak nwan ku ni na̱ tyyi digrap, kpo tyet jing. Ku ran a nwa Ka̱ryi Ka̱za bu tak yring di a nwa ka̱yat ndong ba̱ a̱tak a̱hwa. [
Ka̱ yemi ‘ba̱ma̱njyit mba ba a̱ kwi ba, di rong a ku byyi rryik ba.’]
Ki dissi nwan ma̱ ni tyyi a jik zan, ta̱ tun jing, nwa Dityok Ka̱za bu dissi ti yring ku ran nwa ka̱yat ndong ba̱ a̱ssi a̱hwa.
Ka̱ yemi ‘ba̱ma̱njyit mba ba a̱ kwi ba, di rong a ku byyi rryik ba.’
“Ba ni jyi koyan di rong da̱ni ba nan jyi kyangya di ntwak i.
Ntwak yet ka̱sham ba̱t. Ma ki na tyyi kpyap, na bu byyi kpungtun ba. Yi byyi ntwak a ndya nyin, i swat ansham bu ba̱yaan.”
Yesu a̱ tom ba̱pfong nswak a̱tiyring
Ka̱ram iya ka bu seyak, A̱gwam Yesu a̱ tssa ba̱yanyet ba̱ mba nswak a̱tiyring a̱ ba̱ tom ba̱hwahwa, ba kwwat ka̱son nu a̱ nwa kozan ka̱nkrang a na̱ nin nwa ni.
A̱ hywa da̱ mba, “Yak a ba̱gingang a̱za̱n kei maai ni yya, ma ba̱nyet yya ba a̱ shii ka̱tswa ba. Yi naai a̱ntyok byyi yak u na̱ tom di ba̱nyet ba yya yak a.
Yi nat n ya tssop di bvon-tsaap ka̱yat na̱bvwu a̱yit i.
Yi ryok sook a̱doma nkrum ba, ko a̱doma naai ko a̱kpatak. Yi ryok sseng a̱zi ryen i byei ba̱ a̱yin ba.
Ki a̱ntyok cat tsswa nda a̱n shyi ka̱ryi iya, yi ryok byet nyin na i swrang ba̱ nu; ka̱ a̱mi ba, yi brek bu byet tsswa nda nyin na.
Bu ka̱ryi iya yi nin swat, i ya, i bu sswa sa̱rei kyang a ba shya a̱ ya ryi ni, rot a̱ntyok mpfong a̱ maai ba ku tan. Yi ryok nwai na̱sa swrap ba.
Ki yi si nwa i ka̱nkrang ba ya gwai, bu kyang a ba ya ryi ni yi ya.
Yi creng ba̱nyet nhywu i bu hywa di ba̱nyet ka̱nkrang ba, ‘Dityok Ka̱za ba shishrek ba̱ nyin.’
Ma ka̱nkrang ka yi si nwa ba ya san ni ba, yi wruk bu sseng i na̱ta̱ryen ka̱nkrang a i hywa da̱ mba,
‘Dibvuk ka̱nkrang nyin ti ma sseng a a̱nyyan a̱byen njit ani zi ta̱ zrup ya weyang i, ma yi swat bvwo Dityok Ka̱za ba ba̱shishrek ba̱ nyin.’
N ya tyyei ka̱ryong: ka̱tuk shirya Ka̱za ka, Ka̱za a̱ ni pfong dizot ba̱nyet Saduma a̱ ra̱u ba̱nyet ka̱nkrang iya.”
Na̱nkrang a a̱ rak san Yesu ni
Yesu a̱ ryat a̱ hywa, “Kaito nyin ba̱nyet Korasinu bu ba̱nyet Baitsaida. A̱cecet nkyang u ba ya tyyei ni, n da hywa di Sur bu Saida ba ba̱ yya mi, se ba yin swrang ahwa, a̱ kup ba̱kikyak ba̱tro, a̱ bvei ntong a̱ ya kwot i, a̱ ga tyyei ka̱sak ka ban wwon a̱ka̱tukyya mba nu ni.
Ma ka̱tuk nom shirya ka Ka̱za a̱ ni hok dizot ba̱nyet Sur bu Saida a̱ ya ran.
Nyin ma ba̱nyet Ka̱fa̱rna̱hum, ryok hwa di yi ni ya yrek nTazwa ba. Ba ni ya brek a̱ tyyi ka̱byen yi sin nat ka̱yabyen.”
Yesu a̱ bo brak a̱ hywa di na̱won pfong nu na, “A̱yin nu a̱ ya pfong ni, nzuk na̱ pfong. A̱yin nu a̱ ma̱ ya rak ni, nzuk a̱mi na̱ rak. A̱yin nu a̱ n dak ni a̱ rak a̱tuba nu a̱ n tom ni.”
Ba̱pfong nswak a̱tiyring ba a̱ brek
Ba̱pfong nswak a̱tiyring ba a̱ brek bu ba̱gwai ba̱t, a̱ bu hywa da̱ nu, “Malam! A̱ka̱tuk tswa ma zi ba̱ nyying ka̱yat diyrek nwan ba za pfong.”
Yesu a̱ hywa, “N dyi Ka̱ta̱nyrang ka brum nyyai Tazwa a̱ bu kpa di ka̱krong nza ni.
Yi hok: n ya ryi cet yi gi sswa cet a̱ra̱ndwan; ko yi shai ndyik bu nyang, kyang ni ya byram ba.
Ma yi ryok gwai ho a̱ka̱tuk tswa a̱ ya pfong ba, seko yi gwai rot ba jem a̱yiyrek nyin Tazwa.”
Yesu a̱ dyep
Ka̱ram iya Tswa Ka̱za i nwa Yesu na̱ hok rya sai ba̱gingang a̱ hywa, “A̱tyyi, A̱gwam Tazwa bu ka̱byen, n na̱ dyep ba̱t, rot a tyyei ba̱gbyik ba̱nyet kyang a a nyat ba̱nyet bvwo bu ba̱nyet a̱jinjing a̱huhwa mi ni. A̱tyyi, a yya a̱mi rot a hok ansham nkpa.
“A̱tyyi nzuk u a̱ n dyi kozan kyang. A̱yin a̱ bvwo Ka̱won ka ba, se A̱tyyi nu ba̱diyin; da̱ a̱yin na̱ bvwo A̱tyyi nu ba, se Ka̱won ka bu ba̱nyet ba Ka̱won ka ka tssa a̱ ni ba̱ tyyei da̱ nu ni.”
Yesu a̱ brak a̱za̱ gbang a̱yring a̱ hywa di na̱won pfong nu na, “Seko yi gwai yin shya nkyang ani ryi.
N ya tyyei: ba̱nyet tyyei ba̱ryat Ka̱za ba̱gingang bu ba̱gwam a̱ cat ryi nkyang a yi ryi ni a̱ hok kyang a yi hok ni a̱ shya ba.”
A̱ntyok Samariya nu a̱ yin hok dizot ni
Malam Truwang a̱yaan a̱ nyyai a̱ ba a̱ cat me Yesu. A̱ bu hywa da̱ nu, “Malam, a̱nzan n ni yya n ni shya sucet wityak?”
Yesu a̱ hywa da̱ nu, “Kot, ba̱ryat Ka̱za ba a̱ hywa ni? A̱nzan a na twang ka̱ yemi?”
A̱ntyok a̱ywu a̱ hywa, “ ‘A ni cat Ka̱za A̱gwam nwan bu rya nwan na sa̱rei, bu sso nwan ji bu cet nwan na bu kap nwan na,’ ‘i bu gwai a̱wumba nwan nu ka̱sak kanka an ya gwai ni.’ ”
Yesu a̱ hywa, “Ka̱ryong a̱mi, ki a yya nkyang ani a ni shya sucet.”
Malam a̱ywu a̱ bo brek a̱ cat ya tyyi ka̱ryong ka, a̱ zzim Yesu a̱ hywa, “A̱nyan a̱ yet a̱wumba nzuk u?”
Gado Ka̱za a̱yaan a̱ sook ryen iya, na̱ si ryi a̱yin a̱ywu a̱ jik a̱za̱ gbang a̱yring a̱ seyak.
A̱mi meyang a̱ntyok brang gado Ka̱za a̱yaan a̱ bo ma̱n hyok, a̱ nyyai a̱ bu cyang a̱yin a̱ywu a̱ brak zan a̱ seyak a̱ ku wwon.
Ma a̱ntyok Samariya a̱ ma̱n sook ryen iya a̱ nyyai a̱ bu ku shya, a̱ hok dizot nu ba̱t.
A̱ nat ka̱rek nu ka, a̱ si ku tssu nhwot a a̱ ku kon dihywu a̱ ku zzop i sa̱rei. A̱ ku sook a̱ sak tazwa ka̱janki nu ka a̱ nat ba̱ nu ka̱ryi tsswa a̱ si ku tot a̱n tyak ka̱tuk ka.
Ka̱ntson a̱ wo tat na̱ ni seyak a̱ nat nkwwan nu na, a̱ tun krum pfong nom hwa a̱ wrak a̱ntyok ka̱ryi nu, a̱ hywa, ‘Ku cam ansham. Ki n brek n ni na̱ tan sa̱rei kyang a a hywat a̱za̱ nu ni.’ ”
Yesu na̱ bu tyak a̱ ku zzim, “A̱nyan a̱mi ka̱yat ba̱nyet ba̱tat bani a hwa da̱ yet a̱wumba a̱tuba nu ba̱tang ba ba tsot i?”
Malam u a̱ hywa, “A̱tuba nu a̱ hok dizot nu ti ni.”
Yesu a̱ hywa da̱ nu, “Da̱ ma̱n nat si yya a̱mi.”
Yesu a̱ nat byyek Martsa bu Maryamu
Yesu bu na̱won pfong nu na ba shyi i ka̱cyet a̱ si tat ka̱bankrang ka̱yaan, a̱ra̱mbyring a̱yaan, ba ku yei Martsa a̱ ba̱ gwai a̱ ba̱ ryi ka̱rek pfwi gbang nu.
Martsa a̱ yin byyi a̱wumba ba ku yei Maryamu a̱ nyyai a̱ bu swrang bu Yesu a̱ pfong zzek nu na.
Martsa a̱ bu rwan bu mpfong a na̱ shyi i yya na ni, a̱ nyyai a̱ bu hywa di Yesu, “Malam, a hok ansham Maryamu na̱n ni n wwon n yya mpfong a ba̱diyin o? Ku tyyei na̱ ba a̱ n brang.”
Yesu a̱ hywa da̱ nu, “Martsa, a tyyi rya nwan a nkyang ba̱gingang;
ma bu kyang yring a̱mi a cat. Maryamu a̱ wa ka̱n tun a̱tsatsak u, da̱ a̱yin na̱ bo byyi kpo san da̱ nu ba.”
Yesu a̱ ba̱ zzek ka̱sak ka ba nan yya a̱duwa ni
Ka̱tuk ka̱yaan Yesu na̱ shyi i yya a̱duwa ka̱rek ka̱yaan. Na̱ bu tyak, a̱yanyet ka̱yat na̱won pfong nu ka a̱ hywa, “A̱gwam njit, za zzek a̱duwa nu ka̱sak ka Yohana na̱ yin zzek na̱won pfong nu na ni.”
Yesu a̱ hywa da̱ mba, “Ki yi naa-naat yya a̱duwa yi hywa:
‘A̱tyyi njit:
Zi cat ba dyep diyrek nwan ti,
dityok nwan ti i ba.
Za ryi kyang a zi ni ya kozan ka̱tuk ni.
Za kaai wwon ka̱ywap njit ka,
rot njit zi kaai wwon ba̱nyet ba a̱ za ywap ni.
I ryok za tyyi i ka̱mak ka a̱ sswa cet njit ni ba.’ ”
Yesu a̱ bo ya ka̱son a̱ hywa da̱ mba, “Ka̱ a̱yin ka̱yat nyin a̱ byyi a̱rywai, na̱ ba da̱ nu a̱kang ka̱ram a̱ta̱tuk a̱ bu hywa da̱ nu, ‘A̱ntyok ka̱ryi, n cat a n kwwak kyangya.
A̱rywai nzuk a̱ wruk cyet, na̱ nwa a̱ ni tsswa da̱ nzuk, da n byyi kyang a na̱ ni ya ni ba.’
Yi hwa da̱ a̱rywai nu nu a̱ hywa da̱ nu, ‘Ryok n shwu a̱pfo ba! N wa ka̱n hweyak ka̱bvwa ka n nwa myyi bu na̱won nzuk, n bo n ta̱za n na̱ ryi kyang ba.’
Yi cyang ansham: ko a̱ ni ku ryi kyang rot a̱ yet a̱rywai nu ba, a̱ ni ku ryi kozan kyang a na̱ cat i rot hwat mbvak nu na.
A̱yin nu a̱ naai ni, ba ni ku ryi; a̱yin nu a̱ cat i, a̱ ni shya; a̱yin nu a̱ ma̱n tsot ka̱bvwa ka ni, ba ni ku yrang i.
A̱nzan a̱tyyi ka̱yat nyin ka̱won nu ka ni ku zzim hwon, na̱ ka̱ ryi shon?
Ka̱ a̱nyan ka̱won nu ka ni ku zzim dicyi, na̱ ka̱ ryi nyang?
To, nyin ba̱nyet ba wu yet ba̱ka̱tuk ba̱nyet ba ni ki yi wu bvwo a̱tsatsak za̱nang, ba̱lle A̱tyyi nyin nu a̱ shyi Tazwa ka ni, ku ni yya ni n ku kaat na̱ wrak ba̱nyet ba a̱ ku naai ni Tswa Ka̱za ji?”
Yesu bu Ba'alzabul
Yesu a̱ yin tun a̱ka̱tuk tswa nu a̱ yin bvwo ba̱ryat ni. Ka̱ram ka a̱ka̱tuk tswa nu na̱ wruk ni, a̱tuba a̱ywu a̱ nwa ryat, ba̱nyet ba a̱ shyi ka̱rek ka ni a̱ yya ka̱hat ba̱t.
Ma ba̱yanyet ka̱yat mba a̱ hywa, “A̱ trung a̱ka̱tuk tswa di cet Ba'alzabul, a̱gwam a̱ka̱tuk tswa.”
Ba̱yanyet a̱ nwa ku me a̱ cat na̱ ba̱ tyyei a̱lama nyyai Tazwa.
Yesu a̱ ryi a̱ bvwong kyang a ba hwa ni, a̱ hywa, “Dityok ti shyi an zwang ba̱ nti ni, dolet ti kpa. Ka̱ryi ka a̱ ma̱n shyi bu an zwang ni ka ni hwwei.
Rot a̱mi ki dityok Ka̱ta̱nyrang ti ghai shyi an zwang, ba yya ni a̱n sseng? Nyin ba hywa di Ba'alzabul a̱mi a̱ n dyi cet na n nin nyying a̱ka̱tuk tswa nu ni.
To, ki a̱mi n ni ba̱ nyying, ba̱nyet ba a̱ ya tssup ni a̱ ba̱ nyying da̱ a̱nzan? Ka̱ yemi ba̱nyet ya tssup ba ban ya tyyi ka̱ywap.
Ma n cat yi bvwo di cet Ka̱za a̱mi n ni nyying a̱ka̱tuk tswa nu, yi gi bvwo Dityok Ka̱za ka̱n ba da̱ nyin.
“A̱yin nu a̱ byyi cet i, ka̱ a̱ bvwa nkyang nzwang a̱ sak a̱n cam ka̱ryi nu ka, nkyang a na̱ byyi ni na shot.
Ma ka̱ a̱yanyet a̱ ma̱n ku ra̱u di cet a a̱ ku nwa a̱ kok nkyang zwang nu na na̱ hyong ni, se na̱ kok nkyang nu na a̱ ka ba̱nyet.
“A̱yin nu a̱ n brang ni ba a̱ yet a̱ra̱ndwan nzuk. A̱yin nu a̱ n brang tung a ni ba a̱ shyi i ka̱wop.”
Brek a̱ka̱tuk tswa na
Yesu a̱ bo ya ka̱son a̱ hywa, “Ki a̱ka̱tuk tswa na̱ wruk i rwam a̱yin, a̱ na kat nkei a cat ka̱rek swrang. Ka̱ si shya ba a̱ na hywa, ‘Ryok n brek n nat i ka̱ryi nnyyai nzuk ka.’
Ka̱ brek a̱ ni nyyai a̱ si shya ba ka̱n dyang ka̱bvwa ka a̱ wwon ba̱zizrak,
a̱ si brek a̱ si yei ba̱ka̱tuk ba̱yaan ba a̱ ku ra̱u ni ba̱ mba a̱tiyring, ba bu nwa a̱ swrang. A̱yin a̱ywu a̱ si byyan a̱ ra̱u ka̱sak ka na̱ yin dyi nnyyai ka ni.”
A̱tsatsak hok ansham
Yesu na̱ bu hywa a̱mi, a̱mbyring a̱yaan ka̱yat ka̱tswa ka a̱ yrek diwan nu ti a̱ hywa, “A̱naa nu a̱ na̱ byin ni a zzwa dibyyang nu ni, Ka̱za a̱ ku wwon nda.”
Yesu a̱ ma̱n hywa da̱ nu, “Ka̱za ma a̱ wwon a̱yin nu a̱ hok ba̱ryat nka a̱ ba̱ tssup ni nda.”
Ba̱nyet a̱ka̱tuk ka̱ram a̱ cat a̱lama
Ba̱nyet ba ba bu tung a̱ krang Yesu, na̱ hywa, “Ba̱nyet zamani bani a̱ yet a̱ka̱tuk ba̱nyet. Ba zzim ba̱ a̱lama. A̱lama a̱yaan a̱n shyi ba ni ba̱ tyyei ba, se taka̱i a̱nying Yunana na.
Ka̱sak ka Yunana a̱ntyok tyyei ba̱ryat Ka̱za nu na̱ yin yet a̱lama di ba̱nyet Ninawi ba ni, a̱mi meyang nzuk Ka̱won A̱neywu n ma̱ n yet a̱lama di ba̱nyet zamani bani.
Ka̱tuk shirya ka a̱mbyring u a̱ yin yet a̱gwam Abasha nu ni a̱ bu ta̱za a̱ ba̱ tyyak, rot a̱ yin cong a̱ krang a̱ tyak kpikpit ka̱sa nani a̱ bu hok bvwo Solomon na. To, a̱yanyet a̱yaan a̱nuni a̱ ra̱u Solomon.
Ka̱tuk nshirya ka, ba̱nyet Ninawi a̱ bu ta̱za a̱ ya tyyak, rot ba yin hok wa'azi Yunana ji a̱ wwon a̱ka̱tukyya mba nu. To, a̱yanyet a̱yaan a̱nuni a̱ ra̱u Yunana.”
Fitila Rwam
A̱ssi nwan na nna yet fitila rwam nwan ji. Ka̱ a̱ssi nwan na a̱ yet a̱zizrak, sa̱rei rwam nwan na ni swat ba̱zizrak. Ma ka̱ a̱ssi nwan na a̱ ma̱n byyi hywu, dolet rwam nwan na i swat ba̱gbyik.
Rot a̱mi se a ta̱rwam ka̱bvwa sai nwan ka ka bu yet ryin.
Ki rwam nwan na sa̱rei sai, ryin di kun shyi ba, se a ryi ku tyyi ka̱bvwa sai ka̱sak ka rong fitila ku na na̱ sai ni.”
Yesu a̱ weyang ba̱nyet Farisa bu ba̱malam Truwang
Yesu na̱ bu tyak ba̱ryat ba, a̱yanyet ka̱yat ba̱nyet Farisa ka a̱ ku yei ba nat a̱ si ya kyangya a̱ gbang nu. Na̱ nat a̱ si swrang a̱ ni ya kyangya na.
Ka̱ram ka a̱ntyok ba̱nyet Farisa nu na̱n dyi Yesu na̱ ni ya kyangya na di na̱ tssu mbvak nu na ni ba, na̱ yya ka̱hat ba̱t.
A̱gwam Yesu a̱ hywa da̱ nu, “Nyin ba̱nyet Farisa, yi na tssu ka̱ma ryei bu a̱ridei u, ma ka̱yat nyin ka a̱n hywaai ba̱ a̱ka̱tuk cat bu na̱kpot.
Ba̱bvwon, Ka̱za ka a̱ yya ka̱ta̱sa ka ni a̱ shyyak bu ka̱nying ka a̱ yya ka̱yat ka ni e?
Yi wrak ba̱nyet dizot kyang a i shyi a ryei iya bu a̱ridei u ni, yi ryi kozan kyang ku tyyi ba̱zizrak.
“Kaito nyin ba̱nyet Farisa, yi wwat za̱ka a̱nying a̱jajwu bu ninon bu kozan taka̱i a̱pipyyi dinyying, ma kok ka̱ryong bu gwai Ka̱za ya kaat. Ku myim yi gwai Ka̱za sa̱rei bu kula bu kpikpit nkyang a.
“Kaito nyin ba̱nyet Farisa, yi na tssa a̱tsatsak na̱rek sswak a ka̱yat a̱bat a̱duwa ka i bu cat ba ta̱gbok a̱ ya byei i na̱bvwa tunga bu na̱tung ba̱nyet.
Kaito nyin rot yi ryi di ndyak a sang a̱lama ni, ba̱nyet ba ban cong i cyi ni.”
A̱yanyet ka̱yat ba̱malam Truwang ka a̱ hywa, “Malam, ki a hywa a̱mi a ma̱n za pfwei nta̱mak yemi.”
Yesu a̱ hywa, “Nyin ba̱malam Truwang ba, ka̱bvung a̱ ma̱ ya shyi. Yi kok a̱gba̱ryet ncot saai ba̱nyet i a̱za̱ ma, da̱ nyin ba ni neyak ko ka̱ta̱hrung n ba̱ brang ba.
Kaito nyin. Yi nok a̱byyi ba̱nyet tyyei ba̱ryat Ka̱za na na yet ka̱sham, ba̱nyet ba ba̱tyyi nyin ba ba yin hywaai ni.
Wato, yi tyyei ka̱sak ka yin hok ansham nkyang a ba̱tyyi nyin ba ba yin yya ni, rot mba a̱ hywaai ba̱nyet tyyei ba̱ryat Ka̱za ba, nyin yi nok a̱byyi mba na.
Nkpa n byyi Ka̱za ka̱yat bvwo nka ka kan hywa, ‘N ni ba̱ tssop di ba̱pfong nzuk bu ba̱nyet tyyei ba̱ryat nzuk, ba si hywaai ba̱yanyet a̱ tyyi ba̱yanyet i ka̱bvung.’
Rot a̱mi ba̱nyet zamani bani a̱ ni sswa ka̱bvung rot ba̱pfong ba ba hywaai nyyai ka̱ram ka Ka̱za kan yya ka̱sa ka ni.
Wato, nyyai i dikwu Habila bu tat dikwu Zakariya, a̱tuba nu ba yin hywat a̱katyyi ka̱rek ba̱hyum ka bu ka̱rek nzuk ni. Ka̱ryong a̱mi n ya tyyei, ba̱nyet zamani bani a̱mi a̱ ni tan ba̱sok mba ba.
“Kaito nyin ba̱malam Truwang ba, rot yi nyat ka̱won a̱kwado ka a̱ yrang ka̱ryi bvwo ka ni, da̱ nyin ba nwa ba, da̱ nyin ba wwon ba̱nyet ba a̱ nwa ba.”
Ka̱ram ka Yesu na̱n drok ka̱ yemi ni, ba̱malam Truwang ba bu ba̱nyet Farisa na i ku ta̱gbang da̱ a̱ka̱tuk ba̱ryat bu zzim ba̱gingang,
na̱ ga ryat a̱ si ywap ba shya kyang ku pyyem.
Ba̱nyet raai ba̱nyet
Ka̱ram ka ba̱nyet ba̱brika̱tei ban tung ni, a̱ shai ba̱yaan, Yesu a̱ hywa di na̱won pfong nu na, “Yi cam yisti a̱nying ba̱nyet Farisa nu, ba̱nyet ba a̱ raai ba̱nyet i.
Sa̱rei nkyang a shyi i nyat ni ba ni na̱ tyyang a̱ wruk i, nkyang a shyi nrang ni ni ba a̱za̱kpai.
Rot a̱mi kyang a yi ryat an ndyin ni, ba ni kpo hok a̱za̱kpai. Kyang a yi ma̱n shwwang ka̱yat bat i a pfwo ba̱nyet i, ba ni kpo ryat tazwa.”
Yi hok ka̱wun Ka̱za
“Ba̱rywai nzuk, yi ryok hok ka̱wun ba̱nyet ka a̱ maai bu hywat rwam a ni ma ba maai a̱ bo yya kyang a ra̱u a̱mi ni ba.
“Ba̱bva ba̱pfon ba zzap kobo hwa ka̱ni? Ma Ka̱za a̱ ka̱n bring ko a̱yring ka̱yat mba ba.
Ko a̱cat diccu nyin na ma Ka̱za a̱ bvwo ka̱tswa nna. Rot a̱mi, yi ryok hok ka̱wun kyang ba, yi ra̱u ba̱bva ba̱gingang.”
Tyyei shim Kristi a a̱ssi ba̱nyet
“N bo ya tyyei brak: a̱yin nu a̱ wruk a̱za̱kpai a̱ tyyei ka̱sak ka na̱ nin shim nzuk Ka̱won A̱neywu ni, nzuk n ma̱ ni ku shim a a̱ssi ba̱pfong Ka̱za.
A̱yin nu a̱ ma̱n ton n bvwo a a̱ssi ba̱nyet i, nzuk n ma̱ ni ton ku bvwo a a̱ssi ba̱pfong Ka̱za.
“A̱yin nu a̱ n dyat a̱ka̱tuk ba̱ryat i, nzuk Ka̱won A̱neywu, Ka̱za a̱ ni ku kaai a̱ wwon; ma a̱yin nu a̱ ywap Tswa Ka̱za ni a̱ ni ku kaai a̱ wwon ba.
“Ka̱ram ka ban nat ba̱ nyin a̱ ni ya yya shirya ka̱yat a̱bat a̱duwa ko a̱ta̱ssi ba̱gwamna ko a̱ta̱ssi ba̱gwam ni, yi ryok hwa bu kyang a yi ni ba̱ tyyei ko yi ni ryat i ba.
Ka̱ram iya Tswa Ka̱za ni ya zzek kyang a yi ni ryat i.”
Byyi zwa a̱ntyok sang a̱za̱ncyi
A̱yanyet ka̱yat ka̱tswa ba̱nyet ka a̱ hywa da̱ nu, “Malam, tyyei a̱wumba nzuk u zi ya ka nkyang a a̱tyyi njit u na̱ kwu a̱ za wwon mi ni.”
Yesu a̱ hywa da̱ nu, “A̱ntyok a̱ni, a̱nyan a̱ n sak n yya shirya ko n ya ka zwa ji ba kwu a̱ ya wwon mi ni?”
A̱ bo hywa da̱ mba, “Kozan ka̱ram yi ta̱rwam bu tyyi ndya nyin i cat zwa, rot ba byyi zwa ba̱gingang nkpa a̱mi yet sucet ka̱ryong a ba.”
Yesu a̱ ba̱ tyyei nkhang a̱yanyet, a̱ hywa, “A̱yanyet a̱ yin byyi zwa ba̱t. Yak nu na i tyyi ba̱t.
Na̱ swrang a̱ nwa a̱huhwa, ‘To, a̱nzan n ni yya bu taka̱i yak a ni da n byyi ka̱rek kpo tyyi ka ba?
Kyang a n ni yya ni nkpa yet: n ni hwwei ba̱ngban nzuk ba sa̱rei n nok ba̱yaan ba a̱ ni maai n tyyi yak a ni bu sa̱rei nkyang a n byyi ni.’
Wwon n hywa ka̱yat mpfwa nzuk, ‘To, n tung maai, n bo n sang kyang ba. Ku n maai a̱rya ba̱ a̱rya. N ni pfwi, n za n sswa, n yya kyang a n cat i.’
Ma Ka̱za a̱ hywa da̱ nu, ‘A̱bvwon a̱yin da̱ nwan ni, a̱ta̱tuk ka̱pfun sso nwan nin srang. To, nkyang ani a ya tu-tung ani mi a̱ ni yet nyi a̱nyan?’
“A̱mi meyang kun dyi ba̱ a̱yin nu a̱ ya tung zwa ni, ma Ka̱za a̱ bvwo a̱mi a̱ yet a̱ntyok zwa ka̱ryong ba.”
Wwon Ka̱za a̱huhwa nyin nu
Yesu a̱ bo hywa di na̱won pfong nu na, “Nkpa n byyi n ni ya tyyei yi ryok tyyi a̱huhwa nyin an kyang a yi ni ya ni ko kyang a yi ni kup i ba.
Rot sucet ra̱u kyangya, rwam a i bu ra̱u kyang a a̱yin na̱ ni kup ni.
Yi cyang ba̱ngbeyak ba ansham. Ba kap ba, di ba tung yak ba; ba byyi a̱bat saai nkyang ba, di ba byyi ba̱ngban ba. Ma Ka̱za a̱ ba̱ jyet kyang a ba ni ya ni. Yi ran na̱non na ba̱gingang.
A̱nyan ka̱yat nyin a̱jinjing a̱huhwa nu na̱ ni tyyi na̱ seyak nom swat ka̱sa nu na?
To, ki yi maai yya cincong nkyang a̱mi ba, a̱nzan a̱ nin byyi yin tyyi a̱huhwa nyin nu a nkyang a ra̱u a̱mi ni?
Yi cyang a̱tyin fure na ansham, ka̱sak ka nan dai ni. Ba ya tywei ba̱tro ba, ma Solomon bu taka̱i nzwa nu iya ba̱tro nu ba a̱ yin yet ka̱sham di fure jring ni ba.
Ki Ka̱za a̱ ni jyi ba̱pyyi ba a̱ ni truk ka̱pfun ka̱ntson ba ba̱ ta an dong ni, a̱nzan a̱ nin byyi na̱ nin ya kaai a̱ wwon? Ka̱ a̱nzan a̱ ya bvwo ntyyi ndya na?
“Rot a̱mi, yi ryok ya tyyi a̱huhwa, i dam kyang a yi ni kup ni ko kyang a yi ni ya ni ba.
Ba̱nyet ka̱sa ba a̱mi a̱ na tyyi a̱huhwa mba nu an taka̱i nkyang ani. Ma A̱tyyi nyin nu a̱ bvwo ka̱sak ka yin cat nkyang ani ni.
Tung zwa Tazwa
“Nyin ba̱nyet ba a̱ shyi i ka̱srong nzuk ka ni yi ryok hok ka̱wun ba, rot A̱tyyi nyin nu a̱ cat yin byyi i dityok nu ti.
Yi zzap nkyang a yi byyi ni sa̱rei i ka ba̱nyet sang ba, i shya dibvwo nkrum ti ni cak ni ba bu zwa Tazwa ji wi byyi tyak ni, da̱ a̱tang na̱ naat yyi ba, di zzu zi ni ya ba.
Rot ka̱rek ka zwa nyin ji zin shyi ni, ka̱ yemi ndya nyin na nan shyi.”
Ba̱kwwa ba a̱ cam a̱ntyok ka̱ryi mba ni
“Yi ya rop ansham i swat tot kozan kyang a ya bai ni, i tyyi rong a fitila nyin ji,
da̱ni di ba̱kwwa ba a̱ tot a̱ntyok ka̱ryi mba na̱ brek nyyai ka̱rek nyreng ni. Ka̱ram ka na̱n nyyai a̱ bu zzu ka̱bvwa ka ni ba ku yrang i ba ahwa.
Ba̱kwwa ba a̱ntyok ka̱ryi mba nu na̱ brek a̱ bu ba̱ shya ba swat a̱ ku tot i a̱ ni hok ansham. A̱ ni tyyi ba swrang an tebur, a̱wwon nu na̱ ya rop a̱ ba̱ jyet kyangya.
Ki ba shyi i ku tot a, ko a̱kwop a̱ta̱tuk na̱n ba, ba ni hok ansham.
Nyin yi bvwo ka̱ a̱ntyok ka̱ryi nu a̱ bvwo ka̱ram ka a̱tang na̱ nin ku nwa ni, a̱ ni ryok a̱tang u a̱ ku nwa ka̱ryi ka ba.
Nyin meyang, ku myim yi swat i cam, rot nzuk Ka̱won A̱neywu n bai ka̱ram ka yi nin cam ni ba.”
A̱tsatsak a̱kwwa bu a̱ra̱ntong a̱kwwa
Bitut a̱ hywa da̱ nu, “Malam, njit a za tyyei misali jini e, ki sa̱rei ba̱nyet ba?”
A̱gwam Yesu a̱ hywa da̱ nu, “A̱tuba nu a̱ yet a̱kwwa ka̱ryong a̱ byyi a̱za̱ncyi ni, a̱mi a̱ntyok ka̱ryi nu na̱ ku wwon kpikpit ba̱kwwa a mbvak, na̱ ba̱ jyet kyangya i ka̱ram ka a̱ myim ni.
A̱kwwa nu a̱ ni hok ansham, ka̱ a̱ntyok ka̱ryi nu a̱ brek a̱ bu shya na̱ yya ka̱sak ka ban ku sak ni.
Ka̱ryong a̱mi n ya tyyei: a̱ntyok ka̱ryi nu a̱ ni ku tyyi sa̱rei ka̱ryi nu ka mbvak nu.
Ma ka̱ a̱kwwa a̱ywu a̱ hywa, ‘A̱ntyok ka̱ryi a̱ ni brek ahwa ba,’ a̱ nwa tsot kpikpit ba̱kwwa na, di ba̱ntyok di ba̱nyring, a̱ ya a̱ sswa a̱ shyi ba an hyong,
wwon a̱ntyok ka̱ryi nu a̱ si nyyai a̱ bu nwa nnom a bu ka̱ram ka a̱kwwa nu na̱n bvwo ko a̱n ku cam ni ba. Na̱ ku nyyek a̱ ku bvwa zang wipfong nu ji bu ba̱nyet sang ka̱ryong.
“A̱kwwa nu a̱ bvwo kyang a a̱ntyok ka̱ryi nu nu na̱ cat na̱ yya ni di na̱ yya ni ba, ba ni ku nyyek di tsot a̱yo.
Ma a̱kwwa nu a̱ bvwo kyang a a̱ntyok ka̱ryi nu nu na̱ cat ni ba, ma a̱ yya kyang a myim tsot ni, ba ni ku tsot ba̱cincong. Ki ba wrak a̱yin nkyang ba̱gingang, ba ma̱ ni cat na̱ wrak ba̱gingang. Ki ba ma̱n sak nkyang ba̱gingang da̱ a̱yin, ba ma̱ ni cat ba̱gingang da̱ nu.”
Yesu a̱ ba ghai mbyin
“N ba tyyi ka̱sa ka rong. N cat se rong a wu ka̱n pyyem.
N shyi bu baptisma nu n ni san ni. N shyi i ku shying har bu tat ka̱ram ka ba nin nin yya da̱ nu ni.
Yi hwa di n ba bu sa̱la̱ma i ka̱sa kaa? Kaai, n ba n ga n ghai.
Ba̱nyying, ka̱ryi ba̱nyet ba̱pfon a̱ ni ya ghai, ba̱nyet ba̱hwa bu ba̱tat ko ba̱nyet ba̱tat bu ba̱hwa.
Na̱won a̱ ni ya rak bu ba̱tyyi mba, na̱won na̱neyang bu ba̱na mba, ba̱kumbvon bu ba̱yikop mba.”
Zi cam ka̱ram
Yesu a̱ bo hywa di ba̱nyet ba, “Ki yi ryi a̱ninyyan na hyok nyyai a̱za̱gbang a̱jenshring, yi na hywa, ‘Za ni bvwa,’ a ryi zi ma̱n ba.
Nyin ba̱nyet ba a̱ wi tssup ba̱ryat nyin ni, ki yi maai cyang ka̱sa ka ba̱ a̱ninyyan na i bvwo kyang a na yet i, a̱nzan a̱n ya bvwo yi ryi ka̱ram ba̱nyying ka bvwong.”
Yi jyi swat nyin na bu ba̱yaan
“A̱nzan a̱n ya bvwo cyang nkyang a myim yi yya ni?
Ka̱ a̱yin a̱ cat yya kara nwan, kwan ahwa i ku shya yi jyi nyyai yi ka̱n nat ka̱bvwa shirya ka ba. Ki a rak, na̱ si na̱ tyyi an bvak a̱ntyok shirya, a̱ntyok shirya a̱ na̱ tyyi an bvak ba̱dogari, mba ba ma̱ na̱ tyyi a jaru.
N na̱ tyyei, a byyi wruk ka̱ yemi ba, se a tan a̱ngbom kobo nu ba na̱ tssup ni.”
Yi wwon a̱ka̱tukyya nyin nu
Ka̱ram iya ba̱yanyet ba shyi ka̱ yemi a̱ tyyei Yesu ka̱sak ka Bilatut na̱n hywaai ba̱yanyet nyyai Galili ba shyi yya Ka̱za sujada ni.
Yesu a̱ hywa da̱ mba, “Yi hwa di ka̱sak ka ban hywat ba̱nyet Galili ba ni ni tyyei di ba ra̱u kpikpit ba̱nyet Galili na da̱ a̱ka̱tukyya nu o?
Ko ba̱cincong! N ya tyyei, ki yi wwon a̱ka̱tukyya nyin nu ba, yi ma̱ ni kwi da̱ mba ni.
Ba̱nyet Siluwam swak bu a̱ninai ba a̱gba̱dang dinok u na̱ yin bvut a bu hywaai ni hwa? Yi hwa di ba ra̱u kpikpit ba̱nyet a shyi Urushalima ka ni da̱ a̱ka̱tukyya nu o?
Ko ba̱cincong! N ya tyyei, ki yi wwon a̱ka̱tukyya nyin nu ba, yi ma̱ ni kwi da̱ mba ni.”
Ka̱kon a̱lemu ka a̱ sang disum ni
Yesu a̱ ba̱ tyyei misali a̱ hywa, “A̱yanyet a̱ yin tup ka̱kon a̱lemu i ka̱byen nu. Ka̱kon ka a̱ rai, na̱ cong a̱ cyang a̱ ryi ki ka byyi disum, ma di na̱ shya kyang ba.
Na̱ hywa da̱ a̱ntyok keyak nu nu, ‘Cyang, a̱rya a̱tat a̱ naani n cong n cyang ki ka̱kon a̱lemu kani a̱ sum, ma n nin shya kyang ba. Ka̱ tyyak rot. Ho a̱nzan ka nin swat a̱n byyan ka̱byen ka ba̱ a̱kpam?’
A̱ntyok keyak u a̱ hywa, ‘A̱ntyok ka̱ryi, yen ka̱ ryok ka bo bvwa dirya. N ni ka̱ rung n krang n nin tyyi taki.
Ki dirya krang ka sum, to, ba ka̱ wwon; ki ka sum ba, ba ka̱ tyyak a̱ rot.’ ”
Yesu a̱ creng a̱mbyring u a̱ byyi a̱gwuk ka̱ma ni
Ka̱tuk ka̱yaan Yesu na̱ shyi i zzek ka̱yat bat a̱duwa ka̱tuk A̱sa̱ba̱t.
A̱mbyring a̱yaan a̱ shyi ka̱ yemi a̱ yya hywu a̱ka̱tuk tswa a̱rya swak ba̱ a̱ninai, a̱ gwuk a̱n hwan, a̱ maai a̱ neyak ba.
Yesu na̱ bu ku ryi a̱ ku yei a̱ hywa, “A̱ra̱mbyring, ba na̱ tun hywu nwan na.”
A̱ ku sak bvak, bu ka̱baram a̱mbyring a̱ywu a̱ neyak a̱ dyep Ka̱za.
A̱kpok u i bat a̱duwa na a̱ yya diryen, rot Yesu a̱ creng a̱yin ka̱tuk A̱sa̱ba̱t. A̱ hywa di ba̱nyet ba, “Zi byyi nom yya pfong ba̱na a̱kitat; rot a̱mi yi cong a nom iya ba bu ya creng, ban bu ka̱tuk A̱sa̱ba̱t ka.”
A̱gwam Yesu a̱ hywa da̱ nu, “Nyin ba̱nyet raai ba̱nyet, yi na trung bvon nyin ji cong zzop bu za̱ tyyei ba̱shekwot ka̱tuk A̱sa̱ba̱t.
Ma ka̱mbvon Ibrahim a̱nkaani Ka̱ta̱nyrang ka rop a̱ rot za swak bu a̱ninai, nyin ba rak ba ka̱ creng ka̱tuk A̱sa̱ba̱t.”
Hywa nu na a̱mi yin tyyi ba̱ra̱ndwan nu ba a̱ hok sum, ma kpikpit ba̱nyet a ba shyi i gyrep nkyang ka̱hat na na̱ yya ni.
Tswa ka̱kum
Yesu a̱ si hywa da̱ mba, “A̱nzan zi nin mak Dityok Ka̱za ti brak ni? Zi ni hywa di ti tai a̱nzan ni?
Ee, n yring! Ti ryi di tswa ka̱kum ji a̱yin na̱ tup i ka̱byen nu ni, zi rai i tyyi a̱gba̱dang ka̱kon, na̱non a̱ ba a̱ bun yya na̱sa mba a mbvak a.”
Yesu a̱ bo hywa, “A̱nzan n bo n nin mak Dityok Ka̱za ti?
Ti ryi di yisti u a̱ra̱mbyring na̱n sook a̱ kyyai bu mpyyi a ryei ni, na ngan a̱ bu tyyi a̱gba̱dang dikwang.”
Cincong kofa
Yesu a̱ nwai a̱cwwang ba̱ a̱cecet na̱nkrang a̱ ba̱ zzek a̱ tyei ka̱ssi ka a̱za̱gbang Urushalima.
Ba̱yanyet a̱ ku zzim a̱ hywa, “Ba̱nyet ba Ka̱za ka ni san ni, a̱ si wa ni shii ka̱tswaa?”
Yesu a̱ hywa da̱ mba,
“Koyan a̱ kwan a̱ shya nwa a cincong ka̱nu gyen ji, rot ba̱nyet ba̱gingang a̱ ni kwan nwa na ma ba ni maai ba.
A̱ntyok ka̱ryi nu a̱ bu ta̱za a̱ yyik ka̱bvwa ka. Ki yi sseng a̱ta̱sa ka i nwa tsot ka̱bvwa ka i hywa, ‘A̱ntyok ka̱ryi, za yrang i!’ na̱ hywa da̱ nyin, ‘N bvwo ka̱rek ka yin nyyai ni ba.’
Wwon yi hywa, ‘Zi yin za i sswa ba̱ nwan. Har a yin zzek i ka̱nkrang njit.’
Na̱ bo ya tyyei a̱ hywa, ‘N bvwo ka̱rek ka yin nyyai ni ba. Yi drok kyi n wwon, ba̱ka̱tuk ba̱nyet.’
Taka̱i ka̱nak a yi ni kun ni a̱ shii i rywei mbvak ta̱sang, ka̱ram ka yin dyi Ibrahim bu Ishaku bu Yakubu bu sa̱rei ba̱nyet tyyei ba̱ryat Ka̱za ba ba shyi i dityok Ka̱za ti ni, nyin nu ba ka̱n nyying!
Ba̱nyet a̱ ni ba nyyai a̱za̱gbang dityin, ba̱yanyet a̱za̱gbang a̱jenshring, ba̱yanyet nyyai ka̱tak, ba̱yanyet nyyai ka̱za, a̱ bu swrang a̱ ya kyangya i Dityok Ka̱za ti.
Ka̱ram iya ba̱nyet ba a̱ yet na̱son nani ni a̱ ni ba riryim, ba̱nyet ba a̱ yet na̱ryim naani ni a̱ kwwat ka̱son.”
Yesu a̱ hok dizot Urushalima
Bu ka̱ram iya ba̱nyet Farisa yaan i ba i bu hywa di Yesu, “Da̱ rak tyong, Hirudut a̱ yemi a̱ na̱ cat a̱ ni hywat!”
Yesu a̱ hywa da̱ mba, “Yi nat si tyyei ka̱kyeng iya Hirudut: ‘Ka̱pfun bu ka̱ntson n trung a̱ka̱tuk tswa n bo n creng ba̱nyet nhywu. A̱tuwa n wo n tyak pfong nzuk a.’
Ma dolet n bo n pyyem ryen ka̱pfun bu ka̱ntson bu tat ka̱tswa. Ku myim ba hywat a̱ntyok tyyei ba̱ryat Ka̱za ka̱rek ka̱yaan ba, seko bu Urushalima.
“Urushalima, Urushalima! Nwan hywaai ba̱nyet tyyei ba̱ryat Ka̱za ba. Nyin a̱mi yi mang ba̱nyet ba Ka̱za ka tssop da̱ nyin ni di kpang. Nkrang ka̱mang n nin cat tyyi mbvak nzuk a n ya ra n tyyi, da̱ni di nyon zi nan tyyi nhweyak nji na n da na̱won nji na tyyi ni, da̱ nyin ba shim ba.
Naani na̱sa nyin na a̱ ni swat kwot! Da̱ nyin ba bu ni n dyi ba, se ka̱tuk ka yin hywa, ‘Ka̱za a̱ wwon a̱yin nu a̱ bai i diyrek A̱gwam Tazwa ni nda.’ ”
Yesu a̱ creng a̱ntyok mwei nkap ka̱tuk A̱sa̱ba̱t
Ka̱tuk A̱sa̱ba̱t ka̱yaan Yesu na̱ nat ya kyangya ka̱ryi a̱tuba a̱yring ka̱yat ba̱cecet ba̱nyet Farisa ba, ba̱nyet ba ku cam.
A̱ntyok a̱yaan na̱ shyi ka̱ yemi, a̱tak nu na bu mbvak a na mwei.
Yesu a̱ zzim ba̱malam Truwang ba bu ba̱nyet Farisa na, a̱ hywa, “Truwang njit wwon ba creng a̱yin ka̱tuk A̱sa̱ba̱t, ki zi wwon ba?”
Ba swat ba̱ nyong a̱ rak krang a. Yesu a̱ kwwat a̱ntyok a̱ywu a̱ ku creng a̱ ku tun na̱ nat.
A̱ si ba̱ zzim a̱ hywa, “A̱nyan a̱mi ki ka̱won nu ko bvon nu kpa ka̱yat rijiya ka̱tuk A̱sa̱ba̱t na̱ rak tun na bu ka̱tuk iyaa?”
Sa̱rei mba ba bvwo kyang a ba ni ku brak i ni ba.
Kyang a myim ba̱nyet a̱ yya ka̱rek dihywa ni
Na̱ bu ryi ba̱nyet ba ba yei ka̱rek ya kyangya ka ni koyan na̱ nyyai a̱ bu tssa a̱tsatsak ka̱rek swrang, Yesu a̱ hywa da̱ mba
wwon a̱ntyok dihywa nu a̱ nyyai a̱ bu hywa da̱ nwan, ‘Drok i wwon a̱ntyen a̱ni ka̱rek iya’; ba na̱ tyyi nsum a̱ si brek nat a a̱kpam ka̱rek swrang u.
Ma ki a nyyai nat ka̱rek dihywa ka a si swrang a a̱kpam ka̱rek u, a̱ntyok dihywa nu a̱ si nyyai a̱ bu hywa da̱ nwan, ‘A̱ntyok, ba i swrang kyi!’ A ryi ba̱nyet ba a̱ swat ba̱ nwan ni ba na̱ ryi shii ba̱t.
A̱yin nu a̱ yet diccu nu ni, ba ni ku ywwai; a̱yin nu a̱ ma̱n ya ywwai ni, ba ni ku yrek.”
A̱ brak a̱ hywa da̱ a̱tuba nu a̱ yei dihywa ji ni, “Ka a ni yei ba̱nyet ya kyangya a̱gbang nwan, ryok yei bu ba̱rywai nwan ba, a ryok yei bu ba̱wumbeyang nwan ba, ko ba̱nyet byyi zwa, rot mba meyang ba ma̱ ni na̱ yei a̱ ga si na̱ tan.
Ma a yei ba̱nyet dizot, bu ba̱nyet ta̱ruk nkap, bu ba̱nyet a̱tutwan,
A ni shya hok ansham, rot mba ba byyi ryen na ba nin na̱ tan ni ba. Se ka̱tuk ka ba̱tsatsak ba̱nyet ba nin ta̱za ni a si shya zang nwan ji di Ka̱za.”
A̱gba̱dang dihywa
A̱yanyet ka̱yat ba̱nyet ka a̱ shyi ka̱rek ya kyangya ka ni a̱ bu hok a̱mi a̱ hywa di Yesu, “A̱ntyok ka̱nu-a̱tan a̱mi a̱yin nu a̱ ni ya kyangya i Dityok Ka̱za ti ni e?”
Yesu a̱ hywa da̱ nu, “A̱yanyet a̱ yin byyi a̱gba̱dang dihywa a̱ yei ba̱nyet ba̱gingang.
Ka̱ram nwa dihywa ka ka bu yya, na̱ tom ba̱kwwa nu ba ba si tyyei ba̱nyet ba di kozan nkyang a̱ tyyi.
Ba̱nyet ba ba yei ni a̱ nwa ya trip ba̱yayring. A̱tuba a̱yring a̱ hywa da̱ a̱kwwa nu, ‘N san ka̱byen, n yen cat nat n si ka̱ cyang. Ki a shim, a n wwon.’
A̱yanyet a̱ hywa, ‘N san nyak ba̱ nji swak, n yen naat n si za̱ myyek. Ki a shim, a n wwon.’
A̱yanyet a̱ hywa da̱ nu, ‘N bvwa a̱mbyring; rot a̱mi n ni maai n ba ba.’
A̱kwwa nu a̱ brek a̱ si tyyei a̱ntyok ka̱ryi nu. A̱ntyok ka̱ryi nu a̱ hok diryen ba̱t. A̱ hywa da̱ a̱kwwa nu, ‘Ta̱za ahwa i tssup na̱ta̱ryen na bu ba̱ga̱sat na̱ta̱ryen ba i yei ba̱nyet dizot, bu ba̱nyet ta̱ruk nkap, bu ba̱nyet a̱tutwan.’
A̱kwwa nu a̱ brek a̱ bu tyyei a̱ntyok ka̱ryi nu, a̱ hywa ‘A̱ntyok ka̱ryi, ba̱nyet ba a̱ ba, ma na̱rek swrang a̱ ri shyi.’
A̱ntyok ka̱ryi nu a̱ hywa, ‘Bu nat i sook na̱ta̱ryen na nta̱mak bu ka̱ma ka̱nkrang ka i yei ba̱nyet ba ba ba ka̱ryi nzuk ka a̱ ga tyyi a̱n hywat bu ba̱nyet.
N ya tyyei: ko a̱tuba a̱yring ka̱yat ba̱nyet ka n yei ka̱tsitsrang ka ni a̱ ni tyyi kyangya ka̱nu ka̱ryi kani ba.’ ”
Wahala yet a̱ntyok tssup Yesu
Ba̱nyet ba̱gingang a̱ ta̱za a̱ tssup Yesu, na̱ naat. Na̱ brak a̱ hywa da̱ mba,
“Ba koyan nu a̱ ba da̱ nzuk ni a̱mi a̱ ni maai yet ka̱won pfong nzuk ba, seko a̱ rak a̱tyyi nu, ba̱ a̱naa nu, ba̱ a̱mbyring nu, bu na̱won nu, bu ba̱wumbeyang nu, nta̱mak bu diccu nu.
A̱yin nu a̱ maai sook ka̱teyang nu a̱n tssup ni ba a̱ ni maai yet ka̱won pfong nzuk ba.
Ka̱ a̱yin a̱ cat nwa nok ka̱ryi, se na̱ yen swrang a̱ cyang krum ji na̱ byyi ni a̱ ryi ki a̱ ni maai tyak pfong a.
Ka̱ a̱ rak, a̱ ni nok dinok ti a̱n sak kpit a̱ kaai a̱ wwon, koyan a̱ swrap a̱ ryi kyang a na̱ yya ni, a̱ ku mai
a̱ hywa, ‘Cyang a̱yin a̱ni a̱ nwa dinok, ti si ku kaat.’
Ka̱ a̱gwam a̱ naat zwang ba̱ a̱gwam a̱yaan, a̱ byyi ba̱nyet nzwang ncyi kop swak, a̱ naat zwang ji ba̱ a̱gwam u a̱ byyi ba̱nyet zwang ncyi kop nswak hwa ni, dolet na̱ yen swrang a̱ hwa ansham a̱ ryi ka̱ ni maai zwang ji ba̱ a̱tuba a̱ywu.
Ki a̱ ryi na̱ ni maai ba, na̱ yen tom wakilai ba ahwa ba si naai a̱gwam a̱yring u ba ryok zwang ji.
A̱mi meyang a̱yin a̱n maai yet ka̱won pfong nzuk ba, seko a̱ kaai kozan kyang a na̱ byyi ni a̱ wwon.”
Ntwak sang kpungtun
Di na bo byyi ka̱rek tyyi i keyak ko ban yya taki ba, seko ba na̱ weyang. A̱yin nu a̱ byyi a̱pfo ni na̱ hok ansham.”
Bvon-tsaap ji i brik ni
Ka̱ram ka̱yaan ba̱nyet ssang diga̱ndu bu ba̱nyet a̱ka̱tukyya a̱ ba pfong zzek Yesu na.
Ba̱nyet Farisa bu ba̱malam Truwang ba a̱ nwa kop a̱dyying a̱ hywa, “A̱ntyok a̱ni a̱ wwon ba̱nyet a̱ka̱tukyya gak nu, hat a̱ ya kyangya ba̱ mba.”
Yesu a̱ ba̱ sook nkhang ani, a̱ hywa,
“Da̱ni di a̱yin nyin a̱ byyi bvon-tsaap ba̱ nji ncyi, jring i brik, na̱ yya ni? Se na̱ wwon swak a̱kumbvuyring bu a̱kumbvuyring iya ka̱rek a̱tsaai ka a̱ brek a̱ nat cat jring ji i brik ni se a̱ si za̱ shya.
Ki a̱ si za̱ shya, rot hok ansham na̱ za̱ sook a̱ hwrang a̱mampfwa
a̱ cot a̱ nat ka̱ryi. A̱ si yei sa̱rei ba̱rywai nu ba bu ba̱nyet ba a̱ swat a̱ ku hywot i a̱ hywa da̱ mba, ‘N gwai n ni shya bvon-tsaap nzuk ji. Yi ba i n brang gwai a.’
A̱mi ba nin gwai Tazwa i hywak a̱tuba a̱yring u a̱ wwon a̱ka̱tukyya nu ni a̱ ra̱u ba̱nyet nswak a̱kumbvuyring ba̱ a̱kumbvuyring ba a̱ ya yei ba̱tsatsak ba̱nyet i.”
A̱zurfa nu a̱ brik ni
“Ka̱ a̱ra̱mbyring a̱ byyi a̱zurfa ba̱nu swak, a̱yring a̱ kpa, a̱nzan na̱ ni yya? A̱ ni tyyi rong an fitila a̱ ryang ka̱ryi ka a̱ cat ba̱shinshwon sei a̱ si shya a̱yring a̱ywu.
Ki a̱ si shya, na̱ yei ba̱rywai nu ba bu ba̱nyet ba a̱ swat a̱ ku hywot i a̱ hywa da̱ mba, ‘Rya nzuk a sai, n shya a̱zurfa nzuk u a̱ kpa ni. Yi ba n brang gwai a.’
A̱mi ba̱pfong Ka̱za ba ba nan gwai ka̱ a̱tuba a̱yring a̱ wwon a̱ka̱tukyya nu nu.”
Ka̱won ka a̱ brik ni a̱ brek
Yesu a̱ bo ya ka̱son bu nkhang nzaan. “A̱yanyet a̱ yin shyi a̱ byyi na̱won na̱hwa, ba yet zam.
Ka̱tuk ka̱yaan a̱shishyi nu ka̱yat na̱won ka a̱ hywa da̱ a̱tyyi nu, ‘Baba, n dyi ka̱ssi nzuk ka ka̱yat nkyang nwan ka.’ A̱tyyi nu a̱ ma̱n ba̱ ka nkyang a.
Ba bvwa na̱ma̱nom, a̱shishyi nu a̱ ryap nkyang nu na a̱ kok krum ji, a̱ nat ka̱byen ka̱yaan gba̱gbang, ka̱ yemi na̱ sin yya dira̱ntong ti.
Sa̱rei krum nu ji i tyak, zong i si kpa ya ka̱byen ka na̱n shyi ni, na̱nu a̱ bo byyi ko kobo ba.
Na̱ nat a̱ si swrang ba̱ a̱yanyet a̱yaan i ka̱byen iya, na̱ ku tom di na̱ nat a̱ si ku tssung ba̱la̱de.
Na̱ cat ya kikam a ba̱la̱de ba a̱ ya ni, ma ba a̱yin nu a̱ ku ryi ni ba.
Na̱ ma bu tung kap a̱ hywa, ‘Cyang ba̱nyet ba a̱ shyi ba̱ a̱tyyi nzuk u a̱ ku yya mpfong ni, koyan a̱ na ya a̱ yrik a̱ ta, ma nzuk nu cihywat ku ni bvwa!’
N ni brek n nat da̱ a̱tyyi nzuk u, n si hywa da̱ nu, ‘Baba, n bvwa Ka̱za a̱bvun, n bo na̱ bvwa a̱bvun.
N bo maai ba n yei ka̱won nwan ba. Ryok n nwa bu ba̱nyet ba a̱ na̱ yya mpfong a ni.’ ”
A̱ ta̱za a̱ bvwot a̱ bai ka̱ryi.
“Na̱ bu hyok gba̱gbang, a̱tyyi nu a̱ ku ryi, a̱ hok dizot nu ba̱t. Na̱ tyong ncyi a̱ si ku pyyem a̱ ku krum,
a̱ hywa da̱ nu, ‘Baba, n bvwa Ka̱za a̱bvun, n bo na̱ bvwa a̱bvun. N bo maai ba n yei ka̱won nwan ba.’
A̱tyyi nu a̱ yei ba̱kwwa ba a̱ hywa, ‘Yi gha bu a̱tsatsak ba̱tro bu ku kup i. I ku tyyi sa i ka̱ta̱hrung, i bu ku tyyi a̱kpatak a a̱tak a.
I nat si shya ka̱banyak ka a̱ byyi rwam ni, i ba bu hywat zi ya i song.
“To, ka̱ram iya a̱yekwo ka̱won nu na̱ ri shyi ka̱yit. Na̱ bu tat shishrek bu ka̱ryi ka a̱ hok byin ba̱ a̱gba, ba̱nyet ba shyi i ba̱pfo.
Na̱ yei a̱kwwa a̱yring a̱ ku zzim, ‘A̱nzan ba shya a̱mi?’
A̱kwwa nu a̱ hywa, ‘A̱shishyi nwan nu a̱mi a̱ brek, baba nyin nu na̱ gwai na̱n brek lafiya, a̱ hwaat ka̱banyak ka a̱ byyi rwam ni ban gwai brek nu na.’
A̱yekwo nu a̱ yya diryen a̱ rak nwa na ka̱ryi ka. A̱tyyi nu a̱ ba a̱ bu ku naai.
Na̱ hywa da̱ a̱tyyi nu, ‘Cyang, a̱rya a̱mang a̱naani n na̱ yya mpfong da̱ a̱kwwa ni, da an ka̱n dak yya kyang a a n tyyi yya ni ba, ma nwan ko bvon a ka̱n pyyem n dyi n hywat n za bu ba̱rywai nzuk ba.
Ma ka̱won nwan ka a̱ nat bu zwa nwan ji a̱ sin yya dira̱ntong bu ba̱nyring ni ka brek-brek a ka̱ hywat nyak ji byyi rwam ba̱t i.’
A̱tyyi nu a̱ hywa, ‘Ka̱won nzuk, kozan ka̱tuk a shyi ba̱ nzuk. Kozan kyang n byyi ku yet nwaan.
Ma ku yet dolet zi yya dihywa jini i gwai, rot a̱wumba nwan a̱ni a̱ yin kwu na̱ bo shyek; a̱ yin brik, ba bo ku shya.’ ”
A̱ra̱ntong wakili
Yesu a̱ bo hywa di na̱won pfong nu na, “A̱yanyet a̱ yin shyi a̱ byyi zwa ba̱t. A̱ shya a̱yanyet na̱ yet wakili a̱ cam nkyang nu na. Ba bu si yya kara wakili na da̱ a̱ yya di nkyang a.
Na̱ ku yei a̱ hywa da̱ nu, ‘A̱nzan n bo n hok a̱mi tazwa nwa n? N cat a n kok i ka̱sak ka an yya bu nkyang nzuk a ni, rot a bu ni yet wakili nzuk brak ba.’
Wakili nu a̱ brek a̱ bu swrang a̱ hwa a̱ hywa, ‘To, a̱nzan n ni yya? A̱ntyok ka̱ryi nzuk u a̱ ni n nyying, da n byyi cet keyak ba, nzuk nuni n pfong nsum naai.
To, n bvwo kyang a n ni yya ni, n ga bu shya ka̱rek nwa ki ba n nyying, ba̱rywai nzuk ba a̱ si n san i na̱sa mba na.’
Na̱ yei ba̱nyet ba a̱ yin breng a̱ta a̱ntyok ka̱ryi nu na ni. A̱ zzim a̱tuba a̱yring u a̱ hywa, ‘A̱mang a̱ntyok ka̱ryi na̱ na̱ tssup?’
Na̱ hywa, ‘Dihywu a̱ganga swak ba̱ a̱kitat.’ Wakili nu a̱ hywa, ‘Da̱ nga kpa nwan na, jem ka̱rek diyrek nwan ka a̱ninai.’
A̱ bo hywa da̱ a̱tuba a̱yring u, ‘Nwan hwa, a̱mang ba na̱ tssup?’ Na̱ hywa, ‘A̱shasha ncyi.’ Na̱ hywa da̱ nu, ‘Da̱ ma̱ nga kpa nwan na, jem ka̱rek diyrek nwan ka nswak a̱ninai.’
A̱ntyok ka̱ryi nu a̱ bu ryi a̱za̱ncyi wakili nu na a̱ sang ka̱ryong ni a̱ ku dyep, rot ba̱nyet ka̱sa bani a̱ byyi a̱za̱ncyi an kyang a ba yya ni a̱ ra̱u ba̱nyet ba a̱ shyi i ka̱bvwa sai ka ni.”
“Nkpa n ya tyyei, yi yya amfani di a̱ka̱tuk zwa nyin nu n bvei ba̱rywai, rot ka̱ram ka zi bun tyak ni ba si ya san i ka̱ryi Tazwa ka bam bu tyak.
A̱yin nu a̱ kok tsutswat a a̱cwwang nkyang u ni, ki ba ku sak a̱cecet nkyang u a̱ ni kok tsutswat. A̱yin nu a̱ wi kok tsutswat a a̱cwwang nkyang u ni, ki ba ku sak a a̱cecet nkyang u, a̱ ni kok tsutswat ba.
To, ki yi kok ka̱ryong bu nkyang ka̱sa na ba, yi ni maai kok ka̱ryong bu nkyang a i yet nying Ka̱za na ni ba.
Ki yi kok ka̱ryong an kyang a i yet nying a̱yanyet i ba, a̱yin a̱ ni ya ryi kyang a yet nyiin ni ba.”
A̱ bo ya ka̱son a̱ hywa da̱ mba, “A̱yin a̱n shyi a̱ ni maai yya dikwwa ba̱nyet ba̱hwa ba. A̱ ni rak a̱neyring a̱ cat a̱neyring. Ko na̱ pfong a̱tuba a̱yring a̱ byyai a̱tuba a̱yring u. A̱yin a̱n maai tssup Ka̱za a̱ bo tssup zwa ba.”
Gan zaan ji Yesu na̱ yin dyat i
Ba̱nyet Farisa na ba bu hok kyang a na̱ ryat i a̱ nwa ku jet, rot ba yin yet ba̱nyet cat krum.
Yesu a̱ hywa da̱ mba, “Nyin a̱mi na cat yet ba̱tsatsak ba̱nyet a a̱ssi ba̱nyet, ma Ka̱za a̱ bvwo ndya nyin na. Rot kyang a ba̱nyet ba cyang ku yet a̱gba̱dang kyang ni, ka̱bvwa Ka̱za ku yet kyang ba.
“Truwang Musa ji bu nkyang a ba̱nyet tyyei ba̱ryat Ka̱za ba ba yin jem ni a̱ yin yya pfong a̱ bu tat ka̱ram Yohana A̱yya Baptisma. Ma nyyai ka̱ram iya ba shyi tyyei Ka̱sham Ba̱ryat tazwa Dityok Ka̱za ti, koyan na̱ ma̱n tyei ka̱ssi a̱ cat nwa na.
Ma ku ni yet a̱hyom Tazwa bu ka̱byen a̱ seyak di digo yring ka̱yat Truwang Musa ji i kpa.
“A̱yin nu a̱ nyying a̱mbyring nu a̱ bo bvwa a̱yaan ni, kan-a̱naan a̱mi na̱n swat. A̱yin nu a̱ bvwa a̱mbyring u ba nyying ni, a̱ ma̱n kan-a̱naan.”
“A̱yanyet a̱ yin shyi a̱ byyi zwa ba̱gingang, a̱ tssup na̱sham ba̱tro a̱ bo swat i pfong ansham kozan ka̱tuk.
A̱yanyet a̱ bo nshyi a̱ yet a̱ntyok dizot a̱ swat ka̱nu ka̱ryi nu ka. Ba yin ku yei Lazarut. Sa̱rei rwam nu na yin yet bu ba̱gap.
A̱ yin swat a̱n byyi rya a̱ shya nkpikpit nkyangya na yin kwei nyyai an kyangya a̱ntyok nzwa na ni. Na̱bvwu na ma a̱ ri nyyai a̱ bu ryai ba̱gap nu ba.
A̱ntyok dizot u a̱ bu kwu, ba̱pfong Ka̱za a̱ ku sook a̱ nat ba̱ nu Tazwa, na̱ si swrang bu Ibrahim. A̱ntyok nzwa nu a̱ ma̱n kwu ba ku nyat.
Na̱ shyi a̱yabyen a̱ sswa ka̱bvung. Na̱ bu yrek a̱ssi tazwa a̱ ryi Ibrahim gba̱gbang na̱ swat bu Lazarut shishrek ba̱ nu.
Na̱ yei a̱ hywa, ‘A̱tyyi nzuk Ibrahim, hok dizot nzuk i tom Lazarut na̱ si tyyi ka̱ta̱hrung nu ka i ba̱shekwot a̱ bu n dot i i diryem nzuk ti ti gi shrim, rot n sswa ka̱bvung ba̱t ka̱yat ndong kani.’
Ibrahim a̱ hywa da̱ nu, ‘Ka̱won nzuk, a bring o? Ka̱ram ka an shyi i ka̱sa ka ni a shya kozan kyang a rya nwan na ku cat i, Lazarut na̱ sswa ka̱bvung; naani na̱ ma̱n shyi i pfong ansham, a ma̱n sswa ka̱bvung ka.
Ban bu iyemi ma, ba ka̱n tyyi a̱gba̱dang ta̱ncen a̱katyyi nyin ba̱ njit, a̱yin njit a̱ ga wi maai byyek a̱ ba da̱ nyin, da̱ a̱yin na̱n byyek nyyai da̱ nyin a̱ ba da̱ njit ba.’
A̱ntyok nzwa nu a̱ hywa, ‘To, A̱tyyi, n byyi ba̱wumbeyang ba̱ mba ba̱pfon gbang a̱tyyi nzuk ka; n cat ki a shim a tom Lazarut na̱ si ba̱ kam ba ga ma̱n wi ba ka̱rek ka n nin shyi-shyi naani ni, a̱ bu sswa taka̱i ka̱bvung ani.’
Ibrahim a̱ hywa, ‘Ba̱wumbeyang nwan ba a̱ shyi bu kyang a Musa bu ba̱nyet tyyei ba̱ryat Ka̱za ba ba jem ni, di ba hok kyang a ba ni ba̱ tyyei ni.’
A̱ntyok nzwa nu a̱ hywa, ‘A̱tyyi nzuk, ba̱nyet iya a̱ maai ba. A̱yin a̱ da ni nat nyyai a̱yabyen ka, ba wwon a̱ka̱tukyya mba nu.’
Ibrahim a̱ hywa, ‘Ki ba rak hok Musa bu ba̱nyet tyyei ba̱ryat Ka̱za ba, ko a̱yin a̱ nat nyyai a̱yabyen ka ba ni hok ba.’ ”
A̱ka̱tukyya bu ka̱sak ka zi nin ya cii ni
Yesu a̱ hywa di na̱won pfong nu na, “Na̱ta̱ryen na a̱ ni tyyi ba̱nyet a̱ kwei a a̱ka̱tukyya ni, dolet na ni ba. Ma kaito a̱yin nu a̱ shim a̱ yet ryen ba na ni.
Ku myim ba ku ryak naan kwang mpfwa a̱ ku rot i kei ba̱shekwot, di na̱ yet ryen na a̱yring ka̱yat a̱cwwang na̱mawon kani na nin nwa a̱ka̱tukyya ni.
Yi ya cam ansham!
“Ka̱ a̱wumba nwan a̱ nwa a̱ka̱tukyya, a ku kam; ka̱ a̱ wwon a̱ka̱tukyya nu, a bu ri ku breng i rya ba.
Ki a̱ na̱ ywap har nkrang a̱tiyring ka̱tuk ka̱yring, ma kozan ka̱ram ka̱ brek a̱ ba da̱ nwan a̱ bu na̱ naai, dolet a ku cii.”
Ntyyi rya
Na̱won pfong a a̱ hywa da̱ A̱gwam Yesu, “Tyyi, tyyi ndya njit a i ra̱u ni.”
Yesu a̱ hywa da̱ mba, “Ki ntyyi ndya nyin na shii di zwa ka̱kum ni, ki yi hywa di ka̱kon kani ‘Ya wat si tup ka̱yat kei ba̱shekwot yaan ni!’ se ka ya hok!”
Pfong A̱kwwa
“A̱nyan a̱mi ka̱yat nyin a̱ ni byyi a̱kwwa na̱ ku kap keyak ko na̱ ku tsaai bvon, ka̱ a̱ brek nyyai ka̱yit na̱ bu hywa da̱ nu, ‘Da̱ swrang ahwa i ya kyangya nwan na’?
Seko na̱ wa hywa da̱ nu, ‘Da̱ ya rop i jyi kyangya nzuk a ba mi, i bu sseng n za n sswa n tyak a si brek si ya nwaan na.’
A̱ ni gwai a̱kwwa a̱ywu mi di ho a̱ ku pfong o?
Nyin meyang a̱mi, ki yi yya kyang a ba ya tyyi yya na ni yi hywa, ‘To, zi yet bu ba̱kwwa; kyang a ba za tyyi yya na ni, nkpa zi yya.’ ”
Yesu a̱ creng ba̱nyet ngbap ba̱ mba swak
Ka̱tuk ka̱yaan Yesu na̱ naat Urushalima a̱ hyok a sa̱mon ka̱byen Galili bu Samariya.
a̱ yrek na̱wan mba na tazwa a̱ hywa, “Yesu A̱ntyok Ka̱ryi, hok dizot njit.”
Na̱ bu ba̱ ryi a̱ hywa da̱ mba, “Yi nat di ba̱gado Ka̱za, ba si ya cyang a̱ ryi ki yi creng.”
Ba shyi i ka̱cyet ka a̱ ryi ba creng.
A̱tuba a̱yring mba a̱ bu ryi ka̱sak ka na̱n creng ni, na̱ brek a̱ ba a̱ dyep Ka̱za mi,
a̱ kpa a̱ta̱ssi Yesu a̱ gwai. Wwon a̱ si wa nyyai Samariya.
Yesu a̱ hywa, “N ni nye ba̱nyet swak ba creng o? Kpikpit a̱kumbvuyring a shyi ke?
Sa̱rei mba a̱yin a̱ brek a̱ bu dyep Ka̱za mi ba, se ba̱ a̱yecen a̱ni e?”
Yesu a̱ hywa da̱ nu, “Ta̱za i nat. An tyyi rya nwan, ba ma̱n na̱ creng.”
Bai Dityok Ka̱za
Ba̱nyet Farisa a̱yaan a̱ zzim Yesu ka̱ram ka dityok Ka̱za ti ti nin ba ni. Na̱ hywa da̱ mba, “Dityok Ka̱za ti bai i ka̱sak ka ba nin ta̱ ryi ni ba.
A̱yin a̱ ni hywa, ‘Cyang, tinti ni,’ ko ‘tiyaa ni,’ ba. Rot Dityok Ka̱za ti shyi ka̱yat nyin.”
A̱ hywa di na̱won pfong nu na, “Nom yaan bai yi ni kun i ryi nom yring nying Ka̱won A̱neywu na, ma yi ni kpo ryi ba.
Ba̱yanyet a̱ ni hywa da̱ nyin, ‘Dii na̱ywu ni!’ ko ba hywa, ‘Dii na̱nu ni!’ Yi ryok wruk ba̱ tssup ba.
Da̱ni di ka̱krong nza ka nan bvwa a a̱ninyyan a ni, nyyai a̱za̱gbang a̱ni si nat a̱za̱gbang yini, a̱mi Ka̱won A̱neywu ka nin yya nnom nka.
Ma a̱ ni yen sswa ka̱bvung nkyang ba̱gingang, ba̱nyet ka̱ram nu ba a̱ bo ku rak.
Ka̱sak ka ku yin dyi ka̱ram Nuhu kani, a̱mi meyang ku nin dyi a̱zi nom Ka̱won A̱neywu.
Ka̱ram iya koyan na̱ ya a̱ sswa, ba̱ntyok bu ba̱nyring ba yya nyreng, hat ka̱ram ka Nuhu na̱ nwa jirgi ba̱shekwot a ni, wwon ba̱shekwot ba a̱ nyyai a̱ bu ba̱ hywaai sa̱rei mba.
Ku ni ryi di ka̱ram Lutu ka ni. Koyan na̱ ya a̱ sswa, a̱ kwei a̱ bo zzap, a̱ tssup a̱ bo nok.
Ka̱tuk ka Lutu na̱n wruk Saduma ni, Ka̱za a̱ krok rong bu kibiritu nyyai Tazwa ku bu ba̱ hywaai sa̱rei mba.
A̱mi ku nin dyi ka̱tuk ka Ka̱won A̱neywu ka nin ya tyyei ni.
“A̱yin nu a̱ shyi tazwa bat nu ka̱tuk iya ni, na̱ ryok cat kyrek a̱ bu sook kyang ka̱ryi nu ka ba. A̱yin nu a̱ ma̱n shyi ka̱yit ni, na̱ ryok cat ba ka̱ryi ba.
Yi yring a̱mbyring Lutu nu.
A̱yin nu a̱ cat san sso nu ni a̱ ni za̱ jing, a̱yin nu a̱ ma̱n jing sso nu ni a̱ ni za̱ shya.
N ya tyyei ta̱tuk ka̱tuk iya ba̱ntyok ba̱hwa a̱ bu shyi nda a a̱ngbrak a̱yring, ba bu tun a̱neyring a̱ wwon a̱neyring.
Ba̱nyring ba̱hwa a̱ ni shyi i kwang, ba bu sook a̱neyring a̱ wwon a̱neyring. [
Ba̱ntyok ba̱hwa a̱ ni shyi i keyak, ba bu tun a̱tuba a̱yring a̱ wwon a̱tuba a̱yring.”]
Na̱won pfong nu na a̱ ku zzim, “Ke yemi, Malam?”
Na̱ hywa, “Ka̱rek ka kom kun shyi ni, ka̱ yemi guru zin kan.”
Yesu a̱ zzek na̱won pfong nu na an misali, ba ga bvwo ka̱sak ka ku myim ba nan yya a̱duwa, a̱ ryok hok ka̱wai ba.
A̱ hywa, “A̱ntyok shirya a̱ yin shyi ka̱nkrang ka̱yaan, di na̱ pfong ka̱wun Ka̱za ba, di na̱ kula da̱ a̱neywu ba.
A̱mbyring a̱yaan a̱ yet a̱kpotyok a̱ shyi i ka̱nkrang iya a̱ wwut a̱ cong da̱ nu a̱ naai a̱ hywa, ‘N na̱ naai a n san an bvak a̱ntyok rak n dyi.’
Ka̱ram ba̱gingang a̱ntyok shirya nu a̱ rak ku hok a. Ka̱tuk nka na̱ ma bu hywa, ‘Ko ni n ni wi pfong ka̱wun Ka̱za, da n kula ba̱ a̱neywu ba,
ma taka̱i cong a a̱mbyring a̱ni na̱ cong ni, ku myim n kwan n dyi ka̱ a̱ ni shya kyang a na̱ cat i. Ki n dak a̱ ni cong a̱n shwu a̱pfo kozan ka̱tuk.’ ”
A̱gwam Yesu a̱ hywa da̱ mba, “To, yi hok ansham kyang a a̱ka̱tuk a̱ntyok shirya nu na̱ hywa ni.
Ka̱za a̱mi a̱ ni rak yya shirya ba̱nyet ji a̱ ka̱ kun ka̱ta̱nom bu ka̱ta̱tuk ni e? Yi hwa di a̱ ni ba̱ brang ahwa ba a?
N ya tyyei, a̱ ni yya shirya ji ka̱sak ka ban cat i, a̱ bo za̱ yya ahwa. Ma ka̱ram ka nzuk Ka̱won A̱neywu n nin brek ni n ni shya ba̱nyet ba a̱ ri njyet ndya mba na ni e?”
A̱ntyok ba̱nyet Farisa ba̱ a̱ntyok ssang diga̱ndu
Yesu a̱ bo ryat an misali a̱ kwot ba̱nyet ba a̱ yin ya yei ba̱tsatsak ba̱nyet i a̱ cyang kpikpit ba̱nyet a ba yet kyang ba. A̱ hywa,
“Ba̱nyet ba̱hwa a̱ yin nat yya a̱duwa i bat Ka̱za. A̱tuba a̱yring a̱ yin yet a̱ntyok ba̱nyet Farisa, a̱tuba a̱yring a yet a̱ntyok ssang diga̱ndu.
A̱ntyok ba̱nyet Farisa nu a̱ si sseng ba̱zan, a̱ hywa, ‘Ka̱za, n na̱ dyep ba̱t rot n yet a̱ntyok cat nkyang ka̱sa ba, da n bvuk ba̱nyet ba, da n yet a̱kan-a̱naan ba -- n bvwon bu kpikpit ba̱nyet a. N na̱ dyep ba̱t, rot n dyi da̱ a̱ntyok ssang diga̱ndu a̱ni ni ba.
N na yya a̱zumi nkrang ka̱hwa kozan sati, n na na̱ ryi za̱ka nzuk ji.’
Ma a̱ntyok ssang diga̱ndu nu a̱ sseng ba̱zan, di na̱ maai yrek a̱ssi nu na tazwa ba, a̱ zzu ka̱hok nu ka a̱ hywa, ‘Ka̱za, hok dizot nzuk, n yet a̱ka̱tuk a̱yin!’ ”
Yesu a̱ hywa, “N ya tyyei, a̱tuba a̱ni a̱ yi nat ka̱ryi na̱ myim Ka̱za a̱ ran a̱ntyok ba̱nyet Farisa nu. Rot a̱yin nu a̱ cat ya yrek ni ba ni ku ywwai, a̱yin nu a̱ ma̱n ya ywwai ni ba ni ku yrek.”
Yesu a̱ pfwa a̱cwwang na̱mawon nda
Ba̱yanyet a̱ ba ba̱ a̱cwwang na̱mawon Yesu a̱ bu ba̱ saai mbvak. Ma na̱won pfong nu na a̱ bu cat n ba̱ bvwo.
Yesu a̱ tyyi ba ba bu na̱mawon na, a̱ hywa da̱ mba, “Yi ryok n bvwo a̱cwwang na̱mawon ba ka̱rek nzuk ba, rot ntaka̱i mba na a̱mi wu byyi Dityok Ka̱za ti.
Se yi bvwo a̱yin nu a̱ san Dityok Ka̱za di na̱mawon ani ni ba a̱ byyi ta̱ nwa ba.”
A̱ntyok nzwa bu Yesu
A̱yanyet ka̱yat ba̱cecet ba̱nyet Yahuda ka a̱ zzim Yesu, “A̱tsatsak malam, a̱nzan n ni yya n ni shya sucet sang ka̱hywat?”
Yesu a̱ hywa da̱ nu, “A̱nzan a ni n yei a̱tsatsak? A̱tsatsak a̱yin a̱n shyi ba, seko Ka̱za ba̱diyin.
A bvwo truwang ji sa̱rei, ka̱ni?:
Ryok kan-a̱naan ba,
i ryok hywaai ba̱nyet,
i ryok tsang,
i ryok wrak shaida diraa ba,
tyong a̱tyyi nwan ba̱ a̱naa nwan.”
Yesu a̱ bu hok a̱mi a̱ bo hywa da̱ nu, “A ri bvat kyang yring. Ryap sa̱rei nkyang a a byyi ni i ka ba̱nyet dizot, a ni shya zwa Tazwa; i ba i n tssup.”
A̱ntyok a̱ywu a̱ bu hok a̱mi a̱ hok rya byyan, rot a̱ yin byyi zwa ba̱t.
Yesu a̱ ryi ka̱sak ka rya nu na kun byyan ni a̱ hywa, “Ku bvwa dikwu ba̱t a̱ntyok nzwa a̱ nwa Dityok Ka̱za.
Ku ni yet a̱hyom di rakumi na̱ nwa an dan ka̱yrwa di a̱ntyok nzwa a̱ nwa Dityok Ka̱za.”
Ba̱nyet ba a̱ hok kyang a na̱ hywa ni a̱ ku zzim, “To, a̱nyan a̱mi a̱ maai shya sucet?”
Yesu a̱ hywa, “Kyang a kaat a̱neywu ni ku yet a̱hyom ka̱rek Ka̱za.”
Bitut a̱ hywa, “To, njit mba ka̱n wwon na̱sa njit a i na̱ tssup.”
Yesu a̱ hywa, “Ee, nkpa n ma̱ ya tyyei, a̱yin nu a̱ wwon ka̱ryi ko a̱mbyring ko ba̱wumbeyang ko ba̱tyyi ko na̱won a̱zi hywak Dityok Ka̱za ni
a̱ ni san zang ba̱gingang zamani nani, a̱ bo shya sucet wityak i zamani cong bai.”
Yesu a̱ tyyei dikwu nu nkrang a̱mba̱tat
Yesu a̱ kwwat ba̱pfong nu swak bu ba̱hwa a̱za̱gbang a̱yring, a̱ hywa da̱ mba, “Yi hok! Zi naat Urushalima; ka̱ yemi, kyang a ba̱nyet tyyei ba̱ryat Ka̱za ba ba yin jem a̱za̱ nzuk Ka̱won A̱neywu ni ku ni mba ba̱cicrak.
Ba ni ku pyyem a̱ wrak a̱kang nwap, ba ku yya ryihywat a̱ ku pfwei a̱ bo ku hyum ba̱ncwwa.
Ba ni ku tsot da̱ a̱yo a̱ bo ku hywat, ma ka̱tuk nom tat a̱ ni ta̱za.”
Ma ba̱pfong nu ba a̱ bvwo kyang a na̱ ryat i ba. Ba̱ryat ba a̱ yin ba̱ shyi nyat; rot a̱mi ba hok kyang a Yesu na̱ ryat i a̱ bvwong ba.
Yesu a̱ creng a̱ntyok a̱tutwan
Yesu na̱ bu ba ba̱shishrek bu Yariko, a̱ntyok a̱tutwan a̱yaan na̱ swat mbeyang a̱zi ryen ka, a̱ naai.
Na̱ bu hok ba̱nyet ba a̱ swrap a̱zi ryen ka ni, a̱ ba̱ zzim, “A̱nzan a̱ yya?”
Ba hywa da̱ nu, “Yesu Nazarat a̱mi a̱ swrap.”
Na̱ yrek diwan nu ti tazwa a̱ yei, “Yesu, A̱hwai Dawuda, hok dizot nzuk.”
Ba̱nyet ba a̱ shyi a̱zanson ka ni a̱ ku kam di na̱ tyyi nyong. Na̱ si wa yrek diwan ti ansham, a̱ bo yei, “Yesu A̱hwai Dawuda, hok dizot nzuk.”
Yesu a̱ sseng a̱ tyyi ba ba ba̱ nu. Na̱ ba shishrek, Yesu a̱ ku zzim,
“A̱nzan a cat n na̱ yya mi?”
Na̱ hywa, “Malam, n cat n bo n cyang.”
Yesu a̱ hywa da̱ nu, “Da̱ yrang a̱ssi na, rot tyyi rya nwan na na̱ creng.”
Bu i ka̱baram, a̱ssi nu na a̱ yrang na̱ nwa cyang, a̱ tssup Yesu a̱ dyep Ka̱za. Ka̱tswa ba̱nyet ka ka bu ryi, sa̱rei mba ba dyep Ka̱za.
Yesu bu Za̱kka
Yesu a̱ nwa Yariko a̱ swrap.
A̱yanyet a̱n shyi ka̱ yemi a̱ yet a̱kpok ba̱nyet ssang diga̱ndu, ba ku yei Za̱kka. A̱ yin byyi krum ba̱t.
Na̱ tyyi ncyi a̱ si wrak a̱gba̱dang ka̱kon a̱ ga shya ryi Yesu ka̱ram ka na̱ nin seyak ka̱ yemi ni.
Yesu na̱ bu si tat ka̱rek ka a̱ yrek a̱ssi nu na a̱ hywa di Za̱kka, “Kyrek ahwa, Za̱kka, dolet n tsswa a̱gbang nwan ka̱pfun.”
Za̱kka a̱ kyrek ba ahwa a̱ bu ku byyek bu gwai ba̱gingang.
Sa̱rei ba̱nyet ba ba bu ryi, a̱ nwa kop a̱dyying a̱ hywa, “A̱yin a̱ni a̱ nat ka̱ryi a̱ka̱tuk a̱ntyok kani.”
Za̱kka a̱ sseng a̱ hywa di A̱gwam Yesu, “A̱ntyok ka̱ryi! N ni tra zwa nzuk ji ba̱ a̱katyyi n wrak ba̱nyet dizot. Ki n ma̱ ka̱n bvuk a̱yin, n ni ku tan a̱tssa a̱naai.”
Yesu a̱ hywa da̱ nu, “Ka̱pfun sucet ba a̱gbang nwan. Nwan ma a̱ ma̱n yet ka̱mbvon Ibrahim.
Nzuk Ka̱won A̱neywu n ba cat n bo n san ba̱nyet ba a̱ brik ni.”
A̱yin nu a̱ nat kup dityok ni
Ba̱nyet ba ba bu shyi i ku pfong a, na̱ bo ryat ba̱ mba a̱za̱n misali rot ba hwa di Dityok Ka̱za ti ba shishrek, rot ka̱ram iya na̱ bvat ba̱cincong a̱ nwa Urushalima.
Na̱ hywa da̱ mba, “A̱yanyet a̱ yin shyi a̱ yet ka̱won a̱gwam, a̱ drok a̱ naat ka̱nkrang ka̱yaan gba̱gbang a̱ si kup dityok a̱ brek a̱ ba ka̱ryi.
Na̱ bu naat drok a a̱ yei ba̱kwwa nu ba ba̱ mba swak a̱ ba̱ jyet, koyan zinariya a̱yring. A̱ hywa da̱ mba, ‘Koyan a̱ nat a̱ si bvan a̱ ryi kyang a na̱ nin shya ni se brek nzuk a.’
To, ba̱nyet ka̱nkrang nu ba a̱ ku cat ba; rot a̱mi ba tom ba̱pfong ba ku tssup a̱ si tyyei a̱gba̱dang a̱gwam a̱ywu ni di ba cat a̱tuba a̱ni nu a̱ yet a̱gwam mba nu ba.
“Nu ka̱won a̱gwam ka a̱ si kup dityok ti a̱ brek a̱ ba ka̱ryi. Bu nyyai nu na̱ bu tom a̱ yei ba̱kwwa ba na̱ yin ba̱ ryi krum ji ni, ba ba a̱ ku tyyei kyang a ba brak a̱n shya ni.
A̱tuba ka̱son nu a̱ hywa da̱ nu, ‘A̱ntyok ka̱ryi, zinariya a̱yring u a n dyi ni n bvan n shya swak.’
A̱ntyok ka̱ryi nu a̱ hywa da̱ nu, ‘Sa̱nnu! A yet a̱tsatsak a̱kwwa. Rot a yya ka̱ryong a cincong kyang, n ni na̱ ryi a̱cecet na̱nkrang swak na shyi an bvak nwan.’
A̱mba̱hwa nu a̱ nyyai a̱ bu hywa, ‘A̱ntyok ka̱ryi, zinariya a̱yring u a n dyi ni, n bvan n shya a̱pfon.’
Na̱ hywa da̱ nu, ‘Nwan meyang ba ni na̱ ryi na̱nkrang na̱pfon na shyi an bvak nwan.’
A̱yanyet a̱ nyyai a̱ bu hywa, ‘A̱ntyok ka̱ryi, zinariya nwan nu a̱nu ni. N yin dop an wwang a̱tro n sak.
N yin pfong ka̱hwa prip rot a bvwa dikwu ba̱t. A na san kyang a yet nwaan ni ba, i kprem ka̱rek ka da̱ nwan n tup ni ba.’
Na̱ hywa da̱ nu, ‘A yet a̱ka̱tuk a̱kwwa. Ka̱nu nwan nka a̱ ni na̱ rop. A bvwo ka̱sak ka n nin bvwa dikwu ti ni, n byyi kok kyang a yet nzuuk ni ba, n bo n kprem ka̱rek ka n nin tup ni ba.
Ku myim se a si tyyi krum nzuk ji ka̱rek a̱bvan, n ga bu za̱ san bu ba̱shekwot.’
A̱ hywa di ba̱nyet ba a̱ sseng ka̱rek ka ni ‘Yi san zinariya a̱yring nu nu wrak a̱tuba nu a̱ byyi swak a ni.’
Ba hywa da̱ nu, ‘A̱ntyok ka̱ryi! Nu a̱ wa byyi swak a, ka̱ni?’
Na̱ hywa, ‘Ryok n ya tyyei, a̱yin nu a̱ byyi ni, nu ba bo nin ku brang i; ma a̱yin nu a̱ sang ni, ka̱bacincong ka na̱ byyi ni ba bo ni ka̱ san a̱ ku wwon.
A̱wwon ba̱ra̱ndwan nzuk ba a̱ rak n yet a̱gwam mba nu ni, yi ba ba̱ mba kyi, i ba̱ hywaai n cyang.’ ”
Yesu a̱ nwa Urushalima da̱ a̱gwam ni
Yesu na̱ bu tyak ba̱ryat ba a̱ pyyem ryen a̱ naat Urushalima.
Na̱ cong a̱ si tat gak na̱nkrang Baitafaji bu Baitanya shishrek bu dihwan ti ban yei Zeitun nu ni, a̱ tom na̱won pfong nu ba̱na na̱hwa,
Ka̱ a̱yin a̱ si ya zzim, ‘Ho a̱nzan yin byi ka̱bajanki ka?’ yi hywa, ‘Malam a̱mi a̱ ka̱ cat.’ ”
Ba pyyem ryen a̱ si shya ba̱cicrak bu kyang a Yesu na̱ ba̱ tyyei ni.
Ba shyi i byi ka̱bajanki ka, ba̱nyet byyi ba a̱ hywa da̱ mba, “Ho a̱nzan yin byi ka̱bajanki ka?”
Ba hywa, “Malam a̱mi a̱ ka̱ cat.”
Ba pyyem ka̱bajanki ka a̱ ba mi di Yesu. A̱ kruk ba̱godo mba ba a̱ krok a̱za̱ma ka̱janki ka, a̱ brang Yesu na̱ wrak a̱n swrang.
Ba kwot ba̱godo mba ba a̱zi ryen ka na̱ shai a̱ swrap.
Ka̱ram ka na̱ bun ba shishrek bu Urushalima ni, ka̱rek ka ryen na kun kyyep dihwan Zeitun ti ni, a̱gba̱dang ka̱tung ba̱nyet ku tssup ba a̱ nwa gwai Ka̱za a̱ ka̱ dyep di na̱wan ba̱ tazwa rot a̱cecet nkyang u ba ryi ni.
A̱ hywa, “Ka̱za a̱ wwon a̱gwam u a̱ ba i diyrek A̱tyyi njit ni nda. Tsswa nda shyi Tazwa. Zi dyep Ka̱za.”
Ba̱nyet Farisa a̱yaan ka̱yat ka̱tswa ka a̱ hywa di Yesu, “Malam, kam na̱won pfong nwan na ba tyyi nyong.”
Yesu a̱ hywa da̱ mba, “Ryok n ya tyyei: ki ba tyyi nyong, kpang ni yrek na̱wan nji i ryat.”
Yesu a̱ kun Urushalima dizot
Yesu na̱ bu tat shishrek bu ka̱nkrang Urushalima ka, a̱ ka̱ ryi a̱ nwa ka̱nak
a̱ hywa da̱ nka, “Nwan i da nbvwo ka̱pfun kyang a nin na̱ ba di tsswa nda ni, ma naanini a ni maai na̱ ryi da̱ a̱ssi nwan ba.
Ka̱tuk ka̱yaan a̱ bai, ba̱ra̱ndwan nwan a̱ ni na̱ tyong a̱ krang a̱ na̱ hweyak a̱ tyyi ba̱ a̱zi gba̱gbang.
Ba ni na̱ byyan sa̱rei a̱ hywaai ba̱nyet ba a̱ shyi ka̱yat ka̱nkrang ka ni, ko kpang jring ba ni wwon ka̱bvwa shyi nji ba, rot a ryi bvwong ka̱ram ka Ka̱za kan ba na̱ san ni ba.”
Yesu seyak a̱ nwa ka̱yat bat Ka̱za
Yesu a̱ seyak a̱ nwa ka̱yat bat Ka̱za a̱ nyying ba̱nyet nza.
A̱ hywa da̱ mba, “Ba jem ka̱yat ba̱ryat Ka̱za, ‘Ba ni yei ka̱ryi nzuk ka̱rek a̱duwa,’ ma nyin ba ka̱ brak ka yet ka̱bvwa nrang ba̱tang.”
Yesu a̱ zzek ka̱yat bat Ka̱za ka kozan ka̱tuk. Ba̱cecet ba̱gado Ka̱za ba bu ba̱malam Truwang ba, bu kpikpit ba̱cecet ba̱nyet a a̱ cat ku hywat,
ma ba bvwo diwat ti ba nin yya ni ba, rot sa̱rei ba̱nyet a̱ yin krok a̱pfo a̱ ku pfong, di ba cat diwan tiyring i ba̱ seyak ba.
A̱ntyok ka̱ryi Tiyofalat, ba̱nyet ba̱gingang a̱ ka̱n kwan a̱ jem nkyang ani ba yya ka̱yat njit i.
Ba jem nkyang a ba̱nyet ba a̱n shyi nyyai dityin ti ba yin dyi a̱ za tyyei ni, mba a̱ bo za yya wa'azi ba̱ryat ji.
Nzuk ma n ka̱n tssup nkwwan ba̱ryat a sa̱rei n shya ka̱hyok mba ka; rot a̱mi n dyi ku myim n ma̱ na̱ jem kyang a n hok ni ba̱zizrak,
rot n cat a bvwo nkyang a a pfong ni bu nkyang a ba na̱ zzek tazwa ba̱ryat kani ni yet ka̱ryong.
Ba tyyei byin Yohana A̱yya Baptisma
Ka̱ram iya Hirudut na̱ yet a̱gwam ka̱byen ba̱nyet Yahuda nu, a̱yanyet a̱n shyi a̱ yet gado Ka̱za i ka̱srong ba̱nyet A̱biya an sot ba̱gado Ka̱za ji, ba ku yei Zakariya. Ba yin yei a̱mbyring nu nu Alisabatu. Nu meyang a̱ ma̱ yin nyyai an sot ba̱gado Ka̱za ji.
Assi Ka̱za ba yin byyi hywak ba, rot ba yin pfong ka̱wun A̱gwam Ka̱za ba̱t a̱ tssup truwang nu ji di rya yring.
Ba yin byyi ka̱won ba, rot Alisabatu a̱ yin yet a̱na̱kwu; nu Alisabatu bu Zakariya ba yin kop ba̱gingang.
Ba bo ta gyai di tada ba̱gado Ka̱za ji ni, zi kpa a̱za̱ nu. Na̱ nwa ka̱yat bat Ka̱za ka a̱ si hwwi turare ji a̱ta̱ssi Ka̱za ka. Na̱ nwa a̱ nat bu ba̱hyum ba,
a̱ wwon ba̱nyet ba ba sseng a̱ta̱sa a̱ yya a̱duwa ka̱ram ka na̱n shyi hwwi turare ba̱hyum ji ni.
A̱pfong Ka̱za a̱ nyyai a̱ bu sseng bvuk yak ka̱bvwa ka ban hwwi turare ji ni.
Ka̱ram ka Zakariya na̱n dyi a̱pfong Ka̱za nu ni, ka̱wun a̱ ku pyyem na̱ nwa trim.
Ma a̱pfong Ka̱za nu a̱ hywa da̱ nu, “Zakariya, ryok hok ka̱wun ba. Ka̱za a̱ hok ka̱nak nwan ka; rot a̱mi, Alisabatu a̱ ni na̱ byin ka̱won. A ni ka̱ yei Yohana.
Nyin yi ni hok ansham ba̱gingang, ba̱yanyet ba̱gingang a̱ ma̱ ni hok ansham bu ku byin na.
A̱ ni yet a̱gba̱dang a̱yin a̱ta̱ssi Ka̱za. Di a̱ ni sswa nkwwa ko a̱ka̱tuk kyang hyong ba. Nyyai ka̱tuk ku byin ka Tswa Ka̱za ni ku nwa.
A̱ ni brak ba̱nyet Isreila ba̱gingang a̱ ba mi ka̱rek Ka̱za A̱gwam mba ka.
A̱ ni kwwat ka̱son a̱ta̱ssi Ka̱za ka̱yat Tswa bu cet taka̱i Iliya na, a̱ ga brak ndya ba̱tyyi a̱ tyyi i cat na̱won mba, a̱ bo brak ndya ba̱nyet a̱ wi pfong ni a̱ tyyi a a̱za̱ncyi ba̱nyet a a̱ yya kyang a myim ni, a̱ tung ba̱nyet A̱gwam Ka̱za ba a̱ tyyi ba ku tot.”
Zakariya a̱ hywa da̱ nu, “N ni yya ni n bvwo ku yet ka̱ryong? Nzuk a̱nu n yet a̱kukwo a̱yin, a̱mbyring nzuk a̱nu ni a̱ kop.”
A̱pfong Ka̱za nu a̱ hywa, “Nzuk a̱mi n yet Jibrelu, n sseng a̱ta̱ssi Ka̱za ka n tom n bu na̱ tyyei Ka̱sham Ba̱ryat kani.
Ma nwan ba rak shim ba̱ryat nzuk ba ba̱ mba ni a̱ ni yet ka̱ryong a a̱tsatsak ka̱ram ni; rot a̱mi a byyi yrang ka̱nu ba, se ka̱ram ka ba̱ryat bani ban ba ba̱cicrak ni.”
Ka̱ram iya ba̱nyet ba a̱ yin shyi i tot Zakariya ni a̱ nwa hwa kyang a n byyi na̱n da̱de a̱mi i bat Ka̱za na ni.
Ka̱ram ka na̱n wruk ni a̱ maai a̱ krang ba̱ mba ba, a̱ ryat ba̱ mba bu di bvak, ba ryi a̱ bvwong Ka̱za a̱ si ku tyyei kyang ka̱yat bat ka.
Ka̱ram pfong Zakariya ka ka bu tyak, na̱ brek a̱ nat ka̱ryi.
Ba bvwa nnom ba̱cincong, a̱mbyring nu nu Alisabatu a̱ shya ka̱hwa, a̱ swat bu ka̱ryi a̱n yya hywan pfon.
A̱ hywa, “A̱mi Ka̱za ka ni n brang a̱ n tun nsum ka̱yat ba̱nyet.”
Ba tyyei byin Yesu
Ka̱ram ka Alisabatu na̱n shyi an hywan a̱kitat bu shya ka̱hwa ka ni, Ka̱za a̱ tom a̱pfong Ka̱za Jibrelu i ka̱nkrang ka̱yaan i ka̱byen Galili ban yei Nazarat.
A̱ yin ku tom di ka̱neyang ka̱yaan ban yei Maryamu. A̱yanyet ba ku yei Yusufu a̱ yin ka̱ cat di nyreng. Nu Yusufu nu a̱ yin nyyai an byin a̱gwam Dawuda.
A̱pfong Ka̱za nu a̱ ba a̱ bu hywa da̱ nu, “Ka̱za a̱ na̱ ryi myyi rya; A̱gwam Ka̱za a̱ shyi ba̱ nwan, a̱ na̱ ryi ka̱nu-a̱tan ba̱gingang.”
Rya Maryamu na i pfut ba̱gingang, rot kyang a a̱pfong Ka̱za nu na̱ hywa ni. Na̱ nwa a̱huhwa, “A̱nzan a̱ yet taka̱i byet ani?”
A̱pfong Ka̱za nu a̱ hywa da̱ nu, “Maryamu! Ryok hok ka̱wun ba. Ka̱za a̱ na̱ ryi ka̱nu-a̱tan.
A ni shya ka̱hwa byin ka̱won i ka̱ yei Yesu.
A̱ ni yet a̱gba̱dang a̱yin ba ku yei ka̱won A̱gba̱dang A̱gwam Ka̱za. Ka̱za a̱ ni ku ryi dityok da̱ a̱tyyi a̱kwop nu nu Dawuda ni,
a̱ bo yet a̱gwam na̱mbvon Yakubu na, Dityok nu ti ti byyi tyak ba.”
Maryamu a̱ hywa di a̱pfong Ka̱za nu, “Ku ni cong ni n dyi a̱mi? Nzuk nuni n yet bu ka̱neyang, ba a̱ra̱ntyok u a̱ ka̱n ba shishrek ba̱ nzuk ni ba.”
A̱pfong Ka̱za nu a̱ hywa, “Tswa Ka̱za a̱mi ni na̱ nwa, a shya cet Ka̱za. Rot a̱mi a̱zizrak ka̱won nu a ni byin ni ba ni ku yei Ka̱won Ka̱za.
Kyang n shyi kaat Ka̱za yya ba.”
Maryamu a̱ hywa, “To, ryok ku ryi di ka̱sak ka an hywa ni, n yet a̱kwwa Ka̱za.” A̱pfong Ka̱za nu a̱ drok a̱ ku wwon.
Maryamu a̱ nat byyek Alisabatu
Ba bvwa nnom ba, Maryamu a̱ rop nat byyek Alisabatu ka̱yat ka̱nkrang ka̱yaan a tsutsok ka̱byen Yahudiya.
A̱ si nwa a gbang Zakariya ka a̱ byyek Alisabatu.
Ka̱ram ka Alisabatu na̱n hok byyek Maryamu na ni, ka̱won ka a̱ shek ka̱hwa nu ka. Tswa Ka̱za n nwa Alisabatu,
na̱ yrek diwan nu ti a̱ hywa, “Ka̱za a̱ na̱ ryi ka̱nu-a̱tan a̱ ra̱u kozan a̱rembyring. Ka̱won ka a ni byin ni ma ka̱nying ka̱nu-a̱tan a̱mi.
A̱nzan a̱n byyi n nin shya ka̱nu-a̱tan a̱ni a̱naa a̱gwam nzuk a̱ ba n byyek.
Rot ka̱ram ka a bu n nin byyek ni ba̱gwai a̱ tyyi ka̱won ka a̱ shyi ka̱hwa nzuk ka ni a̱ rop a̱ hruk.
A shyi bu ba̱gwai rot a shim pfong a Ka̱za ka na̱ tom i ni ku yet ka̱ryong.”
Gwai Maryamu na
Maryamu a̱ hywa,
“Pfwa nzuk a dyep Ka̱za;
rya nzuk sai rot Ka̱za a̱ n san,
rot a̱ n yring, a̱kwwa nu, bu rat nzuk a.
Nyyai ka̱pfun koyan a̱ ni n yei a̱ntyok hok ansham
rot a̱cecet nkyang u A̱gba̱dang A̱gwam Ka̱za na̱ n yya mi ni.
Ba ku yei A̱zizrak,
a̱ pfong dizot ba̱nyet ti a̱ ku tyong ni,
di na̱ gang cei a̱ wwon ba.
Bvak nu na byyi cet ba̱t;
cyang ka̱sak ka na̱n wop sa̱rei ba̱nyet ba a̱ yet a̱ccu ka̱yat a̱ccu mba ni.
A̱ na kyrek a̱cecet ba̱gwam a a̱tityok mba na,
ba̱nyet ba a̱ yet kyang ni ba na̱ ba̱ yrek tazwa.
Ba̱nyet ba a̱ pfong cihywat i a̱ ba̱ jyet a̱tsatsak nkyang ba ya a̱ swei,
ba̱nyet nzwa na̱ ba̱ tun mbvak kwot.
A̱ breng kyang a na̱ yin dop a̱ sak bu ba̱tyyi a̱kwop njit ba ni;
a̱ brang ba̱kwwa nu ba ba̱nyet Isreila.
bu na̱mbvon nu na bam bu tyak.”
Maryamu a̱ swat bu Alisabatu a̱ tyak hywan tat a̱ si brek a̱ nat ka̱ryi.
Byin Yohana A̱yya Baptisma
Ka̱ram mbyin Alisabatu ka a̱ bu yya, na̱ byin ka̱won ka̱seyang.
Sa̱rei ba̱wumbeyang bu ba̱nyet ba a̱ swat a̱ ba̱ hywot i a̱ hok ka̱sham kyang ka Ka̱za ka ku yya mi ni, a̱ ku brang gwai a.
Ka̱bawon ka ka bu tyak sati yring, ba̱nyet a̱ tung a̱ ba a̱ ni ka̱ tyyi ncen a̱ bo ka̱ tun diyrek. Ba cat ka̱ yei Zakariya, diyrek a̱tyyi nka ti.
Ma a̱naa nu a̱ hywa, “Kaai, ba ni ka̱ yei Yohana.”
Ba hywa da̱ a̱naa nu, “Sa̱rei ka̱ryi nyin ka a̱yin a̱n shyi a̱ byyi diyrek iya ba.”
Ba ryat ba̱ a̱tyyi ka̱won nu di bvak a̱ ku zzim kyang a na̱ cat ba yei ka̱won ka ni.
Zakariya a̱ tyyi ba ku ryi nkyang jem, na̱n jem “Ba ka̱ yei Yohana.” Sa̱rei mba ba yya ka̱hat.
Bu i ka̱baram iya Zakariya a̱ nwa ba̱ryat, a̱ nwa dyep Ka̱za.
Sa̱rei ba̱nyet ba a̱ ku hywot i a̱ hok ka̱wun ba̱gingang. Nkhang a i nwa sa̱rei tsutsok ka̱byen Yahudiya ji.
Sa̱rei ba̱nyet ba a̱ hok ni a̱ yya a̱huhwa a̱ zzim, “Ka̱won kani a̱ ni yet a̱nzan taka̱i a̱yin?” Rot koyan a̱ yin bvwo A̱gwam Ka̱za a̱ shyi ba̱ nka.
A̱bvom Zakariya
Tswa Ka̱za nwa Zakariya a̱tyyi ka̱won nu na̱ ryat da̱ a̱ntyok tyyei ba̱ryat Ka̱za ni a̱ hywa,
“Zi dyep A̱gwam njit, Ka̱za na̱won Isreila!
A̱ ba a̱ bu brang ba̱nyet nu a̱ ba̱ san a̱ kaai a̱ wwon.
A̱ za shya a̱ntyok ncet u a̱ za san ni.
A̱tuba a̱ywu a̱ yet ka̱mbvon a̱kwwa Ka̱za nu ban yei Dawuda ni.
Nyyai gba̱gbang na̱ yin dyat ka̱nu ba̱nyet tyyei ba̱ryat nu ka a̱ hywa,
‘A̱ ka̱n dop a̱wwon a̱ ni za san a mbvak ba̱ra̱ndwan njit a
bu cet ba̱nyet a rak za ryi ni.’
A̱ hywa di a̱ ni hok dizot ba̱tyyi a̱kwop njit ti
a̱ bo yring rop-wwon nu nu.
A̱ yin dyat a̱wwon ba̱ a̱tyyi a̱kwop njit u Ibrahim,
a̱ sswa nak di a̱ ni za tun a mbvak ba̱ra̱ndwan njit a,
a̱ za wwon zi ku yya dikwwa n byyi ka̱wun nkyang ba,
i cong a̱zizrak ka̱cyet a̱ta̱ssi nu
Nwan ka̱won nzuk, ba ni na̱ yei a̱ntyok tyyei ba̱ryat A̱gba̱dang A̱gwam Ka̱za.
A ni sook ka̱son A̱gwam njit ka i ku jyi ryen na.
A ni tyyei ba̱nyet nu ba ka̱sak ka ba nin shya sucet i
rot Ka̱za a̱ ri ba̱ breng i rya tazwa a̱ka̱tukyya mba nu ba,
rot a̱ pfong dizot bu hakuri.
Nka a̱ yet nom ta̱kyek a̱ta̱ntson na ka ni za yrang i nyyai Tazwa ni.
Ka ni sai nyyai Tazwa a̱zi ba̱nyet ba a̱ swat ka̱yat ndyin dikwu bu ma̱nwwuk nti na ni;
a̱ bvan a̱tak njit a a̱ tyei i na̱ta̱ryen hok ansham.”
Ka̱won ka a̱ rai a̱ tyyi cet i rwam bu tswa. A̱ swat bu ka̱yit a̱ bun tat ka̱ram ka na̱ nin tyyei diccu nu di na̱won Isreila na ni.
Ba zzim ka̱bvwa ka Yesu na̱n shya cet nu na ni
Ka̱tuk ka̱yaan Yesu na̱ shyi i bat Ka̱za na, a̱ bo yya wa'azi Ka̱sham Ba̱ryat, ba̱cecet ba̱gado Ka̱za bu ba̱malam Truwang ba, nta̱mak ba̱nekwo ba̱yaan a̱ nyyai a̱ ba,
a̱ bu hywa di Yesu, “Za tyyei ka̱bvwa ka an shya cet yya nkyang ani ni. A̱nyan a̱ na̱ ryi taka̱i cet iya?”
Yesu a̱ hywa da̱ mba, “Nzuk meyang n ma̱ ni ya zzim. Yi n tyyei,
ke Yohana na̱ yin shya cet yya baptisma nu na? A̱ yin shya di Ka̱za ki ba̱nyet?”
Ba nwa a̱cecet bu mba-mba a̱ hywa, “To, a̱nzan zi ni hywa? Ki zi hywa da̱ a̱ yin shya di Ka̱za, na̱ hywa, ‘To, a̱nzan a̱n byyi yi yin dak ku hok a?’
Ma ki zi ma̱n hywa da̱ a̱ yin shya di ba̱nyet, ba̱nyet ka̱tung bani a̱ ni za mang di kpang, rot ba shim Yohana a̱ yin yet a̱ntyok tyyei ba̱ryat Ka̱za.”
Rot a̱mi ba hywa da̱ nu, “Zi bvwo ka̱rek ka na̱ yin nyyai ni ba.”
Na̱ ma̱n hywa da̱ mba, “Nzuk meyang n ma̱ ni ya tyyei ka̱rek ka n ni n shya cet yya nkyang ani ni ba.”
Ba̱nyet yya haya ka̱byen a̱lemu
Yesu a̱ ba̱ tyyei nkhang nzaan a̱ hywa, “A̱yanyet a̱ yin tssup na̱kon a̱lemu, a̱ drok ka̱ryi ka a̱ si da̱de ka̱bvwa ka̱yaan a̱ tyyi na̱kon a̱lemu na i haya.
Ka̱ram kpyei a̱lemu ka ka bu yya, na̱ tom a̱kwwa a̱yring nu na̱ bu san zang nu ji. Ba̱nyet haya ba a̱ bu pyyem a̱kwwa a̱ywu a̱ tsot a̱ ku tun mbvak-nkwot.
Na̱ bo tom a̱kwwa a̱yaan, ba̱nyet haya ba a̱ bo si ku pyyem a̱ tsot a̱ ku tyyi nsum a̱ ku tun mbvak nkwot.
Na̱ bo tom a̱kwwa a̱mba̱tat u, ba bo si ku tsot a̱ ni bvwa a̱ ku nyying.
A̱ntyok byyi ka̱byen nu a̱ swrang a̱ hwa a̱ hywa, ‘To, a̱nzan n ni yya? N ni tom ka̱won nzuk ka n cat i; shim ba si ka̱ ryi shii!’
Ba̱nyet haya ba ba bu ka̱ ryi, a̱ hywa, ‘Ka̱won a̱ntyok byyi ka̱byen ka a̱ yemi a̱ bai. Zi ni ka̱ hywat, wwon nkyang nu na i yet njiit.’
Ba ka̱ pyyem a̱ wruk i i ka̱byen a̱lemu ka a̱ ka̱ hywat.”
Yesu a̱ ba̱ zzim, “Yi hwa da̱ a̱nzan a̱ntyok ka̱byen nu na̱ ni yya ba̱nyet haya ba mi?
A̱ ni ba a̱ bu ba̱ hywaai a̱ brak ka̱byen ka a̱ wrak ba̱yanyet.”
Yesu a̱ ba̱ cyang a̱ hywa, “To, a̱nzan ba̱ryat Ka̱za ba ba ryat?
‘Kpang ji ba̱nyet dinok ba rak i,
nji a̱mi ba si sak zi yet ka̱gwut ka.’
A̱yin nu a̱ kpa a̱za̱ kpang iya ni, a̱ ni ya cwrya a̱n yya ba̱ a̱cwwang. Ki kpang ji ma̱n ku kpa, i ni ku ruk n yya mpyyi.”
Ba̱ryat trang diga̱ndu
Ba̱malam Truwang ba bu ba̱cecet ba̱gado Ka̱za ba a̱ cat pyyem Yesu bu ka̱ram iya, rot ba bvwo mba a̱mi na̱ yin dyat a̱ ba̱ kwot i; ma ba pfong ka̱wun ba̱nyet ka.
Ba tot a̱ shya ka̱ram. Ba tan ba̱yanyet zang ba ba a̱ bu tssem Yesu a̱ yya di a̱kpak a̱ssi ban yya ni; ba ba̱ tom ba si tssem Yesu di zzim a̱ ga shya kyang a ba nin ku pyyem a̱ tyyi mbvak ba̱nyet breng ka̱byen ka ni.
Ba̱nyet iya a̱ nyyai a̱ bu hywa di Yesu, “Malam, zi bvwo kyang a a ryat bu zzek ni ku yet ka̱ryong. A tyong a̱ssi a̱yin ba, seko a tyyei kyang a Ka̱za ka cat a̱yin a̱ yya ni.
Za tyyei, ku myim zi trang diga̱ndu njit di A̱gwam Rom a, ki zi ryok?”
Yesu a̱ bvwo ba ku tssem a̱mi, a̱ hywa da̱ mba,
“Yi ba di krum ji ban trang diga̱ndu ti ni.” A̱ ba̱ zzim, “A̱nyan a̱ byyi diyrek ti ni, a̱nyan a̱ bo byyi diccu ti ni?”
Ba hywa da̱ nu, “A̱gwam Rom a̱mi.”
Yesu a̱ hywa da̱ mba, “Yi wrak A̱gwam Rom kyang a yet nying A̱gwam Rom ni, i wrak Ka̱za kyang a yet nying Ka̱za ni.”
Ba ryin hywak ku pyyem i ba̱ryat ba na̱ ryat ka̱yat ba̱nyet ka ni, a̱ ma pyyem bu na̱nu mba a̱ yya ka̱hat rot kyang a na̱ ryat ni.
Ba̱ryat drok a̱yabyen
Ba̱nyet Sadusi yaan i ba di Yesu. (Mba a̱mi a̱ yin ton di ka̱ a̱yin a̱ kwu a̱ bo byyi sso zaan ba.) Ba bu ku zzim a̱ hywa,
“Malam, Musa a̱ yin jem a̱ hywa, ‘Ka̱ a̱yin a̱ kwu a̱ wwon a̱mbyring nu ba ka̱n shya ka̱won ba, a̱wumba nu a̱ sak a̱mbyring u a̱ ga nku shya byik.’
To, ba̱yanyet a̱ yin shyi a̱tiyring a a̱tyyi mba nu. A̱yekwo mba nu sa̱rei a̱ bvwa a̱mbyring, a̱ kwu ba ka̱n shya ka̱won ba.
A̱shishyi nu nu a̱ sak a̱mbyring u a̱ ma̱n kwu, ba shya ka̱won ba.
A̱tuba nu a̱ ku tssup ni a̱ ma̱n sak a̱mbyring u. Sa̱rei ba̱wumbeyang ba ba̱ mba a̱tiyring a̱ saai a̱mbyring u a̱ kwi, di ba shya ka̱won ba.
A̱mbyring u a̱ si ma̱ bu kwu.
To, ka̱tuk ka ba̱nyet ba ba nin ta̱za a̱yabyen ka ni, a̱nyan ka̱yat mba a̱ ni byyi a̱mbyring u? Na̱ nu a̱ ka̱n nyreng koyan ka̱yat mba a̱tiyring ka.”
Yesu a̱ hywa da̱ mba, “Ba̱ntyok bu ba̱nyring i ka̱sa ka ni a̱ yya nyreng,
ma i zamani cong bai a, ba̱ntyok bu ba̱nyring ba a̱ shya drok nyyai a̱yabyen ka ni a̱ byyi ba̱ryat nyreng ba.
Di ba̱pfong Ka̱za ni, ba byyi dikwu ba. Ba yet na̱won Ka̱za, rot ba ka̱n kwi a̱ bo shai sso zaan.
Kuma Musa a̱ yin tyyei ba̱zizrak di ba̱nyet ba a̱ ka̱n kwi ni a̱ bo ni shai sso. Ka̱bvwa ka ban jem ba̱ryat ndong ba a̱ yin za ka̱hwwong ka ni, ba tyyei ka̱sak ka A̱gwam Ka̱za na̱n yet Ka̱za Ibrahim, a̱ bo yet Ka̱za Ishaku, a̱ bo yet Ka̱za Yakubu ka ni.
Ku tyyei ka̱sak ka na̱n yet Ka̱za ba̱nyet ka a̱ yet a̱cet ni ba nkom ba, rot ba̱nyet sa̱rei ka̱bvwa nu a̱ yet a̱cet.”
Ba̱malam Truwang ba̱yaan a̱ yrek na̱wan mba na a̱ hywa, “A hywa ansham, Malam!”
Ba̱ryat Kristi
Yesu a̱ hywa da̱ mba, “Ba cong ni a̱n hywa di Kristi nu a̱ ni nyyai an sot Dawuda?
Rot Dawuda diccu nu ma a̱ yin hywa, ka̱yat kpa Zabura,
‘A̱gwam Ka̱za a̱ hywa da̱ A̱gwam nzuk:
Swrang kyi bvuk yak nzuk ka,
se n da ba̱ra̱ndwan nwan n tyyi ka̱ntai tak nwan ka.’
Ki Dawuda a̱ yin ku yei a̱gwam nu, na̱ bo cong ni a̱n yet ka̱mbvon Dawuda ka?”
Yesu a̱ kam ba̱malam Truwang ba
Ka̱ram ka ba̱nyet ba sa̱rei ban krok a̱pfo a̱n ku pfong ni, Yesu a̱ hywa di na̱won pfong nu na,
“Yi ta̱rwam bu ba̱malam Truwang bani, mba a̱ na cat kat bu ba̱cecet ba̱tro mba, ba̱nyet ba ta̱gbok a̱ ba̱ byei ka̱yat tunga. Mba a̱ tssa na̱bvwa sswak ba̱cecet ba̱nyet ka̱yat a̱bat a̱duwa, bu a̱tsatsak na̱bvwa sswak i na̱bvwa dihywa.
Mba a̱mi a̱ bvuk ba̱nyring sang ba̱ntyok a̱ ssang na̱sa mba na. Se cat yya a̱jinjing a̱duwa ba ga ba̱ ryi a̱ bring nkyang a ba yya ni. Ka̱bvung ka ba ni sswa ni a̱ tai ryi ba.”
Kwot ka-kyang
Yesu a̱ brak a̱ ryi ba̱nyet nzwa ba shyi i kwot ka-kyang, ka̱bvwa tung krum bat Ka̱za na.
A̱ bo ryi a̱ra̱mbyring dizot u a̱ntyok nu nu na̱ ka̱n kwu ni na̱ ma̱ nyyai a̱ bu krok kobo hwa.
Yesu a̱ hywa da̱ mba, “Yi cyang, kyang a a̱mbyring dizot u a̱ntyok nu nu na̱ ka̱n kwu ni na̱ wrak ni ku ra̱u nying kpikpit ba̱nyet a.
Rot mba ba bvei ka̱yat nzwa ka ba byyi ni, ma nu a̱ wrak kyang a na̱ byyi i swat ka̱sa nu na ni sa̱rei.”
Ka̱sak ka bat Ka̱za na ku nin hwwei ni
Ba̱yanyet ka̱yat na̱won pfong nu na a̱ shyi i ryat tazwa bat Ka̱za ka, a̱ cin shisham nkpa ji bu na̱sham nkpang a, nta̱mak bu ka-kyang na ba̱nyet ba ba kwot i. Yesu a̱ hywa da̱ mba,
“Yi cyang nkyang ani sa̱rei na, nom yaan bai ko kpang jring bu ni swrang ka̱bvwa shyi nji ka ba. Ba ni za̱ wop sa̱rei nji.”
Ka̱bvung ka ba̱nyet tssup ba ni sswa ni
Ba ku zzim, “Malam, a̱nzan ka̱ram nkyang ani nan bai? A̱nzan zi ni ryi n bvwo ka̱ram ka a̱ yya?”
Yesu a̱ hywa, “Yi cam ansham ho ba bu ya raai. Rot ba̱nyet ba̱gingang a̱ ni ba i diyrek nzuk a̱ hywa, ‘Nzuk n yet nu!’ a̱ bo ba a̱ bu hywa, ‘To, ka̱ram ka a̱ yya!’ Yi ryok ba tssup ba.
Ka̱ram ka yin hok nkhang nzwang bu ssek swat i, yi ryok hok ka̱wun ba. Nkyang iya dolet na yet ka̱son. Ma ba bu ba nna na a̱mi ni tyyei la̱llei a̱ngbom ka̱ram u a̱ bya shishrek ba.”
A̱ bo ya ka̱son a̱ hywa, “Yi ni ryi na̱byen na kwan bu na̱yaan, a̱tityok a̱ ya yet.
Na̱bvwa ba̱gingang i ka̱sa ka a̱ ni trim a̱ ta̱ruk, zong bu nhywu koke. Yi ni cyang nkyang ka̱wun bu nkyang ka̱hat na wwut nyyai a a̱ninyyan.
Ma nyyai nkyang ani na ka̱n ba ba ba ni ya pyyem yi sswa ka̱bvung, ba ni ya yya shirya ka̱yat a̱bat a̱duwa a̱ ya tyei a jaru. Ba ni nat ba̱ nyin a̱ta̱ssi ba̱cecet ba̱gwam i hywak nzuk.
Ka̱ yemi yi nin shya diwat ba̱ tyyei Ka̱sham Ba̱ryat ka.
Yi sook a ndya nyin na ryok tyyi a̱huhwa a nkyang a yi ni ryat n san a̱ccu nyin ni ba.
Ba̱tyyi nyin, bu ba̱wumbeyang nyin, bu ba̱nyet nyin, nta̱mak bu ba̱rywai nyin a̱ ni ya wrak a mbvak ba̱gwam, ba hywaai ba̱yanyet nyin.
Ba̱nyet ba̱gingang a̱ ni rak ya ryi rot yi n tssup.
Ma ko tswa dicat jring ni brik a a̱ccu nyin ba.
Yi sseng di cet, a̱mi yi nin shya sucet nyin na.”
Ka̱sak ka ba nin byyan Urushalima ni
“Ka̱ram ka yin dyi ba̱nyet nzwang ba tyong a̱ krang Urushalima ni yi bvwo ba ni hwwei ka̱nkrang ka.
Wwon ba̱nyet ba a̱ shyi Yahudiya ka ni, dolet ba tyong a̱ nwa an tsutsok ji; ba̱nyet ba a̱ shyi ka̱yat ka̱nkrang ka ni, dolet ba tyong a̱ wruk; ba̱nyet ba a̱ wruk a̱ shyi i na̱yit i ba ryok brek a̱ nwa ka̱yat ka̱nkrang ka ba.
Rot nom iya a̱mi i yet nom shirya Ka̱za na, ku gi ba ba̱cicrak bu kyang a ba̱ryat Ka̱za ba ba hywa ni.
Kaito ba̱nyring ba a̱ shyi bu na̱hwa i nom iya ni; a̱mi meyang ba̱nyring ba a̱ zzwa zwak na̱won ni. Ka̱bvung a̱ ni nwa ka̱byen ka, shirya Ka̱za si kyrek tazwa ba̱nyet ka ni.
Ba ni hywaai ba̱yanyet di ka̱krong A̱kpat, a̱ pyyem ba̱yanyet a̱ cong a̱ tyei i ba̱jaru i na̱byen ba̱gingang. Kpikpit nwap a i nwa i shai Urushalima si tat ka̱ram ka ba ba̱ sak i ni.”
Ka̱ram brek Ka̱won A̱neywu
“Yi ni ryi a̱lama a nom bu hywan bu na̱ta̱ngwat. Ka̱sa ka sa̱rei a̱ ni hok ka̱wun a̱ tyyi ba̱kinkyai, ka̱ram ka ban hok a̱yuywu ba̱shekwot na̱ gwat a̱ tang za̱ngum ni.
Ba̱nyet a̱ ni tsseng a̱ kwi bu ka̱wun ka̱ram ka ban shyi i tot nkyang a bai ka̱sa ka ni; rot a̱cecet nkyang u a̱ shyi a a̱ninyyan ani ba ni na̱ zun.
A̱wwon nzuk Ka̱won A̱neywu n si n hyok a a̱ninyyan na n bai bu cet bu shii dityok nzuk a.
Ki yi bu ryi nkyang ani na nwa cong, yi yrek a̱ssi nyin na tazwa, rot ka̱ram ka ba nin ya san ni a̱ ba shishrek.”
A̱lama i ka̱kon a̱bvap
Yesu a̱ bo ryat ba̱ mba a̱za̱n misali a̱ hywa da̱ mba, “Yi cyang ka̱kon a̱bvap ka bu kpikpit na̱kon na sa̱rei.
Ka̱ram ka yin dyi na truk ni yi bvwo dikwei ba shishrek.
A̱mi meyang, ka̱ram ka yin dyi nkyang ani ni, yi bvwo Dityok Ka̱za byya shishrek bu ba.
“Ka̱ryong n ya tyyei: nkyang ani ni ba ba̱yanyet ka̱yat ba̱nyet ka a̱n shyi naani ni ba ri shyi a̱cet.
Tazwa bu ka̱byen ni tyak, ma ba̱ryat nzuk ba a̱ byyi tyak ba.”
Koyan a̱ cam
“Koyan a̱ cam, yi ryok krok na̱nu nyin i song ba̱swa bu sswa nkwwa ba, i ryok wwon a̱huhwa ka̱sa a̱ni a̱ sswa cet nyin ba; ki yi rak nom iya bu ya bvwa mbring.
Nom iya ni ryi di a̱grung ni, rot ku ni ba a̱zi ba̱nyet ka̱sa ba sa̱rei.
Se yi cam ansham i yya a̱duwa kozan ka̱ram i gi shya cet a yi nin maai sseng bu nkyang a ni ya ba ni i gi bu maai sseng a̱ta̱ssi Ka̱won A̱neywu.”
Yesu a̱ tyak nnom iya na̱ zzek ka̱yat bat Ka̱za ka. Ki ka̱tuk ka a̱ kwwat, na̱ wrak a̱ si tsswa tazwa dihwan ti ban yei Zeitun nu ni.
Kozan ka̱ta̱ntson sa̱rei ba̱nyet ba a̱ tung i bat Ka̱za na a̱ pfong zzek nu na.
Ba rop a̱ ni pyyem Yesu
Ba̱cecet ba̱gado Ka̱za ba bu ba̱malam Truwang ba a̱ cat ryen na ba nin hywat Yesu ni, rot ba yin pfong ka̱wun ba̱nyet ka.
Yahuda a̱ shim a̱ ni wrak Ye
Wwon Ka̱ta̱nyrang a̱ nwa Yahuda Iskariyoti, a̱ yin shyi ka̱yat ba̱pfong swak bu ba̱hwa ba.
Na̱ nat di ba̱cecet ba̱gado Ka̱za ba bu ba̱cecet ba̱nyet cam bat Ka̱za ba, a̱ si ryat ba̱ mba ka̱sak ka na̱ nin ba̱ brang ba pyyem Yesu ni.
Ba hok ansham ba̱gingang, a̱ shim a̱ ni ku tan krum.
Yahuda a̱ shim a̱ nwa cat diwat ti na̱ nin ba̱ ryi Yesu ba̱nyet a̱ wi bvwo ni.
Yesu a̱ jyi ya Swrap wwon
Nom ya kyangya sang yisti a krang ba, ka̱tuk ka ba nin hwak ba̱truk ya Swrap wwon ba ni.
Yesu a̱ tom Bitut bu Yohana, a̱ hywa da̱ mba, “Yi nat si jyi kyangya Swrap wwon njit a.”
Ba ku zzim a̱ hywa, “Ke a̱mi an cat zi jyi kyangya na?”
Na̱ hywa, “Ki, yi nat ka̱yat ka̱nkrang ka, yi ni mon ba̱ a̱yanyet na̱ cwok ka̱ssung ba̱shekwot. Yi ku tssup nat ka̱ryi ka na̱ sin nwa ni.
Yi hywa da̱ a̱ntyok ka̱ryi nu, ‘Malam a̱ za tom zi bu na̱ zzim bat a na̱ nin swrang bu na̱won pfong nu na a̱ ya Swrap wwon nu ni.’
A̱ ni ya tyyei ka̱sham a̱gba̱dang bat tazwa ka ba jyi ni, ka̱ yemi yi nin jyi Swrap wwon nu.”
Ba nat a̱ si shya kozan kyang ka̱sak ka Yesu na̱ bun ba̱ tyyei ni; ba ma̱n jyi Swrap wwon nu ka̱ yemi.
Ya jibi A̱gwam Yesu
Ka̱ram ka ka bu yya, Yesu a̱ swrang an tebur ji bu ba̱pfong nu ba swak bu ba̱hwa.
Yesu a̱ hywa da̱ mba, “N nin byyi rya n za Swrap wwon a̱ni ba̱ nyin, n si nwa sswa ka̱bvung ka.
N ya tyyei, n bo ni kpo ya ba, se ka̱ram ka kun tyyi ba̱cicrak i Dityok Ka̱za ti ni.”
Wwon Yesu a̱ sook ka̱bandyet ka a̱ dyep Ka̱za mi, a̱ hywa da̱ mba, “Yi nga ya ka;
n ya tyyei, n bo n byyi sswa i ka̱ndyet kani ba, se Dityok Ka̱za ba.”
A̱ bo sook burodi na a̱ bo dyep Ka̱za mi, a̱ sam a̱ ba̱ jyet a̱ hywa, “Rwam nzuk naani [n wrak a̱zi hywak nyin; yi yya gi na ni n yring.”
A̱mi meyang, ka̱ram ka ba bun tyak kyangya na ni, na̱ sook ka̱bandyet ka a̱ hywa, “Ka̱ndyet kani nka a̱ yet a̱hwai ba̱ryat u Ka̱za ka ryat a̱ sak bu ka̱sa i ba̱sok nzuk ba ni. Mba ba ni ba̱ weyang a̱zi hywak nyin.]
“Ma a̱yin nu a̱ ni n dyap ni a̱nu ni ba̱ nzuk an tebur ji.
Ka̱won A̱neywu a̱ ni kwu da̱ni di Ka̱za ka ka̱n dyat ni. Ma kaito a̱yin nu a̱ yet ryen ku wrak a ni a̱ ni sswa ka̱bvung!”
Wwon ba nwa ya zzim mba-mba, a̱yin nu ka̱yat mba a̱ ni yya hywak iya ni.
Ba ya a̱cecet a̱za̱ a̱yin nu a̱ ni yet a̱gba̱dang mba nu ni
Ba̱pfong ba a̱ nwa a̱cecet mba-mba tazwa a̱yin nu a̱ ni yet a̱gba̱dang ka̱yat mba ka ni.
Yesu a̱ hywa da̱ mba “Ba̱gwam ka̱sa bani a̱ yya cet tazwa ba̱nyet mba ba, ba bo ba̱ yei ‘Ba̱rywai Ba̱nyet.’
A̱nyan a̱ ra̱u a̱yaan? A̱tuba nu a̱ swrang a̱ ni ya ni e? Ka̱ a̱tuba nu a̱ shyi i yya kyangya na ni? A̱yin nu a̱ swrang ba ku yya mi ni. Ma nzuk n shyi ba̱ nyin n ya yya dikwwa.
“Yi shyi ba̱ nzuk sa̱rei ka̱yat ka̱bvung ka n sswa ni;
da̱ni da̱ A̱tyyi nzuk na̱ ka̱n dop a̱ sak a̱ ni n dyi dityok ni, a̱mi meyang n ma̱ n zzop ba̱ nyin.
Yi ni ya i sswa an tebur nzuk ji i Dityok nzuk ti, i bu sswak tazwa ba̱kprok dityok n yya sot Isreila swak bu swa shirya.”
Yesu a̱ tyyei ka̱sak ka Bitut na̱ nin ton ku bvwo ni
“Siman, Siman, ba ka̱n wwon Ka̱ta̱nyrang ka ya me, a̱ ya shang di yak ni.
Ma n ka̱ na̱ yya a̱duwa Siman, a gi sseng i tyyi rya nwan na an nzuk. Ki a bu brak, a ta̱gbak kpikpit ba̱wumbeyang nwan na.”
Bitut a̱ hywa, “A̱gwam nzuk, ko a nat a a̱jaru ko dikwu, n ni na̱ tssup.”
Yesu a̱ hywa da̱ nu, “Ka̱pfun kani a ni ton da a n bvwo ba bvwa ka̱tat, a̱ngbak na̱ ka̱n tyyak ba.”
Dibvwo nkrum ba̱ a̱doma bu ka̱krong A̱kpat
Yesu a̱ si bo ba̱ zzim, “Ka̱ram yaan ni n yin ya tom ni, yi nat n sang dibvwo nkrum, ba a̱doma, da̱ nyin ba sook a̱kpatak ba, yi si ryin kyang o?”
Ba hywa, “Zi yin dyin kyang ba.”
Yesu a̱ hywa, “To, naani, a̱yin nu a̱ byyi dibvwo nkrum ko a̱doma ni na̱ sook a̱ breng. A̱yin nu a̱ ma̱n byyi ka̱krong A̱kpat ni ba, na̱ ryap a̱tro nu a̱ ga n san.
Rot n cat yi bvwo: ba̱ryat Ka̱za ba a̱ hywa, ‘Ba ku mon bu ba̱ka̱tuk ba̱nyet,’ a̱ ni cong a̱ bu ba ba̱cicrak a nzuk. Kyang a ba̱ryat Ka̱za ba hywa ni ni cong ba̱cicrak.”
Ba̱pfong ba a̱ hywa, “Na̱krong A̱kpat na̱hwa a̱naa ni, A̱gwam.”
Na̱ hywa, “To, na maai.”
Yesu a̱ yya a̱duwa i dihwan Zeitun
Yesu a̱ wruk i ka̱nkrang ka, a̱ nat i dihwan Zeitun da̱ni di na̱ nan yya ni, ba̱pfong ba a̱ nat ba̱ nu.
Na̱ bu si tat ka̱rek ka a̱ hywa da̱ mba, “Yi yya a̱duwa ho yi bu kpa i ka̱me.”
A̱ ba̱ wwon ka̱ yemi a̱ shek di ka̱neyak ta kpang ni a̱ ta̱gbok a̱ yya a̱duwa,
a̱ hywa, “A̱tyyi nzuk, ki a ryi ku myim, a n tun a ka̱bandyet ka̱bvung a̱ni. Ma ba kyang a n cat i a ni n yya mi ba, seko kyang a a ryi ku na̱ myim ni.” [
A̱pfong Ka̱za a̱ nyyai Tazwa a̱ bu ku tyyi cet rya.
Na̱ shyi i ka̱bvung na̱ ya ka̱son ba̱ a̱duwa nu, ka̱ra̱hywu ka kyrep a̱ kwei ka̱byen anye ba̱sok.]
Na̱ bu drok ka̱bvwa a̱duwa nu ka a̱ si shya ba̱pfong ba, ba shyi nda rot ndya mba na byyan.
Na̱ hywa da̱ mba, “A̱nzan a̱ ya ba yin shyi nda? Yi ta̱za i yya a̱duwa ho yi bu kpa i ka̱me.”
Ba ba pyyem Yesu
Yesu a̱ ka̱n tyak ba̱ryat ba ba, a̱tswa ba̱nyet a̱ nyyai a̱ ba. Yahuda, nu a̱mi a̱ yin kwak ka̱son ka, a̱ ma̱ yin shyi i ba̱pfong swak bu ba̱hwa ba. A̱ seyak a̱ bu krum Yesu.
Yesu a̱ hywa da̱ nu, “Ha̱ba̱, Yahuda, di krum a̱mi a nin wrak Ka̱won A̱neywu kaa?”
A̱tuba a̱yring ka̱yat mba a̱ tyyak a̱kwwa A̱gba̱dang Gado Ka̱za nu, a̱ tyet pfwo bvuk yak a.
Yesu a̱ hywa, “To, ba maai a̱mi.” A̱ tyyi bvak a a̱n da pfwo na ku creng.
Yesu a̱ hywa di ba̱cecet ba̱gado Ka̱za ba, bu ba̱cecet ba̱dogari bat Ka̱za ba, bu ba̱nekwo ba a̱ ba ku pyyem a ni, “A̱nzan a̱ bo yet a̱nying ba n pyyem bu na̱krong bu shan anye n brak n tyyi a̱kaat o?
N shyi ba̱ nyin i bat Ka̱za na kozan ka̱tuk; a̱nzan a̱n ya bvwo n pyyem a? Ma ka̱ram nyin ka a̱nka ni; ka̱ram cet ndyin a̱nka ni.”
Bitut a̱ ton bvwo Yesu
Ba pyyem Yesu a̱ nat ba̱ nu a̱ si nwa a̱gbang A̱gba̱dang Gado Ka̱za ka. Bitut a̱n tssup gba̱gbang.
Ba kai rong ka̱yat a̱katyyi ka̱ryi ka. Bitut a̱ si swrang bu ba̱nyet wei rong ba.
A̱kwwa ka̱neyang a̱yaan a̱ ku ryi na̱ swat ka̱rek ndong ka, ka ku sak a̱ssi, a̱ hywa, “A̱tuba a̱ni ma a̱ bu shyi bu Yesu.”
Bitut a̱ ton a̱ hywa, “Kaai! Ka̱neyang, n ku bvwo ba ma.”
Ka̱baram ba̱cincong a̱ntyok a̱yaan a̱ bo ku ryi a̱ hywa, “Nwan ma a shyi ba̱ mba.”
Bitut a̱ hywa, “Kai! Nzuk ba”
Ka̱baram ba̱cincong brak a̱ntyok a̱yaan a̱ bo ku sseng di cet a̱ hywa, “Ko ba hok a̱ yya ni, a̱ntyok a̱ni a̱ bu shyi ba̱ nu, rot a̱ wa ma̱n yet a̱ntyok Galili.”
Ma Bitut a̱ hywa, “N bvwo kyang a a ryat i ba ma.”
Na̱ bu hywa a̱mi, a̱ngbak a̱ tyyak.
A̱gwam Yesu a̱ brak a̱ cyang Bitut. Bitut a̱ yring ka̱sak ka Yesu na̱ ka̱n ku tyyei da̱ a̱ ni ton a̱ta̱tuk ka na̱n ku bvwo a̱ bvwa ka̱tat a̱ngbak na̱ ka̱n tyyak ba.
Bitut a̱ wruk a̱ si kun ba̱gingang.
Ba yya Yesu ryihywat a̱ ku tsot
Ba̱nyet ba a̱ yin cam Yesu ni a̱ ku zzang a̱ ku tsot.
A̱ ku rop a̱ssi na a̱ hywa da̱ nu, “Tyyei a̱yin nu a̱ na̱ zzu ni.”
A̱ ku ryat a̱ka̱tuk a̱nyyi ba̱ryat a̱yaan.
Ba nat bu Yesu ka̱rek shirya
Ka̱ntson ka bu tat, ba̱nekwo ba̱nyet Yahuda ba ba tung bu ba̱cecet ba̱gado Ka̱za ba bu ba̱malam Truwang ba, ba nat bu Yesu a̱katyyi mba.
Ba hywa da̱ nu, “Zi cat i bvwo, nwan a̱mi yet Kristi nu o?”
Na̱ hywa da̱ mba, “Ko n ya tyyei, yi ni shim ba.
Ki n bo ya zzim kyang, yi ni n tyyei ba.
Ma naani ba̱nyying yi ni ryi Ka̱won A̱neywu ka ni wrak a̱ swrang an bvak yak A̱gba̱dang A̱gwam Ka̱za.”
Ba hywa da̱ nu, “Ashe, nwan i yet Ka̱won Ka̱za kaa?”
Na̱ hywa da̱ mba. “Yi hywa ansham! Nzuk a̱mi!”
Ba nat bu Yesu a̱ta̱ssi Bilatut
Sa̱rei mba ba drok ka̱ yemi bu Yesu a̱ nat i di Bilatut,
a̱ bo si nwa ku kyyat ka̱ yemi, a̱ yya, “Zi pyyem a̱yin a̱ni na̱ raai ba̱nyet njit ba, a̱ ba̱ tyyei di ba ryok trang diga̱ndu da̱ A̱gwam Rom nu ba, a̱ tyyei da̱ a̱ yet Kristi, wato a̱ yet a̱gwam.”
Bilatut a̱ ku zzim, “Nwan yet a̱gwam ba̱nyet Yahuda nu o?” Yesu a̱ hywa, “A hywa ansham!”
Bilatut a̱ si hywa di ba̱cecet ba̱gado Ka̱za ba bu ka̱tswa ba̱nyet ka, “N shya a̱yin a̱ni bu hywak ba.”
Ba sseng di cet, a̱ hywa, “A̱yin a̱ni a̱ kat a̱ zzek sa̱rei ka̱byen ba̱nyet Yahuda ka a̱ hwwut ba̱nyet ba a̱ yya jyi, a̱ sook nyyai Galili na̱ ba kyi ba̱nyying.”
Ba nat bu Yesu di Hirudut
Bilatut na̱ bu hok a̱mi, a̱ zzim, “A̱ntyen a̱ni a̱ yet a̱ntyok Galili e?”
Na̱ bu hok di Yesu a̱ nyyai i ka̱byen ka Hirudut na̱ breng ni, na̱ tyyi ba nat bu Yesu di Hirudut a̱ yin shyi Urushalima ka ka̱ram iya.
Hirudut a̱ bu ryi Yesu a̱ hok ansham, rot nyyai gba̱gbang a̱ ka̱n pfong nkhang nu na ma a̱ ka̱n ku shya a̱ ryi ba. A̱ cat a̱ ryi Yesu na̱ yya nkyang ka̱hat.
Hirudut a̱ zzim Yesu nkyang ba̱gingang, ma Yesu a̱ krang ba.
Ba̱cecet ba̱gado Ka̱za ba bu ba̱malam Truwang ba a̱ bo seyak a̱ sseng a̱ nwa kyyat Yesu di cet.
Hirudut bu nsoja nu na i nwa zzang Yesu a̱ ku yya ryihywat. A̱ ku kup ka̱sham a̱tro a̱ ku brek a̱ tom mi di Bilatut.
Ka̱tuk iya a̱mi Hirudut bu Bilatut ban pyyem dirywai. Nyyai ka ba yin yet ba̱ra̱ndwan ba̱yaan.
Ba yya Yesu shirya dikwu
Bilatut a̱ yei ba̱cecet ba̱gado Ka̱za ba bu ba̱kwak-ka̱son ba bu kpikpit ba̱nyet a ka̱rek ka̱yring
a̱ hywa da̱ mba, “Yi ba ba̱ a̱yin a̱ni ka̱rek nzuk, da̱ a̱ hwwut ba̱nyet ba rak tssup dityok Rom ti. N dyat ba̱ nu kyi a̱ta̱ssi nyin, n ku shya bu ko kyang yring ka̱yat nkyang ka yin ku breng ni ba.
Yi ryi Hirudut ma a̱ ku shya bu kyang ba; nkpa na̱n ku yrik a̱ bo ba mi da̱ njit. Kyang n shyi na̱ yya nying na maai i tyyi ban ku hywat ni ba.
Rot a̱mi n ni tyyi ba ku tsot da̱ a̱yo a̱ ku kaai a̱ wwon na̱ nat.”
[
An tada mba ji kozan dihywa Swrap wwon ba na naai ba byyik a̱tuba a̱yring i ba̱nyet ba a̱ shyi a jaru nu ni.]
Sa̱rei ka̱tswa ba̱nyet ka ba krok nkun a̱ hywa, “Yi ku hywat, i za byyik Barabbat.”
(Nu Barabbat a̱ yin shyi a jaru rot zwang zaan ba yin kwan ka̱yat ka̱nkrang ka a̱ sin hywat a̱yin.)
Bilatut a̱ bo ryat ba̱ mba da̱ ni kaai Yesu a̱ wwon.
Ma ba krok nkun a̱ yya “Ku teyang tazwa ka̱teyang, ku teyang tazwa ka̱teyang!”
Na̱ bo ba̱ zzim krang a̱mba̱tat, “Ho a̱nzan? A̱nzan a̱mi na̱ yya? Nzuk n ku shya bu hywak a maai ban ku hywat ni ba. Rot a̱mi n ni tyyi ba ku tsot da̱ a̱yo a̱ ku tun na̱ nat.”
Ba bo kwot nkun a̱ yya, “Ku teyang tazwa ka̱teyang!” Nkun mba na i si sswa cet.
Rot a̱mi Bilatut a̱ ba̱ yya kyang a ba cat i a̱ yya Yesu shirya dikwu.
Ba teyang Yesu tazwa ka̱teyang
Nsoja na n nat bu Yesu; ka̱ram ka ba bun shyi nnaat a ni, a̱ mon bu Siman a̱ntyok Kurane na̱ nyyai i ka̱uye a̱ naat Urushalima nu. Ba ku gwwak a̱ sook ka̱teyang na a̱ ku tyyi na̱ kpo cot a̱ tssup Yesu.
Ba̱nyet ba̱gingang a̱ ku tssup, nta̱mak bu ba̱nyring ba sak mbvak ka̱hok a̱ kun a̱n tssup.
Yesu a̱ brak a̱ hywa da̱ mba, “Nyin ba̱nyring Urushalima, yi ryok n kun ba; yi kun a̱ccu nyin bu na̱won nyin.
Rot ka̱ram a̱ bai, ka̱nying ka yi nin hywa, ‘Ba̱nyet ba a̱ byyi na̱won ni ba a̱ hok ansham, ka̱hwa ka a̱ ka̱n byyi shya ni ba bu dibyyang ti ka̱n tyyi zzwa ni ba a̱ ni hok ansham.’
Ka̱ram iya a̱mi ba nin hywa di a̱huhwan, ‘Bvan za kwei,’ a̱ hywa di tsitsok, ‘Za nyat.’
Rot ki ba̱nyet ba a̱ n yya nkyang ani a̱pipyyi ka̱kon na ri yet a̱zwong ni, a̱nzan ba ni yya ka̱ram ka nan kwot ni?”
A̱ bo wruk bu ba̱yanyet ba̱yaan nyyai ajaru nu ba̱ mba ba̱hwa a̱ ni hywat a̱nta̱mak ba̱ nu. Ba yin yet ba̱tang.
Ba si tat ka̱rek ka ban yei “Nkup diccu” ni, a̱ ku teyang ka̱ yemi tazwa ka̱teyang ka bu ba̱nyet iya ba̱ mba ba̱hwa, a̱yring mbvuk yak, a̱yring mbvuk myin.
Yesu a̱ hywa, “A̱tyyi, ri ba̱ breng i rya ba, rot ba bvwo kyang a ba yya ni ba.”
A̱ trung ba̱tro nu ba a̱ ya ka a̱n ta gyai.
Ba̱nyet ba a̱ tung a̱ sseng a̱ cyang, ba̱cecet ba̱nyet Yahuda ba ba ku zzang a̱ yya, “A̱ ssang ba̱yanyet; ryok na̱ san diccu nu zi ryi. Ki nu a̱mi a̱ yet Kristi nu Ka̱za ka tssa ni.”
Nsoja na meyang i ma̱n ku zzang, a̱ nat a̱ si ba bu a̱yinyyat nkwwa a̱ bu ku tyyi mi,
a̱ hywa da̱ nu, “Ka̱ nwan a̱mi yet a̱gwam ba̱nyet Yahuda nu, a san diccu nwan zi ryi.”
Ba jem a̱zi diccu nu ti, “Nnu a̱mi a̱ yet a̱gwam ba̱nyet Yahuda nu.”
A̱tang a̱yring u a̱ yin shyi ryak a i dikum ti ni a̱ nwa ryat Yesu ryihywat a̱ hywa, “N ni nye nwan yet Kristi nu o? Da̱ san diccu nwan ba̱ njit a̱ra!”
A̱tang a̱yring u a̱ ku kam, a̱ hywa, “A pfong ka̱wun Ka̱za baa? A bvwo shirya jring zi nwa ba̱ nu baa?
Shirya njit ji myim bu kyang a zi yya ni, ma a̱yin a̱ni a̱ yya hywak ba.”
A̱ brak a̱ hywa di Yesu, “Yesu, a bu n yring ka̱ram ka a nwa i Dityok nwan ti ni.”
Yesu a̱ hywa da̱ nu, “N na̱ tyyei ka̱ryong: ka̱pfun a shyi ba̱ nzuk i ka̱ryi pfwi.”
Dikwu Yesu
Ka̱ram kani nom ku ka̱n ba a̱katyyi, ka̱bvwa ka a̱ kwwat ryin a̱ tyak ka̱byen ka bu tat tswam tsat.
Ka̱nu nom ka a̱ ryyik, labule ka̱yat bat Ka̱za na i tra ba̱ a̱katyyi.
Yesu a̱ yrek diwan nu ti tazwa a̱ yei a̱ hywa, “A̱tyyi, n wwon sso nzuk ji an bvak nwan.” Na̱ bu hywa a̱mi a̱ kwu.
A̱tuba nu a̱ yin yet a̱gba̱dang nsoja nu na̱ bu ryi kyang a Yesu na̱ yya ni, a̱ dyep Ka̱za, a̱ hywa, “Ka̱ryong a̱mi, a̱yin a̱ni a̱ yet a̱tsatsak a̱yin.”
Ba̱nyet ba a̱ gbit a̱ nat cyang a ni a̱ si ryi kyang a yya ni a̱ brek bu mbvak mba ka̱hok a̱ kun a̱ naat ka̱ryi.
Ma ba̱nyet ba a̱ yin ku bvwo ni a̱ sseng ba̱zan a̱ cyang. A̱mi meyang ba̱nyring ba a̱ yin cong ba̱ nu nyyai Galili ka ni.
Ba nyat Yesu
Na̱ nat di Bilatut a̱ si naai kom Yesu na.
A̱ kpo kyrek a̱ gat da̱ a̱tro nyyak ba̱nyet a̱ si tyyi i dibvong nkpang ti ba ka̱n nyat a̱yin ka̱ram ka̱yaan ni ba.
Ka̱tuk iya a̱mi ba yin jyi nkyang a̱swa na a̱n tot A̱sa̱ba̱t u.
Ba̱nyring ba a̱ yin cong bu Yesu nyyai Galili ni a̱ tssup Yusufu a̱ si ryi ryak a bu ka̱sak ka ba yin ku myyi ni.
A̱ brek a̱ bu cat turare bu ba̱myyi a̱ wo krok an kom nu na. Ka̱tuk A̱sa̱ba̱t ka a̱ wo krang a̱ ba, ba pfwi da̱ni truwang ji zin ba̱ tyyei ni.
Ta̱za Yesu i dibyyi
Ka̱tuk Ladi a̱ wo krang a̱ ba, ba̱nyring ba a̱ nat ba̱ta̱ntson i dibyyi ti bu turare ji ba jyi a̱ sak ni.
Ba si shya ba jik kpang ji a̱ sak a̱zigak a̱ wwon ka̱nu ryak ka.
Ba seyak a̱ nwa ka̱yat ka a̱ si shya rwam A̱gwam Yesu na ba.
Ba sseng a̱ shyi a̱huhwa taka̱i nkyang ani, bu ka̱baram ba ryi ba̱nyet ba̱ mba ba̱hwa ba sseng gak mba, ba̱tro mba ba ba sai ba̱kinkyai.
Ba̱nyring ba a̱ hok ka̱wun a̱ ta̱gbok ka̱byen. Ba̱nyet iya a̱ hywa da̱ mba, “A̱nzan a̱ ya ba cat a̱cet a̱yin ka̱yat nkom?
Nde, a̱n shyi ba, a̱ ta̱za. Yi yring kyang a na̱ yin ya tyyei nyyai Galili ka ni.
A̱ yin hywa, ‘Dolet a̱mi ba wrak Ka̱won A̱neywu mbvak ba̱ka̱tuk ba̱nyet ba ka̱ teyang tazwa ka̱teyang, ka̱tuk nom a̱mba̱tat ka bo ta̱za.’ ”
Ba̱nyring iya a̱ si yring ba̱ryat nu ba,
a̱ brek nyyai dibyyi ti a̱ bu tyyei ba̱pfong swak ba̱ a̱yring ba bu kpikpit a sa̱rei ba̱ryat bani.
Ba̱nyring ba a̱mi a̱ yet Maryamu Magadaliya, bu Yuwana, bu Maryamu a̱naa Yakubu, bu kpikpit ba̱nyring a yin shyi ba̱ mba ni. Mba a̱mi a̱ yin bu tyyei ba̱pfong ba nkyang ani.
Mba meyang ba san ba̱ryat ba̱nyring ba a̱n yya a̱kpam mba.
Ma Bitut a̱ ta̱za a̱ pyyem ncyi a̱ naat i ryak a, a̱ si ta̱kwut a̱ cyang ka̱yat ka a̱ ryi ba̱tro ba ba yin gat a̱n ku nyat ni ba ba̱ gut a̱ sak a̱za̱gbang a̱yring. Na̱ brek a̱ ba ka̱ryi a̱ yya ka̱hat ba̱gingang bu kyang a na̱ si ryi ni.
Yesu a̱ mon bu ba̱pfong ba̱hwa a̱zi ryen Imayat
Bu ka̱tuk iya ba̱yanyet ba̱yaan ka̱yat ba̱pfong Yesu ba ba̱ mba ba̱hwa ba sook ryen na a̱ naat ka̱nkrang ka̱yaan ban yei Imayat. Nyyai Urushalima nat Imayat yet kilometer swak ba̱ a̱yring.
Ba cong a̱ tsaai nkhang tazwa sa̱rei nkyang ka yya ni.
Ka̱ram ka ban shyi ba̱ryat ba ni Yesu a̱ ba a̱ cong ba̱ mba.
Ma a̱ssi mba na a̱ maai a̱ ku ryi a̱ bvwong ba.
Yesu a̱ hywa da̱ mba, “A̱nzan yi mu shya ryat bu ba̱nyin ba̱hwa a̱zi ryen?”
Ba tyet a̱ sseng, ndya mba na i byyan.
A̱tuba a̱yring mba ba ku yei Kiliyobat a̱ hywa da̱ nu, “Ba̱ nwan mu yet a̱yecen nu Urushalima ka n cyi nkyang a nwai a̱zi nom ani ni e?”
Yesu a̱ ba̱ zzim a̱ hywa, “A̱nzan nkyang?”
Ba hywa, “Nkyang a shya Yesu a̱ntyok Nazarat ni. A̱ yin yet a̱ntyok tyyei ba̱ryat Ka̱za. A̱ta̱ssi Ka̱za bu ba̱nyet na̱ byyi cet ka̱yat ba̱ryat bu nkyang a na̱ yya ni.
To, nu a̱mi zin byyi rya da̱ ni san ba̱nyet Isreila ba a̱ wwon. Kyang yaan ku si bun hat ba̱nyet ba. Nom ntat naani nyyai ban ku hywat.
To, ba̱nyring ba̱yaan ba a̱ shyi ba̱ njit ni ba bu za tyyei kyang ka̱hat. Ba bu shyek ba̱ a̱ta̱ntson a̱ nat i ryak a,
ma a̱ si ryi kom a ba. Ba brek a̱ bu hywa di ba ryi ba̱pfong Ka̱za ba ba̱ tyyei da̱ a̱n shyi a̱cet.
Ba̱nyet ba̱yaan ka̱yat njit a ma̱ nat i ryak a a̱ si shya kozan kyang ba̱cicrak bu kyang a ba̱nyring ba ba ryat i, di ba ryi kom nu na ba.”
Yesu a̱ hywa da̱ mba, “Yi sak a̱za̱ncyi nyin na ke? Yi hweyak a̱pfo nyin na, sa̱rei ba̱ryat ba ba̱nyet tyyei ba̱ryat Ka̱za ba ba yin dyat ni a̱ ya kaat san naa?
N ni nye ku yet dolet se Kristi nu a̱ yen sswa ka̱bvung a̱ si wa bvwa a̱n nwa dityok nu ti e?”
Yesu a̱ si ba̱ tyyei sa̱rei kyang a ba̱ryat Ka̱za ba ba ryat a̱za̱ nu ni, nyyai ka̱yat a̱kpa ka Musa na̱ yin jem ni nta̱mak bu sa̱rei ba̱nyet tyyei ba̱ryat Ka̱za ba.
Ba bu si tat shishrek bu ka̱nkrang ka ba yin naat ni, Yesu a̱ yya da̱ni da̱ a̱ cat seyak ni,
ba ku yei a̱ brek i, a̱ hywa da̱ nu, “A ryi nom a ku tyak ka̱bvwa kanka a̱ kwak ka̱tuk, se a tsswa ba̱ njit.” Na̱ seyak a̱ nwa ba̱ mba.
Ba si swrang a̱ ni ya kyangya, na̱ sook burodi na, wwon a̱ yya a̱duwa nu, a̱ sam a̱ ba̱ jyet.
A̱ssi mba na a̱ si tat ba ku ryi a̱ bvwong, na̱ brik a̱ ba̱ wwon.
Ba hywa di ba̱yaan, “Cyang, ndya njit a bu hwwi di rong ni ka̱ram ka na̱ bun dyat ba̱ njit a̱zi ryen ka ni a̱ za tyyei nkyang a ba̱ryat Ka̱za ba ba hywa ni.”
Ba ta̱za gaan a̱ brek a̱ nat Urushalima, a̱ si shya ba̱pfong swak ba̱ a̱yring ba i ka̱rek ka ba tung bu kpikpit a ni.
Ba̱pfong swak ba̱ a̱yring ba a̱ hywa da̱ mba, “Ku yet ka̱ryong a̱mi A̱gwam njit u Yesu a̱ ta̱za. Siman a̱ ku ryi.”
Ba̱nyet ba̱hwa iya a̱ si kok ka̱sak ka ban cong ba̱ nu ni, bu ka̱sak ka ban ku ryi a̱ bvwong ka̱ram ka na̱n sam burodi na ni.
Ba̱pfong ba a̱ ryi Yesu
Ka̱ram ka ban shyi i ba̱ kok ba̱ryat bani ni Yesu a̱ nyyai bu ka̱baram a̱ si sseng ka̱yat mba, a̱ hywa, “Sa̱la̱ma nyin.”
Ka̱wun a̱ ba̱ pyyem, ban yei a̱ninyet a̱mi.
Na̱ hywa da̱ mba, “A̱nzan a̱n byyi ndya nyin na na kyyai a̱mi? A̱nzan a̱ ya ba di taka̱i sang ka̱ryong ani?
Yi cyang mbvak nzuk a ba̱ a̱tak nzuk a i gi bvwo nzuk a̱mi. Yi n bam i hok i gi bvwo, rot a̱ninyet a̱ byyi rwam bu nkup ba, ka̱sak ka yin dyi n byyi ni.”
Na̱ ryat a̱mi a̱ ba̱ tyyei mbvak nu na ba̱ a̱tak nu na.
Ba tyyi ba̱kinkyai bu ba̱gwai a ndya mba na, a̱ yya ka̱hat a̱ ryin kyang a ba ni yya ni. Na̱ hywa da̱ mba, “Yi shyi bu kyangya kyi e?”
Ba ku ryi dikum nhwon ba wan,
na̱ san a̱ ya a a̱ssi mba.
A̱wwon a̱ si hywa da̱ mba, “Nkyang ani a̱mi n yi ya tyyei nyyai n ri shyi ba̱ nyin. Kozan kyang ba jem ka̱yat ba̱ryat ka Musa bu ba̱nyet tyyei ba̱ryat Ka̱za mbrang bu Zabura ni, dolet se ba ba ba̱cicrak.”
A̱ si ba̱ yrang ndya mba na ba ga bvwo ba̱ryat Ka̱za ba.
A̱ hywa da̱ mba, “Kyang a ba yin jem ni nkpa yet dolet se Kristi nu a̱ yen sswa ka̱bvung a̱ bo ta̱za nyyai a̱yabyen ka̱tuk nom tat.
A̱wwon diyrek nu ba sook a̱n yya wa'azi tyak ka̱sa ka, a̱ sook nyyai Urushalima a̱ hywa, ‘Yi tuba wwon a̱ka̱tukyya nyin nu, Ka̱za a̱ ga bring a̱shishikyya nyin nu.’
Nzuk meyang n ma̱ ni ya tom di kyang a A̱tyyi nu na̱ ka̱n dop a̱wwon a̱ ni ya ryi ni. Ma dolet yi yen tot i ka̱nkrang ka se ka̱ram ka yin shya cet na nyyai Tazwa ni.”
Ba nat bu Yesu Tazwa
Na̱ si wruk ba̱ mba i ka̱nkrang ka a̱ nat di Baitanya ni. A̱ si yrek mbvak nu na a̱ ba̱ pfwa nda.
Ka̱ram ka na̱n shyi i ba̱ pfwa nda na ni ba ku sook a̱ ba̱ wwon a̱ naat ba̱ nu Tazwa.
Mba meyang ba ku kok ntong, wwon a̱ brek a̱ ba Urushalima bu ba̱gwai ba̱t.
Kozan ka̱ram ba shyi ka̱yat bat Ka̱za a̱ ka̱ dyep.
Byin Yesu
Ka̱ram iya A̱gba̱dang A̱gwam Rom, Kaisar Augustat, a̱ yei ba twang sa̱rei ba̱nyet ka̱byen dityok nu ba.
Twang ani a̱mi yin yet ka̱tsitsrang ka ka̱ram ka Kiriniyat na̱ yin yet gwamna ka̱byen Siriya nu ni.
Rot a̱mi koyan a̱ nat ka̱nkrang nu ba si ku twang ka̱ yemi.
Yusufu a̱ ma̱n drok nyyai Nazarat i ka̱byen Galili a̱ nat Batalami ka̱nkrang Dawuda, i ka̱byen Yahudiya, rot a̱ yin nyyai an sot Dawuda ji.
A̱ nat bu Maryamu, ka̱neyang nu ka, a̱ yin shyi bu ka̱hwa ka ni.
Ka̱ram ka ban shyi ka̱ yemi ni, nom mbyin Maryamu na i krang ba.
Na̱ byin ka̱won ka̱ssi nu ka ka̱won ka̱seyang. A̱ ka̱ gat di nwwang ba̱tro a̱ ka̱ myyi ka̱bvwa tssung nyak ba̱pyyi, rot ka̱bvwa ka a̱ yin hweyak i ka̱ryi ba̱yecen ka.
Ba̱pfong Ka̱za bu ba̱nyet a̱tsaai
I ka̱byen iya ba̱nyet a̱tsaai a̱ ma̱ yin shyi a̱za̱n kei a̱ shyi i tot na̱srong bvon-tsaap mba a̱kang ka̱ram a̱ta̱tuk.
A̱pfong A̱gwam Ka̱za a̱ nyyai a̱ ba da̱ mba, A̱gwam Ka̱za a̱ tyyi ka̱bvwa ka a̱ brak sai ka̱rek shyi mba ka, a̱ tyyei dityok nu ti. Sa̱rei mba ba hok ka̱wun ba̱gingang.
Wwon a̱pfong Ka̱za nu a̱ hywa da̱ mba, “Yi ryok hok ka̱wun ba, n ya ba bu Ka̱sham Ba̱ryat nying na ni tyyi sa̱rei ba̱nyet rya sai ba̱gingang ni.
Ka̱pfun kani ba ya byin a̱ntyok ya san i ka̱nkrang Dawuda, nu a̱ yet Kristi A̱gwam nyin nu.
Ka̱sak ka yi nin dyi bvwong ni nka a̱ yet, yi naat si shya ba gat ka̱bawon di nwwang ba̱tro a̱ ka̱ myyi ka̱bvwa tssung nyak ba̱pyyi.”
Bu ka̱baram nsoja Tazwa ba̱gingang nta̱mak bu a̱pfong Ka̱za nu a̱ sook a̱bvom a̱n dyep Ka̱za, a̱ hywa,
“Zi dyep Ka̱za A̱gwam njit u a̱ shyi Tazwa ni,
i ka̱sa ka a̱ wrak ba̱nyet ba na̱ pfong ansham mba ni myyi ndya.”
Ba̱pfong Ka̱za ba ba bu drok a̱ nat Tazwa, ba̱nyet a̱tsaai ba a̱ ya tyyei a̱ hywa, “Yi ta̱za zi nat Batalami si ryi kyang a yya ni, nna ni A̱gwam Ka̱za na̱ za tyyei ni.”
Ba ta̱za ba ahwa a̱ nat a̱ si shya Maryamu bu Yusufu a̱ bo ryi ka̱bawon ka ka myyi ka̱bvwa tssung nyak ba̱pyyi ka.
Ba̱nyet a̱tsaai ba ba bu ryi ka̱bawon ka, a̱ tyyei ba̱tyyi ba kyang a a̱pfong Ka̱za nu na̱ bu ba̱ tyyei a̱zi ka̱won ka ni.
Koyan nu a̱ hok kyang a ba̱nyet a̱tsaai ba ba hywa ni a̱ ma pyyem bu ka̱nu.
Maryamu a̱ breng nkyang ani ka̱yat mpfwa nu kozan ka̱ram.
Ba tun Yesu diyrek
Sati i krang ba, ba ni tyyi Yesu ncen, ba ku tun diyrek a̱n yei Yesu, diyrek ti a̱pfong Ka̱za nu na̱ yin ku tun ni nyyai ba ka̱n shya ka̱hwa nu ka ba.
Ba ba bu Yesu a̱ta̱ssi Ka̱za
Ka̱ram ka bu yya Yusufu bu Maryamu ba nin ya jrang ni da̱ni di Truwang Musa ji zi yin ba̱ tyyei ni, ba sook ka̱won ka a̱ nat Urushalima a̱ si wrak A̱gwam Ka̱za.
A̱mi ba yin jem ka̱yat Truwang A̱gwam Ka̱za ka a̱ hywa, “Kozan ka̱won ka̱ssi ka yet ka̱seyang ni a̱ yet ka̱nying A̱gwam Tazwa.”
A̱ breng ba̱bva ko ba̱ta̱nta̱ba̱ra ba̱hwa a̱nta̱mak a̱ nat a̱ sin yya ba̱hyum ka̱sak ka truwang A̱gwam Ka̱za zin ba̱ tyyei ni.
To, a̱yanyet a̱ yin shyi Urushalima ba ku yei Simiyan. A̱ yin yet a̱tsatsak a̱yin a̱ pfong ka̱wun Ka̱za ba̱t. A̱ yin tot ka̱ram ka Ka̱za ka nin san Isreila ni, Tswa Ka̱za i shyi ba̱ nu.
Tswa Ka̱za ji bu ka̱n ku tyyei di a̱ ni kwu ba se a̱ ryi ba Kristi na Ka̱za ka ryat a̱ sak ni.
Tswa Ka̱za i ku brang na̱ nwa ka̱yat bat Ka̱za ka. Ba̱tyyi Yesu ba a̱ ma̱n ba ba̱ nu a̱ bu ku yya kyang a truwang ji zi cat i,
Simiyan a̱ san ka̱won ka a̱ breng a̱ gwai Ka̱za mi, a̱ hywa,
“A̱gwam Tazwa, a breng kyang a a yin dyat sak ni n tyyei ni n kpo ryi;
mu ryok a̱kwwa nwan na̱ nat bu myyi rya.
A̱ssi nzuk a ryi sucet nwan na,
nna ni a ka̱n shirya a̱ta̱ssi sa̱rei nwap a ni.
Ka̱bvwa sai ka a̱ ni tyyei nwap ka̱sa na ryen nwan na ni,
a̱ tyyi ba̱nyet nwan Isreila diywa.”
Ba̱tyyi ka̱won ba a̱ hok kyang a Simiyan na̱ hywa a̱zi ka̱won ka ni a̱ ma pyyem bu na̱nu.
Simiyan a̱ ba̱ pfwa nda a̱ hywa di Maryamu, a̱naa nu nu “A ryi ka̱won kani, Ka̱za a̱ ka̱ tssa ka ga tyyi ba̱yanyet dikpak a̱ yrek ba̱yanyet ba̱gingang ka̱yat Isreila. Nu a̱ bo yet a̱lama nyyai di Ka̱za nu ba̱nyet ba ni ryi a̱ rak ni,
a̱ wruk da̱ a̱huhwa ba̱nyet ba̱gingang. Ee, rya nwan ni byyan a hok da̱ni di ba tuk bvurya nwan ji di ka̱krong a̱kpat ni.”
A̱kukwo a̱mbyring a̱yaan a̱ ma̱ yin shyi a̱ yet a̱mbyring tyyei ba̱ryat Ka̱za, ba yin ku yei Hannatu, a̱ yet ka̱won Fanuila an sot ba̱nyet Ashira. A̱ yin yreng a̱ yya a̱rya a̱tiyring, a̱ntyok u a̱ kwu a̱ ku wwon ba̱diyin.
Ka̱ram kani na̱ ka̱n kop a̱ yet a̱rya nswak a̱ninai ba̱ naai. Kozan ka̱ram na̱ swat bu i bat Ka̱za na a̱ yya a̱duwa a̱nta̱mak ba̱ a̱zumi.
Bu ka̱ram iya na̱ ba a̱zanson a̱ gwai Ka̱za a̱ ryat ba̱ryat ka̱won ba bu sa̱rei ba̱nyet ba a̱ yin tot ka̱ram ka Ka̱za ka nin san Urushalima a̱ wwon ni.
Ba brek a̱ nat Nazarat
Ka̱ram ka Yusufu bu Maryamu ba bun tyak yya nkyang a Truwang Ka̱za ji zi ba̱ tyyi yya na ni, a̱ brek a̱ nat i ka̱nkrang mba ka Nazarat i ka̱byen Galili ka.
Ka̱won ka a̱ rai a̱ tyyi cet; a̱ byyi a̱za̱ncyi ba̱t, a̱liheri Ka̱za a̱ shyi ba̱ nka.
Yesu a̱ nwa bat Ka̱za
Ba̱tyyi Yesu ba a̱ yin cong a̱swa Swrap wwon nu Urushalima kozan dirya.
Ka̱ram ka Yesu na̱n yet a̱rya swak ba̱ hwa ni, ba̱tyyi nu ba a̱ nat ba̱ nu ka̱rek a̱swa ka, da̱ni ba nan yya ni.
Ba hwa da̱ a̱ shyi ka̱yat ba̱nyet ka̱cyet ka. Ba cong a̱n tyak nom a, a̱ si ku cat ka̱yat ba̱wumbeyang mba bu ba̱kpondang mba.
Ba bu ku shya ba, a̱ si bo brek a̱ ba Urushalima a̱ ku cat.
Ka̱tuk nom a̱mba̱tat ba si nyyai a̱ bu ku shya na̱ swat ka̱yat bat Ka̱za bu ba̱malam a̱ pfong nkyang a ba ryat i a̱ ba̱ zzim nkyang nzaan.
Sa̱rei ba̱nyet ba a̱ yin ku pfong ni a̱ ma ryin diwat ti na̱n byyi taka̱i a̱za̱ncyi iya ni, rot ka̱sak ka na̱ yin ba̱ ssip i ni.
Ba̱tyyi nu ba ba si ku ryi a̱ ma pyyem bu na̱nu mba na. A̱naa nu a̱ hywa da̱ nu, “Ka̱won nzuk, a̱nzan an byyi an za yya a̱mi? Nzuk ba̱ a̱tyyi nwan nu zi na̱ cat taka̱i cat ani, ka̱wun ka za ya.”
Yesu a̱ hywa da̱ mba, “A̱nzan a̱ yet a̱nying n cat u? Nyin ma yi bvwo dolet n shyi ka̱ryi A̱tyyi nzuk ka ka̱ni?”
Ba hok kyang a na̱ ba̱ tyyei ni a̱ bvwong ba.
Wwon na̱ ba̱ tssup a̱ nat Nazarat u, a̱ si swat ba̱ mba a̱ ba̱ pfong. A̱naa nu nu a̱ tung nkyang ani a̱ sak mpfwa.
Yesu a̱ rai i rwam, a̱za̱ncyi nu na na mbrang, Ka̱za bu ba̱neywu ba pfong ansham nu.
Wa'azi Yohana A̱yya Baptisma
Ka̱ram iya A̱gwam Rom Tibariyat na̱ yet a̱rya swak ba̱ pfon i dityok ti, Buntut Bilatut na̱ ma̱n yet gwamna Yahudiya, Hirudut na̱ yet a̱gwam ka̱byen Galili, a̱wumba nu Filibut na̱ yet a̱gwam Ituriya bu Tarakunitit, Lisaniyat na̱ yet a̱gwam Abilene.
Ka̱ram iya brak Hanana bu Kayafat mba a̱ yin yet ba̱cecet ba̱gado Ka̱za ba. Ka̱ram iya Yohana a̱hwai Zakariya na̱ shyi ka̱yit, ba̱ryat Ka̱za a̱ ba da̱ nu.
Na̱ kat sa̱rei na̱nkrang a a̱ hywot ncen Urdun na ni, a̱ yya wa'azi ba̱nyet a̱ wwon a̱ka̱tukyya mba nu, ba ba̱ yya baptisma, Ka̱za a̱ ga ba̱ tssu a̱ka̱tukyya mba nu.
Da̱ni di ban jem ka̱yat kpa a̱ntyok tyyei ba̱ryat Ka̱za ka ba yin yei Ishaya ni, a̱ hywa,
“Diwan a̱yanyet n shyi ka̱yat ka̱yit ya tyyei
di yi jyi na̱ta̱ryen A̱gwam Tazwa,
i ta̱twang na̱ta̱ryen nu na.
Ba ni bap kozan a̱ngam,
a̱ bvwum sa̱rei a̱huhwan na bu tsutsok ji.
Sa̱rei na̱bvwa na a̱ gon ni, dolet ba ni na̱ neyak na tyyi ba̱tuntwang;
na̱bvwa na a̱ byyi ngyep ni ba ni na̱ bvwum.
Sa̱rei ba̱nyet ka̱sa ba a̱ ni ryi sucet Ka̱za.”
Rot a̱mi Yohana a̱ hywa di ka̱tswa ba̱nyet ka a̱ cong ba ba̱ yya baptisma nu ni, “Na̱won shon, a̱nyan a̱ ya zzek tyong diryen Ka̱za ti ka ni tom mi ni?
Nde, yi yya nkyang a ni tyyei ka̱sak ka yin wwon a̱ka̱tukyya nyin nu ni, i ryok ya raai di yi yet na̱mbvon Ibrahim ba. Ka̱ryong n ni ya tyyei: ki Ka̱za a̱ shim, ka brak kpang jini a̱n yya Ibrahim na̱mbvon.
Ba̱nyying ka̱tssong a̱ wa ka̱n nat atyin na̱kon. Ka̱kon ka a̱ wi sak a̱tsatsak disum ni ba ni ka̱ kprip a̱ tyyi an dong.”
Ba̱nyet ba a̱ tung ni a̱ ku zzim a̱ hywa, “To, a̱nzan zi ni yya naani ni?”
Na̱ hywa da̱ mba, “A̱yin nu a̱ byyi ba̱tro ba̱hwa ni na̱ ya ka ba̱ a̱yin nu a̱ sang ni; a̱ntyok byyi kyangya meyang ba̱rimi.”
Ba̱nyet ssang diga̱ndu a̱ ma̱n ba ba ba̱ yya baptisma, a̱ bu zzim, a̱ hywa, “Malam, a̱nzan zi ni yya?”
Nsoja i ma̱ nyyai bu ku zzim, “Njit meyang a̱nzan zi ni yya?”
Na̱ hywa da̱ mba, “Yi ryok san krum a̱yin di cet ko di shaida diraa ba. Yi breng kyang a ba ya trang ni di hakuri.”
Ba̱nyet ba shyi tot, koyan na̱ hwa ki Yohana a̱mi a̱ yet Kristi nu.
Yohana a̱ hywa da̱ mba ba̱sa̱rei, “Nzuk n ya yya baptisma di ba̱shekwot, ma a̱yanyet a̱n shyi a̱ bai a̱ n da̱u, ko ryik a̱kpatak nu n maai n kpo byyik ba. Nu a̱ ni ya yya baptisma di Tswa Ka̱za bu rong.
A̱ shyi bu bibyyi tyyet yak a. A̱ ni kpo tyyet a̱ wwon ba̱zizrak a̱ tun tswa ji a̱ tyyi a a̱ngban nu nu, a̱ tung sunsso na a̱n tyyi rong a byyi nom rryik ni ba.”
Nkyang ani a̱mi bu nzaan ba̱gingang na̱ yin zzek ba̱nyet ba a̱ ba̱ tyyei Ka̱sham Ba̱ryat ka.
A̱ byat A̱gwam Hirudut a̱zi Hirudiya, a̱mbyring a̱wumba nu nu na̱ yin bvwa ni, ba̱ a̱ka̱tuk nkyang nzaan nu nu Hirudut na̱ yin yya ni.
Hirudut a̱ bo sin brang a̱ka̱tuk a̱yaan, a̱ pyyem Yohana a̱ tyyi a jaru.
Ba yya Yesu baptisma
Ba bu yya ba̱nyet ba baptisma nu, Yesu a̱ ma̱n ba meyang, Yohana a̱ bu ku yya baptisma nu. Yesu na̱ bu shyi i yya a̱duwa, Tazwa ji i yrang,
Tswa Ka̱za i nyyai da̱ a̱bva ni bu kyrek a̱za̱ nu. Diwan i nyyai Tazwa bu hywa da̱ nu, “Ba̱ nwan yet ka̱won ka n byyi ni, nwan n ni sak rya.”
Ka̱ryi ba̱nyet Yesu ka
Ka̱ram ka Yesu na̱n tat a̱rya nswak ntat i a̱ nwa pfong nu na. Ba̱nyet ba a̱ yin ku kok da̱ a̱hwai Yusufu ni.
Yusufu meyang a̱ yin yet a̱hwai Heli,
Heli a̱ yet a̱hwai Matat,
Matat a̱ yet a̱hwai Lawi,
Lawi a̱ yet a̱hwai Malki,
Malki a̱ yet a̱hwai Yanna,
Yanna a̱ yet a̱hwai Yusufu,
Yusufu a̱ yet a̱hwai Matatiya,
Matatiya a̱ yet a̱hwai Amuna,
Amuna a̱ yet a̱hwai Na̱um,
Na̱um a̱ yet a̱hwai Asali,
Asali a̱ yet a̱hwai Najaya,
Najaya a̱ yet a̱hwai Ma'ata,
Ma'ata a̱ yet a̱hwai Matatiya,
Matatiya a̱ yet a̱hwai Shim'i,
Shim'i a̱ yet a̱hwai Yuseka,
Yahuda a̱ yet a̱hwai Yohana,
Yohana a̱ yet a̱hwai Risa,
Risa a̱ yet a̱hwai Zarubabila,
Zarubabila a̱ yet a̱hwai Sha'altilu,
Sha'altilu a̱ yet a̱hwai Niri,
Niri a̱ yet a̱hwai Malki,
Malki a̱ yet a̱hwai Addi,
Addi a̱ yet a̱hwai Kusama,
Kusama a̱ yet a̱hwai Almadama,
Almadama a̱ yet a̱hwai Ar,
Ar a̱ yet a̱hwai Yosi,
Yosi a̱ yet a̱hwai Alazarut,
Alazarut a̱ yet a̱hwai Yorima,
Yorima a̱ yet a̱hwai Matat,
Matat a̱ yet a̱hwai Lawi,
Lawi a̱ yet a̱hwai Simiyan,
Simiyan a̱ yet a̱hwai Yahuda,
Yahuda a̱ yet a̱hwai Yusufu,
Yusufu a̱ yet a̱hwai Yonana,
Yonana a̱ yet a̱hwai Aliyakimu,
Aliyakimu a̱ yet a̱hwai Malaya,
Malaya a̱ yet a̱hwai Mainana,
Mainana a̱ yet a̱hwai Matat,
Matat a̱ yet a̱hwai Natana,
Natana a̱ yet a̱hwai Dawuda,
Dawuda a̱ yet a̱hwai Yassa,
Yassa a̱ yet a̱hwai Obida,
Obida a̱ yet a̱hwai Bwaza,
Salmuna a̱ yet a̱hwai Nahashuna,
Nahashuna a̱ yet a̱hwai Aminadap,
Aminadap a̱ yet a̱hwai Adamin,
Adamin a yet a̱hwai Arama,
Arama a̱ yet a̱hwai Hasaruna,
Hasaruna a̱ yet a̱hwai Farisa,
Farisa a̱ yet a̱hwai Yahuda,
Yahuda a̱ yet a̱hwai Yakubu,
Yakubu a̱ yet a̱hwai Ishaku,
Ishaku a̱ yet a̱hwai Ibrahim,
Ibrahim a̱ yet a̱hwai Taraha,
Taraha a̱ yet a̱hwai Nahura,
Nahura a̱ yet a̱hwai Saruja,
Saruja a̱ yet a̱hwai Ra'u,
Ra'u a̱ yet a̱hwai Falaja,
Falaja a̱ yet a̱hwai Abiru,
Abiru a̱ yet a̱hwai Shela,
Shela a̱ yet a̱hwai Kan'ana,
Kan'ana a̱ yet a̱hwai Arfakshada,
Arfakshada a̱ yet a̱hwai Samu,
Samu a̱ yet a̱hwai Nuhu,
Nuhu a̱ yet a̱hwai Lamaka,
Lamaka a̱ yet a̱hwai Matushalaha,
Matushalaha a̱ yet a̱hwai Anuhu,
Anuhu a̱ yet a̱hwai Yarada,
Yarada a̱ yet a̱hwai Mahala'ilu,
Mahala'ilu a̱ yet a̱hwai Kan'ana.
Kan'ana a̱ yet a̱hwai Anosha,
Shitu a̱ yet a̱hwai A̱damu,
A̱damu a̱ ma̱n yet ka̱won Ka̱za.
Ka̱ta̱nyrang a̱ me Yesu
Yesu a̱ brek nyyai Urdun ka na̱ shyi bu Tswa Ka̱za, Tswa Ka̱za ji i bu nat ba̱ nu ka̱yit;
ka̱ yemi na̱ sin yya nom nswak naai, a̱gwam a̱ka̱tuk tswa nu a̱ ku me. Sa̱rei ka̱yat nom iya Yesu na̱ ya kyangya ba, se nom iya na bun tyak na̱ si hok cihywat.
A̱gwam a̱ka̱tuk tswa nu a̱ hywa da̱ nu, “Ki a yet Ka̱won Ka̱za, a tyyi kpang ji i brak tyyi kyangya.”
Yesu a̱ ku brak i, a̱ hywa, “Ba̱ryat Ka̱za a̱ hywa ‘Ba bu kyangya ba̱diyin a̱yin na̱ ni ya a̱n kaat ba.’ ”
A̱gwam a̱ka̱tuk tswa nu a̱ nat ba̱ nu tazwa dihwan, ka̱baram ba̱cincong na̱ ku tyyei sa̱rei a̱tityok ka̱sa na,
a̱ hywa da̱ nu, “A ryi a̱tityok ani bu shii nna na, sa̱rei nzuk ba yin dyi da̱ na. A̱yin nu n ma̱n dyi dama ku ryi ni, nu n ni ku ryi sa̱rei. Ki a ta̱kwut n sook ntong, n ni na̱ ryi da̱ na.”
Yesu a̱ bo hywa, “Ba̱ryat Ka̱za a̱ hywa, ‘A̱gwam Ka̱za nu ba̱diyin a ni ku yya sujada i bu ku yya dikwwa.’ ”
A̱gwam a̱ka̱tuk tswa nu a̱ bo nat ba̱ nu Urushalima a̱ sseng ba̱ nu tazwa a̱tatai hasumiya bat Ka̱za nu, a̱ hywa di Yesu, “Ki ka̱ryong a̱mi a yet Ka̱won Ka̱za, hruk nyyai kyi si kpa ka̱byen.
Rot ba̱ryat Ka̱za a̱ hywa, ‘Ka̱za a̱ ni tyyi ba̱pfong Ka̱za nka a̱ na̱ cam.’
A̱ bo hywa, ‘Ba ni na̱ pyyem di mbvak mba na a̱ breng, ho kpang bu hwak a̱nyan-a̱byen nwan na.’ ”
Yesu a̱ hywa da̱ nu, “Ba̱ryat Ka̱za a̱ hywa, ‘Ku yet a me Ka̱za A̱gwam nwan ba.’ ”
A̱gwam a̱ka̱tuk tswa nu a̱ bu tyak ku me na sa̱rei, a̱ yen drok a̱ ku wwon, se a̱ bo bu shya ka̱ram ka̱yaan.
Yesu a̱ nwa pfong ka̱yat Galili
Yesu a̱ brek a̱ ba Galili, cet nTswa Ka̱za ku shyi ba̱ nu. Nkhang nu na i tyak a̱pfo ba̱nyet ba a̱ yin shyi i ka̱byen Galili ka ni sa̱rei.
Na̱ nwai a̱ ba̱ zzek a a̱bat a̱duwa na, ba̱nyet ba̱gingang a̱ ku dyep.
Ba rak Yesu Nazarat
Yesu a̱ nat Nazarat, ka̱rek ka ba yin ku go ni. Ka̱tuk A̱sa̱ba̱t ka a̱ wo krang a̱ ba, ka̱tuk pfwi ba̱nyet Yahuda ka. Na̱ nwa ka̱yat bat a̱duwa ka ka̱sak ka na̱ nan yya ni, a̱ ta̱za a̱ ni twang ba̱ryat Ka̱za.
Ba ku neyak kpa Ishaya a̱ntyok tyyei ba̱ryat Ka̱za. Na̱ yrang a̱ si shya ka̱bvwa ka ban hywa ni,
“Tswa A̱gwam Ka̱za shyi ba̱ nzuk
Rot a̱ n tssa n tyyei ba̱nyet dizot Ka̱sham Ba̱ryat ka.
A̱ n tom n tyyei ba̱nyet ba a̱ shyi a jaru ni ka̱sak ka ban ba̱ kaai a̱ wwon ni,
N bo n tyyei ba̱nyet a̱tutwan ka̱sak ka a̱ssi mba na nin yrang ni.
N bo n san ba̱nyet ba ba zzap a̱ tyei ni n kaai n wwon.
N tyyei ka̱sak ka ka̱ram ka Ka̱za ka nin san ba̱nyet nka ba ni a̱ yya.”
Na̱ kup kpa na a̱ brek a̱ wrak a̱ntyok cam bat a̱duwa nu, a̱ brek a̱ si swrang. Sa̱rei ba̱nyet ba a̱ shyi ka̱yat bat ka ni a̱ brak a̱ssi a̱ ku krok i.
Sa̱rei mba ba ku dyep, a̱ yya ka̱hat bu ba̱ryat ba a̱ wwut ka̱nu nu ni, hat ba hywa, “A̱tuba a̱ni a̱mi a̱ yet ka̱won Yusufu ka baa?”
Yesu a̱ hywa da̱ mba, “N bvwo yi nin ta gan jini da̱ a̱bvok a̱ yen bvok diccu nu, i bu hywa, ‘Yya kyi i ka̱nkrang nwan ka nkyang a zi hok da̱ a yya ka̱yaa Ka̱fa̱rna̱hum ka ni ra.’ ”
A̱ bo hywa da̱ mba, “Koyan a̱ bvwo, a̱ntyok tyyei ba̱ryat Ka̱za a̱ byyi shok i ka̱nkrang nu ba.
Yi hok ansham: ba̱kpotyok ba̱nyring a̱ yin shii ka̱tswa i ka̱byen Isreila ka̱ram ka Iliya na̱ yin shyi ni, ka̱ram iya za sseng yya a̱rya a̱tat bu kpikpit, ba yya zong sa̱rei ka̱byen ka.
Ma di ba tom Iliya di ko a̱neyring mba ba, se a̱kpotyok a̱mbyring a̱yring ka̱yat Zarifat i ka̱byen Saida.
Ka̱ram Elisha brak ba̱nyet gbap a̱ yin shii ka̱tswa i ka̱byen Isreila, ma ba creng a̱neyring mba ba se Na'aman nyyai i ka̱byen Siriya.”
Ka̱ram ka ba̱nyet ba a̱ shyi i bat a̱duwa na ni ban hok ni a̱ yya diryen ba̱t.
Ba ku kwak a̱ nat i i ditom tsok ti ba yin nok ka̱nkrang mba ka ni a̱ cat ku yrik a̱ ta a a̱gbrang u.
Ma na̱ cong a̱katyyi ka̱tswa ba̱nyet ka a̱ si nat a̱ ba̱ wwon.
A̱ntyok byyi a̱ka̱tuk tswa
Yesu a̱ bo nat Ka̱fa̱rna̱hum, ka̱nkrang ka̱yaan ka̱yat ka̱byen Galili, a̱ si nwa zzek ba̱nyet ba ka̱tuk A̱sa̱ba̱t ka.
Ba yya ka̱hat ba̱gingang bu zzek nu na, rot ba̱ryat nu ba a̱ yin byyi cet.
A̱yanyet a̱ ma̱n shyi ka̱yat bat a̱duwa ka a̱ shyi ba̱ a̱ka̱tuk tswa. Na̱ yrek diwan nu ti ba̱ tazwa, a̱ hywa,
“Woyooi! A̱nzan a cat ba̱ njit, Yesu A̱ntyok Nazarat? A ba i gi za hywaai o? N na̱ bvwo sa̱rei, a yet A̱ntyok tyyei ba̱ryat Ka̱za.”
Yesu a̱ kam a̱ka̱tuk tswa nu a̱ hywa, “Tyyi nyong i wruk i wwon a̱ntyok a̱ywu.” A̱ka̱tuk tswa nu a̱ ku sook a̱ mak ka̱byen a̱ta̱ssi mba ka a̱ wruk a̱ ku wwon da̱ a̱ ku bvwa ba.
Ka̱hat i ba̱ pyyem ba̱sa̱rei mba, ba nwa ya zzim, “A̱nzan ba̱ryat a̱ bo swat ni? Bu di cet ba̱ryat ka̱nu nu bu cet na̱n tssap a̱ka̱tuk tswa ba wwut.”
Nkhang Yesu i nat kozan ka̱rek i ka̱byen ka.
Yesu a̱ creng ba̱nyet ba̱gingang
Yesu a̱ wruk i bat a̱duwa na a̱ seyak a̱ nwa gbang Siman, a̱ si shya a̱kwo a̱ra̱mbyring Siman nu na̱ byyi ba̱soza ba̱gingang, ba ku naai na̱ ku brang.
Yesu a̱ nwa a̱ si sseng beyang a̱ngbrak ka a̱kwo Siman nu na̱ myyi ni, a̱ kam ba̱soza ba ba wruk a̱ ku wwon, na̱ ta̱za ba ahwa a̱ ba̱ cat kyangya.
Nom ku bu kpa, ba̱nyet ba a̱ nat a̱ si ba bu ba̱kpondang mba ba a̱ shyi bu nhywu ba̱ a̱nzitaka̱i ka̱rek Yesu. Na̱ bu ba̱ saai mbvak a̱ ba̱ creng sa̱rei mba.
A̱ka̱tuk tswa a̱ wwut di ba̱yanyet ba̱gingang a̱ ryat ba̱ tazwa a̱ yya, “Nwan a̱mi yet Ka̱won Ka̱za ka.” Ma na̱ za̱ kam di zi tyyi nyong, rot a̱ka̱tuk tswa nu a̱ yin bvwo da̱ nu a̱ yet Kristi nu.
Yesu a̱ yya wa'azi ka̱yat a̱bat a̱duwa
Ka̱ntson a̱ wo tat Yesu a̱ wruk i ka̱nkrang ka a̱ nat ka̱rek ka̱yaan a̱ si shyi ba̱diyin. Ba̱nyet ba a̱ nwa ku cat. Ba si ku shya, a̱ cat na̱ bo shek ba.
Ma na̱ hywa da̱ mba, “Dolet n nwai kpikpit na̱nkrang a n ba̱ zzek Ka̱sham Ba̱ryat Dityok Ka̱za ti, rot nkpa a̱mi Ka̱za ka ni n tom.”
A̱ nwai a̱bat a̱duwa na sa̱rei ka̱byen ba̱nyet Yahuda ka a̱ yya wa'azi.
Yesu a̱ yei na̱won pfong ka̱tsitsrang nu na
Ka̱tuk ka̱yaan Yesu na̱ sseng ka̱nu dudung ba̱shekwot Janisarata, ba̱nyet ba̱gingang a̱ tung a̱ ku krang a̱ pfong ba̱ryat Ka̱za da̱ nu.
Yesu a̱ nwa a̱ swrang ka̱yat kpongo a̱yring. Kpongo nu a̱ yin yet a̱nying Siman. Yesu a̱ ku naai na̱ shek kpongo nu a̱ nwa mi ba̱cincong ka̱yat ba̱shekwot ka. A̱ swrang ka̱ yemi a̱ zzek ba̱nyet ba.
Na̱ bu tyak a̱ hywa di Siman. “Shek kpongo nu ba̱cincong naat i i kei ti yi krok ba̱riryek ba i kwwat hwon ji.”
Siman a̱ hywa, “Malam, zi sswa ka̱bvung n tyak ka̱tuk ka zi pyyem kyang ba. Ma n bo ni ta ba̱riryek ba da̱ni di an hywa ni.”
Ba ta ba̱riryek ba a̱ si pyyem hwon ji ba̱gingang, ba̱riryek ba a̱ cat tsseng.
Ba yei ba̱kpondang ba a kpongo a̱yring u ba ba a̱ ba̱ brang kwwat a. Ba nyyai ba bu kwak a̱ tyei a̱ hywaai ba̱kpongo ba ba̱ mba ba̱hwa, har ba̱kpongo ba a̱ cat ta̱yut.
Siman Bitut a̱ bu ryi a̱mi a̱ kpa ka̱byen a̱ta̱ssi Yesu, a̱ hywa, “Drok n wwon A̱ntyok Ka̱ryi, rot n yet a̱ntyok a̱ka̱tukyya.”
Bitut bu ba̱nyet ba a̱ yin shyi ba̱nu ni a̱ yya ka̱hat bu a̱duniya hwon nu ba pyyem ni.
A̱mi ma ba̱nyet Yakubu bu Yohana ba̱hwai Zabadi ba, ba ma̱ yin shyi bu Bitut i pyyem hwon ji. Yesu a̱ hywa di Siman, “Ryok hok ka̱wun ba. Nnaanini a ni nwa pyyem ba̱nyet.”
Ba kwwat ba̱kpongo ba a̱ ba mi a̱zi gyep, a̱ wwon kozan kyang a̱ drok a̱ tssup Yesu.
Yesu a̱ creng a̱ntyok gbap
Ka̱tuk ka̱yaan Yesu na̱ shyi i ka̱nkrang ka̱yaan, a̱ntyok gbap na̱n shyi, gbap a ku tyak rwam nu na. Ka̱ram ka na̱ bun ku ryi ni a̱ nyyai a̱ bu kpa a̱ta̱ssi nu ka a̱ ku naai a̱ hywa, “Malam, ki a shim n creng, n ni creng.”
Yesu a̱ neyak bvak nu na a̱n ku byram a̱ hywa, “Da̱ creng, ho n shim a creng.” Bu ka̱baram gbap a i brik i rwam nu na.
Yesu a̱ ku tyyei di na̱ ryok tyyei a̱yin ba; wwon a̱ hywa, “Nat si ya tyyei di gado Ka̱za nu, i si yya ba̱hyum ba Musa na̱ yin hywa ba wrak ni, ba yet shaida di koyan ka̱sak ka ba na̱ creng ni.”
Nkhang Yesu na i si wu nwa naat ansham, ba̱nyet ba̱gingang a̱ tyong a̱ cong da̱ nu a̱ pfong zzek nu na, na̱ bo ba̱ creng nhywu mba na.
Ma kozan ka̱ram Yesu a̱ ri drok ba̱diyin a̱ nat yya a̱duwa ka̱bvwa ka̱yaan.
Yesu a̱ creng a̱ntyok ta̱ruk nkap
Ka̱tuk ka̱yaan Yesu na̱ shyi i zzek, ba̱nyet Ba̱farisa ba̱yaan bu ba̱malam Truwang a̱ shyi ka̱ yemi. Ba yin nyyai i na̱nkrang ba̱gingang i ka̱byen Galili, bu Yahudiya bu ka̱nkrang Urushalima. Cet A̱gwam Tazwa ku shyi bu Yesu na̱ ga maai creng ba̱nyet nhywu ba.
Ba̱ntyok ba̱yaan a̱ nyyai a̱ cwok a̱ntyok a̱yaan a̱ yin ta̱ruk nkap. Ba yin ku cot an kyang kwai, a̱ kwan zwang ba ba̱ nu ka̱ryi ka a̱ bu myyi a̱ta̱ssi Yesu.
Rot ka̱tswa ba̱nyet ka, ba shya ryen nwa ba̱ nu ba. Ba wrak bat a ba̱ nu a̱ si ta̱kyak dibvong tazwa a̱kup ka, a̱ kyrek ba̱ nu a̱katyyi ba̱nyet ka a a̱ngbrak nu nu na̱ si myyi a̱ta̱ssi Yesu ka.
Yesu na̱ bu ryi ku ryi ndya mba na, na̱ hywa da̱ a̱ntyok hywu nu, “A̱rywai nzuk, ba kaai a̱ka̱tukyya nwan nu wwon.”
Ba̱nyet Ba̱farisa ba bu ba̱malam Truwang ba a̱ nwa ya zzim, a̱ hywa, “A̱nyan a̱ byyai Ka̱za ka ni? Ban bu Ka̱za ba̱diyin a̱nyan a̱n shyi a̱ maai kaai a̱ka̱tukyya a̱ wwon?”
Yesu a̱ ryi ka̱sak ka ba ya zzim ka̱yat mpfwa mba ka ni, a̱ hywa da̱ mba, “A̱nzan a̱ ya ba da̱ a̱huhwa a̱ni?
A̱nzan a̱ yet a̱hyom: ba hywa da̱ a̱yin, ‘Ba na̱ kaai a̱ka̱tukyya nwan nu wwon,’ ki ba hywa da̱ nu, ‘Ta̱za i cong’?
Ma n cat n ya tyyei a̱mi ka̱sak ka nzuk Ka̱won A̱neywu n byyi cet cii a̱ka̱tukyya i ka̱sa ka ni.” Wwon a̱ si brek a̱ hywa da̱ a̱ntyok ta̱ruk nkap u, “N hywa da̱ nwan, ta̱za i sook kyang kwai nwan na n nat ka̱ryi.”
Bu ka̱baram a̱ntyok a̱ywu a̱ ta̱za a̱ gut kyang kwai nu na a̱ta̱ssi mba, a̱ brak a̱ rot a̱ nat ka̱ryi, a̱ dyep Ka̱za.
Sa̱rei mba koyan a̱ ma pyyem bu ka̱nu rot ka̱wun, a̱ dyep Ka̱za, a̱ ryat, “Kai! Zi ryi kyang ka̱hat ka̱pfun!”
Yesu a̱ yei Lawi
Na̱ bu tyak a̱ drok ka̱ yemi, a̱ cong a̱ si shya a̱ntyok ssang diga̱ndu a̱yaan ba ku yei Lawi. A̱ yin ku shya na̱ swat ka̱rek ssang diga̱ndu ka. Yesu a̱ hywa da̱ nu, “N tssup.”
Lawi a̱ wan Yesu kyangya ba̱gingang a̱gbang nu ka, a̱ yei ba̱nyet ba̱gingang, ba̱nyet ssang diga̱ndu bu ba̱nyet ba̱yaan, ba ba bu ya dina na. Ba bu swrang a̱ krang tebur ji ba̱ mba.
Ba̱nyet Farisa bu ba̱malam Truwang ba a̱ nwa kop a̱dyying di na̱won pfong Yesu, “A̱nzan a̱n byyi yin za kyangya bu ba̱nyet ssang diga̱ndu bu ba̱nyet a̱ka̱tukyya ba?”
Yesu a̱ hywa da̱ mba, “Ba̱nyet nhywu a̱mi a̱ cat a̱ntyok dikan, ba̱nyet sang nhywu a̱ cat a̱ntyok dikan ba.
Nzuk n ba di ba̱zizrak ba̱nyet ba, n ba yei ba̱nyet a̱ka̱tukyya ba brak a̱ wwon a̱ka̱tukyya mba nu.”
Ba̱ryat a̱zumi
Ba hywa da̱ nu, “Na̱won pfong Yohana na a̱ yya a̱zumi bu a̱duwa, a̱mi meyang na̱nying ba̱nyet Farisa na, ma na̱nwaan na a̱ ya a̱ bo sswa.”
Yesu a̱ hywa da̱ mba, “Yi hwa yi ni tyyi ba̱rywai a̱ntyok yya nyreng ba ba swat zong, a̱ntyok nyreng u na̱ ri shyi ba̱ mba a?
Ma ka̱ram a̱ ri bai ba ni yen drok ba̱ a̱ntyok nyreng u, dolet ba̱rywai nu ba a̱ yen za a̱zumi ka̱ram iya.”
A̱ bo ba̱ ta gan, a̱ hywa, “A̱yin a̱n shyi a̱ ni hwaat a̱hwai a̱tro nu a̱n jyi a̱kukwo a̱tro ba. Ki a̱ yya a̱mi, se na̱ wa nbrang bu sam a̱ryen a̱tro nu, ka̱zwwan a̱tro a̱hwai ka a̱ ni ryi ba̱cicrak ba̱ a̱ryen nu ba.
A̱mi brak, a̱yin a̱n shyi a̱ ni sook a̱hwai ba̱shekwot a̱nap a̱ tyyi a a̱gugwak dong ba; ki a̱ yya a̱mi, a̱gugwak dong u a̱ ni ta̱kyak, ba̱shekwot a̱nap ba a̱ tyong a̱ weyang.
Ma dolet ba tyyi a̱hwai ba̱shekwot a̱nap a a̱hwai dong.
Ba a̱yin nu a̱ ni sswa a̱ryen ba̱shekwot a̱nap a̱ bo cat a̱hwai ni ba, rot a̱ ni hywa, ‘A̱ryen nu a̱ ran.’ ”
Ba̱ryat ka̱tuk A̱sa̱ba̱t
Ka̱tuk A̱sa̱ba̱t ka̱yaan, nom pfwi ba̱nyet Yahuda na yemi, Yesu bu na̱won pfong nu na ba cong a̱ si nwa i ka̱byen yak a ban yei alka̱ma ni. Na̱won pfong a a̱ nwa pfut alka̱ma nu a̱ ya.
Ba̱nyet Ba̱farisa ba̱yaan a̱ hywa, “A̱nzan a̱n byyi yin yya kyang a Truwang njit zi tyong yya ka̱tuk A̱sa̱ba̱t ni?”
Yesu a̱ hywa da̱ mba, “Yi si wu ka̱n twang kyang a Dawuda bu ba̱nyet ka̱cyet nu ba ba yin yya ka̱ram ka ba yin hok cihywat a ni e?
Dawuda a̱ nwa i bat Ka̱za na a̱ si sook kyangya na ba wrak Ka̱za ni, a̱ ya a̱ bvat a̱ nang ba̱nyet ka̱cyet nu ba. Ma Truwang njit ji n bvwo a̱yin a̱ ya kyangya iya, seko bu ba̱gado Ka̱za bamba.”
A̱ si bo hywa da̱ mba, “Nzuk Ka̱won A̱neywu n yet A̱ntyok Ka̱ryi A̱sa̱ba̱t u.”
Yesu a̱ creng a̱ntyok a̱ta̱kwu mbvak
Ka̱tuk A̱sa̱ba̱t ka̱yaan Yesu a̱ si nwa zzek i bat a̱duwa na ba yin yei sinagog u ni. A̱yanyet a̱ yin shyi ka̱ yemi, bvak yak a yin kwu.
Ba̱malam Truwang ba̱yaan bu ba̱nyet Farisa ba̱yaan a̱ ma̱ yin shyi. Ba shyi i ku cam ba̱rurwok a̱ cat hywak a ba nin ku pyyem ni. Ba tot a̱ ryi ki a̱ ni creng a̱yin ka̱tuk A̱sa̱ba̱t ka.
Ma Yesu a̱ bvwo a̱huhwa mba nu sa̱rei, a̱ yei a̱ntyok a̱ta̱kwu mbvak u a̱ hywa da̱ nu, “Wruk sseng kyi a̱ta̱ssi koyan!” A̱ntyok a̱ywu a̱ ta̱za a̱ si sseng ka̱ yemi.
Yesu a̱ ba̱ zzim, “A̱nzan Truwang ji zi cat zi yya ka̱tuk A̱sa̱ba̱t ka? Zi yya a̱tsatsak, ki zi yya a̱ka̱tuk? Zi san sso, ki zi hywat sso?”
A̱ brak a̱ ba̱ cyang a̱ krang sa̱rei a̱ hywa da̱ a̱ntyok a̱ta̱kwu mbvak u, “Neyak bvak nwan na.” Na̱ neyak bvak a ku creng.
Ndya ba̱nyet Farisa na bu ba̱malam Truwang ba i byyan, ba nwa ya zzim kyang a ba ni yya Yesu mi ni.
Yesu a̱ tssa ba̱pfong swak bu ba̱hwa
A̱zi nom iya Yesu a̱ wrak a̱ nat tazwa ntsok a̱ si tyak ka̱tuk ka, na̱ yya a̱duwa a̱ naai Ka̱za.
Ka̱ntson a̱ wo tat na̱ yei ba̱nyet ba a̱ ku tssup ni a̱n tssa ka̱yat mba ba̱nyet swak bu ba̱hwa, a̱ ba̱ yei ba̱pfong.
Matta, Toma, Yakubu a̱hwai Alfayat, Siman nu ban yei a̱ntyok nswam ba̱nyet nu,
Yahuda a̱hwai Yakubu, bu Yahuda Iskariyoti, nu a̱mi a̱ yin cong a̱ bu ryap Yesu.
Yesu a̱ zzek a̱ bo creng ba̱nyet
Na̱ bu kyrek bu ba̱pfong ba nyyai tazwa ntsok ka a̱ sseng a a̱titaat ka̱byen bu ka̱tswa ba̱nyet ka a̱ yin ku tssup ni. Ba̱nyet ba̱gingang a̱ tung nyyai Urushalima bu sa̱rei ka̱byen ba̱nyet Yahuda, nta̱mak ka̱byen Sur bu Saida ka a̱ shyi ka̱nu kei bahar ka ni.
Ba yin ba na̱ bu ba̱ zzek a̱ bo ba̱ creng nhywu mba na. Ba̱nyet ba a̱ sswa ka̱bvung ba̱ a̱ka̱tuk tswa ni a̱ ba na̱ bu ba̱ creng.
Koyan a̱ kwan zwang ku byram, cet ku wwut da̱ nu creng ba̱nyet sa̱rei.
Ba̱gwai bu rya byyan
Yesu a̱ cyang na̱won pfong nu na a̱ hywa da̱ mba,
“Nyin ba̱nyet dizot, yi shyi bu gwai
rot Dityok Ka̱za yet tinyiin.
Nyin ba̱nyet swat cihywat, yi shyi bu gwai
rot yi ni shya diswak.
Nyin ba̱nyet ba shyi i ka̱nak ni, yi shyi bu gwai
rot ka̱tuk ka̱yaan yi ni mai.
“Yi shyi bu gwai, ki ba̱nyet a̱ rak ya ryi, a̱ ya pfwei, a̱ bo ya trung a̱ka̱tuk a̱yiyrek, a̱zi hywak nzuk Ka̱won A̱neywu.
Yi gyrep ba̱t i zzop hwwut, rot zang nyin ji Tazwa shii ba̱t. Ba̱tyyi mba ba a̱ yin yya ba̱rimi bu ba̱nyet tyyei ba̱ryat Ka̱za ba.
“Ma nyin ba̱nyet nzwa, yi shyi bu ka̱bvung,
yi ka̱n tyak hok ansham nyin na.
Kaito nyin ba̱nyet ba a̱ hyong diswak ba̱nyying ni,
cihywat ya bai.
A̱mi meyang nyin ba̱nyet shyi i dimrang,
yi ni kun i rywei mbvak ta̱sang.
“Kaito nyin ba̱nyet ba a̱ shai dyep ba̱nyet ni. A̱mi ba̱tyyi a̱kwop mba ba ba yin dyep ba̱nyet ba a̱ yin bvei diraa i diyrek Ka̱za ni.”
Swat bu ba̱ra̱ndwan
“Ma nyin ba̱nyet ba n pfong ni, kyang a n ya tyyei ni: yi gwai ba̱ra̱ndwan nyin; ba̱nyet ba a̱ ya rak ni yi ba̱ yya a̱tsatsak;
ba̱nyet ba a̱ ya pfwei ni, yi ba̱ pfwa nda; ba̱nyet ba a̱ ya yya na̱kpot ni, yi ba̱ yya a̱duwa.
Ka̱ a̱yin a̱ na̱ zzu i shok yring, bu ku brak yring a na̱ bo zzu. A̱yin nu a̱ na̱ sook a̱godo ni, ku ryok na̱ sook a̱tro nwan nu a̱nta̱mak.
Koyan a̱ na̱ naai kyang, ryok n ku bvwo ba. Ka̱ a̱yin a̱ ma̱n san kyang nwan di cet, ryok ku tssup ba.
“Ki bu ba̱nyet ya gwai a̱mi yi ma̱n gwai, to, zang nzan yin byyi? Ko ba̱nyet a̱ka̱tukyya ma ba gwai ba̱nyet ba a̱ ba̱ gwai ni.
Ki bu ba̱nyet ya yya ansham ba̱ mba yi ma̱ ba̱ yya mi, to, zang nzan yi nin shya? Ba̱nyet a̱ka̱tukyya ma a̱ ma̱n yya a̱mi.
Ki bu ba̱nyet ba yi hwa ba ni maai ya tan ni yi ni ba̱ jyet kwap ji, to, zang nzan yin byyi? Ko ba̱nyet a̱ka̱tukyya ma a̱ na ya jyet kwap a̱ ga bu ssang cicrak.
Ma nyin, yi gwai ba̱ra̱ndwan nyin i ba̱ yya a̱tsatsak. Yi wwat kwap i ryok n byyi rya se ba ya tan ba. Yi ni shya zang ba̱gingang i bu yet na̱won A̱gba̱dang A̱gwam, rot nu a̱ pfong dizot ba̱nyet byyai nkyang bu ba̱ka̱tuk ba̱nyet.
Yi pfong dizot da̱ A̱tyyi nyin nu a̱ shyi Tazwa na̱n pfong dizot ni.”
Yi ryok yya ba̱yaan shirya ba
A̱ bo hywa da̱ mba, “Ki yi yya ba̱yaan shirya ba, Ka̱za a̱ ma̱n ni ya yya shirya ba. Ki yi tyei ba̱nyet a̱bvun ba, Ka̱za a̱ ma̱n ni ya tyei a̱bvun ba. Ki yi kaai wwon ba̱nyet ba a̱ ya yya a̱bvwun ni, Ka̱za a̱ ma̱ ya kaai a̱ wwon.
Ki yi wwat ba̱nyet, Ka̱za a̱ ma̱n ni ya ryi a̱ kpo tyyit a̱n tyyi nhywat ku zzwam. Rot kyang a yi mai ba̱nyet ba mi ni nkpa Ka̱za ka nin ya mai i.”
A̱ bo ba̱ zzim a̱za̱n gan a̱ hywa, “Yi ka̱n dyi a̱ntyok a̱tutwan na̱ kwak a̱yaan shan o? Se ba si kwei i bvong ba̱sa̱rei mba.
Ka̱won makaranta a̱ ka̱n da̱u malami nka ba; ma ki ka tyak makaranta nka nuyya shirya ba. Ki yi tyei ba̱ny, ka ni ba ba̱cicrak bu malami nka nu.
“A ni yya ni n cyang ka̱bacincong kon ka a̱ kpa i dissi a̱wumba nwan ni, da̱ nwan ba kula bu dikum kon ti shyi i dissi nwan ti ni ba.
Ka ni yya ni n hywa da̱ a̱wumba nwan nu, ‘Tyyi n na̱ tun kyang a kpa i dissi nwan ti ni,’ da̱ nwan ba yen dyi dikum kon ti shyi i dissi nwan ti ni ba? Ha̱ba̱, a̱ntyok tyong a̱ssi ba̱nyet! Yen yet ka̱son tun dikum kon ti shyi i dissi nwan ti ni, i gi maai ryi cincong kon ji shyi i dissi a̱wumba nwan ti ni.”
Ka̱kon bu disum nka
“A̱tsatsak ka̱kon a̱n sum a̱ka̱tuk disum ba, da̱ a̱ka̱tuk ka̱kon na̱n sum a̱tsatsak disum ba.
Rot ba na bvwo kozan ka̱kon i disum ti ka sum ni. Ba ka̱n kpyei a̱bvap i ka̱jyim ba, di ba ka̱n kpyei a̱lemu a a̱tyin a̱shyim ba.
A̱tsatsak a̱yin a̱ wwut da̱ a̱tsatsak nkyang nyyai ka̱yat mpfwa nu ka; a̱ka̱tuk a̱yin a̱ ma̱n wwut bu a̱ka̱tuk nkyang nyyai ka̱yat mpfwa nu ka.”
Na̱tsan dinok na̱hwa
A̱ bo hywa da̱ mba, “A̱nzan a̱n byyi yi ni n yei ‘Malam’, da̱ nyin ba wu yya nkyang a n ya tyyei ni ba?
A̱yin nu a n tssup a̱ bo pfong ba̱ryat nzuk ba ni n ni ya tyyei kyang a na̱ yet ni:
a̱ ryi di a̱yin nu a̱ naat nok ka̱ryi a̱ rung ka̱byen ka a̱ si sin tuk dinok ti an kpang ni. Ka̱ram ka ba̱shekwot ban wruk ni, a̱ si vum ka̱ryi ka; ma ka̱ryi ka a̱ kpa ba, rot ba yin ka̱ tuk a̱tsatsak tuk.
Ma a̱yin nu a̱ pfong ba̱ryat nzuk ba ni a̱ rak ba̱ san a̱ sak i rya ni, taka̱i a̱yin iya a̱ ryi di a̱yin nu a̱ naat dinok a̱ rak tuk dityin dinok ti ni. Ka̱ram ka za zin bvwa ba̱shekwot a̱ wruk ni i si kup ka̱ryi ka, ka nat a̱ si kpa bururum!”
Yesu a̱ creng a̱kwwa kaptin soja Rom
Ka̱ram ka Yesu na̱ bun tyak ba̱ryat ba bu ba̱nyet ba ni, a̱ drok a̱ nat Ka̱fa̱rna̱hum.
Kaptin nsoja Rom a̱yaan a̱ yin shyi ka̱ yemi, a̱ byyi a̱kwwa a̱ ku cat ba̱t, a̱kwwa nu a̱ yya hywu a̱ nat ka̱nu dikwu.
Kaptin nu na̱ bu hok nkhang Yesu na a̱ tom ba̱nekwo ba̱nyet Yahuda ba̱yaan ba si yei Yesu na̱ ba a̱ bu creng a̱kwwa nu nu.
Ba ba di Yesu a̱ bu hwat mbvak a̱ ku naai a̱ hywa, “A̱ntyen a̱ni a̱ myim a hok dizot nu i ku brang,
rot nu a̱ gwai ba̱nyet njit ba, hat a̱ za nok bat a̱duwa.”
Yesu a̱ nat ba̱ mba. Na̱ si tat ba̱shishrek bu ka̱ryi ka, kaptin nu a̱ tom ba̱rywai nu ba bu tyyei Yesu, a̱ hywa, “Malam, ryok ya waat ba. N maai a nwa a̱gbang nzuk ba,
Rot nzuk ma n shyi a mbvak a̱yin, n ma̱n byyi nsoja na shyi a mbvak nzuk. Ki n hywa da̱ a̱ntyen a̱ni ‘Nat ka̱yaa ni’, na̱ nat. Ki n bo hywa da̱ a̱nyanyet, ‘Ba kyi’; na̱ ba. Ki n bo hywa da̱ a̱kwwa nzuk ‘Yya ni,’ na̱ yya.”
Yesu na̱ bu hok ba̱ryat nu ba a̱ ma pyyem bu ka̱nu, a̱ brak a̱ hywa di ka̱tswa ba̱nyet ka a̱ yin cong ba̱ nu ni, “Ryok n ya tyyei, ko ka̱yat Isreila ka n ka̱n shya a̱ntyok wrak rya da̱ a̱tuba a̱ni ni ba.”
Ba̱nyet ba ba tom ni ba bu brek a̱ ba ka̱ryi kaptin ka a̱ bu shya a̱kwwa nu na̱ creng.
Yesu a̱ shyek ka̱seyang ka a̱ kwu ni
Ba bu tyak, Yesu a̱ drok a̱ naat ka̱nkrang ka̱yaan ban yei Na'in. Na̱won pfong nu na bu ba̱nyet ba̱gingang a̱ cong ba̱ nu.
Na̱ bu tat ka̱nu ka̱nkrang ka a̱ ryi ba ccok kom a̱yanyet a̱ wwut i, a̱ yin yet ka̱seyang a̱ shyi ba̱diyin a a̱naa nu nu. A̱tyyi nu a̱ ka̱n kwu a̱ ku wwon ba̱diyin ba̱ a̱naa nu nu. Ba̱nyet ba̱gingang i ka̱nkrang ka a̱ yin tssup a̱naa nu bu kom a.
Ka̱ram ka A̱gwam Yesu na̱n dyi a̱naa ka̱seyang u na̱ shyi i ka̱nak i, na̱ hok dizot nu ba̱t, a̱ hywa da̱ nu, “Ryok kun ba.”
Wwon a̱ seyak a̱ nat a̱ si tyyi bvak nu na a̱n byram a̱ngbrak u, ba̱nyet ba a̱ ccok kom a ni a̱ brek a̱ sseng. Yesu a̱ hywa, “Ka̱seyang, n hywa da̱ nwan, ta̱za!”
Ka̱seyang iya a̱ kwu ni a̱ ta̱za a̱ swrang a̱ nwa ba̱ryat. Yesu a̱ ku pyyem a̱ tyyi a̱naa nu mi mbvak.
Koyan ka̱wun a̱ ku pyyem, ba dyep Ka̱za, a̱ hywa, “Zi shya a̱gba̱dang a̱ntyok tyyei ba̱ryat Ka̱za ka̱yat njit.” A̱ bo hywa, “Ka̱za a̱ ba za brang, njit ba̱nyet nka.”
Nkhang ani i nat koke i ka̱byen ba̱nyet Yahuda bu kpikpit na̱byen na shyi shishrek ba̱ mba ni.
Yohana A̱yya Baptisma a̱ tom ba̱pfong nu di Yesu
Na̱won pfong Yohana na a̱ ku tyyei sa̱rei nkyang a Yesu na̱ yya ni, Yohana a̱ yei na̱won pfong nu ba̱na na̱hwa
a̱ ba̱ tom di Yesu ba si ku zzim, ka̱ nu a̱ yet a̱yin nu a̱ bai ni, ki ba ma̱ ri pfong a̱yanyet, na̱ ba̱ tyyei.
Ba̱pfong Yohana ba a̱ nyyai a̱ ba di Yesu a̱ bu hywa da̱ nu, “Yohana A̱yya Baptisma a̱mi a̱ za tom zi bu na̱ zzim i hok ka̱ nwan yet a̱tuba nu na̱ hywa di a̱ bai ni ki zi ri pfong a̱yanyet.”
Ka̱ram iya Yesu a̱ creng ba̱nyet nhywu ba̱gingang a̱ bo trung a̱ka̱tuk tswa, a̱ yrang ba̱nyet a̱tutwan ba̱gingang a̱ssi.
Na̱ hywa di ba̱pfong Yohana ba, “Yi nat si ku tyyei kyang a yi bu ryi i bu hok ni. Ba̱nyet a̱tutwan a̱ tssak a̱ssi, ba̱nyet kwi nkap a̱ nwa cong, ba̱nyet gbap a̱ creng, ba̱nyet diran a̱ pfong, ba̱nyet ba a̱ ka̱n kwi ni a̱ tang sso, ba̱nyet dizot a̱ bo pfong Ka̱sham Ba̱ryat ka.
A̱yin nu a̱ wwat ka̱ryong da̱ nzuk ni a̱ shyi bu ba̱gwai.”
Ka̱ram ka ba̱pfong Yohana ba ban drok i, Yesu a̱ ryat tazwa Yohana a̱ hywa di ka̱tswa ba̱nyet ka, “A̱nzan yi yin wruk nat ryi na ka̱yit ka? A̱ma̱ndyim a wun ku jim ni e?
A̱nzan yi yin nat ryi na ba̱t? Yi yin nat cyang a̱yin na̱ kup a̱cecet na̱sham ba̱tro o? Ba̱nyet ba a̱ tssup ntaka̱i ba̱tro iya ni a̱ bo swat i shya-hwat i a̱ swat i na̱sa ba̱gwam.
To, a̱nzan yi yin nat ryi na? A̱ntyok tyyei ba̱ryat Ka̱za a? Ee, ku yet ka̱ryong, Yohana a̱ ra̱u ba̱nyet tyyei ba̱ryat Ka̱za ba ma.
Yohana a̱mi ba̱ryat Ka̱za ba ba hywa a̱za̱ nu, ‘Cyang a̱pfong nzuk, a̱nu n tssop na̱ sook ka̱son nwan. Nu a̱mi a̱ ni jyi ryen na a ni sook ni.’ ”
Yesu a̱ bo hywa, “Ka̱ryong n ya tyyei, sa̱rei ba̱nyet ba a̱ yet byin a̱ra̱mbyring ni, a̱yin a̱n shyi a̱ ra̱u Yohana ba. Ma brak, a̱yin nu a̱ bo yet ka̱baan ka sa̱rei i ba̱nyet nwa Dityok Ka̱za ti ni a̱ ku ra̱u.”
(Ba̱nyet ba sa̱rei nta̱mak bu ba̱nyet ssang diga̱ndu ba ba bu hok a̱ shim ryen Ka̱za na nkpa yet, rot ba ka̱n san baptisma Yohana nu.
Ma ba̱nyet Farisa bu ba̱malam Truwang ba a̱ rak kyang a Ka̱za ka cat ba yya ni, rot ba rak ba ba̱ yya baptisma Yohana nu.)
Yesu a̱ bo hywa da̱ mba, “Ba̱nyet zamani bani a̱ tai a̱nzan? Ba yet a̱nzan taka̱i ba̱nyet?
Ba tai na̱mawon na a̱ swat an kasuwa ni, a̱ yei ba̱yaan a̱ yya, ‘Zi ya tyap shwrya da̱ nyin ba song ba, i kun ka̱nak da̱ nyin ba kun ba̱ njit ba.’
Yohana A̱yya Baptisma a̱ ba a̱ yya a̱zumi di na̱ sswa nkwwa ba, yi hywa da̱ a̱ shyi ba̱ a̱ka̱tuk tswa.
Ma ba̱nyet ba a̱ san a̱za̱ncyi Ka̱za ni a̱ na̱ tyyei da̱ yet ka̱ryong!”
Yesu gbang Siman Ba̱farisa
A̱ntyok ba̱nyet Farisa a̱yaan a̱ yei Yesu na̱ si ya kyangya a̱gbang nu. Yesu a̱ nat a̱ si swrang a̱ ni ya kyangya na.
A̱mbyring a̱yaan a̱ ma̱n shyi i ka̱nkrang ka. A̱ yin yet a̱kan-a̱naan. Na̱ hok ka̱sak ka Yesu na̱n za kyangya a̱gbang a̱ntyok ba̱nyet Farisa ni, na̱ sook shep ka̱sham ba̱myyi.
A̱ nyyai a̱ bu sseng a̱maryim Yesu ka ba̱cicrak ba̱ a̱tak a, a̱ nwa ka̱nak a̱ kwot ba̱ssi ba a a̱tak nu na, a̱ tyyi a̱cat diccu nu na a̱n shok a̱tak a, a̱ ta̱gbok a̱ brak ba̱myyi ba a̱ krok a a̱tak Yesu na.
Ka̱ram ka a̱ntyok ka̱ryi nu na̱n dyi kyang a̱mi ni, a̱ hywa ka̱yat mpfwa, “A̱ntyok a̱ni da̱ nan yet a̱ntyok tyyei ba̱ryat Ka̱za, se a̱ bvwo ka̱sak ka a̱mbyring a̱ywu a̱ ku byram ni na̱n yet a̱mbyring a̱ka̱tukyya nu ni.”
Yesu a̱ yrek diwan ti a̱ hywa, “Siman! N ni na̱ tyyei kyang yring.”
Na̱ hywa, “To, Malam; ryat zi hok!”
Yesu a̱ hywa, “Ba̱nyet ba̱hwa a̱ yin si sook ta da a̱ntyok wwat kwap. A̱tuba a̱yring a̱ kwwak dinari ncyi tsson, a̱tuba a̱yring u nswak mpfon.
Ba bu yyat tan na ba, na̱ ba̱ wwon ni. A̱nyan ka̱yat ba̱nyet ba̱hwa iya a̱mi a hwa di a̱ ni ku gwai bat?”
Siman a̱ hywa, “N dyi anye a̱tuba nu ba ku wwon a̱kpok ta nu ni.”
Yesu a̱ hywa, “A hywa ka̱ryong.”
A̱ brak a̱ cyang a̱mbyring a̱ywu a̱ hywa di Siman, “Da̱ cyang a̱mbyring a̱ni! Nyyai ka̱ram ka n nin nwa a̱gbang nwan ni, a n dyi ba̱shekwot tssu a̱tak ba. Ma nu a̱ n tssu a̱tak di ba̱ssi nu a̱ bo na̱ shok da̱ a̱cat diccu nu.
A n byyek ansham ba, ma nyyai n nin nwa kyi na̱ pfut a̱tak nzuk a a̱n tyyei ka̱sak ka na̱ ni n cat i.
A n krok ba̱myyi diccu ba, ma nu a̱ n krok ka̱sham ba̱myyi a a̱tak nzuk a.
Nkpa n na̱ tyyei: a̱gba̱dang cat u na̱ tyyei ni a̱ tyyei ka̱sak ka Ka̱za ka ka̱n kaai a̱gba̱dang a̱ka̱tukyya nu nu a̱ wwon ni. Ma a̱yin nu ba kaai a̱cincong a̱ka̱tukyya a̱ wwon ni a̱ ma̱ ni gwai ba̱cincong.”
Wwon a̱ brak a̱ hywa da̱ a̱mbyring a̱ywu, “Ka̱za a̱ na̱ cii a̱ka̱tukyya nwan nu.”
Ba̱nyet ba a̱ swat ba̱ nu ni a̱ hywa di ba̱yaan, “A̱nyan a̱nu ni hat a̱ maai cii a̱ka̱tukyya?”
Yesu a̱ bo hywa da̱ a̱mbyring u, “Wrak rya nwan na na̱ san. Nat ka̱ryi bu rya nwan yring.”
Ba̱nyring ba a̱ yin cong bu Yesu ni
Ba bu bvwa ka̱baram, Yesu a̱ drok a̱ nwai na̱nkrang bu na̱mankrang a̱ tyyei Ka̱sham Ba̱ryat ka tazwa Dityok Ka̱za. Ba̱pfong ba ba̱ mba swak bu ba̱hwa a̱ cong ba̱ nu.
Ba̱nyring ba̱yaan ba a̱ ka̱n byyi a̱ka̱tuk tswa bu nhywu Yesu a̱ ba̱ trung i ni a̱ ma̱ yin ku tssup. Ba̱nyring ba a̱ yin cong ba̱ nu ni: Maryamu, ba bo ku yei Magadaliya, nu a̱mi Yesu na̱ yin tun a̱ka̱tuk tswa a̱tiyring a da̱ nu;
bu Yuwana, a̱mbyring Kuza (Kuza a̱ yin yet wakili Hirudut); bu Sussana nta̱mak bu ba̱nyring ba̱yaan ba̱gingang. Ba kok nkyang a ba byyi ni a̱n brang Yesu bu na̱won pfong nu na.
A̱ntyok nai yak
Ba̱nyet ba̱gingang a̱ hywei nyyai i na̱nkrang ba̱gingang a̱ cong di Yesu. Ba̱nyet ba̱gingang ba bu tung, Yesu a̱ ryat ba̱ mba a misali, a̱ hywa,
“A̱yanyet a̱ nat nai zwa yak. Na̱ si shyi i nai a, tswa zaan i kwei a̱zi ryen; ba̱nyet a̱ shai a̱ swrap, na̱non a̱ nyyai a̱ bu tang.
Zaan i kwei tazwa kukwak, i ta ma i kwi rot ba̱shekwot a̱ yin shyi ba.
Zaan i kwei ka̱yat a̱shyim, i ta i rai ba̱cicrak ba̱ a̱shyim a. A̱shyim a a̱ hwwok nwrum yak a.
Na̱ bu tyak a̱ hywa da̱ mba, “A̱yin nu a̱ byyi a̱pfo ni na̱ hok ansham.”
Kyang a misalai ji zi yet i
Na̱won pfong Yesu na a̱ ku zzim kyang a misali ji zi yet i.
Yesu a̱ hywa da̱ mba, “Nyin a̱mi ba ya wwon yi bvwo kyang a shyi i dityok Ka̱za ti ni, ma kpikpit a ba ni ba̱ tyyei a misalai. Ba ni cyang di ba ni ryi a̱ bvwong ba, a̱ hok di ba ni hok a̱ bvwong ba.”
Yesu a̱ ba̱ tyyei kyang a misali ji zi yet i
A̱ ba̱ tyyei a̱ hywa, “Kyang a misali ji zi yet ni ku na ni: Zwa yak ji nji yet ba̱ryat Ka̱za ba.
Tswa ji kwei a̱zi ryen ka ni nji yet ba̱nyet ba a̱ hok ba̱ryat Ka̱za ba ni ma a̱gwam a̱ka̱tuk ntswa a̱ nyyai a̱ bu tun ba̱ryat ba a ndya mba, ba ga wi wrak Ka̱za ndya mba na a̱ shya sucet.
Tswa ji kwei i kukwak a ni nji yet ba̱nyet ba a̱ hok ba̱ryat ba a̱ ba̱ san bu gwai ni, ma ba nwa ka̱yat ndya mba ka ba. Ba shim ba̱ryat ba, ma ka̱baram ba̱cincong ba brek riryim, ka̱ram ka ka̱bvung ka n ba̱ ba ni.
Tswa ji kwei a a̱shyim a ni nji yet ba̱nyet ba a̱ hok ba̱ryat ba, ma a̱huhwa bu cat zwa bu shya-hwat ka̱sa nani i ba̱ hweyak ndya na, ba rai a̱ si tun ba.
Tswa ji kwei a a̱tsatsak ka̱byen nu ni nji yet ba̱nyet ba a̱ hok ba̱ryat Ka̱za ba a̱ ba̱ san a̱ tyyi ka̱yat a̱tsatsak ndya mba ka, a̱ ya ka̱son bu ba̱ tssup se ba sin tyyi disum.”
Fitila ji ban tyyi rong ni
A̱ bo hywa da̱ mba, “A̱yin a̱n shyi a̱ na tyyi rong a fitila a̱ sook ryei a̱n kup ba, ko na̱ sak a̱ta̱hwa a̱ngbrak; seko na̱ za̱ sak tazwa tebur, ba̱nyet ba a̱ nwai ni a̱ ga shya ka̱bvwa sai.
Kozan kyang a shyi i nyat i ba ni wruk da̱ nkpa a̱ ba mi a̱za̱kpai, kyang a ba ma̱n cii a̱ tyyi ni ba ni kpo tyyang a̱ ba mi a̱ta̱sa.”
A̱ bo hywa da̱ mba, “Se yi ta̱rwam bu ka̱sak ka yin pfong ni. A̱yin nu a̱ byyi ni, ba bo nin ku brang i; a̱yin nu a̱ sang ni, ka̱bacincong ka na̱ ryi na̱ byyi ni ba bo ni ka̱ san a̱ ku wwon.”
Ba̱wumbeyang Yesu ba̱ a̱naa nu nu a̱ ba da̱ nu
A̱naa Yesu bu ba̱wumbeyang nu ba a̱ ba da̱ nu, ma a̱ bu shya diwat tat da̱ nu ba, rot ka̱tswa ba̱nyet ka a̱ yin da̱u.
A̱yanyet a̱ hywa di Yesu, “A̱naa nwan nu bu ba̱wumbeyang nwan ba a̱ ba da̱ nwan; ba yemi a̱ sseng a̱ta̱sa.”
Yesu a̱ hywa da̱ mba ba̱sa̱rei, “A̱naa nzuk u bu ba̱wumbeyang nzuk ba mba a̱ yet ba̱nyet ba a̱ pfong ba̱ryat Ka̱za ba a̱ bo ba̱ tssup ni.”
Yesu a̱ kam wun ku sseng
Ka̱tuk ka̱yaan Yesu a̱ nwa kpongo bu na̱won pfong nu na, a̱ hywa da̱ mba, “Zi yen byyek nat ka̱ma̱nyyi ya ni.” Ba brak a̱ rot.
Ba bu shyi i naat a, Yesu a̱ kpa nda. Wun i nwa hywap di cet ba̱t, kpongo nu na̱ jim, ba̱shekwot ba n nwai. Ba shyi ka̱nu dikwu.
Na̱won pfong ba a̱ ba di Yesu a̱ bu ku shyek a̱ hywa, “Malam, malam. Zi hwan.”
Yesu a̱ ta̱za a̱ kam wun na bu ba̱shekwot ba. Wun na i pfwi hywap a, ba̱shekwot ba a̱ pfwi jim a.
Yesu a̱ hywa di na̱won pfong a, “A̱nzan a̱n byyi yi wi ni n dyi ndya nyin na?”
Mba ba yya ka̱hat, ka̱wun a̱ bo ba̱ pyyem, ba hywa di ba̱yaan, “A̱nyan a̱nu ni, a̱ ma tssap wun bu ba̱shekwot ba ku pfong.”
Yesu a̱ creng a̱ntyok byyi a̱ka̱tuk tswa
Yesu bu na̱won pfong nu na a̱ nwa kpongo nu a̱ byei a̱ naat ka̱ma̱nyyi ka̱byen Garisawa ka. Ba yin swat a̱ ya sak ka̱ssi bu kei ti nyyai ka̱byen Galili ni.
Yesu na̱ kyrek a kpongo nu a̱ mon ba̱ a̱yanyet nyyai i ka̱nkrang na̱ shyi ba̱ a̱ka̱tuk tswa. A̱ ka̱n bvwa ka̱ram na̱ cong a̱n byyi ba̱tro ba. A̱ maai a̱ swat ka̱ryi ba, seko bu ka̱bvwa a̱byyi.
A̱ yin dyat a̱mi, rot Yesu a̱ yin tyyi a̱ka̱tuk tswa nu na̱ wruk i rwam nu na. Nkrang ba̱gingang a̱ka̱tuk tswa nu na̱ ku breng, ko ba yin ku rop mbvak ba̱ a̱tak di na̱sa̱rka̱ a̱ ku tyyi a̱ jaru ni, ki ba ku rop di na̱sa̱rka̱ na, ki a̱ka̱tuk tswa nu a̱ ku yrek, na̱ na̱ tsseng a̱ seyak a̱ kpa ka̱yit.
Yesu a̱ ku zzim a̱ hywa “Ba na̱ yei a̱nyan?”
Na̱ hywa, “Ba n yei ‘Ka̱tswa’ ”, rot a̱ka̱tuk tswa shii ka̱tswa ka̱yat rwam nu ka.
A̱ka̱tuk tswa nu a̱ naai Yesu na̱ ryok ba̱ nyying a̱ nat i a̱yabyen ba.
Ka̱srong ba̱la̱de a̱ yin shyi i ba̱ya ka̱ yemi beyang ntsok. A̱ka̱tuk tswa nu a̱ naai Yesu na̱ ba̱ wwon ba nat a̱ si nwa ba̱la̱de ba. Na̱ ba̱ shim mi.
Ba wruk da̱ a̱tuba a̱ywu a̱ si nwa ba̱la̱de ba, sa̱rei mba ba gbit a̱ si kwei i dudung ba̱shekwot a̱ kwi.
Ba̱nyet a̱tsaai ba a̱ bu ryi a̱mi a̱ tyong a̱ si tyyei i ka̱nkrang ka bu na̱bvwa a̱keyak.
Ba̱nyet ba a̱ gbit a̱ ba ryi kyang a yya ni. A̱ bu shya Yesu ba̱ a̱tuba nu a̱ yi yen byyi a̱ka̱tuk tswa nu ni na̱ swat a a̱tak Yesu na bu ba̱tro, rya na ku brek. Ba hok ka̱wun ba̱sa̱rei.
Ba̱nyet ba a̱ bu ryi ni a̱ ma̱n tyyei ba̱yanyet ka̱sak ka Yesu na̱n creng a̱tuba a̱ywu ni.
Sa̱rei ba̱nyet Garisawa ba a̱ tun Yesu na̱ drok, rot ba yin pfong ka̱wun ba̱gingang. Yesu a̱ drok a̱ si nwa kpongo nu a̱ ni nat.
A̱tuba nu ba tun a̱ka̱tuk tswa nu i rwam nu na ni a̱ naai Yesu a̱ hywa, “N cat ba ba̱ nwan.”
Ma Yesu a̱ rak a̱ hywa,
“Kaai, nat ka̱ryi si tyyei ba̱nyet ba kyang a Ka̱za ka na̱ yya mi ni.”
Na̱ ma̱n tat a̱ si nwai a̱ tyak ka̱nkrang ka a̱ ba̱ tyyei kyang a Yesu na̱ ku yya mi ni.
Yesu a̱ creng ka̱won ka̱neyang Yayirut
Ka̱ram ka Yesu na̱n brek a̱ nat ka̱ma̱nyyi ka̱yring ka ni, ka̱tswa ba̱nyet ka a̱ si ku gwai ba̱t rot ba yin shyi i ku tot.
A̱yanyet a̱ nyyai a̱ ba. Ba yin ku yei Yayirut. A̱ yin breng bat a̱duwa. Na̱ nyyai a̱ bu kpa a̱ta̱ssi Yesu a̱ ku naai na̱ nat ba̱ nu a gbang nu ka,
rot a̱ yin byyi ka̱won ka̱neyang bu ka̱yring, hywu i ka̱ pyyem ka shyi i hwrang a̱ ni kwu. Ka yin yet a̱rya swak ba̱ hwa.
Yesu a̱ drok ka̱cyet ka ba̱nyet ba ku hwam ba̱ a̱zi gba̱gbang.
A̱mbyring a̱yaan a̱ ma̱ yin shyi ka̱yat ba̱nyet ka a̱ yya hywu bvei mbvak; a̱rya swak ba̱ hwa na̱ sswa ka̱bvung. A̱ ka̱n hywat sa̱rei kyang a na̱ byyi ni i cong di ba̱bvok, ma a̱yin a̱ maai ku creng ba.
Na̱ hwam ka̱yat ba̱nyet ka riryim Yesu a̱ bu byram gak a̱tro Yesu na ba̱sok ba a̱ sseng.
Yesu a̱ zzim a̱ hywa, “A̱nyan a̱ n da?”
Koyan a̱ ton. Bitut a̱ hywa, “Malam, a ryi ba̱nyet ba ba na̱ hwam ba a?”
Yesu a̱ hywa, “A̱yin a̱ n byram dei, rot n hok cet ku wruk da̱ nzuk.”
A̱mbyring a̱ywu na̱ bu ryi ba hok kyang a na̱ yya ni a̱ bvwong, na̱ shot a̱ bu kpa a̱ta̱ssi Yesu a̱ trim. A̱ tyyei kyang a n byyi na̱n byram Yesu ni, a̱ bo tyyei ka̱sak ka na̱n creng bu i ka̱baram iya ni.
Yesu a̱ hywa da̱ nu, “Ka̱won nzuk, wrak ka̱ryong nwan ka na̱ creng. Nat ka̱ryi bu rya nwan yring.”
Yesu na̱ ri shyi i ba̱ryat ba, a̱yanyet a̱ nyyai a̱gbang Yayirut ka a̱ bu hywa da̱ nu, “Ka̱won nwan ka a̱ kwu, se a ryok Malam shinshwon.”
Yesu a̱ hok a̱ hywa da̱ nu, “Ryok hok ka̱wun ba, n tyyi bu rya, ka̱won nwan ka a̱ ni creng.”
Sa̱rei ba̱nyet ba ba shyi i ka̱nak a̱ tsot na̱hok mba na. Yesu a̱ hywa da̱ mba, “Yi ryok kun ba, ka kwu ba, ka shyi nda a̱mi.”
Ba ku mai dimrang ryihywat, rot ba bvwo ka̱won ka a̱ kwu.
Na̱ pyyem bvak nka na a̱ ka̱ yei a̱ hywa, “Ka̱neyang, ta̱za!”
Bu i ka̱baram sso nka ji i brek, ka ta̱za a̱ swrang. Na̱ tyyi ba ka̱ ryi kyangya.
Ba̱nyet ka̱won ba a̱ ma pyyem bu na̱nu. Ma Yesu a̱ ba̱ gbang ba ryok tyyei a̱yin ba.
Yesu a̱ tom ba̱pfong nu ba swak bu ba̱hwa
Yesu a̱ yei ba̱pfong nu ba swak bu ba̱hwa, a̱ ba̱ ryi cet, a̱ ba̱ tun ba si trung a̱ka̱tuk tswa a̱ creng ba̱nyet nhywu.
A̱ ba̱ tom ba si yya wa'azi Ka̱sham Ba̱ryat Dityok Ka̱za ti, a̱ bo creng ba̱nyet nhywu.
A̱ hywa da̱ mba, “Ki yi naat yi ryok sook kyang ba. Yi ryok sook shan ka̱cyet ba, da̱ nyin ba ni breng ka̱badoma ba, da̱ nyin ba ni breng kyangya ba, da̱ nyin ba ni breng krum ba, bam ba̱ a̱ntyok sook a̱tro a̱mba̱hwa.
Ka̱bvwa ka ba sin ya san ni yi swat bu i ka̱ryi iya, se yi bu wwon ka̱nkrang ka.
Ka̱bvwa ka ba ma̱ sin ya rak ni, yi wwon ka̱nkrang ka i zrup dibvuk a̱nyyan a̱byen nyin ti ba̱ krok i ti ba̱ yet shaida.”
Ba̱pfong ba a̱ ma̱n drok a̱ nwai na̱mankrang a a̱ yya wa'azi Ka̱sham Ba̱ryat u, a̱ bo creng ba̱nyet nhywu koke.
Hirudut a̱ tyyi ba̱tai
Hirudut na̱ yet a̱gwam Galili, a̱ hok nkhang sa̱rei nkyang a ba yya ni, na̱ tyyi ba̱tai. Rot ba̱yanyet a̱ yin hywa, “Yohana A̱yya Baptisma a̱mi, a̱ bo ta̱za nyyai a̱yabyen.”
Ba̱yanyet a̱ hywa di Iliya a̱mi a̱ brek. Ba̱yanyet a̱ hywa da̱ a̱yanyet a̱mi ka̱yat ba̱nyet ba a̱ yin tyyei ba̱ryat Ka̱za ni a̱ ta̱za.
Hirudut a̱ hywa, “N ka̱n tyyi ba tun diccu Yohana ti, to, a̱nyan n pfong ba riryat a ni?” Na̱n tyyi ka̱ssi a̱ shya Yesu a̱ ryi.
Yesu a̱ tssung ba̱ntyok ncyi nswak npfon
Ba̱pfong ba a̱ brek a̱ bu tyyei Yesu sa̱rei kyang a ba si yya ni. Na̱ ba̱ sook a̱za̱gbang a̱yring a̱ drok ba̱ mba a̱ nat ka̱nkrang ka̱yaan ban yei Baitsaida.
Ka̱tswa ba̱nyet ka ba bu hok ka̱rek ka na̱n shyi ni, ba ku tssup a̱ nat ka̱ yemi. Na̱ si ba̱ gwai. A̱ ba̱ yya wa'azi Ka̱sham Ba̱ryat Dityok Ka̱za ti, a̱ creng ba̱nyet ba a̱ cat creng ni.
Nom a ku bu kwei, ba̱pfong ba swak bu ba̱hwa a̱ ba di Yesu a̱ bu hywa, “Tun ba̱nyet bani ba nwa na̱mankrang a bu na̱sa ba̱keyak a̱ ga shya kyangya bu na̱bvwa kwai, rot ka̱yit a̱ nkaa ni.”
Yesu a̱ hywa da̱ mba, “Nyin a̱mi ni ba̱ ryi kyang a ba ni ya ni.”
Ba hywa da̱ nu, “Sa̱rei kyang a zi byyi ni nkpa yet burodi pfon bu hwon ba̱ nji swa. A cat zi nat si kwei kyangya bu wrak ka̱tswa ba̱nyet kani e?”
(Ba̱ntyok ba a̱ yin tat cyi kop tsson).
Yesu a̱ hywa di na̱won pfong nu na, “Yi tyyi ba̱nyet bani a̱ sswak i ba̱tswa nswak mpfo-pfon.”
Na̱won pfong a a̱ tyyi sa̱rei mba ba swrang.
Yesu a̱ sook burodi na ba̱ nkpa pfon nta̱mak bu hwon swa ji, a̱ cyang tazwa a̱ gwai Ka̱za mi. Wwon a̱ tra burodi na bu hwon ji a̱ wrak na̱won pfong nu na ba ka ba̱nyet ba.
Sa̱rei mba ba ya a̱ swei, na̱won pfong a a̱ sook na̱nshang swak bu na̱hwa a̱n tung kpikpit a a̱ tyei a̱n hywaai.
Bitut a̱ tyyei kyang a Yesu na̱ yet i
Ba hywa, “Ba̱yanyet a̱ hywa da̱ nwan i yet Yohana A̱yya Baptisma, ba̱yanyet a̱ na̱ yei Iliya, ba̱yanyet a̱ hywa da̱ a̱ntyok tyyei ba̱ryat Ka̱za nnyyai a̱yaan a̱mi a̱ ta̱za.”
Yesu a̱ ba̱ zzim, “To, nyin hwa, yi n yei a̱nyan?”
Bitut a̱ hywa, “Nwan a̱mi yet Kristi, a̱tuba nu Ka̱za ka tom ni.”
Yesu a̱ tyyei ka̱sak ka na̱ nin sswa ka̱bvung ni
Wwon Yesu a̱ ba̱ gbang ba ryok tyyei a̱yin ba.
A̱ bo hywa da̱ mba, “Ka̱won A̱neywu a̱ ni sswa ka̱bvung ba̱t, ba̱nekwo bu ba̱cecet ba̱gado Ka̱za bu ba̱malam Truwang a̱ ku rak. Ba ni ku hywat, ma ka̱yat nom a̱mba̱tat na̱ bo ta̱za.”
A̱ bo hywa da̱ mba sa̱rei, “A̱yin nu a̱ cat ba ba̱ nzuk ni na̱ jing diccu nu a̱ cot ka̱teyang nu kozan ka̱tuk a̱ n tssup.
Rot a̱yin nu a̱ kwan zwang san diccu nu ni a̱ ni hwan, ma a̱yin nu a̱ jing sso nu a̱zi hywak nzuk ni nu a̱mi a̱ ni kaat.
A̱nzan kyang a̱yin na̱ ni shya ki a̱ shya ka̱sa ka sa̱rei, ma a̱ wai sucet nu na?
A̱yin nu a̱ pfong nsum ya yei a̱nzuuk ni, a̱ bo a̱ pfong nsum san ba̱ryat nzuk ba ni, nzuk meyang Ka̱won A̱neywu a̱ ma̱n ni hok nsum ku yei a̱nzuuk ka̱ram ka n nin nwa i dityok ti ti yet tinzuuk bu A̱tyyi nzuk bu ba̱pfong Ka̱za nu ba ni.
Yi ryok n ya tyyei ka̱ryong: ba̱nyet a̱n shyi kyi a̱ ni kwi ba, se ba ryi Dityok Ka̱za ti.”
Yesu a̱ brak ryi nu na
Yesu na̱ ka̱n dyat a̱mi, wwon ba yya da̱ni di nom a̱ninai ni, Yesu a̱ nat bu Bitut bu Yohana bu Yakubu, ba wrak a̱ nat yya a̱duwa a̱za̱n tsok.
Yesu na̱ bu shyi i yya a̱duwa nu, a̱ssi nu na a̱ brak, ba̱tro nu ba a̱ sai a̱ ya a̱ssi ba̱kinkyai.
Bu i ka̱baram ba ryi ba̱yanyet ba̱ mba ba̱hwa ka̱yat ndwam da̱ra̱ja, Musa bu Iliya, ba ryat ba̱ nu. Ba yin shyi i ryat ba̱ nu ka̱sak ka na̱n naat Urushalima a̱ si kwu a̱ ga tyak kyang a Ka̱za ka yin dyat a̱ sak ni.
Ka̱ram iya Bitut bu ba̱nyet ka̱cyet nu ba ba shyi nda. Ba bu shyek a̱ ryi da̱ra̱ja Yesu na bu ba̱nyet ba̱hwa iya ba sseng ba̱ nu.
Ba̱nyet iya ba bu bvwot a̱ wwon Yesu, Bitut a̱ hywa, “Malam, zi hok ansham shyi na kyi. Se zi yya mbvut ba̱na ntat: nwan yring, Musa yring, Iliya yring.” (Ma a̱ yin bvwo kyang a na̱ ryat i ba).
Nyyai na̱ ri shyi i ba̱ryat ba, a̱ninyyan a̱ nyyai a̱ bu ba̱ kup, ba̱pfong ba a̱ hok ka̱wun ka̱ram ka a̱ninyyan na na yin ba̱ kup i.
Ba hok diwan nyyai a ninyyan na ti hywa da̱ mba, “Ka̱won nzuk ka n ka̱n tssa ni kankaa ni. Yi ka̱ pfong.”
Diwan ti ti bu tyak ba̱ryat ba, ba ryi Yesu ba̱diyin. Ba̱pfong ba a̱ swat ba̱nyong, ba tyyei a̱yin ka̱ram iya kyang a ba ryi ni ba.
Yesu a̱ creng ka̱bawon ka a̱ byyi a̱ka̱tuk tswa ni
Ka̱ntson a̱ wo tat ba kyrek nyyai tazwa ntsok ka, a̱ si mon bu ba̱nyet ba̱gingang.
A̱yanyet ka̱yat ka̱tswa ka a̱ yrek diwan nu ti a̱ hywa, “Malam, ki a shim a n cyang i cyang ka̱won kani, ba̱ nu a̱ yet ka̱won nzuk ka.
A̱ka̱tuk tswa a̱ na mak-mak a̱ ku tswang na̱ tyei nkun, a̱ na ku ta̱kpei, rwam a i nwa trim, na̱ nwa tuu shefwi ka̱nu. Se na̱ ku breng a̱ ku bvei se rwan bu rwan, a̱ sin ku kaai a̱ wwon.
N naai na̱won pfong nwan na ba ku nyying da̱ nu, na̱ ba̱ kaat.”
Yesu a̱ hywa da̱ mba, “A̱nzan taka̱i ba̱nyet sang ntyyi rya bu ba̱nyet a̱ka̱tuk a̱huhwa yi yet? A̱nzan ka̱ram n nin swat n shyi bu ba̱ nyin? A̱nzan ka̱ram n nin yya hakuri ba̱ nyin?” Wwon a̱ hywa da̱ a̱tyyi nu, “Ba bu ka̱won ka kyi.”
Ka̱won ka ka bu drok a̱ bai di Yesu, a̱ka̱tuk tswa nu a̱ ku sook a̱ mak ka̱byen na̱ trim. Yesu a̱ kam a̱ka̱tuk tswa nu a̱ creng ka̱won ka a̱ ka̱ brek a̱ wrak a̱tyyi nu.
Ba̱nyet ba a̱ ma pyyem bu na̱nu rot ba ryi cet Ka̱za.
Ba̱nyet ba ba shyi i yya ka̱hat nkyang ji na̱ yya ni, na̱ hywa di na̱won pfong nu na,
“Yi san ba̱ryat bani n ka̱n ya tyyei ni sak ansham. Ba ni pyyem Ka̱won A̱neywu a̱ tyyi an bvak ba̱nyet cet.”
Ma ba bvwo kyang a na̱ ryat i ba; ku yin ba̱ shyi i ka̱nrang, ma ba pfong ka̱wun ku zzim ka.
A̱nyan a̱ yet a̱kpok u?
Na̱won pfong Yesu na a̱ nwa a̱cecet a̱za̱ a̱yin nu a̱ ni yet a̱kpok ka̱yat mba ni.
Yesu a̱ bvwo kyang a ba hwa ni a̱ kwwat ka̱bawon a̱ sseng i a̱ta̱ssi nu ka,
a̱ hywa da̱ mba, “A̱yin nu a̱ gwai ka̱bawon di ka̱nkani ni nzuk a̱mi na̱ gwai. A̱yin nu a̱ n gwai ni a̱ gwai a̱tuba nu a̱ n tom ni. Rot a̱tuba nu yi ryi da̱ nu a̱ yet ka̱baan ka sa̱rei ka̱yat nyin ni, nu a̱mi a̱ yet a̱kpok u sa̱rei.”
A̱yin nu a̱ yya dira̱ndwan ba̱ nyin ni ba a̱ shyi ba̱ nyin
Yohana a̱ yrek diwan a̱ hywa, “Malam, zi ryi a̱yanyet na̱ nyying a̱ka̱tuk tswa i diyrek nwan, zi ku tyyei na̱ ryok rot a̱ shyi ba̱ njit ba.”
Yesu a̱ hywa da̱ nu bu kpikpit na̱won pfong a, “Yi ryok n ku bvwo ba, rot a̱yin nu a̱ yya dira̱ndwan ba̱ nyin ni ba a̱ shyi ba̱ nyin.”
Ba rak Yesu i ka̱bankrang ka̱yaan i ka̱byen Samariya
Nnom a na bu bvat ba̱cincong bu ka̱ram ka ba nin nat bu Yesu Tazwa ni, na̱ rop a̱ pyyem ryen a̱ naat Urushalima.
Na̱ tun na̱won pfong ba kwwat ka̱son nu a̱ nat ka̱bankrang ka̱yaan i ka̱byen Samariya ba si ku jyi ka̱bvwa nwa.
Ma ba̱nyet ka̱bankrang ba a̱ si rak ku san na, rot ba yin bvwo ba̱zizrak a̱ naat Urushalima.
Na̱won pfong na̱hwa nu, Yohana bu Yakubu, ba bu ryi a̱mi ni a̱ hywa di Yesu, “Malam, a cat zi yei rong nyyai Tazwa ku bu ba̱ hwwi o?”
Yesu a̱ brak a̱ ba̱ kam,
ba seyak a̱ nat ka̱bankrang ka̱yaan.
Ba̱nyet ba a̱ maai tssup Yesu ni
Ba shyi i ka̱cyet ka, a̱yanyet a̱ hywa di Yesu, “N ni na̱ tssup koke a nat.”
Yesu a̱ hywa da̱ nu, “Na̱kyeng a̱ byyi a̱bvong, na̱non a̱ byyi na̱sa, ma nzuk Ka̱won A̱neywu n byyi ka̱rek myyi diccu ba.”
A̱ hywa da̱ a̱yanyet, “N tssup.” A̱tuba a̱ywu a̱ hywa, “Malam, yen dyok n ye nat n si nyat a̱tyyi nzuk n brek.”
Yesu a̱ hywa, “Ryok ba̱nyet ba a̱ ryi di nkom ni a̱ nyyak nkom mba na. Nwan a nat si yya wa'azi Dityok Ka̱za.”
A̱yanyet a̱ bo hywa da̱ nu, “Malam, n ni na̱ tssup, ma yen dyok n nat si byyek ba̱nyet ka̱ryi nzuk ba sak.”
Yesu a̱ hywa, “A̱yin nu a̱ nwa keyak a̱ bvan a̱ cyang riryim ni a̱ byyi kpungtun i Dityok Ka̱za ti ba.”
A̱tsatsak a̱ntyok a̱tsaai
Yesu a̱ bo hywa, “Ka̱ryong a̱mi n ya tyyei, a̱yin nu da̱ nwa ka̱nu a̱briga bvon-tsaap ka ni ba ma a̱ wrak i taga a̱ yet a̱tang ba̱ a̱ntyok a̱tsaai.
A̱yin nu a̱ nwa ka̱nu nwai ka ni, nu a̱ yet a̱yin nu a̱ tsaai bvon-tsaap ji ni.
Ka̱ hyok, a̱ntyok cam ka̱bvwa nu a̱ ni ku yrang i, bvon-tsaap nu ji bu pfong diwan nu ti ka̱sak ka na̱n za̱ yei ba̱ a̱yiyrek nji na ni, na̱ za̱ tun a̱ wruk i.
Ba ni tssup a̱yanyet ba, seko ba wa ku tyong, rot ba bvwo diwan nu ti ba.”
Yesu a̱ ba̱ tyyei gan ji ni, ma ba hok a̱ bvwong ba.
Yesu a̱mi a̱ yet a̱tsatsak a̱ntyok a̱tsaai u
Rot a̱mi Yesu a̱ bo hywa da̱ mba, “Ka̱ryong a̱mi n ya tyyei, nzuk a̱mi n yet ka̱nu bat nwai bvon-tsaap ka.
Ba̱nyet ba a̱ yet ka̱son a̱ ba a̱ n wwon ni a̱ yet ba̱tang bu ba̱nyet a̱tsaai, ma bvon-tsaap ji ba̱ pfong ba.
Nzuk n yet ka̱nu nwai ka. A̱yin nu a̱ hyok da̱ nzuk a̱ nwa ni a̱ ni shya sucet, a̱ ni nwa a̱ wruk, a̱ shya ka̱rek a̱tsaai.
Kyang yaan cong da̱ a̱tang ba seko na̱ bu yyi a̱ hywat, ko na̱ byyan. Nzuk n ba ba ga shya sucet a̱ kpo shya ba̱gingang.
“Nzuk n yet a̱tsatsak a̱ntyok a̱tsaai u. A̱tsatsak a̱ntyok a̱tsaai u a̱ na wrak sucet nu na sabo bu bvon-tsaap ji.
Ma a̱tuba nu ba ku sook a̱tsaai u ni nu a byyi bvon-tsaap ji ba, ki a̱ ryi ka̱bvwu a̱yit ka bai a̱ na tyong a̱ wwon bvon-tsaap ji, ka̱bvwu a̱yit ka a̱ nyyai a̱ bu bvei bvon-tsaap ji a̱ za̱ wop.
A̱ na tyong rot nu a̱ byyi bvon-tsaap ji ba. A̱ wa ma̱n tsaai a̱n cat zang, ba bvon-tsaap ji a̱mi na̱ kula ba̱ nji ba.
Nzuk n yet a̱tsatsak a̱ntyok a̱tsaai u.
Da̱ni da̱ A̱tyyi nu na̱ ni n bvwo ni a̱mi n ma̱ ku bvwo, a̱mi meyang n ni n bvwo bvon-tsaap nzuk ji zi ma̱ n bvwo. Kuma n dam kwu zihywak nji ba.
Bvon-tsaap zaan n shyi ma ka̱n nwa i ka̱srong nzuk ka ba, dolet a̱mi n ba̱ ra n tyyi. Ba ni hok diwan nzuk ti, a̱ yet ka̱srong ka̱yring a̱ byyi a̱ntyok a̱tsaai a̱yring.
“A̱tyyi nu a̱ n cat rot n dam wrak sucet nzuk a ba n ga bo kpo san brak.
A̱yin a̱mi a̱ n ssang sucet a ba. Nzuk a̱mi n kpo wwat di shim nzuk. N maai kpo wrak a n bo maai kpo san brek i. Nkpa a̱mi A̱tyyi nu na̱ n tyyi yya na.”
A̱cecet a̱ bo ta̱za ka̱yat ba̱nyet Yahuda ka tazwa ba̱ryat ka ni.
Ba̱yanyet a̱ hywa, “A̱ byyi a̱ka̱tuk tswa, a̱ tyong jyik. A̱nzan a̱n byyi yin ku pfong?”
Ma ba̱yanyet a̱ hywa, “A̱yin nu a̱ shyi bu a̱ka̱tuk tswa ni a̱n dyat ni ba. A̱ka̱tuk tswa a̱ ni yya ni a̱n yrang a̱ssi ba̱nyet a̱tutwan?”
Ba̱nyet Yahuda na rak Yesu
Ka̱ram A̱swa Yrang Bat Ka̱za ka a̱ krang a̱ ba, ba̱nyet a̱ bo tung Urushalima, i dikwei yemi.
Yesu a̱ bu shyi i cong ka̱rek ka ban yei Ka̱kposeyang Solomon ni ka̱yat bat Ka̱za ka.
Ba̱nyet Yahuda i tung si ku krang tyyi a̱katyyi i hywa da̱ nu, “A ni swat za wwon-wwon ka̱yat a̱huhwa a? Za tyyei a̱zizrak ka̱ryong, ka̱ nwan yet Kristi nu.”
Yesu a̱ hywa, “N wa ka̱n ya tyyei, ma yi ni shim ba. Nkyang a A̱tyyi nu na̱ tyyi n yya ni yet a̱gba̱dang shaida tazwa nzuk.
Ma nyin yi shim ba, rot yi shyi i ka̱srong nzuk ka ba.
Bvon-tsaap ji shyi i ka̱srong nzuk ka ni pfong diwan nzuk ti, n ma̱n ba̱ bvwo, ba n tssup.
N ba̱ jyet sucet wityak, di ba bo byyi kwi ba; da̱ a̱yin da̱ ni ba̱ ngap an bvak nzuk ba.
A̱tyyi nzuk u a̱ n dyi da̱ mba ni a̱ ra̱u koyan di cet, da̱ a̱yin na̱n shyi a̱ ni ba̱ ngap an bvak nu ba.
Nzuk ba̱ A̱tyyi nzuk u zi yet ba̱ a̱yring.”
Yesu a̱ hywa da̱ mba, “N ka̱n yya a̱tsatsak nkyang ba̱gingang nying na A̱tyyi nu na̱ n tyyi yya na a a̱ssi nyin ni. A̱nzan nu ka̱yat nna yin cat n mang a?”
Ba̱nyet Yahuda i hywa, “Zi na̱ mang rot a̱tsatsak nkyang u a yya ni ba, ma rot ryihywat a a yya Ka̱za mi ni. A̱neywu da̱ nwan ni a cat ya brak n yya Ka̱za!”
Yesu a̱ hywa, “Ka̱yat Truwang nyin ka ba jem a̱ hywa, ‘Ka̱za a̱ hywa: Yi yet na̱za.’
Zi bvwo ba̱ryat Ka̱za a̱ yet ka̱ryong hat a̱ba̱da; Ka̱za a̱ bo yei ba̱nyet ba ka yin ba̱ tom di ba̱ryat ba ni na̱za.
Wwon nzuk u Ka̱za ka wa n tssa a̱ tom ka̱yat ka̱sa ka ni, yi wu hywa di n yya Ka̱za ryihywat ho n hywa di n yet Ka̱won Ka̱za.
Ki n yya pfong a A̱tyyi nzuk u na̱ yya ni ba, yi ryok n shim ba.
Ma ki n ma̱n yya nkyang a A̱tyyi nzuk u na̱ yya ni, ko yi n shim ba, dolet yi shim nkyang a n yya ni, yi gi bvwo sa̱rei ka̱sak ka A̱tyyi na̱n shyi ba nzuk n ma̱n shyi ba̱ nu ni.”
Ba bo cat ku pyyem, na̱ ba̱ shot.
Yesu a̱ drok a̱ bo si byyek ncen Urdun na, ka̱rek ka Yohana na̱ yi yen yya baptisma nu ni, a̱ si yen swat ka̱ yemi.
Ba̱nyet ba̱gingang a̱ cong da̱ nu, a̱ hywa, “Yohana a̱ yin yya a̱cecet nkyang ba, ma sa̱rei nkyang a na̱ yin dyat tazwa a̱yin kani ni na yet ka̱ryong.”
Ba̱nyet ba̱gingang ka̱ yemi a̱ ku ryi ndya mba na.
Dikwu Lazarut
A̱yanyet a̱ yin shyi Baitanya a̱ yya hywu, ba ku yei Lazarut. Ka̱bankrang ka ba̱nyet Maryamu ba̱ a̱wumba nu Martsa ba yin shyi ni.
(Maryamu a̱ni a̱mi a̱ yin ba bu ba̱myyi ba a̱ bu krok Yesu mi a a̱tak nu na, a̱ tyyi a̱cat diccu nu na a̱n dyang. Lazarut nu a̱ yin yya hywu na ni a̱ yin yet a̱wumba nu).
Ba̱nap ba a̱ tom pfong di Yesu a̱ hywa, “A̱ntyok ka̱ryi! A̱rywai nwan nu an byyi rya ni a̱ shyi an hywu.”
Ka̱ram ka Yesu na̱n hok ni a̱ hywa, “Hywu na ni yet nying dikwu ba, seko ban tyyei shii Ka̱za; nkpa bu ni yet hywak a Ka̱won Ka̱za ka nin shya shii ni.”
Yesu a̱ yin gwai Martsa bu a̱wumba nu bu Lazarut.
Ma ka̱ram ka na̱n hok nkhang hywu Lazarut na a̱ bo yen swat ka̱ yemi a̱ bvwa a̱ngbrak a̱hwa.
A̱ si hywa di ba̱pfong nu ba, “Yi ba zi brek nat Yahudiya.”
Na̱won pfong nu na a̱ hywa, “Ka̱t, Malam, ka̱baram a̱ ka̱n ri-ra ba ba̱nyet Yahuda na ban cat na̱ mang di kpang ji, nwan ba bu cat brek nat ka̱ yemi e?”
Yesu a̱ hywa, “Ka̱ta̱nom a̱ byyi awa swak bu hwa ka̱ni? Ka̱ a̱yin a̱ cong ka̱ram iya, a̱ na ya zzu tak ba, rot a̱ cyang ka̱bvwa sai ka̱sa kani.
Ma ka̱ cong a̱ta̱tuk a̱ ni ya zzu tak, rot ka̱bvwa ka a̱ ku ryi ba̱ gbyik.”
Yesu na̱ bu hywa a̱mi a̱ si bo hywa, “A̱rywai njit Lazarut a̱ shyi nda, ma n naat n si ku shyek.”
Na̱won pfong nu na a̱ hywa, “A̱ntyok ka̱ryi!, ka̱ a̱ shyi nda, a̱ ni creng.”
Yesu a̱ yin cat ba̱ tyyei Lazarut a̱ kwu, ma na̱won pfong a a̱ hwa da̱ shyi a nda ka̱ryong a.
Yesu a̱ si ba̱ tyyei ba̱zizrak a̱ hywa, “Lazarut a̱ kwu;
ma n gwai n ni srang ka̱rek ka a̱zi hywak nyin, yi gi wrak ndya nyin na. Ma zi cong nat da̱ nu.”
Toma nu ban yei Ka̱hywaai ka ni a̱ hywa di kpikpit na̱won pfong a, “Yi ta̱za zi nat bu Malam i gi si kwi ba̱ nu.”
Ka̱ram ka Yesu na̱ si nwa ka̱ yemi ni a̱ shya Lazarut na̱ ka̱n yya nom naai ka̱yat ryak ka.
Nyyai Baitanya nat Urushalima a̱ tat a̱mel a̱hwa ba;
ba̱nyet Yahuda na i gbit ba̱gingang ba byyek Maryamu bu Martsa dikwu a̱wumba mba ti.
Martsa a̱ hok di Yesu a̱ yemi a̱ bai, a̱ drok a̱ nat myim ba̱ nu. Maryamu a̱ swrang ka̱ryi.
Martsa a̱ si hywa di Yesu, “A̱ntyok ka̱ryi, a da nshyi kyi, se a̱wumba nzuk u na̱ kwu ba.
Ma n bvwo ko ba̱nyying ma kyang a a naai Ka̱za ni ka ni na̱ ryi da̱ nkpa.”
Yesu a̱ hywa, “A̱wumba nwan nu a̱ ni ta̱za.”
Martsa a̱ hywa, “N bvwo a̱ ni ta̱za ka̱tuk a̱ngbom nom ka.”
Yesu a̱ hywa da̱ nu, “Nzuk n yet cet ta̱za ba̱nyet ba a̱ ka̱n kwi ni n bo ba̱ jyet sucet. A̱yin nu a̱ n san a̱ tyyi i rya nu ni, ko a̱ kwu a̱ shyi bu sucet.
Ka̱ a̱yin nu a̱ ma̱ ri swat a̱cet a̱ n san a̱ tyyi i rya nu na, a̱ bo byyi dikwu ba. A shim o?”
Na̱ hywa, “Ee, A̱ntyok Ka̱ryi, n bvwo a̱mi; n bvwo nwan yet Ka̱won Ka̱za bu Kristi nu, a̱tuba nu a̱ ni ba i ka̱sa ka ni.”
Yesu a̱ kun
Martsa a̱ si brek a̱ si yei a̱wumba nu nu Maryamu a̱zi gak a̱ hywa da̱ nu, “Malam a̱ ba, a̱ shyi na̱ zzim.”
Maryamu na̱ bu hok a̱mi a̱ ta̱za ba ahwa a̱ wruk a̱ nat myim bu Yesu.
(Ka̱ram iya Yesu na̱ ka̱n nwa ka̱yat ka̱nkrang ka ba, na̱ ri shyi ka̱rek ka Martsa na̱ sin myim ba̱ nu ni).
Ka̱ram ka ba̱nyet Yahuda na shyi ka̱ yemi ni nat ba̱ byyek a ni ban dyi Maryamu na̱ ta̱za ba ahwa a̱ wruk, ban ye a̱ naat ka̱rek dibyyi ka a̱ si kun. Ba ta̱za a̱ ku tssup.
Ka̱ram ka Maryamu na̱ sin shya Yesu ni a̱ ta̱gbok a a̱tak nu na a̱ hywa, “A̱ntyok ka̱ryi, a da n shyi se a̱wumba nzuk u a̱ kwu ba.”
Yesu a̱ ryi na̱ kun, sa̱rei ba̱nyet Yahuda na yin shyi ba̱ nu ni ba ma̱ kun, rya nu na ta̱kyem na̱ hok dizot mba.
Na̱ hywa da̱ mba, “Yi ku nyat ke?”
Ba hywa, “Ba i ryi, A̱ntyok Ka̱ryi.”
Yesu a̱ kun.
Ba̱nyet Yahuda na i hywa, “Yi cyang taka̱i cat a̱yin ani!”
Ma ba̱yanyet a̱ hywa, “Anye nu a̱ yrang a̱ssi a̱ntyok a̱tutwan naa? A̱nzan a̱n byyi na̱ wi nbvwo Lazarut dikwu ti?”
Yesu a̱ yrek Lazarut i ryak
Rya Yesu na i bu ta̱kyem, na̱ drok a̱ nat ba̱ mba i dibyyi ti. Dibyyi ti yin yet ka̱ta̱hwa nkpang ba ta̱ kup di kpang zaan.
Yesu a̱ hywa “Yi kruk kpang ji.”
Martsa a̱wumba a̱yin nu a̱ kwu ni a̱ hywa, “A̱ntyok ka̱ryi, a̱ ni tyyi a̱ka̱tuk swam, rot nom naai nnani nyyai ban ku nyat.”
Yesu a̱ hywa, “N ka̱ na̱ tyyei ka an tyyi rya a ni ryi shii Ka̱za na, ka̱ni?”
N bvwo kozan ka̱ram a n pfong, ma n hywa a̱mi rot ba̱nyet ba a̱ shyi kyi ni a̱ ga shim nwan a̱mi n tom.”
Na̱ bu tyak a̱ yrek diwan nu ti tazwa a̱ hywa, “Lazarut, wruk!”
A̱ntyen a̱ywu a̱ kwu ni a̱ wruk i ryak a bu mbvak a ba̱ a̱tak a ba gat da̱ a̱tro nyyak ba̱nyet u. Sa̱rei ba̱ a̱ssi nu na ba rop. Yesu a̱ hywa da̱ mba, “Yi ku byyik na̱ nat.”
Ba nwa bang Yesu
Ba̱nyet Yahuda na ba̱gingang ba ba byyek ba̱nyet Maryamu ni i bu ryi kyang a Yesu na̱ yya ni ba̱yanyet a̱ ku san di ndya mba na.
Ma ba̱yanyet a̱ brek a̱ nat di ba̱nyet Farisa na a̱ si ba̱ tyyei kyang a Yesu na̱ yya ni.
Ba̱nyet Farisa na bu ba̱cecet ba̱gado Ka̱za ba i yei ka̱tung a̱ hywa, “Zi ni yi-yya na ni bu ntaka̱i nkyang ka̱hat nani a̱yin a̱ni na̱ yi-yya na ni ni?
Ki zi ku wwon na̱ ya ka̱son, ba̱nyet ba sa̱rei a̱ ni ku tssup, a̱wwon ba̱nyet Rom a̱ ta̱kyem a̱ bu za hwwei bat Ka̱za na bu ba̱nyet njit ba.”
A̱yanyet a̱ yin shyi ba̱ mba ban yei Kayafat, nu a̱ yin yet a̱gba̱dang gado Ka̱za nu i dirya iya, a̱ hywa, “Nyin yi bvwo kyang ba, ko ba̱cincong!
Yi si wu bvwo di ku myim a̱tuba a̱yring a̱ kwu kpikpit ba̱nyet a sa̱rei i gi kaat o?”
Nu ma a̱ hywa ba̱ryat bani di bvwo nu ba, seko nu a̱ yin yet a̱gba̱dang gado Ka̱za a̱nying dirya a̱ywu, Ka̱za a̱ ku tyyi ba̱ryat iya ka̱nu. A̱ yin tyyei ka̱sak ka Yesu na̱ nin kwu a̱ ga san ba̱nyet Yahuda na ni.
Kuma ba ba̱ mba ba, ma a̱ ga tung sa̱rei na̱won Ka̱za na a̱ wop i a̱ tyyi ka̱rek ka̱yring.
Nyyai ka̱tuk iya ba̱cecet ba̱nyet Yahuda ba a̱ nwa cat ryen na ba nin hywat Yesu ni.
Rot a̱mi Yesu a̱ bo cong a̱za̱kpai i ka̱byen Yahudiya ka ba, a̱ drok a̱ nat ka̱bvwa ka̱yaan shishrek bu ka̱yit a̱ si swat i ka̱nkrang ka̱yaan ban yei Ifraimu, bu ba̱pfong nu ba.
Ka̱ram a̱swa Swrap wwon ka a̱ bu krang a̱ ba, ba̱nyet ba̱gingang a̱ wwut nyyai i na̱bvwa ba̱gingang a̱ ba Urushalima a̱ ga bu yya tada ya tssu ji, a̱n tot a̱swa nu.
Ba shyi i cat Yesu, a̱ tung ka̱yat bat Ka̱za ka a̱ ya zzim, “Yi wu ryi ni? Yi hwa di a̱ ni ba a̱swa nu o?”
Ba̱nyet Farisa na bu ba̱cecet ba̱gado Ka̱za ba ba ka̱n tyyei da̱ a̱yin nu a̱ ryi Yesu ni na̱ ba̱ tyyei ba ga ku pyyem.
Maryamu a̱ krok Yesu ba̱myyi a Baitanya
A̱swa Swrap wwon nu na̱ bvat nom a̱kitat, Yesu a̱ nat Baitanya. Ka̱ryi Lazarut ka a̱ yin kwu Yesu a̱ si ku shyek i ka yin shyi ka̱ yemi.
Ba si ku wan kyangya. Martsa na̱ shyi i ka kyangya na, Lazarut a̱ yin yet a̱neyring ka̱yat ba̱nyet ka a̱ yin swat bu Yesu an tebur ji ni.
Maryamu a̱ nyyai bu a̱gba̱dang shep ka̱sham ba̱myyi ba̱nying krum ba̱t ba yya di nard a̱ bu krok a a̱tak Yesu na a̱ tyyi a̱cat diccu nu na a̱n dyang. Swam ba̱myyi na i tyak ka̱ryi ka sa̱rei.
A̱yanyet ka̱yat na̱won pfong ka ba ku yei Yahuda Iskariyoti, a̱tuba nu a̱ ni ryap Yesu ni a̱ hywa,
“A̱nzan a̱ bvwo ryap ba̱myyi bani a̱n shya krum pfong nom cyi tsat a̱ ka ba̱nyet dizot?”
A̱ yin dyat a̱mi ba wei da̱ pfong dizot ba̱nyet dizot ti ba, se dei a̱ yin yet a̱tang, nu a̱ bo yin breng krum mba ji a̱ trung a̱n yya kyang a na̱ cat i.
Yesu a̱ hywa, “Yi ku ryok shinshwon. A̱ n jyi a̱n tot nom bu n nyat a.
Nyin yi ni shyi bu ba̱nyet dizot ba kozan ka̱ram, ma nzuk n ni shyi ba̱ nyin kozan ka̱ram ba.”
Ba bang Lazarut
Ba̱nyet Yahuda ba̱gingang i hok di Yesu a̱ shyi Baitanya a̱ gbit a̱ nat ka̱ yemi. Ba yin nat a̱ ga si ryi Yesu a̱ bo ryi Lazarut nu a̱ kwu Yesu a̱ ku shyek i.
Rot nu a̱mi a̱n byyi ba̱nyet Yahuda na ba̱gingang ban wwon ba̱cecet mba ba a̱ wwat Yesu ndya mba na.
Yesu a̱ nwa Urushalima nwa dityok
Ka̱ntson a̱ wo tat ba̱nyet ba̱gingang ba a̱ ba a̱swa Swrap wwon nu ni a̱ hok di Yesu a̱ bai Urushalima nu.
Ba bvei a̱pipyyi tswan a̱ wruk a̱ nat myim a ba̱ nu, a̱ tyei nkun a̱ ku tang a̱didyep a̱ hywa, “Zi dyep Ka̱za! A̱yin nu a̱ bai i diyrek A̱gwam njit, Ka̱za ku wwon nda! Ka̱za a̱ wwon A̱gwam Isreila nda!”
Yesu a̱ shya hwung ka̱janki a̱ wrak, da̱ni ba̱ryat Ka̱za ba ban hywa ni:
“Ryok hok ka̱wun ba,
nwan ka̱nkrang Sihiyona.
A̱gwam nwan nu a̱ yemi
a̱ bai tazwa hwung ka̱janki.”
Ma na̱won pfong nu na a̱ hok a̱ maai ka̱ram iya ba; se ka̱ram ka Yesu na̱ bun shya shii nu na ni ba si yring, da ma ba̱ryat Ka̱za ba a̱ hywa a̱mi a̱za̱ nu, mba ba bo ku yya mi.
Ba̱nyet ba a̱ yin shyi bu Yesu ka̱ram ka na̱ yin yrek Lazarut nyyai yabyen ka ni a̱ ku yei na̱ wruk ryak a ni ba ka̱n si tyyei kyang a Yesu na̱ yya ni.
Nkpa yin byyi ba̱nyet ba ba̱gingang ba yin wruk a̱ nat myim a ba̱ nu, rot ba hok kyang ka̱hat na na̱ ka̱n yya ni.
Ba̱nyet Farisa na i nwa ya tyyei i hywa, “Yi ryi anha! Zi ni maai ba. Cyang ka̱sak ka sa̱rei ka̱sa ka kan ku tssup ni.”
Helenawa yaan cat ryi Yesu
Ka̱yat ba̱nyet ka a̱ yin ba yya Ka̱za sujada a ka̱ram a̱swa ka ni, ba̱yanyet a̱ yin yet Helenawa.
Ba nyyai a̱ ba di Filibut (a̱ yin nyyai Baitsaida i ka̱byen Galili) a̱ bu hywa da̱ nu, “A̱ntyok ka̱ryi, zi cat ryi Yesu.”
Filibut a̱ nat a̱ si tyyei Andrawut, ba nat ba̱ mba ba̱hwa a̱ si tyyei Yesu.
Yesu a̱ hywa da̱ mba, “Ka̱ram ka ba nin tyyei shii Ka̱won A̱neywu ni a̱ yya.
Ka̱ryong a̱mi n ya tyyei, tswa yak ni yet bu tswa jring, se kpa ka̱byen i kwu si wa bvwa n wrak tswa ba̱gingang.
A̱yin nu a̱ cat sso nu ji ni a̱ wa ni za̱ wai. Ma a̱yin nu a̱ rak sso nu i ka̱sa kani ni a̱ ni za̱ sak i sucet wityak.
A̱yin nu a̱ cat n yya dikwwa ni, dolet se na̱ n tssup a̱ ga shyi ba̱ nzuk kozan ka̱ram. A̱tyyi nzuk u a̱ ni wrak a̱yin nu a̱ n yya dikwwa ni shii.”
Yesu a̱ tyyei dikwu nu
“Nnani rya nzuk a tyyi ba̱ brika̱tei. To, a̱nzan n ni hywa? N hywa da̱ A̱tyyi a̱ n san ka̱ram ka ni e? Kaai! Ma rot ka̱ram ka̱bvung kani a̱mi n wa n ba.
A̱tyyi, tyyei shii diyrek nwan na.”
Diwan i hyok nyyai Tazwa i hywa, “N ka̱n tyyei shii nzuk a, an bo ni kpo tyyei nda̱u a̱mi.”
Ba̱nyet ba a̱ sseng ka̱rek ka ni a̱ hok a̱ hywa, “Za tat!”
Ba̱yanyet a̱ hywa, “Kaai, a̱pfong Ka̱za a̱mi a̱ ryat ba̱ nu!”
Ma Yesu a̱ hywa da̱ mba, “A̱zi hywak nyin a̱mi diwan tini tin krang, ba a̱zi hywak nzuk ba.
Ka̱ram ka ba ni n yrek a̱ wwon ka̱sa ka ni n ni kwwat sa̱rei ba̱nyet ba n ya tyyi mi.”
(Ba̱ryat bani a̱ tyyei taka̱i dikwu na na̱ ni kwu ni).
Ba̱nyet ba a̱ hywa da̱ nu, “Ba̱ryat Ka̱za a̱ za tyyei di Kristi nu a̱ ni kwu ba. Nwan ba yya ni n hywa di ba ni yrek Ka̱won A̱neywu tazwa? A̱nyan a̱ yet Ka̱won A̱neywu ka a ryat i?”
Yesu a̱ hywa da̱ mba, “Ka̱bvwa sai ka ka ri bvat da̱ nyin ba̱cincong. Yi sook bu ryen nyin na nyyai ka̱bvwa ka ri sai, ho ryin na bu sswa cet nyin. Rot a̱yin nu a̱ cong an dyin ni a̱n bvwo ka̱rek ka na̱ cong a̱n tyyei ni ba.
Yi san ka̱bvwa sai ka tyyi an ndya nyin nyyai ka ri shyi ba̱ nyin, yi gi yet na̱won ka̱bvwa sai.”
Ba̱nyet Yahuda a̱ rak san Yesu
Yesu na̱ bu hywa a̱mi a̱ drok a̱ ba̱ wwon a̱ si nrang.
Ko di ban dyi sa̱rei a̱cecet nkyang ka̱hat nu na̱ yya a a̱ssi mba ni, ma ba ku shim ba,
ku gi cong ba ba̱cicrak bu kyang a Ishaya, a̱ntyok tyyei ba̱ryat Ka̱za nu, na̱ yin hywa ni,
“A̱gwam Ka̱za! A̱nyan a̱ san ba̱ryat njit ba?
Ba̱nzan A̱gwam Ka̱za na̱ ba̱ tyyei cet nu na?”
Nkpa a̱mi n byyi ba yin n wi san na, rot Ishaya a̱ bo hywa,
“Ka̱za a̱ bat a̱ssi mba na,
a̱ bo muk mpfwa mba na,
a̱ssi mba na a̱ ga wi cyang,
mpfwa mba na na ni ryi a̱ bvwong ba,
di ba ni brek a̱ ba da̱ nzuk n ba̱ creng ba.
Ba̱ryat Ka̱za a̱ hywa a̱mi.”
Ishaya a̱ yin dyat a̱mi rot a̱ yin dyi shii Yesu na a̱ ryat tazwa nu.
Ko da̱ a̱mi ni ba̱cecet ba̱nyet Yahuda ba̱gingang ma a̱ yin san Yesu a̱ tyyi an pfwa mba na, ma ba wruk a̱za̱kpai a̱ tyyei ba, rot ba pfong ka̱wun ba̱nyet Farisa ka ba bu ba̱ nyying i na̱bvwa a̱duwa na,
rot ba cat a̱didyep nyyai di ba̱nyet a̱ ra̱u a̱nying nyyai di Ka̱za na.
Ba̱ryat Yesu ba a̱ ni yya shirya
Yesu a̱ yrek diwan ti a̱ hywa, “A̱yin nu a̱ n san ni, ba ba̱ nzuk na̱ san ba ma a̱n san a̱nta̱mak ba̱ a̱tuba nu a̱ n tom ni.
A̱yin nu a̱ n dyi ni a̱ ryi a̱yin nu a̱ n tom ni.
N ba di ka̱bvwa sai ni i ka̱sa ka, ba̱nyet ba a̱ n san ni a̱ ga wruk a̱ wwon ryin na.
A̱yin nu a̱ hok ba̱ryat nzuk ba a̱ rak n tyyi i rya ni, nzuk n ni ku yya shirya ba. N ba yya ka̱sa ka shirya ba ma n ga ka̱ ryi sucet.
A̱yin nu a̱ n dak ni a̱ bo rak hok ba̱ryat nzuk ba ni, ba̱ryat ba n hywa ni mba a̱ ni ku yya shirya ji ka̱tuk a̱ngbom nom ka.
Rot kyang a n dyat i yet nying diccu nzuk ba, ma A̱tyyi nu a̱ n tom ni nu a̱ n tyyei kyang a n ni hywa ni bu ka̱sak ka n nin kpo hywa ni.
Yesu a̱ tssu a̱tak na̱won pfong nu
Ka̱ram kani A̱swa Swrap wwon nu na̱ bvat nom yring, Yesu a̱ bvwo ka̱ram nu ka a̱ ba ba̱ shishrek, ka̱ram ka na̱ nin wwon ka̱sa ka a̱ brek a̱ nat da̱ A̱tyyi nu ni. A̱ yin gwai ba̱nyet ba a̱ yet ba̱nu i ka̱sa ka ni har bu tat a̱ngbom nom u.
Yesu bu na̱won pfong nu na ba shyi ya kyangya. Ka̱ram iya a̱gwam a̱ka̱tuk tswa nu na̱ wa ka̱n tyyi an pfwa Yahuda, ka̱won Siman Iskariyoti ka, da̱ wrak Yesu.
Yesu a̱ bvwo A̱tyyi nu a̱ ka̱n tyyi kozan taka̱i kyang an bvak nu; a̱ bvwo a̱ ba nyyai di Ka̱za na̱ bo bvwot a̱ naat da̱ nka.
Yesu a̱ si ta̱za nyyai an tebur ji a̱ kruk a̱godo nu nu a̱ sak a̱ sook tawul a̱ ya rop ndyang ka.
A̱ krok ba̱shekwot i cicyi a̱ nwa n tssu na̱won pfong nu na a̱tak mba na a̱ shok di tawul ji shyi ndyang nu ka ni.
A̱ bu tat ka̱rek Siman Bitut, Siman a̱ hywa, “A̱ntyok ka̱ryi, nwan n tssu a̱tak nzuk aa?”
Yesu a̱ hywa da̱ nu, “A bvwo kyang a n yya nnani ni ba, se ka̱baram a̱ bvwa a si ni bvwo.”
Siman a̱ hywa, “Ko ba̱cincong! N dyi ka̱ram ka a ni ni n tssu a̱tak a ni ba.”
Yesu a̱ hywa da̱ nu, “Ki n ma̱ na̱ tssu a̱tak a ba, kyang bu na̱ mon ba̱ nzuk ba.”
Siman Bitut a̱ hywa, “Ka̱t, A̱ntyok ka̱ryi, ryok tssu ba̱ a̱tak nzuk a ba, tssu sa̱rei mbvak nzuk a nta̱mak bu diccu ti!”
Yesu a̱ hywa da̱ nu, “A̱yin nu a̱ ka̱n sso ni a̱ yet a̱zizrak, na̱ bo cat sso yaan ba, seko na̱ tssu ba̱ a̱tak. Sa̱rei nyin yi ryi ba̱zizrak, se ba̱ a̱tuba a̱yring.”
(Yesu a̱ ka̱n bvwo a̱yin nu a̱ ni ku ryap i. Nkpa yin byyi na̱n hywa, “Sa̱rei nyin yi ryi ba̱zizrak, se ba̱ a̱tuba a̱yring!”)
Yesu na̱ bu tyak ba̱ tssu a̱tak a, a̱ brek da̱ a̱godo nu nu a̱ grang a̱ brek a̱ si swrang an tebur ji, a̱ hywa da̱ mba. “Yi ryi kyang a n ya yya mi ni bvwong o?
Yi na n yei Malam bu A̱ntyok ka̱ryi yi ywap ba; n yet a̱mi.
Ki nzuk A̱ntyok ka̱ryi nyin bu Malam nyin n tssu a̱tak nyin na, nyin meyang yi ma̱n tssu a̱tak ba̱yaan.
N ya yya misali jini yi gi ma̱n yya kyang a n ya yya mi ni.
Ka̱ryong n ya tyyei, a̱kwwa a̱n shyi a̱ ra̱u a̱ntyok ka̱ryi nu nu ba, da̱ a̱pfong na̱n shyi a̱ ra̱u a̱yin nu a̱ ku tom ni ba.
Yi kpo ryi na ba̱zizrak, ki yi yya a̱mi, Ka̱za a̱ ya wwon nda.
“N dyat ba̱ nyin ba̱sa̱rei nyin ba. N bvwo ba̱nyet ba n ka̱ n tssa ni. Ma dolet ba̱ryat Ka̱za ba a̱ sseng an kyang a ba hywa ni, ‘A̱yin nu a̱ ya yak a ba̱ nzuk ni, nzuk a̱mi na̱ bo rak ryi na!’
N ya tyyei a̱mi nyyai ku ka̱n ba ba, rot ki ku bu ba yi shim ‘Nzuk a̱mi n yet Nzuk u.’
Ka̱ryong a̱mi n ya tyyei, a̱yin nu a̱ san a̱yin nu n tom ni, a̱ n san a̱nta̱mak. A̱yin nu a̱ bo n san ni, a̱ san a̱yin nu a̱ n tom ni a̱nta̱mak.”
Yesu a̱ tyyei ka̱sak ka ba nin ku ryap ni
Yesu na̱ bu tyak ryat a a̱mi, rya nu na i byyan. Na̱ ba̱ tyyei ba̱zizrak a̱ hywa, “Ka̱ryong n ya tyyei, a̱tuba a̱yring ka̱yat nyin a̱ ni n dyap.”
Na̱won pfong nu na a̱ bvan a̱ ya cyang a̱ hwa a̱yin nu na̱ ryat i.
A̱pfong a̱yring u Yesu na̱ yin cat i a̱ yin swat a̱ hywot Yesu.
Siman Bitut a̱ ku bvut a̱ssi a̱ hywa, “Ku zzim na̱ za tyyei a̱yin nu na̱ ryat i.”
A̱pfong u a̱ shek a̱ nat gbigbak bu Yesu a̱ ku zzim, “A̱nyan a̱mi, A̱ntyok ka̱ryi?”
Yahuda na̱ bu ya burodi na, Ka̱ta̱nyrang a̱ ku nwa. Yesu a̱ hywa da̱ nu, “Gha si yya kyang a na̱ shyi ni.”
Ma kpikpit ba̱nyet a shyi bu Yesu ka̱rek swrang ka ni, a̱yin a̱ bvwo kyang a nbyyi Yesu na̱n ku tyyei a̱mi ni ba.
Yahuda a̱mi a̱ yin breng krum mba ji; rot a̱mi ba̱pfong Yesu ba̱yaan a̱ hwa da̱ a̱ ku tom na̱ nat a̱ si san kyang a ba ni ya a a̱swa nu ni, ko a̱ naat ka ba̱nyet dizot kyang.
Yahuda a̱ san burodi na a̱ brak a̱ rot a̱ wruk ba ahwa. A̱ta̱tuk yemi.
A̱hwai truwang
Yahuda na̱ bu drok, Yesu a̱ hywa, “Ba̱nyying ba sin tyyei shii Ka̱won A̱neywu na, an bvak nu ba bon tyyei shii Ka̱za na.
Ki Ka̱za a̱ ni tyyei shii nka na an bvak nu, to Ka̱za a̱ ni tyyei shii Ka̱won A̱neywu na ka̱yat nka, a̱ ni yya a̱mi ba̱nyying ka.
Na̱won nzuk, n bo n byyi ka̱ram ba̱t ba̱ nyin ba. Yi ni n cat, ma n ya tyyei kyang a n ka̱n tyyei ba̱cecet ba̱nyet Yahuda ba ni, ‘Yi ni maai ba ka̱bvwa ka n nin naat ni ba.’
A̱hwai truwang nu n ya jyet, nu a̱ yet: yi ya gwai. Da̱ni n nin ya gwai ni, dolet yi ma̱ ya gwai.
Ka̱sak ka yi ya gwai ni a̱ ni tyyi ba̱nyet ba ba bvwo ka̱sak ka yin yet na̱won pfong nzuk a ni.”
Yesu a̱ tyyei ka̱sak ka Bitut na̱ nin ton ku bvwo ni
Siman Bitut a̱ ku zzim, “A̱ntyok Ka̱ryi, a naat ke?”
Yesu a̱ hywa, “Yi ni maai i n tssup ba ka̱bvwa ka n ni naat ba̱nyying ni ba, se ka̱baram a ra ba̱cincong yi si n tssup.”
Bitut a̱ zzim a̱ hywa, “A̱ntyok Ka̱ryi! A̱nzan a̱ ni nin bvwo na̱ tssup a ba̱nyying? Ko dikwu n ni kwu sabo ba̱ nwan.”
Yesu a̱ hywa, “A si wu ni maai i kwu i hywak nzuk o? Ka̱ryong n ni na̱ tyyei: a ni ton da a n bvwo ba bvwa ka̱tat, a̱ngbak na̱ ka̱n tyyak ba.”
Yesu a̱mi a̱ yet ryen cong da̱ A̱tyyi
Yesu a̱ bo hywa da̱ mba, “Yi ryok wwon ndya nyin i byyan ba. Yi wrak ka̱ryong di Ka̱za i bu n dyi ka̱ryong brak.
Na̱bvwa swat a̱n shyi ba̱gingang ka̱ryi A̱tyyi nzuk ka. N naat n si ya jyi na̱bvwa swat a. Ku dan dyok ryi a̱mi ba, sei n ya tyyei kyang ba.
Ki n si tyak ya jyi ka̱bvwa ka n ni brek n bu nat ba̱ nyin yi si swrang ka̱bvwa ka n ni shyi ni.
Nyin ma yi bvwo ryen ka̱rek a n ni naat i.”
Toma a̱ hywa, “A̱ntyok ka̱ryi, zi bvwo ka̱rek ka an naat i ba; zi ni yya ni n bvwo ryen na?”
Yesu a̱ hywa, “Nzuk n yet ryen na bu ka̱ryong ka bu sucet a. A̱yin nu a̱ hyok da̱ nzuk ni ba a̱ ni maai si tat ka̱rek A̱tyyi ka ba.
Nyin ba dan bvwo a̱yin nu n yet i, da nyin ba bvwo A̱tyyi nzuk u. Ba̱nyying ka yi bvwo A̱tyyi nzuk u, nyin ba bu ka̱ ku ryi.”
Filibut a̱ hywa da̱ nu, “A̱ntyok Ka̱ryi, zi cat a za tyyei ba̱ A̱tyyi nu.”
Yesu a̱ hywa, “Filibut, nyyai gba̱gbang ka ni yin shyi ba̱ nzuk ni a ka̱ n bvwo baa? A̱yin nu a̱ n dyi ni a̱ ryi A̱tyyi nzuk u. A ni cong ni n zzim di n ya tyyei A̱tyyi nu?
Wato a ka̱n shim di n shyi ba̱ A̱tyyi nu, A̱tyyi nu a̱ ma̱n shyi ba̱ nzuk, baa?” A̱ bo hywa da̱ mba, “Ba̱ryat ba n ya tyyei ni a̱ yet ba̱ nzuuk ba. Ba̱nyying A̱tyyi nzuk u a̱ shyi ba̱ nzuk ni, nu a̱ yya pfong nu.
Se yi shim ka̱ram ka n nin hywa n shyi ba̱ A̱tyyi nu na̱ ma̱n shyi ba̱ nzuk. Ka̱ a̱mi ba, shim nkyang a n yya ni.
Ka̱ryong a̱mi n ya tyyei: A̱yin nu a̱ n dyi rya nu na ni, nkyang ani n yi-yya nani ni a̱ ma̱ ni na̱ yya har bu nying na ra̱u a̱mi ni ma, rot n naat da̱ A̱tyyi nu.
Bu kyang a yi naai i diyrek nzuk ni n ni ya yya mi.”
Ba za nang Tswa Ka̱za
“Ki yi n cat, yi ni tssup truwang nzuk ji.
Nzuk n ma̱ ni zzim A̱tyyi nu na̱ ya ryi A̱ntyok ya brang, na̱ swat ba̱ nyin har a̱ba̱da.
Nu a̱ yet Tswa ji a̱ tyyei ka̱ryong ka ni. Ka̱sa kani a̱ maai ku san ba, rot ka maai ku ryi na a̱ bo ku bvwo ba. Ma nyin yi ku bvwo, rot a̱ swat ba̱ nyin a̱ si bo ni shyi ka̱yat nyin kozan ka̱ram.
“N ni ya wwon di na̱kunak ni ba. N bo ni brek n ba da̱ nyin.
Ka̱baram a̱ bvat ba̱cincong ba̱nyet ka̱sa ba a̱ bo ni n dyi ba, ma nyin yi ni n dyi, yi ni shya sucet rot n swat a̱cet.
Ki nom iya ba, yi ni bvwo n shyi ba̱ A̱tyyi nzuk u, nyin yi ma̱n shyi ba̱ nzuk, ka̱sak ka n nin shyi ba̱ nyin ni.
“A̱yin nu a̱ san truwang nzuk ji a̱ za̱ tssup ni, nu a̱mi a̱ n cat. A̱yin nu a̱ n cat i, A̱tyyi nzuk u a̱ ma̱ ni ku cat; nzuk meyang n ma̱ ni ku cat n tyyei diccu nzuk ka̱rek nu.”
Yahuda (ba Yahuda Iskariyoti ba), a̱ hywa, “A̱ntyok ka̱ryi, a̱nzan a̱ nin byyi an za tyyei diccu nwan wwon ka̱sa ka?”
Yesu a̱ hywa, “Sa̱rei a̱yin nu a̱ n cat i a̱ ni tssup ba̱ryat nzuk ba, A̱tyyi nzuk u a̱ ni ku gwai ba̱t. Nzuk ba̱ A̱tyyi nzuk u zi ni ba bu swrang ba̱ nu.
A̱yin nu a̱ n cat ni ba a̱n tssup ba̱ryat nzuk ba ba. Ba̱ryat ba yi hok da̱ nzuk ni a̱ yet ba̱ nzuuk ba. Ba nyyai da̱ A̱tyyi nu a̱ n tom ni.
“N ya tyyei nkyang ani n ri shyi ba̱ nyin.
A̱tyyi nu a̱ ni ya tom di Tswa Ka̱za ji i diyrek nzuk ti. Nji a̱mi a̱ ni ya brang, a̱ ya zzek kozan kyang, a̱ bo ya brang yi yring sa̱rei nkyang a n ka̱n ya tyyei ni.
“N ya ryi myyi rya. Myyi rya nzuk a a̱mi n ya ryi. Ka̱sak ka n ya ryi ni ka̱sa ka a̱n ya ryi a̱mi ba. Yi ryok wwon ndya nyin i byyan ko yi hok ka̱wun ba.
Yi hok n ka̱n ya tyyei n hywa n ni yen ya wwon, ma n bo naat n si brek n ba da̱ nyin. Ki yi da n cat, se nyin ba gwai rot n naat da̱ A̱tyyi nzuk u, rot a̱ n da̱u.
N ya tyyei nkyang ani na si wa bvwa a̱n ba, rot ka̱ram ka na bun ba ni yi gi wrak ka̱ryong.
N bo ni ryat ba̱ nyin nat gbang ba, rot a̱gwam ka̱sa nu a̱ yemi a̱ bai. A̱ byyi cet zi diccu nzuk ba,
ma dolet ba̱nyet ka̱sa bani a̱ bvwo ka̱sak ka n nin gwai A̱tyyi nu ni; nkpa n byyi n nin yya sa̱rei kyang a na̱ n tyyi yya na ni.
“Yi ba zi drok ka̱bvwa ka ni.”
Yesu a̱mi a̱ yet ma̱ndyim a
“Nzuk n yet ma̱ndyim a̱nap ka̱ryong a; A̱tyyi nzuk u a̱mi a̱ yet a̱keyak u.
Bvak a i shyi a nzuk i rak disum ti ni a̱ na kpo tyyak. Bvak a ma̱ sum ni a̱ na kpo jyi ku gi sum ansham.
Ba̱ryat ba n ya ryat i ni a̱ ka̱n tyyi yi tyyi ba̱zizrak ba̱nyet.
Yi swrang ba̱ nzuk, nzuk meyang n ma̱ ni shyi ba̱ nyin. Da̱ni di yin bvwo bvak ma̱ndyim a̱nap na ni maai disum ba, se ku swrang a̱zi ma̱ndyim a, a̱mi nyin meyang yi ni maai disum ba, se yi shyi ba̱ nzuk.
“Nzuk a̱mi n yet ma̱ndyim a̱nap na, nyin a̱mi yet mbvak a. A̱yin nu a̱ shyi ba̱ nzuk n ma̱n shyi ba̱ nu ni a̱ ni sum ba̱gingang. Ki n shyi ba̱ nyin ba, yin maai yya kyang ba.
A̱yin nu a̱ shyi ba̱ nzuk ni ba, ba ni ku tyyak a̱ jing di bvak ma̱ndyim a na̱ kwot ni, na̱ kwot. Ntaka̱i mbvak ma̱ndyim iya a̱mi ba na tung a̱ tyyi an dong a na hwwi.
Ki yi shyi ba̱ nzuk, ba̱ryat nzuk ba a̱ shyi ka̱yat mpfwa nyin, kozan kyang yi naai i cat yi ni shya.
Ka̱sak ka A̱tyyi nzuk u na̱ ni n cat i, a̱mi n ma̱n ya cat. Yi sseng ka̱yat cat nzuk ka.
Ki yi tssup truwang nzuk ji yi ni wwon cat nzuk a ba, da̱ni di n nin tssup truwang A̱tyyi nzuk ji ni a ma̱n swat ka̱yat cat nu ka.
“N ya tyyei ba̱ryat bani yi gi shya hok ansham nzuk a a nyin, ndya nyin na i gi hok ansham ba̱gingang.
Truwang nzuk jinji ni: yi cat ba̱yaan ka̱sak ka n ni ya cat i.
A̱gba̱dang cat u a̱yin na̱ ni maai a̱ byyi i hywak ba̱rywai nu ni nu a̱ yet na̱ wrak sso nu ji i hywak mba.
Nyin a̱mi yet ba̱rywai nzuk ba ki yi tssup truwang ji n ya tyyei ni.
N bo n byyi ya yei ba̱kwwa ba, rot a̱kwwa a̱ bvwo kyang a a̱ntyok ka̱ryi nu nu na̱ yya ni ba. Ma n ya yei ba̱rywai, rot n ka̱n ya tyyei sa̱rei kyang a n hok da̱ A̱tyyi nzuk u ni.
Nyin a̱mi n tssa ba, nzuk n ya tssa n ya tyyi yi nat wrak disum ti ba̱gingang, disum ti ti ni tyak ni ba, si wwon, kozan kyang yi naai da̱ A̱tyyi nzuk u i diyrek nzuk ti a̱ ni ya ryi.
Kyang a n ya tyyei ni nkpa yet yi cat ba̱yaan.”
Ka̱sa ka a̱ ni ya rak
“Ki ba̱nyet ka̱sa ba a̱ ya rak, yi bu bvwo nzuk a̱mi ba tason a̱ rak.
Yi da yet ba̱nying ka̱sa ba, se ba ya gwai di ba̱nyet mba ni; ma ka̱sak ka n ni ya tssa n tun ka̱yat ka̱sa ka ni, nkpa n byyi ka̱sa ka kan ya rak.
Yi yring kyang a n ka̱n ya tyyei ni; a̱kwwa a̱ ka̱n da̱u a̱ntyok ka̱ryi nu ba. Ki n sswa ka̱bvung da̱ mba, nyin ma yi ma̱ ni sswa ka̱bvung da̱ mba. Ki ba tssup ba̱ryat nzuk ba, ba ma̱ ni tssup ba̱nyiin ba meyang.
Ma ba ni ya yya nkyang ani sa̱rei, rot yi yet ba̱ nzuuk, rot ba bvwo a̱yin nu a̱ n tom ni ba.
N da n dyok ba n bu ba̱ tyyei ba̱ryat ba ni ba, se ba byyi hywak ba; ma nnanini ba bo byyi kyang hywa i hywak a̱ka̱tukyya mba nu ba.
A̱yin nu a̱ n dak ni a̱ rak A̱tyyi nzuk u a̱nta̱mak.
Da ba byyi a̱ka̱tukyya ba, ki n si bu ryok yya nkyang a a̱yanyet da̱ maai a̱ yya ka̱yat mba ni ba, da ni kun dyi ni ba ka̱n dyi nkyang a n ka̱n yya ni ba bo n dak a̱nta̱mak ba̱ A̱tyyi nzuk u.
Ma dolet ku ryi a̱mi, rot kyang a ba ba̱ jem i ka̱yat Truwang mba ka ni i gi yet ka̱ryong: ‘Ba n dak di ba byyi hywak a ba ni n dak ni ba.’
“A̱tuba ya brang u a̱ ni ba, nu a̱ yet Tswa ji a̱ tyyei ka̱ryong ka ni a̱ bai nyyai da̱ A̱tyyi nu. N ni ku tom nyyai da̱ A̱tyyi nu, a̱ ni ryat ba̱ nyin tazwa nzuk.
Nyin yi ma̱ ni ryat tazwa nzuk, rot yi shyi ba̱ nzuk nyyai ka̱tsitsrang ka.
“N ya tyyei nkyang ani ho yi bu nwa digrap.
Ba nin ya bvwo nwai a bat a̱duwa. Ka̱ram ka̱yaan a̱n shyi ma a̱ ri bai a̱yin nu a̱ ya hywat i a̱ ni ryi na̱ yya Ka̱za pfong.
Ba ni yya a̱mi ba̱ nyin rot ba bvwo A̱tyyi nu ba, di ba n bvwo ba.
N ya tyyei nkyang ani rot ki ka̱ram ka a̱ bu yya yi yring n ka̱n ya tyyei.”
Pfong Tswa Ka̱za na
“N ya tyyei nkyang ani nyyai ka̱tsitsrang ka ba, rot n yin shyi ba̱ nyin.
Ma ba̱nyying n nin brek n nat da̱ a̱yin nu a̱ n tom ni, da̱ a̱yin nyin na̱ si wa n zzim, ‘A naat ke?’ ba.
Nnanini a n ya tyyei yi nwa bu yya ndyen.
Ka̱ a̱ ba a̱ ni tyyei ba̱nyet ka̱sa ba ba bvwo a̱ka̱tuk nkyang u ba yya ni bu kyang a myim ba yya ni, a̱ bo ba̱ tyyei shirya Ka̱za ji:
tazwa a̱ka̱tukyya ka, nu a̱ yet rak n san mba na;
tazwa a̱tsatsak yya ka, rot n naat da̱ A̱tyyi, da̱ nyin ba bu ni n dyi ba;
tazwa nshirya ka, rot n ka̱n yya a̱gwam ka̱sa a̱ni shirya.”
“N byyi nkyang ba̱gingang nying na n ni ya tyyei ni, ma yi ni maai i na̱ san tyyi nnani ba.
Ma ka̱ram ka Tswa ka̱ryong ji zin ba ni n ni ya tyyang ka̱ryong ka sa̱rei, rot kyang a na̱ ni ryat i ni yet nying diccu nu ba se kyang a na̱ hok ni, a̱ ya tyyei sa̱rei kyang a ri bai ni.
A̱ ni n dyi shii, rot kyang a na̱ ni ryat ba̱ nyin ni ni nyyai da̱ nzuk.
Sa̱rei kyang a yet nying A̱tyyi na ni ku yet nzuuk, nkpa n byyi n nin hywa di kyang a Tswa ji ni ya tyyei ni ni nyyai da̱ nzuk.”
Yesu a̱ ni nat a̱ bo si brek
“Ka̱baram a̱ bvat ba̱cincong yi bu ni n dyi ba, ka̱baram ba̱cincong yi si bu n dyi.”
Na̱won pfong ba̱yaan nu a̱ hywa di ba̱yaan, “A̱nzan taka̱i ba̱ryat a̱ si-swat a̱ni? A̱nzan a̱ yet ‘Ka̱baram a̱ bvat ba̱cincong yi bu ni n dyi ba, ka̱baram ba̱cincong yi si bu n dyi.’? A̱ si bo hywa, ‘Rot n naat da̱ A̱tyyi nu.’ ”
Ba hywa, “A̱nzan a̱ yet ‘ka̱baram ba̱cincong ka’? Zin kai kyang a na̱ ryat i ba.”
Yesu a̱ bvwo ba cat ku zzim, a̱ hywa da̱ mba, “Yi ya zzim kyang a yet ‘Ka̱baram a̱ bvat ba̱cincong yi bu ni n dyi ba, ka̱baram ba̱cincong yi si bu n dyi’ e?
Ka̱ryong n ya tyyei: ndya nyin ni byyan yi tyei nkun, ma ba̱nyet ka̱sa ba a̱ ni gwai. Ndya nyin ni byyan, ma i cong bu tyyi ndya sai.
Ka̱ram ka a̱ra̱mbyring na̱n naat byin ni, a̱ na byyi rya byyan rot ka̱ram sswa ka̱bvung nu ka a̱ ba. Ma ka̱ram ka na̱ bun byin ka̱won ka ni, a̱ na bring ka̱bvung nu ka, rot a̱ gwai na̱n byin ka̱won ka̱yat ka̱sa ka.
A̱mi yin shyi bu ndya byyan, ma n bo ni ba da̱ nyin, ka̱ram iya a̱mi ndya nyin na na nin brak sai, da̱ a̱yin na̱ ni sook rya sai nyin na ba.
“Ka̱tuk iya yi bu ni byyi kyang a yi ni n naai ni ba. Ka̱ryong a̱mi n ya tyyei: kozan kyang yi naai A̱tyyi nu a̱ ni ya ryi, rot yi naai i diyrek nzuk.
Har ba̱nyying yi ka̱n naai kyang i diyrek nzuk ba. Yi naai yi ni shya, hok ansham nyin na i gi tyyi ba̱zizrak.”
Yesu a̱ sswa cet tazwa ka̱sa ka
“Sa̱rei nkyang ani n ya tyyei ni bu gan a̱mi n ya tang i. Ma ka̱ram a̱ ri bai n ni ya tyyei kozan kyang tazwa A̱tyyi ka ba̱ a̱za̱kpai.
Ka̱tuk iya yi ni naai i diyrek nzuk. N hywa di n ni ya naai i da̱ A̱tyyi nu ba.
Rot nu ma diccu nu a̱ ya cat. A̱ ya cat rot yi n cat i bu shim di n nyyai di Ka̱za.
N ba ka̱sa ka nyyai di Ka̱za, an bo ni wwon ka̱sa ka n brek n nat da̱ A̱tyyi nu.”
Na̱won pfong nu na a̱ hywa, “Nhiin! A si ryat ba̱ njit ba̱zizrak, gan bu n shyi ba.
Ba̱nyying zi bvwo a bvwo kozan kyang, a̱yin a̱ bo byyi na̱ zzim kyang ba; ku za tyyi zi bu shim brak a ba nyyai di Ka̱za.”
Yesu a̱ hywa da̱ mba, “Nnani yi wrak ndya nyin naa?
Ka̱ram a̱ bai, ka wa ka̱n ba, ba ni ya wop ba̱sa̱rei, koyan a̱ nat ka̱ryi nu yi bu n wwon ba̱diyin. Ma n ni shyi diyin ba, rot A̱tyyi nzuk u a̱ shyi ba̱ nzuk.
N ya tyyei nkyang ani yi gi shya myyi ndya. Ka̱yat ka̱sa ka dei yi ni sswa ka̱bvung, ma yi myyi bu ndya nyin na rot n ka̱n sswa cet ka̱sa na.”
Yesu na̱ bu tyak ryat a a̱mi, a̱ yrek a̱ssi nu na tazwa a̱ hywa, “A̱tyyi, ka̱ram ka a̱ yya. Tyyei shii Ka̱won nwan na, Ka̱won ka a̱ ga ma̱n tyyei shii nwan na.
A ku ryi cet ba̱nyet ka̱sa na sa̱rei, na̱ ga wrak sa̱rei ba̱nyet ba a ku ryi ni sucet wityak.
Shya sucet wityak a nkpa yet ba̱nyet a̱ na̱ bvwo nwan ba̱diyin yet Ka̱za ka̱ryong bu Yesu Kristi nu a tom ni.
N ka̱n tyyei shii nwan na i ka̱sa ka, n tyak pfong a a n tyyi yya na ni.
A̱tyyi, n na̱ naai a tyyei shii nzuk a a̱ta̱ssi nwan ka nnani, shii a n yin byyi ba̱ nwan nyyai ba ka̱n yya ka̱sa ka ba.
Yesu a̱ naai na̱won pfong nu mi
“Ba̱nyet ba a n dyi i ka̱sa ka ni n ka̱ ba̱ tyyei da̱ nwan. Ba yet ba̱nwaan, ma a n dyi da̱ mba. Ba tssup ba̱ryat nwan ba,
a̱ bo bvwo kozan kyang a n dyi ku nyyai da̱ nwan.
N ba̱ tyyei pfong nwan na a n tom ni ba kpo san; ba bo bvwo ku yet ka̱ryong n nyyai da̱ nwan, a̱ bo shim nwan n tom.
“Ba̱nyet ba a n dyi ni, mba n ba̱ naai i rot ba yet ba̱ nwaan, ba ba̱nyet ka̱sa ba n ba̱ naai i ba.
Kyang a yet nzuuk ni ku yet nwaan; kyang a yet nwaan ni ku yet nzuuk. Ka̱yat mba a̱mi n nin shya shii.
Naanini n bai da̱ nwan. N bo shyi i ka̱sa ka ba, ma mba ba ri shyi i ka̱sa ka. A̱zizrak A̱tyyi, ba̱ cam ka̱yat cet diyrek nwan, diyrek ti a n dyi ni, ba ga yet kyang yring da̱ni da̱ nzuk ba̱ nwan zin yet a̱yring ni.
Ka̱ram ka n ni shyi ba mba ni n ba̱ cam ka̱yat cet diyrek nwan, diyrek ti a n dyi ni. N ba̱ hwwun ko a̱neyring mba a̱ brik ba, se ba̱ a̱tuba a̱yring u ku ku yet dolet na̱ brik i, ba̱ryat Ka̱za ba a̱ ga yet ka̱ryong.
Ba̱nyying n bai da̱ nwan, n dyat nkyang ani ka̱yat ka̱sa ka, ba̱gwai nzuk ba a̱ ga hywaai ndya mba na.
N ba̱ tyyei ba̱ryat nwan ba, ka̱sa ka ka ba̱ rak rot ba yet ba̱nying ka̱sa ba, da̱ni di n nin wi yet a̱nying ka̱sa nu ni.
N hywa di a ba̱ tun wruk i i ka̱sa ka ba, ma a ba̱ hwwun A̱ka̱tuk A̱yin nu.
Ka̱sak ka n ni wi yet a̱nying ka̱sa nu ni, a̱mi mba ba ma̱n wi yet ba̱nying ka̱sa ba.
Ba̱ jrang di ka̱ryong nwan ka, ba ga na̱ ryi a̱ccu mba; ba̱ryat nwan ba a̱ yet ka̱ryong.
N ba̱ tom ka̱yat ka̱sa ka ka̱sak ka nwan a ni n tom ka̱yat ka̱sa ka ni.
I hywak mba a̱mi n ni wrak diccu nzuk ti, mba meyang ba ga ma̱n wrak a̱ccu mba di ka̱ryong.
Yesu a̱ naai ba̱nyet tssup i
“Bu ba̱nyet bani n ba̱ naai i ba, ma nta̱mak bu sa̱rei ba̱nyet ba a̱ n dyi ndya mba na a nkyang a ba̱nyet bani ba ryat i.
N na̱ naai sa̱rei mba ba ga mon a̱ccu. A̱tyyi! Ki a shim, ba shyi ka̱yat njit, ka̱sak ka an shyi ka̱yat nzuk i n bo ma̱n shyi ka̱yat nwan. N cat ba mon a̱ccu, ka̱sa ka a̱ ga shim nwan n tom.
N ba̱ ryi shii a a n dyi ni, ba ga mon a̱ccu mba na da̱ nzuk ba̱ nwan zin mon ni;
nzuk ba̱ mba, nwan ba̱ nzuk, ba ga mon a̱ccu mba na sa̱rei, ka̱sa ka a̱ ga bvwo nwan a̱mi n tom, i bu ba̱ cat ka̱sak ka a ni n cat ni.
“A̱tyyi, a ka̱ n dyi da̱ mba, n cat ka̱bvwa ka n nin shyi ni ba shyi ba̱ nzuk, ba ga ryi shii nzuk a a n dyi ni, rot a n cat nyyai ba ka̱n yya ka̱sa ka ba.
A̱zizrak A̱tyyi, ba̱nyet ka̱sa ba a̱ na̱ bvwo ba, nzuk n na̱ bvwo, ba̱nyet bani a̱ bo bvwo nwan n tom.
N ka̱n ba̱ tyyei da̱ nwan an bo ni ya ka̱son bu ba̱ tyyei a, cat a a n cat ni i gi yet mbaa, a̱mi brak n bo n shyi ba̱ mba.”
Yesu na̱ bu tyak a̱duwa nu, a̱ drok bu na̱won pfong nu na ba byyek kibincen ka ban yei Kidurun u ni, ba si nwa a la̱mbu a̱yaan.
Yahuda nu a̱ ni ku ryap i a̱ ma̱ yin bvwo ka̱rek iya, rot Yesu a̱ yin gwai cong ka̱ yemi bu na̱won pfong nu na.
Yahuda a̱ si bvwa a̱tswa nsoja a̱ bo shya ba̱dogari bat Ka̱za ba ba̱cecet ba̱gado Ka̱za ba bu ba̱nyet Farisa na ba tom ni. Ba breng nkyang nzwang bu fitila bu a̱wuwuk, a̱ nyyai a̱ ba ka̱bvwa ka Yesu bu na̱won pfong nu na ba yin shyi ni.
Rot Yesu a̱ bvwo sa̱rei kyang a ku bai ni, a̱ wruk a̱zanson ka a̱ hywa da̱ mba, “A̱nyan a̱mi yi cat?”
Ba hywa, “Yesu a̱ntyok Nazarat.”
Yesu a̱ hywa da̱ mba, “Nzuk nu ni.”
Yahuda nu a̱ ku ryap ni na̱ sseng ba̱ mba.
Yesu na̱ bu hywa da̱ mba, “Nzuk nu ni,” ba bvwot riryim a̱ si kwei ka̱byen.
Na̱ bo ba̱ zzim brak a̱ hywa, “A̱nyan a̱mi yi cat?”
Ba hywa, “Yesu a̱ntyok Nazarat.”
Na̱ hywa, “N wa ka̱ ya tyyei nzuk nu ni. Ka̱ nzuk a̱mi yi cat, yi ryok ba̱nyet bani a̱ nat.”
(Ku gi ba ba̱cicrak bu kyang a na̱ ka̱n hywa ni, “Ka̱yat ba̱nyet ka a n dyi ni ko a̱tuba a̱yring a̱ brik ba.”)
Siman Bitut na̱ shyi bu ka̱krong a̱kpat, na̱ kwwat a̱n tyyak a̱kwwa a̱gba̱dang gado Ka̱za a̱yring a̱ tyyak pfwo bvak yak a a̱ tyet. Ba yin yei a̱kwwa a̱ywu Malkut.
Yesu a̱ hywa di Bitut, “Brek di ka̱krong nwan ka tyyi i baai a. A hwa ka̱bvung ka A̱tyyi na̱ sak n ni sswa ni ka ni n seyak o?”
Ba nat bu Yesu a̱ta̱ssi Hanana
Nsoja na ba̱ a̱gba̱dang mba nu bu ba̱dogari ba̱nyet Yahuda ba a̱ pyyem Yesu a̱ ku rop.
A̱ ye nat ba̱ nu di Hanana rot a̱ yin yet a̱kwo Kayafat, kuma Kayafat a̱mi a̱ yin yet a̱gba̱dang gado Ka̱za nu i dirya iya.
Kayafat a̱mi a̱ ka̱n zzek ba̱cecet ba̱nyet Yahuda ba a̱ hywa, ku myim a̱tuba a̱yring a̱ kwu, kpikpit ba̱nyet a i gi kaat.
Bitut a̱ ton bvwo Yesu
Siman Bitut bu ka̱won pfong Yesu ka̱yaan a̱ tssup Yesu. A̱gba̱dang Gado Ka̱za nu a̱ yin bvwo a̱pfong Yesu a̱yring u ba̱zizrak; rot a̱mi ba ku wwon na̱ nwa bu Yesu a̱ nat a̱katyyi a̱ta̱sa ka a̱gbang A̱gba̱dang Gado Ka̱za ka.
Bitut a̱ sseng ka̱nu ka̱ryi ka. A̱pfong a̱yring u A̱gba̱dang Gado Ka̱za nu na̱ bvwo ba̱zizrak i a̱ brek a̱ nat ka̱nu ka̱ryi ka a̱ si naai ka̱neyang ka a̱ sseng ka̱nu ka̱ryi ka ni ka wwon Bitut na̱ nwa.
Ka̱neyang ka a̱ sseng ka̱nu ka̱ryi ka ni a̱ zzim Bitut a̱ hywa, “A shyi bu ba̱pfong a̱ntyok iya baa?”
Bitut a̱ ton a̱ hywa, “Kaai, n shyi ka̱yat mba ba.”
Ka̱bvwa ka a̱ yin shrim; rot a̱mi ba̱kwwa ba bu ba̱dogari ba a̱ kai rong dican, a̱n sseng a̱ krang rong a a̱ wei, Bitut a̱ nat a̱ si sseng ba̱ mba a̱ wei rong a.
A̱gba̱dang gado Ka̱za a̱ zzim Yesu
A̱gba̱dang Gado Ka̱za nu a̱ zzim Yesu tazwa ka̱won pfong nu ka bu nkyang a na̱ zzek i.
Yesu a̱ hywa, “Kozan ka̱ram n na ryat bu koyan a̱za̱kpai. Sa̱rei nkyang a n na yya ka̱yat a̱bat a̱duwa bu bat Ka̱za na ni, ka̱bvwa ka ba̱nyet Yahuda na ba nan tung ni, kyang nshyi n yya ntsang ba.
A̱nzan a̱n byyi a ni n zzim? Zzim ba̱nyet ba a̱ na n pfong ni. Ba̱ zzim kyang a n na ryat i; ba bvwo.”
Yesu a̱ hywa da̱ nu, “Ki kyang n shyi n yya n byyan, a tyyei sa̱rei ba̱nyet ba a̱ shyi kyi ni. Ki n ma̱n yya kyang byyan ba, ho a̱nzan a ni n zzu?”
Hanana a̱ seyak ba̱ nu bu rop a a̱ tom Kayafat, A̱gba̱dang Gado Ka̱za nu mi.
Bitut a̱ bo ton bvwo Yesu
Bitut na̱ sseng ka̱bvwa wei rong ka. Kpikpit ba̱nyet a sseng ka̱bvwa ka ni i ku zzim, “Anye a wi ma̱n yet ka̱won pfong a̱yin a̱ni e?”
Bitut a̱ ton a̱ hywa, “Kaai, n shyi ba̱ nu ba.”
A̱kwwa A̱gba̱dang Gado Ka̱za a̱yring, a̱ yin yet a̱wumba a̱tuba nu Bitut na̱ tyyak pfwo nu na ni, a̱ hywa, “N bu na̱ ryi a la̱mbu nu ba̱ nu baa?”
Bitut a̱ hywa, “Kaai.” Bu ka̱ram iya a̱ngbak u a̱ tyyak.
Ba nat bu Yesu di Bilatut
A̱shong a̱ntson ba drok bu Yesu gbang Kayafat ka a̱ nat i ka̱ryi gwa̱mna ka. Ba̱nyet Yahuda na a̱ si sseng a̱ta̱sa, rot ba yin tyong ba bu ya tyyi dishishik a̱ wai ya kyangya Swrap wwon na.
Rot a̱mi Bilatut a̱ wruk a̱ ba da̱ mba a̱ta̱sa ka a̱ bu ba̱ zzim, “I hywak a̱nzan yin pyyem a̱yin a̱ni?”
Ba hywa, “A̱ si bu yya kyang ba, se njit ba ba ba̱ nu da̱ nwan ba.”
Bilatut a̱ hywa, “Nde yi nat ba̱ nu si ku yya shirya ji, da̱ni di truwang nyin ji zi ya tyyei ni.”
Ba hywa, “Ba za ryi cet zi hywat a̱yin ba.”
(Nkpa ba ba̱cicrak bu kyang a Yesu na̱ ka̱n hywa i taka̱i dikwu na na̱ ni kwu ni ba ga yet ka̱ryong.)
Bilatut a̱ bo brek a̱ nwa ka̱ryi ka a̱ yei Yesu a̱ hywa, “Nwan yet a̱gwam ba̱nyet Yahuda nu o?”
Yesu a̱ hywa, “Nwan a̱mi zzim o? Ki ba̱yanyet a̱ ka̱ na̱ tyyei kyang tazwa nzuk?”
Bilatut a̱ hywa, “A hwa di n yet a̱ntyok ba̱nyet Yahuda a? Ba̱nyet nwan a̱mi bu ba̱cecet ba̱gado Ka̱za mba a̱ n dyi da̱ nwan. A̱nzan a̱mi a yya?”
Yesu a̱ hywa, “Dityok nzuk ti shyi i ka̱sa ka ni ba. Dityok nzuk ti ti da n shyi i ka̱sa ka ni, se ba̱nyet ba a̱ n tssup ni a̱ kwan a̱ n san a mbvak ba̱nyet Yahuda na. Dityok nzuk ti shyi kyi ba.”
Bilatut a̱ bo ku zzim, “Ma a wi yet a̱gwam o?”
Yesu a̱ hywa, “Ee, a wi hywa, n yet a̱gwam. Hywak n byin bu ba ka̱sa nzuk a yet n bu tyyei ba̱ryat ka̱ryong ba. A̱yin nu a̱ tssup ka̱ryong ka ni a̱ ni n pfong.”
Bilatut a̱ ku zzim, “A̱nzan a̱ yet ka̱ryong ka?”
Ba yya Yesu shirya dikwu
Bilatut a̱ bo brek a̱ nat di ba̱nyet Yahuda na a̱ta̱sa ka a̱ si hywa, “N ku shya bu kyang a n nin ku yya shirya ni ba.
Ma an tada nyin ji kozan ka̱ram Swrap wwon n na tun a̱tuba a̱yring a jaru n wwon. Yi cat n kaai a̱gwam ba̱nyet Yahuda nu n wwon o?”
Ba krok nkun a̱ hywa, “Kaai, wwon Barabbat!” (Barabbat a̱ yin yet a̱ntyok a̱tsaai.)
Bilatut a̱ tyyi ba tsot Yesu da̱ a̱yo.
Nsoja na i gat rawoni a̱shyim ku kup i diccu, a̱ shya a̱lkeba̱ nu a̱ bvei shong ni a̱ ku kup i.
A̱ cong a̱ ku byei a̱ yya, “Sso a̱gwam ba̱nyet Yahuda da̱de!” A̱ bo ku tsot.
Yesu a̱ wruk bu rawoni a̱shyim a bu a̱shong a̱lkeba̱ nu. Bilatut a̱ hywa da̱ mba, “Di na̱nu ni.”
Ba̱cecet ba̱gado Ka̱za ba bu ba̱dogari ba ba bu ku ryi a̱ krok nkun a̱ hywa, “Ba ku ka̱teyang! Ba ku ka̱teyang!”
Bilatut a̱ hywa da̱ mba, “Se yi ku ka̱teyang mbvak nyin, nzuk n dyi kyang a n nin ku yya shirya ni ba.”
Ba̱nyet Yahuda na i hywa, “Zi byyi truwang ji hywa di dolet na̱ kwu ni, rot a̱ ya yei Ka̱won Ka̱za.”
Ka̱ram ka Bilatut a̱ bun hok a̱mi ni, ka̱wun a̱ ku pyyem ba̱gingang.
Na̱ bo brek a̱ nwa ka̱ryi ka a̱ si zzim Yesu a̱ hywa, “A nyyai ke?” Yesu a̱ swat ba̱ nyong.
Bilatut a̱ hywa da̱ nu, “A rak ryat a ba̱ nzuk o? A bvwo n byyi cet na̱ kaai n wwon ko n tyyi ba na̱ ka̱teyang e?”
Yesu a̱ hywa da̱ nu, “Cet na a byyi tazwa nzuk ka ni Ka̱za a̱mi a̱ na̱ ryi. Rot a̱mi a̱yin nu a̱ na̱ ryi da̱ nzuk ni, a̱ka̱tukyya nu nu a̱ ra̱u a̱nwaan nu.”
Ka̱ram ka Bilatut na̱n hok a̱mi ni a̱ cat ryen na na̱ nin kaai Yesu a̱ wwon ni. Ma ba̱nyet Yahuda na krok nkun i hywa da̱ nu, “Ka ku kaai wwon, to a bu yet a̱rywai A̱gwam Rom ba. A̱yin nu a̱ ya yei a̱gwam ni a̱ yet a̱ra̱ndwan A̱gwam Rom.”
Bilatut na̱ bu hok a̱mi, a̱ wruk bu Yesu a̱ ba mi a̱ta̱sa, a̱ brek a̱ si swrang a a̱ntwam shirya nu a̱ shyi “Ka̱rek ka ba nok di Kpang ni” ba yin ka̱ yei zi diryem ba̱nyet Yahuda ti Gabbata.
Ka̱ram iya nom ku bai a̱katyyi, ya Swrap wwon nu na̱ bvat nom yring. Bilatut a̱ hywa di ba̱nyet Yahuda na, “Yi dii a̱gwam nyin na̱nu ni.”
Ba krok nkun a̱ hywa, “Ba ku hywat! Ba ku hywat! Ba ku ka̱teyang!”
Bilatut a̱ hywa da̱ mba, “Yi cat n ka̱teyang a̱gwam nyin nu o?”
Ba̱cecet ba̱gado Ka̱za ba a̱ hywa, “A̱gwam Rom ba̱diyin a̱mi a̱ yet A̱gwam njit u.”
Wwon Bilatut a̱ ba̱ ryi Yesu ba nat a̱ si ku ka̱teyang.
Ba kpang Yesu tazwa ka̱teyang
Ba ku pyyem a̱ nat ba̱ nu.
Na̱ wruk a̱ ccok ka̱teyang na; ba si tat ka̱rek ka ba yin yei “Ka̱bvwa Nkup A̱ccu,” zi diryem ba̱nyet Yahuda ti ba yei “Golgota.”
Ka̱ yemi ba si ku teyang tazwa ka̱teyang ka a̱nta̱mak bu ba̱nyet ba̱yaan ba̱ mba ba̱hwa, bu Yesu a̱katyyi ka.
Bilatut a̱ jem kyang a̱ sak tazwa ka̱teyang ka a̱ hywa, “Yesu a̱ntyok Nazarat, A̱gwam ba̱nyet Yahuda.”
Ba̱nyet Yahuda ba̱gingang a̱ twang, rot ka̱bvwa ka ba yin ka̱teyang Yesu ni a̱ yin shyi ba̱shishrek bu ka̱nkrang ka. Ba jem a nwap Yahudanci bu Romanci bu Helenanci.
Ba̱cecet ba̱gado Ka̱za ba̱nyet Yahuda ba a̱ hywa di Bilatut, “Ryok jem ‘A̱gwam ba̱nyet Yahuda’ ba, se ba jem ‘A̱ ya yei A̱gwam ba̱nyet Yahuda’!”
Bilatut a̱ hywa, “Kyang a n ka̱n jem ni ba bo ni kpo shei ba.”
Nsoja na na bu ka̱teyang Yesu, a̱ ka ba̱tro nu ba a̱tswa a̱naai, kozan soja bu a̱tswa nkpa. Ba bo sook a̱tro nu nu a̱ yin wi byyi ka̱rek seyak ni, rot ba yin ku tywei ba̱ a̱kumbvuyring.
Nsoja na i hywa, “Zi ryok ku seyak ba, zin ta gyai i ryi a̱yin nu a̱ ni ya ni.” Ku ba ba̱cicrak bu ba̱ryat Ka̱za ba a̱ yin hywa,
“Ba ya ka ba̱tro nzuk ba,
a̱ si bo ta gyai tazwa a̱tro nzuk ka.”
A̱mi nsoja na ba ma̱n yya.
Yesu a̱ ryi a̱na nu nu bu ka̱won pfong ka̱yring nu ka na̱ yin cat i, a̱ hywa da̱ a̱na nu nu, “Nna, dii ka̱won nwan a̱ yemi.”
A̱ bo hywa da̱ a̱pfong u, “Dii a̱na nwan a̱ yemi.” Nyyai ka̱tuk iya a̱pfong Yesu nu a̱ nat ba̱ a̱na Yesu nu na̱ si swrang a̱gbang nu.
Yesu a̱ kwu
Yesu a̱ bu ryi nnani kozan kyang a̱ tyak, na̱ hywa, “N pfong na̱shyi,” ku gi ba ba̱cicrak bu ba̱ryat Ka̱za ba.
To, ka̱nshyeng ka̱yaan ka swat ka̱ yemi ban tyyi a̱sisat ba̱shekwot, ba sook a̱soso a̱ tyyi a a̱sisat ba̱shekwot u a̱ som an shan hisop a̱ yrek a̱ ku sak i ka̱nu.
Ka̱ram ka Yesu na̱n sswa ni a̱ hywa, “A̱ngbom!”
Wwon a̱ tuk diccu nu ti a̱ kwu.
Ba tuk Yesu a̱ryam a̱ ta̱kyak
Ba̱nyet Yahuda na i naai Bilatut na̱ wwon ba nat a̱ si kprem a̱tak ba̱nyet a ba hywaai ni a̱ ba̱ kyrek tazwa ba̱ka̱teyang ka, rot nom iya yin yet nom jyi nkyang, di ba yin cat nkom mba na i tat ka̱tuk A̱sa̱ba̱t ka ba, rot a̱gba̱dang nom a̱ yemi da̱ mba.
Rot a̱mi nsoja na i nyyai bu kprem a̱tak a̱ntyok ka̱tsitsrang a ba̱ a̱ntyok a̱mba̱hwa nu ba yin ka̱teyang bu Yesu ni.
Ma ba bu tat di Yesu a̱ shya na̱ ka̱n kwu, ba kprem a̱tak nu na ba.
Ma soja yring i tyyi dikpan nkpa ti n ku tuk a̱mbeyang a̱rywam; bu ka̱baram ba̱sok bu ba̱shekwot a̱ wruk.
A̱tuba nu a̱ yin dyi ni a̱ yet shaida, yi gi ma̱n wrak ka̱ryong. Shaida nu ji i bu yet ka̱ryong, na̱ bo bvwo kyang a na̱ tyyei ni yet ka̱ryong.
Ba yya nkyang ani, ba̱ryat Ka̱za ba a̱ ga sseng ka̱ryong, da̱ni di ba̱ yin hywa ni, “Ko kup yring nu ba ni bvut ba.”
Ka̱rek ka̱yaan i ba̱ryat Ka̱za ba ba hywa, “Ba ni cyang a̱yin nu ba ka̱n tuk ni.”
Ba nyat Yesu
Ba bu tyak, Yusufu, a̱ntyok Arimatiya, nu ma a̱ ma̱ yin yet ka̱won pfong Yesu ma ntsang rot a̱ yin pfong ka̱wun ba̱nyet Yahuda ka, a̱ nat a̱ si naai Bilatut na̱ ku wwon kom Yesu na na̱ sook. Bilatut a̱ ku shim mi, na̱ sook.
Nikodimu, a̱tuba nu a̱ yin tason a nat di Yesu a̱ta̱tuk ka ni, a̱ nat bu Yusufu a̱ breng turare mur bu alot ba ba̱ mon, swat ryet mba na yet mudu cyi.
Ba bu sook Yesu a̱ ku grang da a̱jijyat a̱tro a̱n tyyi nkyang ka̱sham nswam iya, a̱mi ba̱nyet Yahuda na ba ri njyi kom a a̱ sin nyat.
A̱la̱mbu a̱ yin shyi ka̱rek ka ba yin hywat Yesu ni, ryak n shyi ka̱ yemi, nying na ba ka̱n nyat a̱yin ni ba.
Ba ku nyat ka̱ yemi, rot ryak a shyi ba̱shishrek bu ka̱bvwa ka, ka̱ntson tat ka a̱ bo yin yet A̱sa̱ba̱t, wato nom pfwi ba̱nyet Yahuda na.
Diwan sucet
Nyyai Ka̱za ka ka̱n yya ka̱sa ka ba, Diwan ti yin shyi, a̱ bo shyi bu Ka̱za, a̱ bo yet kyang yring bu Ka̱za.
Nyyai bu ka̱son ka Diwan ti yin shyi bu Ka̱za.
Nu a̱ yin yet ryen na Ka̱za kan yya kozan kyang ni. Kyang n shyi ba yin yya a̱n ku sang ba.
Diwan ti a̱mi yet sucet a; sucet a i wrak ba̱nyet ba ka̱bvwa sai.
Ka̱bvwa sai ka a̱ yin sai ka̱yat ndyin, a̱ sswa cet ndyin na.
Ka̱za a̱ yin tom a̱pfong nka ban yei Yohana.
Nu a̱ yin yet ka̱bvwa sai ka ba, ma a̱ yin ba a̱ ga bu ba̱ tyyei bai ka̱bvwa sai a.
Nu a̱ yin yet ka̱bvwa sai ka̱ryong ka a̱ yin ba ka̱sa ka ni a̱ bu tat sa̱rei ba̱nyet ka̱sa ba a̱ssi na.
A̱ yin shyi ka̱sa ka, ba yya ka̱sa ka ba̱ nu, ma ka̱sa ka a̱ ku bvwo ba.
A̱ yin ba di ba̱nyet nu, ma ba̱nyet nu ba a̱ bu rak ku san na.
Ma sa̱rei ba̱nyet ba a̱ yin ku san a̱ ku ryi ndya mba na ni, na̱ ba̱ ryi cet ba yet na̱won Ka̱za.
Yet na̱won mba na nyyai da̱ a̱ra̱ntyok ba̱ a̱ra̱mbyring ba. Wato ba ba̱ tyei da̱ni di ba tyei na̱won ka̱sa na ni ba. Ka̱za di bvak nka a̱mi a̱ yet A̱tyyi mba nu.
Diwan ti i brak tyyi a̱yin i yen swat ka̱yat njit, a̱ shyi bu aliheri ba̱gingang a̱ bo yet ka̱ryong. Zi ryi shii nu na, shii a na̱ san rot nu ba̱diyin a̱ yet Ka̱won Ka̱za ka ni.
Yohana a̱ tyyei ba̱nyet ba tazwa Diwan ka, a̱ yrek diwan nu ti a̱ hywa, “A̱ntyen a̱ni a̱mi n dyat n hywa da̱ nyin, ‘A̱yanyet a̱ ri bai riryim nzuk a̱ shii a̱ n dan ba̱gingang, rot a̱n shyi nyyai ba ka̱ n byin ba.’ ”
Rot a̱gba̱dang za̱nang nu nu, zi shya za̱nang tazwa za̱nang.
Ka̱za a̱ yin wrak Truwang ji an bvak Musa, ma za̱nang ji bu ka̱ryong i hyok an bvak Yesu.
A̱yin a̱n shyi a̱ ka̱n dyi Ka̱za ba, se bu Ka̱won nu ka ba̱diyin. Nka a̱mi a̱ shyi shishrek bu Ka̱za a̱ bo ba a̱ bu tyyei Ka̱za ka.
Wa'azi Yohana A̱yya Baptisma
Ba̱cecet ba̱nyet Yahuda Urushalima ba a̱ yin tom ba̱gado Ka̱za bu ba̱nyet brang ba̱gado Ka̱za ba si zzim Yohana a̱ hywa, “A yet a̱nyan?”
Yohana a̱ si ba̱ nyyak kyang ba. A̱ ba̱ kok ka̱ryong ka ba̱zizrak. A̱ hywa da̱ mba, “Nzuk n yet Kristi nu ba.”
Ba bo ku zzim, “To, nwan yet a̱nyan? Nwan yet Iliya nu o?”
Yohana a̱ hywa, “Kaai, nzuk ba.”
Ba bo zzim, “Nwan yet A̱ntyok tyyei ba̱ryat Ka̱za nu o?”
Na̱ bo ton.
Ba hywa da̱ nu, “Nde, da̱ za tyyei a̱yin nu a yet i zi gi brek si tyyei ba̱nyet ba a̱ za tom ni. Nwan, a ya yei a̱nyan?”
Yohana a̱ ba̱ shim mi ka̱yat ba̱ryat Ishaya a̱ntyok tyyei ba̱ryat Ka̱za, a̱ hywa,
“Nzuk n yet diwan ti yei ka̱yat ka̱yit i n yya,
‘Yi jyi na̱ta̱ryen A̱gwam Tazwa na na̱ nin cong ni.’ ”
Ba̱nyet Farisa na a̱ ma yin tom ba̱pfong ba.
Ba zzim Yohana a̱ hywa, “To, da̱ nwan yet Kristi ba, da̱ nwan yet Iliya ba, da̱ nwan yet A̱ntyok tyyei ba̱ryat Ka̱za nu ba, a̱nzan a̱n byyi an yya baptisma nu?”
Yohana a̱ hywa, “Nzuk n yya baptisma nzuk u di ba̱shekwot, ma a̱yanyet a̱n shyi ka̱yat nyin da̱ nyin ba ku bvwo ba.
Nu a̱ bai riryim nzuk, ryik a̱kpatak nu ma n maai n kpo byyik ba.”
Ba yin ri-ryat ani Baitanya a̱mi, ma̱nyyi ncen Urdun, ka̱rek ka Yohana na̱ yin yya baptisma nu ni.
A̱truk Ka̱za
Nu a̱mi n dyat n ya tyyei n hywa, ‘A̱yanyet a̱ ri bai riryim nzuk, ma a̱ shii a̱ n dan ba̱gingang, rot a̱n shyi nyyai ba ka̱ n byin ba.’
N ku bvwo i nyyai ba, ma n ba n yya baptisma di ba̱shekwot, na̱ ga shya diwat ti Isreila ba nin ku bvwo ni.”
Yohana a̱ wrak shaida a̱ hywa, “N dyi Tswa Ka̱za ji zi kyyep nyyai Tazwa zi diccu nu anye a̱bva i swrang ba̱ nu.
N yin ku bvwo ba, se a̱tuba nu a̱ n tyyi yya baptisma nu di ba̱shekwot ba ni nu a̱ hywa da̱ nzuk, ‘A ni ryi Tswa Ka̱za zi kyyep tazwa a̱yin. Nu a̱mi a̱ ni yya baptisma nu di Tswa Ka̱za ji.’
N dyi da̱ a̱ssi nzuk, nkpa n ni ya tyyei ka̱sak ka nu a̱ yet Ka̱won Ka̱za ka ni.”
Na̱won pfong ka̱tsitsrang Yesu na
Ka̱ntson a̱ wo tat, Yohana na̱ shyi sseng bu na̱won pfong na̱yaan nu ba̱mba ba̱hwa,
na̱ bu ryi Yesu na̱ cong, na̱ hywa, “Di A̱truk Ka̱za nu.”
Ba̱pfong iya ba̱mba ba̱hwa ba bu hok a̱mi a̱ brak a̱ tssup Yesu.
Yesu a̱ brak a̱ ba̱ ryi ba ku tssup a̱ ba̱ zzim a̱ hywa, “A̱nzan yi cat?”
Ba hywa, “Rabbi, a wu swat ke?” (Rabbi nu a̱ yet Malam.)
Yesu a̱ hywa da̱ mba, “Yi ba zi nat yi si ryi.” Ba ku tssup a̱ si ryi ka̱rek ka, a̱ zzwang kpikpit nom iya ba̱ nu. (Nom a yin shyi di tswam nyaai ni.)
A̱tuba a̱yring ba ku yei Andrawut, a̱wumba Siman Bitut.
Andrawut a̱ nat a̱ si cat a̱wumba nu nu, Siman, a̱ hywa da̱ nu, “Zi shya Almasihu nu!” wato, Kristi.
Wwon a̱ nat bu Siman di Yesu.
Yesu a̱ si ku cyang a̱ hywa, “Nwan yet Siman ka̱won Yohana. Ba ni na̱ yei Kefat.” Diyrek ti yet tiyring bu Bitut u, wato “kpang”.
Yesu a̱ yei Filibut bu Natana'ilu
Ka̱ntson tat, Yesu a̱ ryi ku myim da̱ nat Galili, a̱ shya Filibut a̱ hywa da̱ nu, “N tssup.”
Filibut a̱ yin yet a̱ntyok Baitsaida, ka̱nkrang mba bu ka̱yring bu Andrawut bu Bitut.
Filibut a̱ si shya Natana'ilu, a̱ hywa da̱ nu, “Zi shya a̱tuba nu Musa na̱ yin jem nkhang nu na ka̱yat Truwang nu ka ni, ba̱nyet tyyei ba̱ryat Ka̱za ba̱yaan a̱ jem nkhang nu na, wato Yesu A̱ntyok Nazarat, a̱hwai Yusufu nu.”
Natana'ilu a̱ hywa, “A̱tsatsak nkyang a̱ ka̱n hyok Nazarat ka̱ram ka̱yaan o?”
Filibut a̱ hywa, “Da̱ ba zi cong a si ku ryi.”
Yesu na̱ bu ryi Natana'ilu na̱ bai da̱ nu na̱ hywa ntazwa nu, “Yi cyang a̱ntyok Isreila ka̱ryong, a̱tuba nu a̱ byyi hywak ni ba.”
Natana'ilu a̱ ku zzim, a̱ hywa, “A yya ni n nin bvwo?”
Yesu a̱ hywa, “N bu na̱ ryi ka̱ram iya a swat dityin a̱bvap ti, Filibut na̱ ka̱n na̱ yei ba.”
Natana'ilu a̱ hywa, “Malam, nwan a̱mi yet Ka̱won Ka̱za ka, A̱gwam Isreila!”
Yesu a̱ hywa, “A shim rot n na̱ tyyei di n bu na̱ ryi a swat dityin a̱bvap ti e? A ni ryi nkyang ba̱gingang a̱ ra̱u ni ma.”
A̱ bo hywa da̱ mba, “Ka̱ryong n ya tyyei, yi ni ryi Tazwa zi yrang, ba̱pfong Ka̱za ba ba ban a̱ bo kyyep tazwa Ka̱won A̱neywu.”
Ba̱ta̱ntson ka̱tuk Ladi iya, Maryamu Magadaliya a̱ nat ka̱bvwa dibyyi ka, ka̱bvwa ka ri bvei ryin. A̱ si ryi ba tun kpang ji ban kup ryak a ni.
Na̱ brek a̱za̱n cyi a̱ bu tyyei Siman Bitut bu ka̱won pfong ka̱yring ka Yesu na̱ cat i, a̱ bu hywa da̱ mba, “Ba tun A̱gwam Yesu i ryak a, da̱ njit ba bvwo ka̱bvwa ka ban ku myyi ni ba.”
Bitut bu ka̱won pfong ka̱yring ka a̱ ta̱za a̱ naat ka̱bvwa dibyyi ka.
Ba tyyi ncyi ba̱ mba ba̱hwa, ma ka̱won pfong ka̱yring ka a̱ tyong a̱ wwon Bitut a̱ si yet ka̱son a̱ tat i dibyyi ti.
A̱ si ta̱kwut a̱ cyang a̱jijyat a̱tro nu, ma a̱ nwa i ryak a ba.
Bitut a̱ ku tssup riryim a̱ si seyak a̱ nwa ka̱yat ryak ka. A̱ si ryi a̱jijyat a̱tro nu na̱ myyi
bu wwang a̱tro na ba yin dop diccu Yesu ti ni. Ku yin shyi i gut ba̱zan ba̱ a̱jijyat a̱tro nu.
Ka̱won pfong ka̱yring a̱ywu a̱ yet ka̱son a̱ si tat i dibyyi ti ni a̱ ma̱n seyak a̱ nwa ka̱yat ryak ka, a̱ si ryi a̱n wrak ka̱ryong.
(Har ba̱nyying ba ka̱n bvwo ka̱sak ka ba̱ryat Ka̱za ban hywa di dolet a̱ ni shyek nyyai yabyen ni ba).
Wwon na̱won pfong a a̱ brek a̱ ba ka̱ryi.
Yesu a̱ tyyei diccu nu di Maryamu Magadaliya
Maryamu a̱ brek a̱ sseng ka̱bvwa dibyyi ka a̱ shyi i ka̱nak. Na̱ shyi kun na, a̱ ta̱kwut a̱ cyang ka̱yat dibyyi ka
a̱ ryi ba̱pfong Ka̱za ba̱ mba ba̱hwa ba swat ka̱bvwa ka kom Yesu na ku yin myyi ni ba kup ba̱jijyat ba̱tro. A̱yring na̱ swat a̱za̱ gbang diccu nu, a̱yring a̱za̱gbang a̱tak u.
Ba̱pfong Ka̱za ba a̱ hywa di Maryamu, “A̱ra̱mbyring, a̱nzan a̱n byyi an kun?”
Na̱ hywa, “Ba sook A̱gwam nzuk u, da n bvwo ka̱rek ka ba sin ku sak ni ba.”
Na̱ bu hywa a̱mi, a̱ brak a̱ ryi Yesu na̱ sseng. Ma na̱ bvwo di Yesu a̱mi ba.
Yesu a̱ bo ku zzim a̱ hywa, “A̱ra̱mbyring, a̱nzan a̱n byyi an kun? A̱nyan a̱mi a cat?”
Maryamu a̱ hwa da̱ a̱ntyok a̱la̱mbu nu a̱mi; a̱ hywa da̱ nu, “A̱ntyok ka̱ryi, ki nwan a̱mi ku sook, a n tyyei ka̱rek ka an ku sak ni n nat si ku sook.”
Yesu a̱ ku yei a̱ hywa, “Maryamu!”
Na̱ brak ba ahwa a̱ hywa zi diryem ba̱nyet Yahuda ti, “Rabboni!” (Nkpa a̱ yet, “Malam!”)
Yesu a̱ hywa da̱ nu, “Yen dyok n pyyem ba, rot n ka̱n wrak n nat da̱ A̱tyyi nu ba. Ma brek nat si tyyei ba̱wumbeyang nzuk ba di n ni yen brek nat da̱ A̱tyyi nzuk u ba̱ A̱tyyi nyin nu, Ka̱za nzuk ka bu Ka̱za nyin ka.”
Maryamu Magadaliya a̱ brek a̱ ba di na̱won pfong A̱gwam Yesu na a̱ bu ba̱ tyyei da̱ a̱ ku ryi, a̱ bo ba̱ tyyei kyang a na̱ ku tyyei ni.
Yesu a̱ tyyei diccu nu di na̱won pfong nu na
A̱jenshring ka̱tuk Ladi iya na̱won pfong na ba tung i bat a̱ ya hweyak a̱ tyyi, rot ba yin pfong ka̱wun ba̱cecet ba̱nyet Yahuda ka. Yesu a̱ nyyai a̱ bu sseng ka̱yat mba ka a̱ hywa, “Sa̱la̱ma nyin!”
Wwon a̱ ba̱ tyyei mbvak nu na bu a̱rywam nu nu. Na̱won pfong a ba̱sa̱rei ba gwai ban dyi A̱gwam Yesu.
Yesu a̱ bo hywa da̱ mba, “Sa̱la̱ma nyin! Ka̱sak ka A̱tyyi nu na̱ ni n tom ni, a̱mi n ma̱ n ya tssop.”
Na̱ bu hywa a̱mi, a̱ ba̱ hywwak a̱ hywa, “Yi nga Tswa Ka̱za ji.
Ba̱nyet ba yi ba̱ cii a̱ka̱tukyya mba nu ni, ba shya cii; ba̱nyet ba yi ba̱ cii i ni ba, ba ma̱ ni shya cii ba.”
Toma, a̱tuba a̱yring u ka̱yat ba̱pfong swak bu ba̱hwa ka ba yin yei Ka̱hywaai ka ni, a̱ yin shyi ba̱ mba ba ka̱ram ka Yesu na̱ yin ba ni.
Kpikpit na̱won pfong a i bu ku tyyei i hywa, “Zi ryi A̱gwam Yesu!”
Toma a̱ hywa da̱ mba, “Ki n dyi a̱huhuk nkusa na a mbvak nu na da̱ a̱ssi nzuk ba n na̱ bam di ka̱ta̱hrung nzuk n bo n tyyi bvak ka̱bvwa ka ban ku tuk a̱rywam nu ni ba, n ni shim ba.”
Sati yring ku bu seyak, na̱won pfong a a̱ bo tung a̱ swrang ka̱yat ka̱ryi a̱ ya hweyak, Toma na̱ shyi ba̱ mba, Yesu a̱ si nwa a̱ sseng ka̱yat mba a̱ hywa da̱ mba, “Sa̱la̱ma nyin!”
A̱wwon a̱ hywa di Toma, “Sak ka̱ta̱hrung nwan ka kyi, i cyang mbvak nzuk a. Da̱ bu neyak bvak nwan na tyyi ka̱yat a̱rywam nzuk ka. Da̱ n tyyi rya nwan na, i ryok rak shim a!”
Toma a̱ hywa, “A̱gwam nzuk Yesu, bu Ka̱za nzuk!”
Yesu a̱ hywa da̱ nu, “A n dyi, nwan ba ni wrak rya nwan na, ka̱ni? Ba̱nyet ba a̱ n dyi ni ba a̱ wrak ndya mba na ni, Ka̱za a̱ ba̱ wwon nda.”
Kyang a tyyi jem kpa nani ni
Yesu a̱ bo yya a̱cecet nkyang nzaan ba̱gingang a a̱ssi na̱won pfong nu na nying na ba jem i kpa nani ni ba.
Ma ba jem nna ni yi gi shim Yesu a̱mi a̱ yet Kristi, Ka̱won Ka̱za, a̱mi brak yi ku ryi ndya nyin na i gi shya sucet i diyrek nu ti.
Yesu a̱ tyyei diccu nu di na̱won pfong a̱tiyring
Yesu a̱ bo yya a̱ tyyei diccu nu di na̱won pfong a a̱mbeyang kei ba̱shekwot Tibariya ka. Diwat ti na̱ yin yya ni tintii:
Siman Bitut, bu Toma nu ba yin yei Ka̱hywaai ka ni, bu Natana'ilu nyyai i ka̱byen Galili, bu ba̱hwai Zabadi nta̱mak bu na̱won pfong Yesu na̱yaan ba̱ mba ba̱hwa, ba shyi ka̱rek ka̱yring.
Siman Bitut a̱ hywa di kpikpit a, “N naat pyyem hwon.”
Kpikpit a i hywa, “Zi bai ba̱ nwan.” Sa̱rei mba ba nat a̱ si nwa kpongo nu, ma ba tyak ka̱tuk ka ba pyyem kyang ba.
Nom a ku bu ta̱kyek Yesu a̱ sseng a̱mbeyang ba̱shekwot ka, ma na̱won pfong a a̱ bvwo da̱ nu a̱mi ba.
Na̱ hywa da̱ mba, “Zam jini, yi ka̱n pyyem kyang baa?”
Ba hywa, “Ko kyang.”
Na̱ hywa da̱ mba, “Nde yi brak a̱riryek u rot a̱za̱gbang bvuk yak kpongo ka, a ryi yi shya kyang.” Ba brak a̱riryek u a̱ rot, kwwat a i ba̱ kaat rot ba yin pyyem hwon ba̱gingang.
Ka̱won pfong ka̱yring ka Yesu na̱ cat i a̱ hywa di Bitut, “A̱gwam Yesu a̱mi!” Bitut na̱ bu hok di Yesu a̱mi, na̱ ka̱n kruk ba̱tro nu ba, na̱ ba̱ kok a̱ grang a̱ hruk a̱ kpa i ba̱shekwot ba.
Kpikpit na̱won pfong a n tssup ka̱yat kpongo ka a̱ kwak a̱riryek u bu hwon ji ba̱gingang, rot ba yin shyi gbang bu gyep a ba, ba yin shyi di yadi ncyi ni.
Ba bu si tat a̱zi gyep a a̱ shya rong dican, bu hwon tazwa ndong ka, bu burodi.
Yesu a̱ hywa da̱ mba, “Yi yen bvwa hwon ji yi pyyem ni ba mi kyi.”
Siman Bitut a̱ nwa a kpongo nu a̱ si kwwat hwon ji ka̱yat ba̱shekwot ka a̱ ba mi a̱ta̱sa. A̱riryek u a̱ nhywat bu a̱cecet hwon. Sa̱rei hwon ji yin yet cyi bu nswak mpfon ba̱ tat. Sa̱rei bu ka̱tswa hwon iya a̱riryek u a̱ seyak ba.
Yesu a̱ hywa da̱ mba, “Yi ba i ya.” Da̱ a̱yin ka̱yat na̱won pfong ka na̱ gbung rya a̱ zzim, “Nwan a̱nyan?” ba; rot sa̱rei mba a̱ yin bvwo A̱gwam Yesu a̱mi.
Yesu a̱ nat a̱ si sook burodi na a̱nta̱mak bu hwon ji a̱ ba̱ ka.
Nkrang a̱mba̱tat yemi Yesu na̱ tyyei diccu nu di na̱won pfong a nyyai ka̱ram ka na̱n ta̱za nyyai yabyen ka ni.
Yesu bu Bitut
Bitut a̱ hywa, “A̱ntyok ka̱ryi, nwan ma a̱ bvwo n na̱ gwai.”
Yesu a̱ hywa da̱ nu, “Da̱ n tsaai na̱won bvon-tsaap a.”
Yesu a̱ bo hywa da̱ nu nkrang a̱mba̱hwa ji, “Siman ka̱won Yohana, a n cat di ka̱ryong o?”
Bitut a̱ hywa, “A̱ntyok ka̱ryi, nwan ma a bvwo n na̱ gwai.”
Yesu a̱ hywa da̱ nu, “Da̱ n cam bvon-tsaap ji.”
Yesu a̱ bo ku zzim, “Siman ka̱won Yohana, a n gwai o?”
Rya Bitut a i byyan rot Yesu a̱ bo ku zzim nkrang a̱mba̱yintat u a̱ hywa, “A n gwai o?” Bitut a̱ hywa, “A̱ntyok ka̱ryi, a bvwo kozan kyang. A bvwo n na̱ gwai.”
Yesu a̱ hywa, “Da̱ n tsaai bvon-tsaap ji.
Ka̱ryong a̱mi n na̱ tyyei: ka̱ram ka a yin yet ka̱seyang ni a ri ya tyet rop i nat ka̱rek ka a cat i, ma ka̱ram ka an kop ni a ni neyak mbvak nwan a̱yanyet a̱ na̱ rop a̱ kwak a̱ nat i ka̱rek ka a cat nat ni ba.”
(I ba̱ryat bani Yesu a̱ yin tyyei taka̱i dikwu na Bitut na̱ ni kwu a̱n tyyei shii Ka̱za na ni.) Yesu a̱ si brak a̱ hywa di Bitut, “N tssup!”
Yesu bu ka̱won pfong ka̱yaan
Bitut a̱ brak riryim a̱ ryi ka̱won pfong ka̱yring ka Yesu na̱ yin cat i, a̱tuba nu a̱ yin shek a̱ hywot Yesu ka̱rek kyangya ka a̱ zzim, “Malam, a̱nyan a̱mi a̱ ni na̱ ryap ni?”
Bitut na̱ bu ku ryi, a̱ brak a̱ zzim Yesu a̱ hywa, “A̱ntyok ka̱ryi! A̱tuba a̱ni hwa?”
Yesu a̱ hywa, “Ki n cat na̱ swat se ka̱ram ka n nin brek ni, an byyi bvak o? Nwan dei n tssup!”
Ba̱nyet tssup Yesu ba a̱ nwa ryat a̱ kat di Yesu a̱ hywa da̱ ka̱won pfong a̱ywu a̱ ni kwu ba. Ma Yesu a̱ yin hywa di a̱ ni wi kwu ba. A̱ yin hywa, “Ki n cat na̱ swat se ka̱ram ka n nin brek ni, an byyi bvak o?”
Ka̱won pfong a̱ywu nu a̱mi a̱ ryat nkyang ani sa̱rei, nu a̱mi a̱ bo na̱ jem. Zi bvwo kyang a na̱ jem ni ku yet ka̱ryong.
A̱ngbom ba̱ryat
Nkyang nzaan n shyi ba̱gingang nying na Yesu na̱ yya ni. Ba si bu na̱ jem sa̱rei na, ka̱sa ka sa̱rei a̱ si bu maai a̱ sook a̱kpa na ba jem ni ba
Nyreng i Kana i ka̱byen Galili
Ka̱tuk nom tat ka nyreng i shyi Kana i ka̱byen Galili. A̱na Yesu nu a̱n shyi ka̱rek ka.
Ba ma̱ yin yei Yesu bu na̱won pfong nu na ka̱rek nyreng ka.
Ka̱ram ka ba̱shekwot a̱nap ba ban dat i, a̱na Yesu nu a̱ hywa da̱ nu, “Ba̱shekwot a̱nap ba a̱ ba̱ rat.”
Yesu a̱ hywa da̱ nu, “Nna, a̱nzan a̱ yet ka̱ta nwan ka? Ka̱ram nzuk ka a̱ ka̱n ba ba.”
A̱na Yesu nu a̱ hywa di ba̱kwwa ba. “Bu kyang a na̱ hywa di yi yya ni, yi yya.”
To, mba ba̱nyet Yahuda na ba byyi tada tssu a̱tak. Rot a̱mi a̱cecet ndudon ba̱ nu a̱kitat a̱ yin shyi ka̱ yemi, a̱nu ni a̱ ni ya sup nyaai ko a̱kitat, ba ga ntyei ba̱shekwot tssu a̱tak ba.
Yesu a̱ hywa di ba̱nyet mpfong ba, “Yi tyyi ba̱shekwot hywaai ndudon na.” Ba ma̱n tyei ba̱shekwot ba a̱n hywaai a̱ bu tat a mpfwa na.
Yesu a̱ hywa, “Yi bvwa i si wrak a̱gba̱dang a̱kwak-ka̱son ka̱tung u.” Ba bvwa a̱ si ku ryi.
Na̱ bu hwwuk ba̱shekwot ba a̱ brak a̱ tyyi ba̱shekwot a̱nap ba ni, a̱ bvwo ka̱rek ka ba̱shekwot a̱nap iya ba nyyai ni ba. (Ma ba̱kwwa ba a̱ bvwa ba̱shekwot ba a̱ si ku ryi ni a̱ yin bvwo). Na̱ yei a̱ntyok nyreng u
A̱nuni nu a̱ yin yet ka̱tsitsrang kyang ka̱hat ka Yesu na̱ yin yya ni. A̱ yin yya ka̱yaani Kana i ka̱byen Galili. A̱ yin tyyei shii nu na ka̱ yemi, na̱won pfong nu na a̱ ku ryi ka̱ryong.
Ba bu tyak, Yesu, ba̱ a̱na nu nu, bu ba̱wumbeyang nu ba, bu na̱won pfong nu na a̱ drok a̱ nat Ka̱fa̱rna̱hum a̱ si yen bvwa nima̱ nom ba̱cincong.
Yesu a̱ nat a̱ si jrang bat Ka̱za
Ka̱ram iya ba bvat ba̱cincong nwa a̱swa nu ba yin yei Swrap wwon nu ni (ka̱ram iya a̱mi ba̱nyet Yahuda na ba nan yring ka̱sak ka ba yin wruk Masar ka ni). Yesu a̱ brek a̱ ba Urushalima.
A̱ si nwa i bat Ka̱za na a̱ shya ba̱yanyet ba zzap nyak bu bvon-tsaap bu ba̱ta̱nta̱ba̱ra, ba̱yanyet a̱ saai tebur a̱ swat a̱n ssek krum.
Na̱ shya shan ndyik a̱n ba̱ nyying a̱ wruk i, sa̱rei bu nyak ji bu bvon-tsaap ji, a̱ yyit tebur ji a̱ tang a̱ wop krum ji.
A̱ kam ba̱nyet zzap ba̱ta̱nta̱ba̱ra ba a̱ hywa, “Yi ba̱ kok wruk i kyi. Yi ryok brak ka̱ryi A̱tyyi nzuk n yya kasuwa ba”
Na̱won pfong nu na a̱ yring ka̱sak ka ba̱ryat Ka̱za ba ban hywa, “Ka̱za, cat ka̱ryi nwan na ni n za!”
Ba̱cecet ba̱nyet Yahuda ba a̱ nyyai a̱ bu ku yrek di zok, a̱ hywa, “A̱nzan kyang ka̱hat a ni yya n za tyyei ka̱sak ka an byyi cet nyying ba̱nyet ani ni?”
Yesu a̱ hywa da̱ mba, “Yi hwwei bat Ka̱za na ni, n ni sook nnom tat n kpo nok.”
Ba̱nyet Yahuda na i hywa, “Nwan za̱tuk? Dinok ti ba sook a̱rya nswak naai ba̱ a̱kitat a̱ si wa bvwa a̱n tyak ni, nti a ni tyak ka̱yat nnom tat o?”
Ma bat iya a̱mi na̱ yin dyat ba; a̱ yin dyat rwam nu na a̱mi.
Ma na̱won pfong nu na a̱ yin hok a̱ maai ba, se ka̱ram ka na̱n ta̱za i dibyyi ti ni ba si yring kyang a na̱ yin hywa ni, a̱ si san ba̱ryat Ka̱za ba di ka̱ryong bu kyang a Yesu na̱ yin hywa ni.
Yesu a̱ bvwo pfwa koyan
Ka̱ram Swrap wwon ka Yesu na̱ shyi Urushalima ba̱nyet ba̱gingang a̱ ku ryi ndya mba na rot nkyang ka̱hat na ba yin dyi na̱ yya ni.
Ma Yesu a̱ yen ya cam, rot a̱ yin bvwo ba̱nyet sa̱rei.
Ku yet kyang a ba ni ku tyyei ni ba, rot a̱ bvwo rya koyan.
Yesu bu Nikodimu
A̱yanyet a̱ yin shyi ban yei Nikodimu. A̱ yin yet a̱gba̱dang ka̱yat ba̱nyet Yahuda ka ban yei ba̱nyet Farisa na ni.
A̱ bu nyyai a̱ ba di Yesu a̱ta̱tuk ka̱tuk ka̱yaan, a̱ bu hywa di Yesu, “Malam, zi bvwo a yet a̱ntyok zzek nyyai di Ka̱za. A̱yin a̱n shyi a̱ ni maai yya a̱cecet nkyang a̱ni ba, se a̱yin nu Ka̱za ka shyi ba̱ nu ni.”
Yesu a̱ hywa da̱ nu, “Ka̱ryong a̱mi n ni na̱ tyyei. A̱yin a̱n shyi a̱ maai ryi Dityok Ka̱za ba, se ba bo ku byin nkrang a̱hwa.”
Nikodimu a̱ ku zzim a̱ hywa, “A̱kukwo a̱yin a̱ ni yya ni a̱n brek a̱ si nwa i ka̱hwa a̱na nu ba bo ku byin nkrang a̱hwa?”
Yesu a̱ hywa da̱ nu, “A̱kpak a̱ssi n ni na̱ tyyei, ki ba byin a̱yin i ryen ba̱shekwot bu Tswa Ka̱za ba, a̱ byyi ryen a̱ ryi Dityok Ka̱za ba!
A̱yin nu ba byin i ryen a̱neywu ni a̱ yet a̱nying a̱neywu; a̱yin nu ba byin i ryen Tswa Ka̱za ni a̱ yet a̱nying Tswa Ka̱za.
Ryok yya ka̱hat ho n hywa da̱ nwan se ba bo ya tyei nkrang a̱hwa ba.
Wun hywap tyei ka̱bvwa ka kun cat i. A na hok swrap nkpa na, ma a bvwo ka̱rek ka kun nyyai ni ba, da̱ nwan ba bvwo ka̱rek naat nkpa ka ba. A̱mi kun dyi ba̱ a̱yin nu Tswa Ka̱za zi byin ni.”
Nikodimu a̱ hywa da̱ nu, “Ku ni cong ni n dyi a̱mi?”
Yesu a̱ hywa, “Ka̱t! Nwan bu yet a̱gba̱dang malami Isreila nu, a hok ba̱ryat bani maai baa?
N ya kok bu nkyang a shyi i ka̱sa ka ni, nyin ba shim ba; yi ni yya ni n shim nying Tazwa na?
Brak, a̱yin a̱n shyi a̱ ka̱n nat Tazwa ba, se ba̱ nzuk Ka̱won A̱neywu ka n ba nyyai Tazwa ka ni.”
Ka̱sak ka Musa na̱ yin yrek ryik a an tswa ka̱yit ji ni, dolet ba ma̱n yrek Ka̱won A̱neywu a̱mi meyang.
Rot ba̱nyet ba a̱ wrak ka̱ryong da̱ nu ni ba ga shya sucet wityak.
Rot ka̱sak ka Ka̱za kan cat ka̱sa ka ba̱t i, nkpa n byyi kan wrak Ka̱won nka ka bu ka̱yring, rot ba̱nyet ba a̱ ka̱ san ni ba bo kwi ba, ma a̱ ga shya sucet ka̱u di tyak.
Rot Ka̱za a̱ tom Ka̱won nka ka ka bu yya ka̱sa ka shirya ba, ma ka bu yet a̱ntyok ka̱ san.
A̱yin nu a̱ san Ka̱won ka ni a̱ byyi nwa shirya ba. Ma a̱yin nu a̱ ka̱ rak ni ba wa ka̱n ku tyak shirya ji, rot a̱ rak san Ka̱won Ka̱za ka a̱ yet bu ka̱yring ni.
Kyang a ba di shirya ji ni ku naa ni: ka̱bvwa sai a̱ nwa i ka̱sa ka, ma ba̱nyet ka̱sa ba a̱ wa cat ryin a̱ ra̱u ka̱bvwa sai ka rot a̱ka̱tukyya mba nu.
A̱yin nu a̱ yya a̱ka̱tuk ni a̱ rak ka̱bvwa sai ka; da̱ naat i ka̱bvwa sai ka ba, rot a̱ cat ba ryi a̱ka̱tukyya nu nu ba.
Ma a̱yin nu a̱ shyi yya kyang a yet ka̱ryong ni a̱ cong i ka̱bvwa sai ka ba ga ryi nkyang a na̱ yya ni yet nying Ka̱za.
Dolet na̱ hwung, nzuk n ywwai
Ba bu tyak, Yesu bu ba̱pfong nu ba ba̱ mba swak bu ba̱hwa a̱ brek a̱ nat i ka̱byen Yahudiya. Na̱ si yen da ka̱ram ka̱ yemi ba̱ mba a̱ yya ba̱nyet baptisma.
Yohana a̱ ma̱ yin yya baptisma nu ka̱bvwa ka ban yei Ainon ni shishrek bu Salim, rot ba̱shekwot a̱ yin shyi ka̱ yemi ba̱gingang. Ba̱nyet a̱ cong na̱ ba̱ yya baptisma nu.
(Ka̱ram iya ba ka̱n tyyi Yohana a jaru nu ba.)
Ba̱pfong Yohana ba̱yaan a̱ nwa a̱cecet ba̱ a̱ntyok ba̱nyet Yahuda a̱yaan tazwa tada ya tssu.
Ba brek a̱ nat di Yohana a̱ si hywa da̱ nu, “Malam, a yring a̱tuba a̱ywu a yin shyi ba̱ nu ma̱nyyi Urdun ka ni e? A̱tuba nu a yin za tyyei ba̱ryat nu ba ni e? A̱ shyi i yya baptisma naani, koyan a̱ cong da̱ nu.”
Yohana a̱ hywa da̱ mba, “A̱yin a̱ maai byyi kyang ba, se a̱yin nu Ka̱za ka ku ryi ni.
Nyin ma yi bvwo n ya tyyei, nzuk n yet Kristi nu ba, nzuk n yet ba̱ a̱kwak-ka̱son nu a̱mi.
A̱ntyok nyreng a̱mi a̱ byyi ka̱neyang ka. A̱kpondang u a̱ sseng a̱za̱gbang a̱yring a̱ zzong a̱pfo, ka̱ram ka na̱n hok diwan a̱ntyok nyreng ti ni a̱ ni hok ansham ba̱gingang. A̱mi rya nzuk a kun sai.
A̱ ni shyi i hwung, ma nzuk n ni shyi bu i ywwai.”
A̱tuba nu a̱ ba nyyai Tazwa ni
A̱yin nu a̱ nyyai Tazwa ni a̱ shii a̱ ra̱u koyan. A̱yin nu a̱ nyyai i ka̱sa ka ni a̱ yet a̱nying ka̱sa nu, nkyang a na̱ ryat i yet bu nying ka̱sa brak. A̱yin nu a̱ nyyai Tazwa ni a̱ ra̱u koyan.
A̱ tyyei kyang a na̱ ryi a̱ bo hok ni, ma ba a̱yin nu a̱ san ba̱ryat nu ba ni.
A̱yin nu a̱ san ba̱ryat nu ba ni a̱ tyyei ka̱sak ka Ka̱za kan yet a̱ntyok ka̱ryong ni.
A̱yin nu Ka̱za ka tom i a̱ tyyei ba̱ryat Ka̱za ba, rot Ka̱za a̱ ku ryi sa̱rei Tswa nka ji.
A̱tyyi nu a̱ gwai Ka̱won ka ba̱gingang; rot a̱mi a̱ tyyi sa̱rei nkyang a an bvak nka.
A̱yin nu a̱ san Ka̱won ka ni a̱ byyi sucet wityak; ma a̱yin nu a̱ rak hok Ka̱won ka ni a̱ byyi sucet ba, se bu diryen Ka̱za nti swat a̱za̱ nu.
Yesu ba̱ a̱mbyring Samariya
(Ma Yesu diccu nu a̱ yin yya baptisma ba. Ba̱pfong nu ba ba̱mba swak bu ba̱hwa mba a̱ yin yya.)
Ka̱ram ka Yesu na̱n hok a̱mi ni a̱ wwon ka̱byen Yahudiya ka a̱ bvwot a̱ naat Galili.
Dolet na̱ hyok i ka̱byen Samariya.
Na̱ bu tat ka̱nkrang ka̱yaan i ka̱byen Samariya ka, ba ka̱ yei Saikar. Ka yin shyi ba̱shishrek bu ka̱byen ka Yakubu na̱ yin nang a̱hwai nu nu Yusufu ni.
Rijiya Yakubu na yin shyi ka̱ yemi. Yesu na̱ bu rwan bu ka̱cyet ka, a̱ swrang mbeyang rijiya ka, nom a ku ka̱n tat.
A̱mbyring Samariya a̱ nyyai a̱ ba tok ba̱shekwot i rijiya na. Yesu a̱ hywa da̱ nu, “N nang ba̱shekwot ba n sswa.”
(Ka̱ram iya ba̱pfong nu ba ba̱ mba swak bu ba̱hwa ba nat san kyangya ka̱yat ka̱nkrang.)
A̱mbyring a̱ywu a̱ hywa da̱ nu, “Kot! A yet a̱ntyok ba̱nyet Yahuda a ni cong ni n naai ba̱shekwot sswa da̱ nzuk, a byin bvwo n yet a̱mbyring Samariya?” (Ba̱nyet Yahuda ri sswa i ryei a Samariya ba ka̱n sswa ni ba.)
Yesu a̱ hywa da̱ nu, “A da n bvwo za̱nang Ka̱za i bu bvwo a̱yin nu a̱ na̱ naai ba̱shekwot sswa ba ni, se a brak i ma̱n ku naai ba̱shekwot wwat sucet a ryi na̱ na̱ nang da̱ mba.”
A̱mbyring a̱ywu a̱ hywa da̱ nu, “Malam, rijiya nanini ryi tsung; a ni shya a̱guga nu ke? A ni shya ba̱shekwot tyei sucet ba ke?
Yakubu a̱tyyi a̱kwop njit u a̱ yin za nang rijiya na ni. Nnu bu sa̱rei kyang-bvak nu na bu zwa nu ji yin sswa ba̱shekwot rijiya ba ni. A hwa da̱ a ku ra̱u o?”
Yesu a̱ hywa, “A̱yin nu a̱ sswa ba̱shekwot bani ni a̱ bo ni hok na̱shyi brak;
ma a̱yin nu a̱ sswa ba̱shekwot ba n ni ku ryi ni a̱ bo byyi hok na̱shyi ba. Ba̱shekwot ba n ni ku ryi ni a̱ ni brak a̱ tyyi nrang ba̱shekwot a ku tyei sucet wityak ni.”
A̱mbyring a̱ywu a̱ hywa, “Malam, n nang ba̱shekwot iya n ga n bo hok na̱shyi brak ba, n pfwi cong pfwei ba̱shekwot ba.”
Yesu a̱ hywa da̱ nu, “Da̱ nat si yei a̱ntyok nwan nu yi ba.”
A̱mbyring a̱ywu a̱ hywa, “N byyi a̱ntyok ba.”
Yesu a̱ hywa, “Ee, a wu hywa ka̱ryong da̱ a byyi a̱ntyok ba.
A ka̱n yreng ba̱ntyok ba̱pfon, a̱ntyok a̱mba̱kitat u nu a shyi da̱ nu, di na̱ yet a̱ntyok nwan i ka̱ryong ba. A n tyyei ka̱ryong.”
A̱mbyring a̱ywu a̱ hywa, “Kot! A yet a̱ntyok tyyei ba̱ryat Ka̱za!
To, ba̱tyyi a̱kwop njit ba kyi Samariya a̱ yin naai Ka̱za ka kyi tazwa dihwan ti ni, ma ba̱nyet Yahuda i hywa di se zi nat Urushalima i si naai Ka̱za ka ka̱ yemi.”
Yesu a̱ hywa, “Da̱ ryok n na̱ tyyei ka̱ryong. Ka̱ram a̱n shyi a̱ ri bai, a̱yin a̱ bo ni nat naai A̱tyyi nu Urushalima ko tazwa dihwan ka ni ba.
Nyin ba̱nyet Samariya, yi bvwo a̱yin nu yi tssup i ba, njit zi bvwo, rot sucet a hyok nyyai di ba̱nyet Yahuda.
Ma ka̱ram a̱ ri bai, ka ka̱n ba ma, ka̱ram ka ba̱nyet ku naai di ka̱ryong ba nin ku naai ka̱yat ntswa bu ka̱ryong ni. Ntaka̱i ba̱nyet iya a̱mi A̱tyyi nu na̱ cat ba ku naai.
Ka̱za a̱ yet Tswa; rot a̱mi ba̱nyet ba a̱ ni ka̱ naai ni ba ka̱ naai ka̱yat ntswa bu ka̱ryong.”
A̱mbyring a̱ywu a̱ hywa da̱ nu, “N bvwo Almasihu a̱n shyi a̱ bai, ba ku yei Kristi. Ki a̱ ba a̱ ni za tyyei nkyang ba̱sa̱rei.”
Yesu a̱ hywa, “Nzuk u n dyat ba̱ nwan ni nzuk n yet nu.”
Ba̱cicrak ka̱ram iya ba̱pfong Yesu ba ba ma̱n brek a̱ bu yya ka̱hat ba̱gingang ka̱sak ka na̱n dyat ba̱ a̱mbyring u ni. Ma sa̱rei mba a̱yin a̱ krang ba̱ a̱mbyring u, ko a̱ ku zzim kyang a na̱ cat i ba. Da̱ a̱yin na̱ ku zzim a̱ hywa, “A̱nzan a̱n byyi an dyat ba̱ a̱mbyring a̱ni?” ba.
Wwon a̱mbyring a̱ywu a̱ drok ka̱ssung ka a̱ wwon ka̱nu rijiya ka a̱ brek a̱ nat ka̱yat ka̱nkrang ka a̱ si tyyei ba̱nyet ba a̱ hywa,
Ba̱nyet ka̱nkrang ba a̱ gbit a̱ nat cyang Yesu.
Ba̱nyet ba ba ka̱n ba ba, ba̱pfong nu ba a̱ ku faan a̱ hywa, “Malam, yen za kyangya.”
Na̱ hywa da̱ mba, “N shyi bu kyangya na yi bvwo ni ba.”
Ba̱yanyet ka̱yat ba̱pfong ka a̱ nwa ya zzim, “Ka̱ a̱yin a̱ bu breng kyangya a̱ bu ku ryi?”
Yesu a̱ hywa da̱ mba, “Kyangya nzuk a nkpa yet n tssup kyang a A̱yin nu a̱ n tom ni n bo n tyak pfong a na̱ n dyi n yya ni.
Yi byyi gan na ryat di hywan naai bvat ba nwa yya yak; nde yi cyang na̱byen na, ka̱sak ka yak a kun kop maai yya na ni.
A̱yin nu a̱ yya yak a ni a̱ ssang zang nu a̱ bo tung yak sucet wityak, rot a̱mi da̱ a̱yin nu a̱ tup ni da̱ a̱ntyok yya yak u ba ni hok ansham ka̱rek ka̱yring.
Ku yet ka̱ryong ban hywa, ‘A̱yanyet a̱ tup, a̱yanyet a̱ si yya yak a.’
N ya tun yi si yya yak a ka̱bvwa ka yin tup ni ba. Ba̱yanyet a̱mi a̱ yya pfong a, nyin ba ni ya mbvak mpfong mba na.”
Ba̱nyet Samariya ba̱gingang i ka̱nkrang iya a̱ wrak Yesu ndya mba na rot ka̱sak ka a̱mbyring a̱ywu na̱n hywa, “A̱ n tyyei sa̱rei nkyang a n ka̱n yya i swat ka̱sa nzuk a ni.”
Rot a̱mi ka̱ram ka ba̱nyet Samariya ba ban tung ni a̱ naai Yesu na̱ yen swrang ba̱ mba. Na̱ yen yya nom hwa ka̱ yemi.
Ba̱yanyet ba̱gingang a̱ bo ku ryi ndya mba na rot kyang a na̱ yin dyat i.
Ba hywa da̱ a̱mbyring a̱ywu, “Zi shim naanini ba rot kyang a a za tyyei ni ba ma rot zi ma̱n hok da̱ a̱pfo njit. Zi bu bvwo nu a̱mi a̱ yet A̱ntyok san ka̱sa nu.”
Yesu a̱ creng ka̱won a̱gba̱dang a̱yin
Yesu na̱ bu tyak nom hwa na a̱ drok a̱ nat ka̱byen Galili.
Yesu di ka̱nu nu a̱ yin hywa, “A̱ntyok tyyei ba̱ryat Ka̱za a̱ byyi shii i ka̱nkrang nu ba.”
Yesu na̱ bu si nwa Galili, ba ku gwai ba̱gingang, rot ba̱yanyet a̱ yin shyi Urushalima ka̱ram a̱swa Swrap wwon ka a̱ bo ryi kyang a na̱ yya ka̱ram a̱swa ka ni.
Yesu a̱ seyak a̱ nat Kana i ka̱byen Galili ka, ka̱bvwa ka na̱ yin brak ba̱shekwot a̱n yya ba̱shekwot a̱nap ni. Ka̱ yemi na̱ sin shya a̱gba̱dang a̱ntyok mpfong gwamnati nyyai Ka̱fa̱rna̱hum, ka̱won nu ka ya pfong ba.
Ka̱ram ka na̱n hok di Yesu a̱ ka̱n drok nyyai Yahudiya a̱ ba Galili ni na̱ ba a̱ bu naai Yesu na̱ nat ba̱ nu a̱ si ku creng ka̱won ka. Ka̱won ka a̱ yin hwrang a̱ shyi ka̱nu dikwu.
Yesu a̱ bu hywa da̱ nu, “Ba a̱yin nyin nu a̱ ni wrak ka̱ryong ni ba, se ba ya yya kyang ka̱hat.”
A̱ntyok a̱ywu a̱ hywa di Yesu, “Sa̱kut, ba ahwa ho ka̱won nzuk ka a̱ bu kwu.”
Yesu a̱ hywa da̱ nu, “Brek nat! Ka̱won nwan ka a̱ ni kaat.”
A̱ntyok a̱ywu a̱ shim ba̱ryat Yesu ba, a̱ drok a̱ naat ka̱ryi.
Na̱ shyi a̱zi ryen naat ka̱ryi na, a̱ mon bu ka̱won ka̱ryi a̱gbang nu. Ka hywa da̱ nu, “Ka̱won nwan ka a̱ creng!”
Na̱ ba̱ zzim ka̱ram ka ka̱won ka ka ku nwa hok ansham a ni. Ba hywa, “Ba̱soza ba a̱ ku ka̱ wwon da̱ni di tswam jring a̱ta̱nom ni.”
A̱tyyi nu a̱ yring, ba̱cicrak ka̱ram a̱ywu a̱mi Yesu na̱ kun hywa da̱ nu, “Ka̱won nwan ka a̱ ni kaat.” Rot a̱mi nu bu sa̱rei ba̱nyet ka̱ryi nu ba ba wrak ka̱ryong di Yesu.
A̱nu ni a̱ yin yet a̱mba̱hwa nkyang ka̱hat nu Yesu na̱ yin yya i brek nu na nyyai Yahudiya ba Galili ni.
Yesu a̱ creng a̱yanyet a̱mbeyang dudung ba̱shekwot
Ka̱rek ka̱yaan a̱n shyi ka̱ yemi ba yei Ka̱nu Nwai Bvon-tsaap. Dudung ba̱shekwot yaan n shyi, ba kpo yei zi ba̱nyet Yahuda na Baitasda. Ba kpo krang di gra tsson.
Ba̱nyet nhywu ba̱gingang a̱ yin shyi ka̱ yemi a̱ myyi -- ba̱nyet a̱tutwan bu ba̱nyet ta̱ruk nkap. [Ba ri tot nrung ba̱shekwot ba,
rot ka̱ram a̱ yin shyi a̱pfong Ka̱za nu a̱ ri ba a̱ bu nrung ba̱shekwot ba; a̱yin nu a̱ yet ka̱son a̱n nwa ni, kozan nhywu a̱ ku yya a̱ ni creng.]
A̱yanyet a̱ yin shyi ka̱ yemi a̱ ka̱n yya a̱rya nswak ntat ba̱ninai na̱ shyi an hywu na.
Yesu a̱ ku ryi a̱ bvwo a̱ ka̱n da̱de na̱ shyi an hywu na, a̱ hywa da̱ nu, “A cat creng o?”
A̱ntyok nhywu nu a̱ hywa, “A̱nyan a̱n nyet na̱ byyi a̱ ni n sook a̱ nat i dudung a? Kozan ka̱ram ki ba nrung ba̱shekwot ba kyi, to ki n ta̱za naat se n si shya a̱yanyet na̱ yet ka̱son nzuk a̱ si nwa.”
Yesu a̱ hywa da̱ nu, “Ta̱za i sook kikyak nwan ji i cong.”
Bu i ka̱baram na̱ creng, a̱ sook kikyak nu ji a̱ brak a̱ rot.
Ba yin yi-yya na ni ka̱tuk A̱sa̱ba̱t.
Rot a̱mi ba̱cecet ba̱nyet Yahuda ba a̱ hywa da̱ a̱yin nu Yesu na̱ creng ni, “A bvwo di ka̱tuk A̱sa̱ba̱t a̱nkaa ni baa? Truwang njit ji n bvwo a cot kikyak nwan ji.”
Na̱ hywa da̱ mba, “A̱yin nu a̱ n creng ni, nu a̱ hywa di n sook kikyak ji n cong.”
Ba bo ku zzim a̱ hywa, “A̱nyan a̱mi a̱ na̱ tyyi sook kikyak ji cong?”
Ma a̱yin nu ba creng ni a̱ bvwo a̱yin nu a̱ ku creng ni ba, rot ba̱nyet a̱ yin shyi ba̱gingang Yesu a̱ brak a̱ nwa ka̱yat mba a̱ brik.
Ka̱baram ba̱cincong Yesu a̱ ku shya i bat Ka̱za na a̱ hywa da̱ nu, “A ryi a creng. Da̱ ryok a̱ka̱tukyya nwan nu; ka rak, kyang a ni na̱ shya ni ni ra̱u nna ni.”
A̱ntyen a̱ywu a̱ drok a̱ si tyyei ba̱cecet ba̱nyet Yahuda ba di Yesu nu a̱ ku creng.
Rot a̱mi ba̱nyet Yahuda na n nwa yya di Yesu, di ho a̱ creng a̱yin ka̱tuk A̱sa̱ba̱t ka.
Yesu a̱ hywa da̱ mba, “A̱tyyi nzuk a̱ yya pfong kozan ka̱ram; rot a̱mi nzuk n ma̱n yya.”
Ba̱ryat bani a̱ si tyyi ndya ba̱cecet ba̱nyet Yahuda na si byyan nta̱mak. Ba nwa hwa ryen ku hywat. Ba bu ka̱tuk A̱sa̱ba̱t na̱ byyan ba, har a̱ bo ya yei Ka̱won Ka̱za, wato a̱ breng diccu nu ba̱cicrak bu Ka̱za.
Cet na Ka̱won Ka̱za ka byyi ni
Yesu a̱ hywa da̱ mba, “Ka̱ryong a̱mi n ya tyyei: Ka̱won ka a̱ yya kyang a yet nying diccu nka ni ba, se kyang a ka ryi A̱tyyi nka nu na̱ yya ni. Kyang a A̱tyyi nu na̱ yya ni, nkpa Ka̱won ka ka ma̱n yya.
Ka̱sak ka A̱tyyi nu na̱n gwai Ka̱won ka ni, nkpa n byyi na̱n ka̱ tyyei sa̱rei nkyang a na̱ yya ni. A̱ ni ka̱ tyyei nkyang a ra̱u a̱mi ni ma ka yya, yi gi yya ka̱hat ji ansham.
Da̱ni da̱ A̱tyyi na̱n ssep ba̱nyet ka̱n kwi a̱ ba̱ jyet sucet ni, a̱mi Ka̱won ka ka ma̱n jyet ba̱nyet ba ka hok ansham mba ni sucet.
Da̱ A̱tyyi nka nu a̱mi a̱ yya shirya ji ba. A̱ wwon shirya ji sa̱rei an bvak Ka̱won na,
ba ga ka̱ tyong ka̱sak ka ban tyong A̱tyyi nu ni. A̱yin nu a̱ tyong Ka̱won ka ni ba a̱ tyong A̱tyyi nu a̱ tom Ka̱won ka ni ba.
“N ya tyyei ka̱ryong: a̱yin nu a̱ hok ba̱ryat nzuk ba a̱ san a̱yin nu a̱ n tom ni a̱ tyyi ka̱yat rya nu ka a̱ byyi sucet wityak. Ba bo byyi ku yya shirya ba, rot a̱ ka̱n shot dikwu a̱ nwa sucet.
N ya tyyei ka̱ryong: ka̱ram a̱n shyi a̱ ri bai, ka wa ka̱n ba ma, ka̱ram ka ba̱nyet ba a̱ ka̱n kwi ni ba nin hok diwan Ka̱won Ka̱za. Ba̱nyet ba a̱ hok ni a̱ ni shya sucet.
Da̱ni di A̱tyyi nu na̱n byyi sucet mbvak nu ni, a̱mi na̱n wwon Ka̱won ka ka ma̱n byyi sucet mbvak nka.
A̱ bo wrak Ka̱won ka cet ka yya shirya, rot nka a̱ yet Ka̱won A̱neywu.
a̱ wwut nyyai ka̱yat a̱byyi ka. Ba̱nyet ba a̱ ka̱n yya ansham ni a̱ ni ta̱za a̱ kaat, ba̱nyet ba a̱ ka̱n yya a̱ka̱tuk ni a̱ ni ta̱za ba ba̱ yya shirya.”
Ba̱nyet ba a̱ yet shaida Yesu ni
“Nzuk diccu nzuk n maai n yya kyang ba. Shirya ji n yya ni n za̱ yya ka̱sak ka Ka̱za kan hywa di n yya ni; rot a̱mi shirya nzuk ji yet a̱tsatsak nji, rot n yya kyang a n myim ni ba se kyang a a̱tuba nu a̱ n tom ni na̱ cat i.
“Ki n yya shaida diccu nzuk, shaida nzuk ji byyi cet ba.
Ma a̱yanyet a̱n shyi a̱ yya shaida nzuk, brak n bvwo kyang a na̱ ryat tazwa nzuk ka ni yet ka̱ryong.
Yi tssop ba̱pfong nyin di Yohana, na̱ si wrak shaida tazwa ka̱ryong.
Nzuk n cat ba̱nyet a̱ yet shaida nzuk ba. Ma n ya tyyei nkyang ani yi gi shya sucet.
Yohana a̱ yin dyi di fitila ni, a̱ ya tyyi ka̱bvwa sai yi hok ansham nka i ka̱baram ba̱cincong.
Ma nzuk n byyi shaida ji n sseng i ni, i ra̱u shaida ji Yohana na̱ yin wwat i ma. Mpfong a n yya ni nna yet mpfong a A̱tyyi nu na̱ n dyi n ni yya n tyak ni. Na tyyei ka̱sak ka A̱tyyi nu a̱mi a̱n n tom ni.
A̱tyyi nu a̱ n tom ni a̱ ma̱n yet shaida nzuk. Yi ka̱n hok diwan nu ba, da̱ nyin ba ka̱n dyi a̱ssi nu ba.
Ba̱ryat nu ba ba bo ya kaat sak an dya nyin na, rot yi shim a̱yin nu a̱ ku tom ni ba.
Yi twang ba̱ryat Ka̱za ba, rot yi hwa di ba ni ya ryi sucet wityak. Nzuk a̱mi brak ba bo ryat.
Ma nyin ba shim i ba da̱ nzuk i gi shya sucet ba.
“N cat ba̱nyet a̱ n dyep ba.
N ya bvwo sa̱rei. N bvwo yi cat Ka̱za di ndya nyin na ba.
N ba ka̱yat cet A̱tyyi nzuk, nyin ba bu n dak. Ma ka̱ a̱yanyet a̱ nyyai a̱ ba ba diccu nu, a ryi yi bu ku san.
Yi cat ba̱nyet a̱ ya dyep, ma yi cat Ka̱za a̱ ya dyep ba; yi bu yya ni i ni n dyi ndya nyin na?
Yi ryok hwa di n naat si ya tyyak da̱ A̱tyyi nzuk u ba. Musa a̱mi a̱ ni ya tyyak, Musa nu yin tyyi ndya nyin na ni.
Yi da nshim ba̱ryat Musa ba di ka̱ryong, se nyin ba shim kyang a n ya tyyei ni, rot Musa a̱ yin jem nkyang tazwa nzuk.
Ma rot yi rak shim kyang a Musa na̱ yin jem ni, yi ni yya ni n shim ba̱ryat nzuk ba?”
Yesu a̱ tssung ba̱nyet ncyi kop tsson
Ka̱ram ka̱yaan Yesu a̱ bo byyek a̱ nat ma̱nyyi kei Ba̱shekwot Galili ti, ba bo ta̱ yei Ba̱shekwot Tibariya.
Ba̱nyet ba̱gingang a̱ ku tssup, rot ba ka̱n dyi na̱ yya nkyang ka̱hat i creng ba̱nyet nhywu.
Yesu a̱ wrak bu na̱won pfong nu na a̱ si swrang tazwa tsok.
Ka̱ram iya a̱swa Swrap wwon ba̱nyet Yahuda nu na̱ byya shishrek.
Yesu a̱ cyang a̱ ryi ba̱nyet ba ba gbit a̱ bai da̱ nu. Na̱ hywa di Filibut, “Ke zi nin shya kyangya san har ku maai ka̱tswa ba̱nyet ka ni?”
(A̱ yin hywa a̱mi a̱ ga hok kyang a Filibut na̱ ni hywa ni, ma nu diccu nu a̱ yin bvwo kyang a na̱ ni yya ni).
Filibut a̱ hywa, “Ko ba san nyyi krum pfong nom cyi swa, koyan a̱ ni shya ba̱cincong a̱ tyyi ka̱nu.”
“Ka̱bawon ka̱yaan a̱n shyi kyi a̱ byyi a̱kukwang burodi ba̱na a̱pfon bu hwon swa. Ma nkyang iya ni maai a̱nzan bu ka̱tswa ba̱nyet ka ni?”
Yesu a̱ hywa di na̱won pfong nu na, “Yi tyyi ba̱nyet ba sa̱rei a̱ swrang.” (Ba̱pyyi a̱ yin shyi ka̱bvwa ka.) Ba̱nyet ba a̱ swrang sa̱rei mba. Ka̱tswa ba̱ntyok ka ka̱yat mba a̱ yin tat cyi kop tsson.
Yesu a̱ sook a̱kukwang burodi nu a̱ gwai Ka̱za mi a̱ sam a̱ ka ba̱nyet ba a̱ yin shyi swat ka̱rek ka ni. A̱ bo sook hwon ji a̱ kprem a̱ ba̱ ka. Sa̱rei mba koyan a̱ ya a̱ swa.
Ba bu tyak ya na, Yesu a̱ hywa di na̱won pfong nu na, “To, yi tang nkpikpit a tung ka̱rek ka̱yring, ho na bu byyan.”
Ba tung nkpikpit burodi na yin bvat i a̱ tyyi a̱ hywat na̱nshang ba̱na swak bu na̱hwa. Nkpikpit a yin bvat di ba̱nyet ba a̱ yin za ni yin nyyai i burodi pfon na ba yin za ni.
Ba̱nyet ba a̱ shyi ka̱ yemi ni ba bu ryi kyang ka̱hat na Yesu na̱ yya ni a̱ hywa, “Zi bvwo a̱yin a̱ni a̱mi a̱ yet A̱ntyok tyyei ba̱ryat Ka̱za nu Ka̱za ka sak a̱ ni za tom mi ka̱sa ka ni.”
Yesu a̱ ryi ka̱sak ka ban cat ku gwwak di cet na̱ kup dityok mba ti ni, na̱ bo drok a̱ wrak a̱ nat tazwa tsok ka ba̱diyin.
Yesu a̱ cong tazwa ba̱shekwot
Ka̱jenshring a̱ bu yya, na̱won pfong nu na a̱ kyrek a̱ nat i kei ba̱shekwot ti.
A̱ si nwa a̱ swrang a kpongo nu a̱ ni byyek a̱ nat Ka̱fa̱rna̱hum. Har ka̱tuk a̱ bu kwwat Yesu na̱ ka̱n brek a̱ ba da̱ mba ba.
A̱ka̱tuk wun a̱ nwa hywap hat a̱ jim ba̱shekwot ba.
Na̱won pfong nu na ba ka̱n cong ka̱cyet ka a̱ tat kilometer pfon ko a̱kitat ni, ba si ryi Yesu na̱ cong tazwa ba̱shekwot ka a̱ bai mbeyang kpongo ka, ba hok ka̱wun ba̱gingang.
Yesu a̱ hywa da̱ mba, “Yi ryok hok ka̱wun ba. Nzuk a̱mi.”
Ba shim na̱ nwa ka̱yat kpongo ka ba̱ mba, bu i ka̱baram ba tat ka̱rek ka ban naat i.
Ba̱nyet ba a̱ cat Yesu a̱ ryin
Ka̱ntson a̱ wo tat, ba̱nyet ba a̱ tsswa ka̱rek ka ba kun tung ni a̱ bvwo bu kpongo a̱yring nu a̱ ku shyi ka̱rek ka, a̱ bo bvwo Yesu a̱ kun shyi bu na̱won pfong nu na ka̱ram ka ba kun byei ni ba, ba ku drok a̱n ku byyi ba.
Ba̱kpongo ba̱yaan a̱ bo nyyai Tibariya a̱ bu tung ka̱bvwa ka Yesu na̱ kun gwai Ka̱za ka ni a̱ ba̱ ka kyangya na ni.
Ka̱ram ka ba̱nyet ba ba bun dyi Yesu bu na̱won pfong nu na ba shyi ka̱ yemi ni ba, ba brek a̱ nwa ba̱kpongo ba a̱ byyek a̱ nat ka̱ma̱nyyi Ka̱fa̱rna̱hum a̱ cat Yesu.
Yesu a̱ yet kyangya wwat sucet
Ba si ku shya ma̱nyyi iya a̱ hywa da̱ nu, “Ka̱t, Malam, a̱nzan ka̱ram an ba kyi?”
Yesu a̱ hywa da̱ mba, “Ryok n ya tyyei ka̱ryong, yi n tssup, ba wei di yi ryi nkyang ka̱hat na n yya ni ba, ma yi n tssup rot n ku ya nang kyangya yi ya hat ku ya kaat.
Yi ryok yya pfong cat kyangya na ni byyan ni ba, ma yi yya pfong cat kyangya nying na ni yet sucet wityak ni, nying na Ka̱won A̱neywu ka ni ya ryi ni, rot Ka̱za A̱tyyi nka nu a̱ ka̱n ku shaida.”
Ba hywa da̱ nu, “Zi ni yya ni n yya kyang a Ka̱za ka cat zi yya ni?”
Yesu a̱ hywa da̱ mba, “Kyang a Ka̱za ka cat yi yya ni nkpa yet: yi tyyi ndya nyin a a̱yin nu ka tom ni.”
Ba hywa, “A̱nzan kyang ka̱hat a ni yya zi gi nkpo ryi i na̱ shim?
Ba̱tyyi njit ba a̱ yin za manna ka̱yit. Ba̱ryat Ka̱za a̱ hywa, ‘A̱ yin ba̱ ryi kyangya nyyai Tazwa.’ ”
Yesu a̱ hywa, “Ka̱ryong n ya tyyei, Musa a̱mi a̱ yin ya ryi kyangya na nyyai Tazwa ka ba. A̱tyyi nzuk a̱mi a̱ ya jyet kyangya ka̱ryong a nyyai Tazwa ka ni.
Kyangya na Ka̱za ka wwat i nkpa yet a̱yin nu a̱ kyrek nyyai Tazwa ka ni a̱ wwat ba̱nyet ka̱sa ba sucet.”
Yesu a̱ hywa da̱ mba, “Nzuk a̱mi n yet kyangya sucet a. A̱yin nu a̱ ba da̱ nzuk ni a̱ bo byyi hok cihywat ba; a̱yin nu a̱ ma̱n n dyi rya nu na ni a̱ bo ni hok na̱shyi ba.
Nzuk n ya tyyei, yi n dyi ma yi n shim a ndya nyin na ba.
Sa̱rei ba̱nyet ba A̱tyyi na̱ n dyi ni a̱ ni ba da̱ nzuk, da a ni brek a̱yin nu a̱ ba da̱ nzuk ni ba,
rot n kyrek nyyai Tazwa ba n ga bu yya kyang a n cat ni ba, ma n yya kyang a a̱tuba nu a̱ n tom ni na̱ cat ni.
Nkpa a̱mi a̱tuba nu a̱ n tom ni na̱ cat n yya; a̱ cat sa̱rei ba̱nyet ba na̱ n dyi ni a̱yin a̱n brik ba, ma sa̱rei mba n ba̱ ryi sucet ka̱tuk a̱ngbom nom ta̱za ka.
Kyang a A̱tyyi nzuk u na̱ cat i nkpa yet: sa̱rei ba̱nyet ba a̱ ryi Ka̱won ka a̱ ka̱ san ni a̱ shya sucet, a̱wwon n bu ba̱ yrek n ba̱ ryi sucet wityak ka̱tuk a̱ngbom nom ta̱za ka.”
Ba̱nyet Yahuda na nwa kop a̱dyying, rot Yesu a̱ hywa “Nzuk n yet kyangya sucet a i kyrek nyyai Tazwa ni.”
Rot a̱mi ba hywa, “A̱ntyen a̱ni nu a̱ yet Yesu ka̱won Yusufu ka baa? Zi bvwo a̱tyyi nu nu ba̱ a̱naa nu nu. To, a̱nzan a̱ nin byyi na̱n hywa naani da̱ a̱ kyrek nyyai Tazwa?”
Yesu a̱ hywa da̱ mba, “Yi ryok kop a̱dyying ba̱ nying nyin ba.
A̱yin a̱n shyi a̱ maai ba ka̱rek nzuk ba se A̱tyyi nu a̱ n tom ni a̱ ku kwwat a̱ n dyi, nzuk n ma̱n bu ku ryi sso ka̱tuk a̱ngbom nom ta̱za ka.
A̱ntyok tyyei ba̱ryat Ka̱za a̱yaan a̱ yin jem a̱ hywa, ‘Ka̱za a̱ ni zzek ba̱nyet ba̱sa̱rei.’ A̱yin nu a̱ hok diwan A̱tyyi ti ni na̱ bo ku zzek ni a̱ ni ba ka̱rek nzuk.
Ba n hywa da̱ a̱yanyet a̱ ka̱n dyi A̱tyyi nu ba; a̱yin nu a̱ ba nyyai di Ka̱za ni ba̱diyin a̱ ka̱n dyi A̱tyyi nu.
N ya tyyei ka̱ryong: a̱yin nu a̱ n san di rya nu ni a̱ byyi sucet wityak.
Nzuk a̱mi n yet kyangya sucet a.
Ba̱tyyi a̱kwop nyin ba a̱ yin za manna a a̱kwot ka̱yit, ma a̱ kwi.
Ma kyangya na kyrek nyyai Tazwa ka ni ba̱nyet ba a̱ kpo ya ni ba ni kwi ba.
Nzuk n yet kyangya sucet a i kyrek nyyai Tazwa ka ni. A̱yin nu a̱ ya kyangya nani ni a̱ byyi sucet hat a̱ba̱da. Kyangya na n ni ku ryi ni nkpa yet rwam nzuk a, nkpa a̱mi n wwat ka̱sa ka a̱ ga kaat.”
Ba̱ryat bani a̱ si yrek a̱ka̱tuk a̱cecet ka̱yat ba̱nyet Yahuda ka. Ba hywa, “A̱yin a̱ni a̱ ni yya ni a̱n za ryi dinam rwam nu zi ya?”
Yesu a̱ hywa da̱ mba, “Ka̱ryong a̱mi n ya tyyei, ki yi ya dinam rwam Ka̱won A̱neywu i bu sswa ba̱sok nu ba ba, yi ni byyi sucet ba.
A̱yin nu a̱ ya dinam rwam nzuk ti a̱ bo sswa ba̱sok nzuk ba ni a̱ byyi sucet wityak, n bu ku yrek n ku ryi sucet ka̱tuk a̱ngbom nom ka.
Rot rwam nzuk a nkpa yet kyangya ka̱ryong a, ba̱sok nzuk ba a̱ bo yet ba̱sha̱shrim ka̱ryong ba.
A̱yin nu a̱ ya dinam rwam nzuk ti a̱ bo sswa ba̱sok rwam nzuk ba ni a̱ swat ka̱yat nzuk, n ma̱n swat ka̱yat nu.
A̱tyyi nu a̱ n tom ni a̱ byyi sucet; rot a̱mi nzuk n ma̱ n byyi sucet. A̱mi meyang a̱yin nu a̱ n za ni a̱ ma̱ ni byyi sucet da̱ nzuk ni.
Kyangya iya a̱mi nyyai Tazwa ka; ba ku ryi di taka̱i kyangya na ba̱tyyi a̱kwop nyin ba ba yin za a̱ kwi ni ba. A̱yin nu a̱ ya kyangya nani ni a̱ byyi sucet wityak.”
Yesu a̱ yin dyat a̱mi ka̱ram ka na̱ yin shyi i ba̱ zzek a ka̱yat bat a̱duwa ka ba yin yei sinagog u ni ka̱ yemi Ka̱fa̱rna̱hum ka.
Ba̱ryat sucet wityak
Na̱won pfong na̱yaan nu ba̱gingang a̱ hok ba̱ryat ba na̱ ryat i a̱ hywa a mpfwa mba, “Zzek ani bvwa dikwu. A̱nyan a̱ ni maai a̱ kpo san?”
A̱yin a̱ tyyei Yesu ba, ma na̱ bvwo na̱won pfong a a̱ shyi kop a̱dyying, a̱ hywa da̱ mba, “Wato ba̱ryat bani a̱ ya tyyi digrap o?
Tswa Ka̱za nji wwat sucet, cet a̱neywu shyi an kyang ba. Ba̱ryat ba n ka̱n dyat i a̱ yet Tswa bu sucet.
Ma ba̱yanyet nyin a̱ shim ba.” (Nyyai ndoson ka Yesu a̱ yin bvwo ba̱nyet bani a̱ wi ku shim ni ba̱ a̱tuba nu a̱ ni ku ryap ni).
A̱ bo hywa, “Nkpa n byyi n bu n ya tyyei n hywa, a̱yin a̱ ni maai ba ka̱rek nzuk ba, se a̱yin nu A̱tyyi na̱ ku shim mi ni.”
Ba̱ryat bani a̱ yin tyyi ba̱yanyet ba̱gingang ka̱yat ba̱nyet ku tssup a̱ brak riryim, a̱ brek a̱ ku wwon.
Yesu a̱ hywa di ba̱pfong nu ba ba̱ mba swak bu ba̱hwa, “Nyin hwa, yi ma̱ ni nat o?”
Siman Bitut a̱ hywa, “A̱gwam, nwan wu byyi ba̱ryat ba a̱ wwat sucet wityak a ni. Zi na̱ wwon i nat da̱ a̱nyan?
Ba̱nyying zi bvwo bu shim di ndya njit: nwan yet A̱zizrak A̱yin nyyai di Ka̱za.”
Yesu a̱ hywa da̱ mba, “N ya tssa ba̱ nyin swak bu ba̱hwa, ma a̱tuba a̱yring nyin a̱ shyi bu a̱ka̱tuk tswa.”
Yahuda ka̱won Siman Iskariyoti a̱mi na̱ yin dyat, rot ko na̱ yin shyi ka̱yat ba̱pfong swak bu ba̱hwa ka ni, nu a̱mi a̱ ni ryap Yesu.
Yesu bu ba̱wumbeyang nu
Ka̱ram ka ba bun tyak ni, Yesu a̱ cong a̱ kat ka̱byen Galili, a̱ bo cat cong i ka̱byen Yahudiya ka ba rot ba̱cecet ba̱nyet Yahuda ba ka̱ yemi a̱ yin cat ku hywat.
Ka̱ram a̱swa mbvut ba̱nyet Yahuda ka ka bu bvat ba̱cincong,
ba̱wumbeyang Yesu ba a̱ hywa da̱ nu, “Drok nat Yahudiya, ba̱nyet ba a̱ na̱ tssup ni a̱ ga si ryi kyang a a yya ni.
A̱nyan a̱ ni ye nyyak kyang a na̱ yya ni ka̱ wa cat ba ku bvwo? Ka wu maai yya nkyang ani, da̱ wruk, ka̱sa ka sa̱rei a̱ na̱ bvwo ra!” (
Ba̱wumbeyang nu ba ma a̱ yin ku san ba.)
Yesu a̱ hywa da̱ mba, “Ka̱ram nzuk ka a̱ ka̱n yya ba. Nyin kozan ka̱ram a̱ yet da̱ nyin.
Ka̱sa ka a̱ ni maai a̱ ya rak ba, ma nzuk ka n dak rot kozan ka̱ram n ba̱ tyyei a̱ka̱tukyya mba nu.
Yi ya ka̱son nat ka̱rek a̱swa ka. Nzuk n bai ka̱rek a̱swa ka ba, rot ka̱ram nzuk ka a̱ ka̱n yya ba.”
A̱ hywa a̱mi, wwon a̱ brek a̱ swrang Galili.
Yesu ka̱bvwa a̱swa mbvut
Ba̱wumbeyang ba ba bu nat ka̱rek a̱swa ka, Yesu a̱ ba̱ tssup, ma a̱ yin bubang.
Ba̱cecet ba̱nyet Yahuda ba a̱ yin shyi i ku cat, a̱ zzim a̱ hywa, “A̱ wa shyi ke?”
Ba̱nyet ba̱gingang ka̱rek a̱swa ka a̱ nwa ya shwwang. Ba̱yanyet a̱ hywa, “A̱ yet a̱tsatsak a̱yin.” Ba̱yanyet a̱ hywa, “Kaai, a̱ raai bu ba̱nyet ba.”
Ma ba̱ yin dyat ba̱ryat nu ba ba̱ ntsang, rot ba yin pfong ka̱wun ba̱cecet ba̱nyet Yahuda ka.
A̱swa nu na̱ bu tat a̱katyyi, Yesu a̱ nwa ka̱yat bat Ka̱za ka a̱ nwa zzek ba̱nyet ba.
Ba̱cecet ba̱nyet Yahuda ba a̱ yya ka̱hat ba̱gingang a̱ hywa, “A̱ntyen a̱ni a̱ yya ni a̱n byyi bvwo na a̱mi, di na̱ ka̱n nat makaranta ba?”
Yesu a̱ hywa da̱ mba, “Zzek nzuk a yet nying diccu nzuk ba, ku nyyai di Ka̱za. Nka a̱mi a̱ n tom.
A̱yin nu a̱ cat yya kyang a Ka̱za ka cat na̱ yya ni a̱ ni bvwo ki zzek nzuk a yet nying Ka̱za ki ku ma̱n yet nying diccu nzuk.
Nyin a̱mi Musa a̱ yin ya ryi Truwang ji, ka̱ni? Ma ba a̱yin nyin nu a̱ tssup Truwang ji ni. A̱nzan a̱n byyi yin cat n hywat a?”
Ba̱nyet ba a̱ hywa da̱ nu, “A byyi a̱ka̱tuk tswa. A̱nyan a ryi na̱ cat na̱ hywat a?”
Yesu a̱ hywa, “N yya kyang bu yring, sa̱rei nyin yi yya ka̱hat.
Yi tyyi ka̱bawon ncen ka̱tuk A̱sa̱ba̱t, rot Musa a̱ yin ya tyyi tyei ncen na (ma Musa a̱mi ba, ba̱tyyi nyin ba a̱ yin nwa yya na ba ka̱n byin Musa ba).
Ki yi tyyi ka̱won ncen ka̱tuk A̱sa̱ba̱t ho yi bu byyan Truwang Musa ji, to, a̱nzan a̱ ya tyyi yya diryen ho n creng a̱yin ka̱tuk A̱sa̱ba̱t?
Yi ryok yya shirya nyin ji a a̱ssi ba; yi tssup ka̱ryong.”
Ka̱ nu a̱ yet Kristi nu?
Ba̱yanyet nyyai Urushalima a̱ hywa, “A̱yin a̱ni a̱mi ba cat a̱ hywat baa?
Na̱ nu a̱ sseng ka̱yat ba̱nyet ka a̱ ryat, da̱ a̱yin na̱ krang ba̱ nu ba. Ki ba̱cecet njit ba a̱ bvwo ka̱sak ka nu a̱mi a̱ yet Kristi nu ni?
Ma ki Kristi nu a̱ ba, a̱yin a̱ ni bvwo ka̱bvwa ka na̱n hyok ni ba, ma sa̱rei njit zi bvwo ka̱rek nyyai a̱ntyen ka ni.”
Yesu na̱ shyi i ba̱ zzek a i bat Ka̱za na, a̱ yrek diwan nu ti tazwa a̱ hywa, “Yi n bvwo ansham bu bvwo ka̱bvwa nyyai nzuk ka. Ma n ba ba diccu nzuk ba. A̱yin nu a̱ n tom ni a̱ yet a̱ntyok ka̱ryong. Yi ku bvwo ba.
Ma nzuk n ku bvwo rot n nyyai da̱ nu, nu a̱ bo n tom.”
Ba kwan zwang ku pyyem, ma a̱yin a̱ si wa ku sak bvak ba, rot ka̱ram nu ka a̱ ka̱n yya ba.
Ba̱nyet ba̱gingang ka̱yat ba̱nyet ka a̱ yin tung ni a̱ ku san ka̱yat ndya mba ka, a̱ hywa, “Ki Kristi nu a̱ ba, a̱ ni yya nkyang ka̱hat na a̱ ra̱u a̱yin a̱ni e?”
Ba tom ba̱dogari ba si pyyem Yesu
Ba̱nyet Farisa na i bu hok ba̱nyet ba ba ya shwwang a̱mi tazwa Yesu ka, mba bu ba̱cecet ba̱gado Ka̱za ba ba tom ba̱dogari ba si ku pyyem.
Yesu a̱ si hywa da̱ mba, “N ni yen da ka̱baram ba̱ nyin, n si nat da̱ a̱yin nu a̱ n tom ni.
Yi ni n cat, da̱ nyin ba ni n shya ba, rot ka̱rek ka n nin shyi ni yi ni maai sin tat a ba.”
Ba̱cecet ba̱nyet Yahuda ba a̱ nwa ya zzim a̱ hywa, “Ke na̱n naat zi nin wi ku ryi na? Ka̱ a̱ naat na̱nkrang Girit na̱bvwa na ba̱nyet Yahuda na ba swat i a̱ si zzek Helenawa na?
A̱ hywa da̱ njit, ‘Yi ni n cat, da̱ nyin ba ni n shya ba, da̱ nyin ba ni maai ba ka̱rek ka n ni n nat i ba.’ A̱nzan na̱ hwa?”
Ncen ba̱shekwot wwat sucet
Ka̱tuk a̱ngbom nom a̱swa ka, nka a̱ yin yet a̱gba̱dang nom u, ka̱tuk iya Yesu a̱ ta̱za a̱ sseng a̱ yrek diwan nu ti a̱ hywa, “A̱yin nu a̱ pfong na̱shyi ni na̱ ba da̱ nzuk a̱ sswa.
Da̱ni di ba̱ryat Ka̱za ba ban hywa ni, ‘A̱yin nu a̱ n dyi rya nu na ni, ncen ba̱shekwot sucet a̱ ni tyong nyyai i rya nu na.’ ”
Yesu a̱ yin dyat Tswa Ka̱za ji ba̱nyet ku tssup ba ba ni san ni. Ma ka̱ram iya ba ka̱n shya Tswa Ka̱za ji ba, rot ka̱ram iya Yesu na ka̱n ta̱za a̱ sook dityok nu ti ba.
Ba̱nyet ba a̱ ya tra a̱n yya sot swa
Ba̱nyet ba̱gingang a̱ hok ba̱ryat nu ba a̱ hywa, “A̱ntyen a̱ni a̱mi a̱ yet A̱ntyok tyyei ba̱ryat Ka̱za nu.”
Ba̱yanyet a̱ hywa, “Nu a̱mi a̱ yet Kristi nu.”
Ba̱yanyet a̱ hywa, “Kristi nu a̱ nin nyyai Galili ba.
Ba̱ryat ba tazwa nu ka a̱ si ba̱ kwwat a̱cecet.
Ba̱yanyet a̱ cat ku pyyem, ma a̱yin a̱ maai ku sak bvak ba.
Ba̱cecet ba̱nyet Yahuda ba a̱ rak san Yesu
Ba̱dogari ba a̱ brek a̱ nat, ba̱nyet Farisa na bu ba̱cecet ba̱gado Ka̱za ba a̱ yin ba̱ tom ni a̱ si ba̱ zzim, “A̱nzan a̱n ya bvwo si ba ba̱ nu na?”
Ba̱dogari ba a̱ hywa, “A̱yin a̱ maai ryat ba̱ryat da̱ a̱ntyen a̱ywu ni ba.”
Ba̱nyet Farisa na i hywa, “A̱ si ya raai meyang o?
Yi ka̱n hok a̱yin ka̱yat ba̱nyet Farisa ka bu ba̱cecet ba̱nyet Yahuda ba a̱ san zzek nu na ni e?
Ba̱nyet bani a̱ bvwo Truwang Musa ji ba, rot a̱mi Ka̱za ka ma̱n ba̱ shyi.”
Nikodimu nu a̱ yin nat di Yesu a̱ta̱tuk ka ni a̱ yin shyi ba̱ mba. A̱ hywa,
“An Truwang njit ji zi byyi sak a̱yin bang ba, se ba ku zzim a̱ hok a̱bvun nu nu.”
Ba hywa da̱ nu, “A ma̱ nyyai Galili ka a? Da̱ cyang ba̱ryat Ka̱za ba ansham i ryi ka ni shya ka̱ram ka a̱ntyok tyyei ba̱ryat Ka̱za na̱ ka̱n wruk Galili ni.”
A̱mbyring u ba yin pyyem i kan-a̱naan ni
[
Ba kam koyan a̱ drok a̱ nat ka̱ryi,
Yesu a̱ wrak a̱ nat tazwa tsok ka ban yei Zeitun nu ni.
Ba̱ta̱ntson ka̱ntson tat ka na̱ brek a̱ ba i bat Ka̱za na, sa̱rei ba̱nyet ba a̱ tung a̱ tyong a̱ ku krang, na̱ swrang a̱ nwa ba̱ zzek.
Ba̱malam Truwang ba bu ba̱nyet Farisa na i nyyai ba̱ a̱mbyring a̱yaan ba ku pyyem i kan-a̱naan, a̱ bu tyyi na̱ sseng a̱ta̱ssi mba ka.
Ba hywa di Yesu, “Malam, a ryi a̱mbyring a̱ni ba ku pyyem na̱ shyi ka̱yat kan-a̱naan ba̱ a̱ra̱ntyok.
Ka̱yat Truwang ka Musa a̱ za zzek zi mang taka̱i a̱ra̱mbyring ani hywat. Nwan, a̱nzan a hywa?”
Ba yin zzim a̱mi a̱ ga ku tssem a̱ shya ryen na ba nin ku tyyak ni. Yesu a̱ ta̱kwut a̱ jem kyang i dibvuk ti di ka̱ta̱hrung.
Ba brek a̱ sseng a̱ swat a̱ ku zzim, na̱ yrek a̱ sseng a̱ hywa da̱ mba, “A̱yin nu a̱ bvwo na̱ ka̱n yya a̱ka̱tuk nkyang ni ba na̱ yet ka̱son a̱ ku mak.”
A̱ bo ta̱kwut a̱ bo jem kyang i dibvuk ti brak.
Ba bu hok a̱mi a̱ bvwot ba̱ ya-yring. Ba̱nekwo ba mba a̱ yin yet ka̱son a̱ drok, kpikpit a sin tssup, ba bu wwon Yesu ba̱ a̱mbyring a̱ywu na̱ sseng ka̱rek ka.
Na̱ yrek a̱ sseng, a̱ hywa da̱ nu, “Ara̱mbyring! Ba̱nyet iya a̱ shyi ke? A̱nyan mba a̱ na̱ rot an shirya ji?”
A̱ra̱mbyring u a̱ hywa, “A̱ntyok ka̱ryi! A̱yin ba.”
Yesu a̱ hywa, “Nzuk ma a̱mi. Da̱ nat i bu ryok yya a̱ka̱tukyya ba.”]
Yesu a̱mi a̱ yet ka̱bvwa sai ka
Yesu a̱ bo ryat ba̱ mba a̱ hywa, “Nzuk n yet ka̱bvwa sai ka̱sa ka. A̱yin nu a̱ n tssup ni a̱ ni cong i ka̱bvwa sai sucet, di na̱ bo byyi cong an dyin ba.”
Yesu a̱ hywa, “Ko n si bu yya shaida diccu nzuk, kyang a n dyat ni yet ka̱ryong, rot n bvwo ka̱rek ka n nin nyyai ni n bo n bvwo ka̱rek naat nzuk ka. Nyin yi bvwo ka̱rek ka n nin hyok ni ba, da̱ nyin ba bvwo ka̱rek ka n nin naat ni ba.
Shirya nyin ji yet nying ba̱neywu. Nzuk n yya a̱yin shirya ba.
Ma n si bu naat yya shirya ji, se shirya nzuk ji i yet ka̱ryong rot n shyi diyin ba. A̱tyyi nu a̱ n tom ni a̱ shyi ba̱ nzuk.
Truwang nyin ji hywa, ‘Ki shaida ba̱nyet ba̱hwa si mon, to ba̱ryat iya a̱ yet ka̱ryong.’
N tyyei kyang a n yet i, A̱tyyi nzuk u a̱ n tom ni brak a̱ bo tyyei.”
Ba ku zzim a̱ hywa, “A̱tyyi nwan nu a̱ shyi ke?”
Yesu a̱ hywa da̱ mba, “Yi n bvwo ba, da̱ nyin ba bvwo A̱tyyi nzuk u ba. Yi da n bvwo, se nyin ba bvwo A̱tyyi nzuk u.”
Yesu a̱ yin dyat ba̱ryat bani ka̱ram ka na̱ yin zzek ka̱yat bat Ka̱za ka ni ka̱yat bat ka ba yin saai a̱kwati ka-kyang nu ni. Ma a̱yin a̱ ku pyyem ba, rot ka̱ram nu ka a̱ kan ba ba.
Yi ni maai ba ka̱rek ka n ni naat ni ba
Yesu a̱ bo hywa da̱ mba, “N ni drok n ya wwon. Yi ni n cat, da̱ nyin ba ni n shya ba. Yi ni kwi ka̱yat a̱ka̱tukyya nyin. Yi ni maai ba ka̱rek ka n nin naat i ba.”
Ba̱cecet ba̱nyet Yahuda ba a̱ hywa, “Yi hok, a̱ hywa di zi ni maai ba ka̱rek ka na̱ naat i ba. A̱ ni ya hywat o?”
Yesu a̱ hywa, “Yi nyyai kyi ka̱byen, nzuk n nyyai Tazwa. Nyin yi nyyai i ka̱sa kani, ma nzuk n yet a̱nying ka̱sa a̱ni ba.
Nkpa n byyi n nin ya tyyei, yi ni kwi ka̱yat a̱ka̱tukyya nyin. Nyin ba ma̱ ni kwi ka̱yat nji ka ki yi rak shim da̱ ‘Nzuk a̱mi n yet Kristi nu’.”
Ba ku zzim, “Nwan yet a̱nyan?”
Yesu a̱ hywa, “N yet kyang a n ka̱n ya tyyei nyyai ka̱tsitsrang ka ni.
Nkyang n shyi ba̱gingang nying na n ni ryat tazwa nyin ni, n bo n ya yya shirya ni. Ma a̱tuba nu a̱ n tom ni a̱ yet a̱ntyok ka̱ryong; kyang a n hok da̱ nu ni, nkpa n ma̱n tyyei ba̱nyet ka̱sa ba.”
Ba bvwo di Yesu a̱ ryat ba̱ryat ba tazwa A̱tyyi nu ka ba.
Yesu a̱ bo hywa da̱ mba, “Ka̱ram ka yin yrek Ka̱won A̱neywu ni, ka̱ yemi yi nin bvwo ‘Nzuk a̱mi n yet Nzuk u’. Ka̱ram iya a̱mi yi nin bvwo nkyang a n yya ni yet nying diccu nzuk ba, ma n dyat bu kyang a A̱tyyi nzuk u na̱ n zzek ni.
A̱yin nu a̱ n tom ni a̱ ri shyi ba̱ nzuk; a̱ n wwon diyin ba, rot kozan ka̱ram n yya kyang a ku myim ni.”
Ba̱nyet ba̱gingang a̱ yin hok zzek nu na a̱ ku ryi ndya mba na.
Ba̱kwwa bu ba̱nyet swat a̱ccu mba
Yesu a̱ hywa di ba̱nyet ba a̱ ku san ni, “Ki yi hok zzek nzuk a, nyin a̱mi yet na̱won pfong nzuk na.
Yi ni bvwo ka̱ryong, ka̱ryong a̱ ma̱ ya san a̱ kaai a̱ wwon.”
Ba hywa da̱ nu, “Zi yet na̱mbvon Ibrahim, da̱ njit ba ka̱n yet ba̱kwwa a̱yin ba; ba̱ a̱nzan a̱n byyi an hywa di ba ni za san a̱ kaai a̱ wwon?”
Yesu a̱ hywa da̱ mba, “Ka̱ryong a̱mi n ya tyyei, a̱yin nu a̱ yya a̱ka̱tukyya ni a̱ yet a̱kwwa a̱ka̱tukyya.
A̱kwwa a̱ shyi ka̱ryi ka kozan ka̱ram ba, ma ka̱won ka̱ryi ka a̱n shyi kozan ka̱ram.
Ki Ka̱won ka a̱ ya san a̱ kaai a̱ wwon, yi bu yet ba̱kwwa ba, ko ba̱cincong.
N wa n bvwo ka̱sak ka yin yet na̱mbvon Ibrahim a ni, nyin ba bun cat n hywat a, rot yi rak hok zzek nzuk a.
Ba hywa da̱ nu, “Ibrahim a̱mi a̱ yet a̱tyyi njit u.”
Yesu a̱ hywa da̱ mba, “Yi da n yet ba̱hwai Ibrahim ba, se nyin ba yya kyang a nu na̱ yin yya ni.
Sa̱rei kyang a n ka̱ n yya ni ku seyak ya tyyei ka̱ryong ka n hok di Ka̱za ni ba; nyin ba wu kwan bu zwang n hywat. Ibrahim a̱ yin yya kyang ku ryi a̱mi ba.
Kyang a a̱tyyi nyin nu na̱ yya ni a̱mi yi yya.”
Ba hywa, “Njit zi yet na̱won a̱za̱n kei ba; Ka̱za ba̱diyin a̱mi a̱ yet A̱tyyi njit u.”
Yesu a̱ hywa da̱ mba, “Ka̱za a̱mi a̱ da n yet A̱tyyi nyin nu di ka̱ryong, se nyin ba n cat, rot n nyyai di Ka̱za nnaani n shyi kyi. N ba ba diccu nzuk ba; nka a̱mi a̱ n tom.
A̱nzan a̱n byyi ba̱ryat nzuk ba ban ya kaat hok maai a? Rot yin maai hok kyang a n dyat i ba.
Yi yet ba̱hwai a̱tyyi nyin a̱gwam a̱ka̱tuk tswa nu, yi bu cat i yya kyang a a̱tyyi nyin nu na̱ cat i. Nyyai ndoson a̱ yet a̱hywaai ba̱nyet, di na̱ byyi a̱huhwa ka̱ryong i swat ka̱sa nu ba, rot ka̱ryong a̱ shyi a nu ba. Ka̱ram ka na̱n bvei diraa ni a̱ yya kyang a ku myim ni, rot a̱ yet a̱bvei diraa a̱ bo yet a̱tyyi ba̱nyet diraa.
N ya kok ka̱ryong, nkpa n byyi yi ni n shim ba.
A̱nyan ka̱yat nyin a̱ maai n dot di n yya a̱ka̱tuk nkyang? Ki ka̱ryong n ma̱n kok, a̱nzan a̱ ya bvwo shim a.
A̱yin nu a̱ yet a̱nying Ka̱za ni a̱ pfong ba̱ryat Ka̱za ba. Rot nyin yi yet ba̱nying Ka̱za ba, nkpa n byyi yin hweyak a̱pfo nyin na.”
Yesu bu Ibrahim
Ba̱nyet Yahuda na i hywa di Yesu, “Ka̱ryong a̱mi zi hywa baa? A yet a̱ntyok Samariya i bu byyi a̱ka̱tuk tswa!”
Yesu a̱ hywa da̱ mba, “N byyi a̱ka̱tuk tswa ba. N tyyei shii A̱tyyi nzuk, ma nyin yi n byai.
Nzuk n cat shii domin diccu nzuk ba, ma a̱yanyet a̱n shyi a̱ cat, nu a̱ yya shirya ji.
Ka̱ryong a̱mi n ya tyyei, a̱yin nu a̱ tssup ba̱ryat nzuk ba ni a̱ byyi kwu ba hat a̱ba̱da.”
Ba̱nyet Yahuda na i hywa, “To, naani zi bvwo ba̱zizrak a byyi a̱ka̱tuk tswa. Ibrahim a̱ yin kwu bu sa̱rei kpikpit ba̱nyet tyyei ba̱ryat Ka̱za na, ma nwan ba hywa da̱ a̱yin nu a̱ tssup ba̱ryat nwan ba ni a̱ ni kwu ba hat a̱ba̱da.
A̱tyyi njit u Ibrahim a̱ yin kwu, nwan ba hywa da a ku ra̱u yemi, ka̱ni? Ba̱nyet tyyei ba̱ryat Ka̱za ba sa̱rei a̱ kwi, ma a hwa da̱ a̱nyan a yet?”
Yesu a̱ hywa da̱ mba, “Ki n cat shii nying diccu nzuk, ku ni n brang di kyang ba. A̱yin nu a̱ ni n yrek i a̱mi a̱ yet A̱tyyi nzuk u, nu a̱mi brak yi bu hywa da̱ a̱ yet Ka̱za nyin ka.
Yi ku bvwo ba, ma nzuk n ku bvwo. Ki n ton di n ku bvwo ba, diraa n bvei da̱ nyin ni, ma n ku bvwo n bo n tssup ba̱ryat nu ba.
A̱tyyi nyin nu Ibrahim a̱ yin gwai na̱ nin dyi nom nzuk a; a̱ ma̱ bu kpo ryi a̱ hok ansham.”
Ba̱nyet Yahuda na hywa, “Ka! A ka̱n tat a̱rya nswak pfon ba, a cong ni ka̱n dyi Ibrahim?”
Yesu a̱ hywa da̱ mba, “Ka̱ryong n ya tyyei, nyyai ba ka̱n byin Ibrahim ba ‘N nin shyi!’ ”
Ba bvwa kpang a̱ tyyi mbvak a̱ nin ku mang, ma Yesu a̱ ba̱ brik a̱ drok i bat Ka̱za na.
Yesu a̱ creng a̱tuba nu ba yin byin ba̱ a̱tutwan ni
Yesu na̱ shyi i ka̱cyet ka a̱ si shya a̱ntyok a̱tutwan. Ba yin ku byin ba̱ a̱tutwan na.
Na̱won pfong Yesu a a̱ ku zzim a̱ hywa, “Malam, a̱ka̱tukyya a̱nyan a̱mi a̱n byyi ban byin a̱ntyen a̱ni ba̱ a̱tutwan na? Ba̱tyyi nu ba a̱mi e, ki nu diccu nu?”
Yesu a̱ hywa, “Da̱ a̱yin a̱ni ko ba̱tyyi nu a̱ yya a̱ka̱tukyya ba, ma ba ku byin ba̱tutwan na Ka̱za a̱ ga tyyei cet nka tazwa nu.
Ka̱ram ka n nin shyi i ka̱sa ka ni nzuk n yet ka̱bvwa sai ka̱sa ka.”
Na̱ bu tyak ba̱ryat ba a̱ krok ba̱ncwwa a̱n nrung dibvang a̱ ku kon ni a a̱ssi na.
A̱ hywa da̱ nu, “Nat i dudung Siluwam (nkpa yet ‘tom’), si tssu a̱ssi nwan na.” A̱ntyen a̱ywu a̱ ma̱n nat a̱ si tssu a̱ssi nu na a̱ nwa cyang a̱ bai.
Ba̱nyet ba a̱ shyi i na̱sa na a̱ ku hywot ni bu kpikpit ba̱nyet a a̱ ka̱n ku cyang na̱ naai i a̱ hywa, “A̱ntyen a̱ni a̱mi a̱ na swat a̱ naai baa?”
Ba̱yanyet a̱ hywa, “Nnu a̱mi,” ba̱yanyet a̱ ton da̱ nu ba, di ba̱nyet tai ba̱yaan a̱mi, se a̱ntyen a̱ywu nu a̱ bu hywa, “Nzuk a̱mi!”
Ba ku zzim a̱ hywa, “A cong ni a̱ssi nwan na nan yrang?”
Na̱ hywa da̱ mba, “A̱yin nu ban yei Yesu ni, nu a̱mi a̱ ta ba̱ncwwa a̱n nrung dirwap a̱n kon ni a a̱ssi a̱ hywa da̱ nzuk, ‘Nat si tssu a̱ssi nwan na, i dudung ba̱shekwot a ban yei Siluwam ni.’ N ma̱ nat meyang, a̱ n bu tyak bu tssu na, a̱ssi nzuk a a̱ yrang, n nwa cyang na̱bvwa.”
Ba zzim, “A̱ shyi ke?”
Na̱ hywa, “N bvwo ba.”
Ba̱nyet Farisa zzim diwat ti ban creng a̱ntyok a̱tutwan a̱ywu ni
Ba drok ba̱ a̱ntyok a̱tutwan nu a̱ nat i di ba̱nyet Farisa na.
Ka̱tuk ka Yesu na̱ yin nrung dirwap ti a̱n creng a̱ntyok a̱tutwan nu ni a̱ yin yet nom pfwi ba̱nyet Yahuda.
Mba ba̱nyet Farisa na a̱ bo si zzim a̱ntyen a̱ywu diwat ti na̱n shya cyang a ni. Na̱ hywa da̱ mba, “A̱ n kon dibvang a a̱ssi na, n tssu n nwa cyang.”
Ba̱yanyet ka̱yat ba̱nyet Farisa ka a̱ hywa, “A̱yin nu a̱ yya-yya jini ni a̱ yet a̱nying Ka̱za ba, rot a̱ tssup twrang pfwi ji ba.”
Ma ba̱yanyet a̱ hywa, “Ka̱ a̱ yet a̱ntyok a̱ka̱tukyya, a̱nyan a̱ ku maai yya taka̱i mpfong a ni?” Ba bo nwa zok ba̱ mba-mba.
Ba̱nyet Farisa na i bu zzim a̱ntyen a̱ywu a̱ hywa, “A hywa da̱ nu a̱ na̱ yrang a̱ssi na. To, a hywa da̱ a̱nzan na̱ yet?”
Na̱ hywa da̱ mba, “A̱ yet a̱ntyok tyyei ba̱ryat Ka̱za.”
Ba̱cecet ba̱nyet Yahuda ba a̱ shim ka̱sak ka na̱ yin yen yet a̱ntyok a̱tutwan nu ma na̱ cyang naani ni ba, se ban tom a̱ yei ba̱tyyi nu ba,
a̱ bu ba̱ zzim, “Ka̱won nyin a̱n kaa nini e? Yi hywa di nyyai ban ku byin a̱ cyang ba. A̱nzan na̱ yya na̱n cyang naanini?”
Ba̱tyyi ba a̱ hywa, “Njit zi bvwo a̱ yet ka̱won njit, zi bu bvwo ba yin ku byin ba̱ a̱tutwan.
Ma a̱yin nu a̱ ku yrang a̱ssi na ni zi bvwo ba, da̱ njit ba bvwo ka̱sak ka na̱n yya a̱n cyang nnani ni ba. Yi ku zzim; a̱ maai ya tyyei a, a̱ yet ka̱bawon ba.”
Ba̱tyyi ba a̱ yin hywa a̱mi, rot ba yin pfong ka̱wun ba̱cecet ba̱nyet Yahuda ka. Rot ba yin hywa da̱ a̱yin nu ba shya na̱ hywa di Yesu a̱ yet Kristi ni ba ni ku bvwo cong i bat a̱duwa na.
Nkpa yin byyi ba̱tyyi ba a̱n hywa, “Nu a̱ yet ka̱bawon ba, yi ku zzim.”
Ba bo yei a̱yin nu ba yin byin ba̱ a̱tutwan a̱ywu nkrang a̱hwa, a̱ hywa da̱ nu, “Wrak Ka̱za shii i za tyyei ka̱ryong! Zi bvwo a̱yin a̱ni a̱ yet a̱ntyok a̱ka̱tukyya.”
A̱ntyok a̱tutwan nu a̱ hywa, “N bvwo ka̱ a̱ yet a̱ka̱tuk a̱yin ba. Kyang a n bvwo ni, nzuk n yin cyang ba ma nnani n cyang.”
Ba ku zzim, “A̱ bu yyi-yya na ni ba̱ nwan? A̱ bu yya ni a̱n yrang a̱ssi nwan na?”
Na̱ hywa da̱ mba, “N wa n ka̱n ya tyyei, da̱ nyin ba rot a̱pfo i hok ba. Yi bu cat hok a ni n yya ni? Yi ma̱n cat ku tssup o?”
Ba nwa ku pfwei ka̱ yemi a̱ hywa, “Nwan a̱mi ku tssup ka̱ yemi, njit Musa zi tssup.
A̱ntyen a̱ywu a̱ hywa, “Hok kyang ka̱hat! Yi bvwo ka̱rek ka na̱n hyok ni ba, na̱ wa ni n yrang a̱ssi naa?
Zi bvwo Ka̱za a̱ pfong a̱ka̱tuk ba̱nyet ba. Ka pfong ba̱nyet ba a̱ ka̱ tyong ni a̱ bo yya kyang a ka cat i.
Nyyai i yya ka̱sa ka yi ka̱n hok a̱nyan na̱ yrang a̱ssi a̱yin na ba byin ba̱ a̱tutwan ni?
A̱yin a̱ni a̱ si bu nyyai di Ka̱za ba a̱ maai a̱ yya kyang ba.”
Ba hywa da̱ nu, “Nwan ma ba yi na̱ byin ka̱yat a̱ka̱tukyya, nwan ba cat ma̱ za zzek.” A̱ ku nyying i bat a̱duwa na.
Ba̱nyet a̱tutwan sang Tswa Ka̱za
Yesu a̱ hok ka̱sak ka ba nyying a̱ntyen a̱ywu i bat a̱duwa na ni, a̱ cong a̱ si ku shya a̱ ku zzim, “A wrak Ka̱won A̱neywu rya nwan naa?”
A̱ntyen a̱ywu a̱ hywa, “A̱ntyok ka̱ryi! A̱nyan a̱ yemi? N tyyei da̱ nu n ga ku ryi rya nzuk a.”
Yesu a̱ hywa, “A wu ka̱n ku ryi; nu a̱mi a̱ bo ryat ba̱ nwan.”
Na̱ ta̱gbok a̱ hywa, “N na̱ ryi rya nzuk a, A̱gwam.”
Yesu a̱ hywa, “Shirya a̱mi ba da̱ nzuk i ka̱sa ka, ba̱nyet ba a̱ wi cyang a ni a̱ ga cyang, ba̱nyet cyang ba a̱ kpa a̱tutwan.”
Ba̱nyet Farisa ba̱yaan ba shyi ka̱ yemi ba̱ nu a̱ hok kyang a na̱ hywa da̱ a̱ntyen a̱ywu ni, a̱ ku zzim, “A hwa di zi ma̱n yet ba̱nyet a̱tutwan meyang o?”
Yesu a̱ hywa da̱ mba, “Yi da wu yet ba̱nyet a̱tutwan se nyin ba byyi hywak ba. Ma ka̱sak ka yin hwa di yi cyang ni, nkpa ya tyyi a̱ka̱tukyya nu.”
Bitut bu Kaniliyut
A̱ntyok a̱yaan a̱ yin shyi Kaisariya ba ku yei Kaniliyut. A̱ yin yet kaptin nsoja na ba yin yei Kamfani Italiya na ni.
A̱ yin tyong Ka̱za; sa̱rei ba̱nyet ka̱ryi nu ba a̱ tssup Ka̱za. A̱ yin yya nkyang ba̱gingang a̱n brang ba̱nyet dizot ba̱nyet Yahuda ba. Kozan ka̱ram na̱ yya a̱duwa a̱ naai Ka̱za.
To, ka̱tuk ka̱yaan di tswam tsat a̱ta̱nom ni, na̱ ryi a̱pfong Ka̱za ba̱zizrak na̱ nyyai a̱ bu ku sseng, a̱ ku yei “Kaniliyut!”
Na̱ tyyi ba̱ byrep a̱ cyang, a̱ hywa, “A̱nzan a̱mi a̱ntyok ka̱ryi?”
A̱pfong Ka̱za nu a̱ hywa da̱ nu, “Ka̱za a̱ hok ansham naai nwan na a̱ bo ryi ka̱sak ka an brang ba̱nyet i, a̱ na̱ yring.
Naani, se a tom ba̱nyet ba nat Yafa a̱ si yei a̱yanyet ba ku yei Siman Bitut.
A̱ yet a̱yecen a̱ swat gbang Siman a̱srung a̱kpa, ka̱ryi nu ka a̱ shyi a̱mbeyang kei ka.”
Wwon a̱pfong Ka̱za nu a̱ ryat ba̱ nu ni a̱ drok a̱ ku wwon; Kaniliyut a̱ si yei ba̱kwwa ka̱ryi nu ba̱hwa bu soja yring, ku yin yet a̱pfong ka̱wun Ka̱za ba̱t, i yet yring i ba̱nyet ba a̱ yin shyi shishrek ba̱ nu ni.
A̱ ba̱ tyyei kyang a na̱ ryi ni, a̱ ba̱ tun a̱ tom Yafa.
Ka̱ntson tat ba shyi tssak Yafa, Bitut a̱ wrak tazwa bat a̱ ni yya a̱duwa, a̱ta̱nom yemi.
Cihywat i ku pyyem na̱ cat ya kyangya. Ka̱ram ka ban shyi jyi kyangya na ni na̱ ryi da̱ shyi ba̱zzak i.
Na̱ ryi tazwa zi yrang, na̱ ryi kyang ku kyyep nyyai tazwa anye a̱godo ngre naai.
Tazwa a̱godo iya kozan nyam ka̱yit yin shyi bu nkyang kwang ka̱byen bu na̱non.
Na̱ hok diwan ti hywa da̱ nu, “Bitut! Ta̱za! Hwak ya!”
Diwan ti bu hywa da̱ nu, “Kyang a Ka̱za ka hywa di ku yet a̱zizrak ni ryok kpo sook ku yet a̱shishik ba.”
Ba yya a̱mi a̱ bvwa ka̱tat, wwon ba krung a̱godo nu a̱ nat i tazwa.
To, ka̱ram kani Bitut na̱ shyi i hwa kyang a Ka̱za ka zzek ni tazwa ba̱zzak ka na̱ zzak ni, ba̱nyet ba Kaniliyut na̱ tom ni ba ma̱ ka̱n zzim ka̱ryi Siman ka a̱ si shya. Ba ka̱ si tat a̱ sseng ka̱nu ka̱ryi ka.
Ba yei a̱ zzim a̱ hywa, “A̱yecen a̱ shyi kyi ban yei Siman Bitut o?”
Bitut na̱ ri shyi i cat bvwo kyang a na̱ ryi ka̱yat ba̱zzak ka ni, Tswa Ka̱za i hywa da̱ nu, “Cyang, ba̱nyet a̱ yemi ba̱ mba ba̱tat a̱ na̱ cat.
Se a kyrek si ba̱ shya i nat ba̱ mba. Ryok hwa kyang ba, rot nzuk a̱mi n ba̱ tom.”
Bitut a̱ kyrek a̱ si hywa di ba̱nyet iya, “Nzuk a̱mi yi cat. A̱nzan a̱ ba da̱ nyin?”
Ba hywa, “Kaptin Kaniliyut a̱mi a̱ za tom. A̱ yet a̱tsatsak a̱yin, a̱ tssup Ka̱za di ka̱ryong; sa̱rei ba̱nyet ba a̱ yet ba̱nyet Yahuda ni a̱ pfong shok nu ba̱t. A̱pfong Ka̱za a̱yaan a̱ ku ku tyyei na̱ tom a̱ na̱ yei gbang nu a̱ hok kyang a a ni hywa ni.”
Bitut a̱ tyyi ba nwa a̱ tsswa se ka̱ntson tat.
Ka̱ntson a̱ wo tat na̱ nat ba̱ mba. Ba̱nyet tssup ba̱yaan nyyai Yafa ka a̱ nat ba̱ nu.
Ka̱ntson a̱ wo tat na̱ nwa Kaisariya, ka̱rek ka Kaniliyut na̱ swat a̱ ku tot bu ba̱wumbeyang nu bu ba̱rywai ba shyi shishrek ba̱ nu ni, bu ba̱nyet ba na̱ yei ni.
Bitut na̱ bu na nwa na Kaniliyut a̱ wruk a̱ si mon ba̱ nu a̱ myyi ka̱byen a̱ta̱ssi nu a̱ ku byyek.
Ma Bitut a̱ ku yrek, a̱ hywa da̱ nu, “Ta̱za, nzuk n wa ma̱n yet a̱neywu.”
Bitut a̱ ya ka̱son a̱ ryat bu Kaniliyut hat ba si nwa ka̱yat ka̱bvwa ka ba̱nyet ba ba yin tung a̱ ba̱ tot i.
Na̱ hywa da̱ mba, “Nyin ma yi bvwo ka̱sak ka tssup ba̱nyet Yahuda na kun bvwo koyan nu a̱ yet a̱ntyok ba̱nyet Yahuda ni na̱ mon bu nwap nzaan. Ma Ka̱za a̱ hywa da̱ nzuk di n dyok cyang a̱yin na̱ yet a̱shishik, a̱ wi yet a̱zizrak ba.
Rot a̱mi ka̱ram ka an tom n yei ni n dak ba, ma naani n cat n hok kyang a a ni n yei ni.”
Kaniliyut a̱ hywa, “Nnom ntat naani, n shyi i yya a̱duwa ka̱yat ka̱ryi nzuk, da̱ni di tswam tsat ni, a̱ta̱nom, n bu swat n dyi a̱yin na̱ sseng a̱ta̱ssi nzuk bu ba̱tro ba ya a̱ssi.
Na̱ hywa da̱ nzuk, ‘Kaniliyut, Ka̱za a̱ hok a̱duwa nwan, a̱ bo ryi ka̱sak ka an brang ba̱nyet ni.
Se a tom a̱yin na̱ nat Yafa, a̱ si yei a̱yanyet ba ku yei Siman Bitut, a̱ yet a̱yecen ka̱ryi a̱yanyet a̱ srung a̱kpa ba ku yei Siman, ka̱ryi ka shyi a̱mbeyang kei.’
N ma̱n tom meyang ba bu na̱ yei, a yya ansham n ba. Ba̱nyying zi shyi a̱ta̱ssi Ka̱za i hok kyang a Ka̱za ka tyyi ka̱nu nwan a bu za tyyei ni.”
Ba̱ryat Bitut ba
Bitut a̱ nwa ba̱ryat a̱ hywa, “Ba̱nyying n bvwo ku yet ka̱ryong Ka̱za a̱ breng ba̱nyet ba̱cicrak assi nka.
A̱yin nu a̱ pfong ka̱wun Ka̱za a̱ bo yya kyang a yet i, kozan nwap na̱ yet, Ka̱za a̱ ni pfong ansham nu.
Yi bvwo pfong a na̱ yin tom di na̱won Isreila na a̱ ba̱ tyyei Ka̱sham Ba̱ryat myyi rya ka a̱ bai an bvak Yesu Kristi ni; nu a̱mi a̱ yet a̱gwam ba̱nyet sa̱rei.
Yi bu bvwo a̱cecet nkyang u ba nwa yya i ka̱byen Galili a̱ si bo yya sa̱rei ka̱byen Isreila ka ni, nyyai ka̱ram wa'azi baptisma ka Yohana na̱ yin yya ni.
Yi ka̱n hok nkhang Yesu a̱ntyok Nazarat u, ka̱sak ka Ka̱za kan ku tssa a̱ ku ryi Tswa nka ji bu cet, na̱ nwai koke a̱ yya a̱tsatsak nkyang a̱ bo creng ba̱nyet ba a̱gwam a̱ka̱tuk tswa na̱ yin yya da̱ mba ni sa̱rei. A̱ yin maai yya na a̱mi rot Ka̱za a̱ yin shyi ba̱ nu.
Zi yet shaida nkyang ji na̱ yya i ka̱byen ba̱nyet Yahuda ka ni nta̱mak bu Urushalima. Ba ku hywat tazwa ka̱teyang.
Ma na̱ yya nnom ntat Ka̱za a̱ bo ku shyek nyyai a̱yabyen, a̱ tyyi ba̱nyet a̱ ku ryi.
Na̱ za tyyi zi yya ba̱nyet ba wa'azi Ka̱sham Ba̱ryat ka ni, i shaida ka̱sak ka nu a̱mi Ka̱za ka tssa na̱ ni yya shirya ba̱nyet ba a̱ ka̱n kwi ni bu ba̱nyet ba a̱ ri yet ba̱cet ni.
Sa̱rei ba̱nyet tyyei ba̱ryat Ka̱za ba a̱ yin tyyei ryang nu, a̱ tyyei ka̱sak ka na̱ nin tssu sa̱rei ba̱nyet ba a̱ wrak ka̱ryong da̱ nu ni a̱ka̱tukyya mba nu, rot diyrek nu ti byyi cet.”
Nwap nzaan san Tswa Ka̱za
Nyyai Bitut na̱ ri shyi i ba̱ryat ba, Tswa Ka̱za i kyrek tazwa sa̱rei ba̱nyet ba a̱ yin swat a̱ pfong Bitut ni.
Ba̱nyet Yahuda na yet ba̱nyet tssup ba ni a̱ yin ba bu Bitut nyyai Yafa ka ni a̱ nwa yya ka̱hat ka̱sak ka Ka̱za ka ma̱n tssa ba̱nyet ba a̱ yet ba̱nyet Yahuda ni ba, a̱ ba̱ ryi za̱nang Tswa nka ji.
Rot ba hok ba ryat a nwap nzaan, a̱ dyep shii Ka̱za. Bitut a̱ yrek diwan nu ti a̱ hywa,
“Ba̱nyet bani a̱ shya Tswa Ka̱za ka̱sak ka njit zi ma̱ ka̱n shya ni, a̱yin a̱n shyi a̱ nin bvwo ba ba̱ yya baptisma di ba̱shekwot o?”
Na̱ tyyi ba ba̱ yya baptisma i diyrek Yesu Kristi. Ba ku naai na̱ yen swrang a̱ bvwa nnom ba̱ mba.
Bitut a̱ brek a̱ bu wrak shaida Urushalima
Ba̱pfong Yesu ba nta̱mak sa̱rei ba̱nyet tssup ba a̱ shyi Yahudiya ni a̱ hok ka̱sak ka nwap nzaan nan san ba̱ryat Ka̱za ni.
Bitut na̱ bu brek a̱ nat Urushalima, ba̱nyet tssup ba a̱ tyyi rya mba i tyei ncen a ni a̱ si ku yrek.
A̱ hywa da̱ nu, “Wato, a si nwa ka̱ryi nwap ka ba ka̱ ba̱ tyei ncen ni ba i ya kyangya ba̱ mba.”
Bitut a̱ si sook nyyai a̱ta̱tyin a̱ ba̱ tyyei sa̱rei kyang a yet i:
“Ka̱tuk ka̱yaan n shyi i ka̱nkrang Yafa n yya a̱duwa, n dyi kyang i ba̱zzak a̱ta̱nom ku kyrep bai ka̱byen nyyai tazwa da̱ a̱godo ni, ba kpo breng a̱za̱n gre na; i bu sseng ba̱shishrek ba̱ nzuk.
N cyang ba̱shinshwon n dyi nyam ka̱ryi bu nyam ka̱yit bu nkyang kwang ka̱hwa ka̱byen bu na̱non.
N hok diwan ti hywa da̱ nzuk, ‘Bitut, ta̱za i hwak ya!’
N hywa, ‘Kaai, A̱gwam Ka̱za, a̱shishik nkyang a̱ ka̱n nwa ka̱nu nzuk ba.’
N bo hok diwan ti nyyai Tazwa ti hywa da̱ nzuk, ‘Kyang a Ka̱za ka hywa di ku yet a̱zizrak ni, ryok kpo yei a̱shishik ba.’
Ba yya a̱mi ba̱ nzuk a̱ bvwa ka̱tat a̱ si kwwat nkyang a sa̱rei a̱ nwa mi tazwa.
Ka̱ram iya na̱ tom ba̱nyet ba̱tat nyyai Kaisariya ba ba ka̱ryi ka n ni swat ni.
Tswa Ka̱za n tyyei di n brak n dot n nat ba̱ mba n dyok hwa kyang ba. Ba̱wumbeyang bani ba̱ mba a̱kitat a̱ nyyai Yafa a̱ cong a̱ nat Kaisariya ba̱ nzuk, zi si nwa gbang Kaniliyut.
Na̱ za tyyei ka̱sak ka na̱n dyi a̱pfong Ka̱za na sseng ka̱yat ka̱ryi nu ka ni. A̱pfong Ka̱za nu a̱ hywa da̱ nu, ‘Tom a̱yin na̱ nat Yafa a̱ si yei a̱yanyet u ban yei Siman Bitut ni.
A̱ ni ya tyyei ba̱ryat ba a̱ ni ya san sa̱rei nyin ka̱ryi ka ni.’
N bu nwa ba̱ryat ba, Tswa Ka̱za i kyrek tazwa mba ka̱sak ka zi yin kyrek a̱za̱ njit nyyai ka̱tsitsrang ka ni.
N si yring kyang a A̱gwam Ka̱za na̱ yin hywa ni, ‘Yohana a̱ yya baptisma nu nu di ba̱shekwot, ma nyin ba ni ya yya mi di Tswa Ka̱za.’
Zi ryi ba̱zizrak Ka̱za a̱ wrak ba̱nyet iya taka̱i za̱nang a ka yin za ryi, ka̱ram ka zi yin wrak Yesu Kristi ndya njit a ni. To, nzuk n yet a̱nyan n ni kwan bu Ka̱za?”
Ba bu hok ba̱ryat nu ba a̱ pfwi ku byat a a̱ nwa dyep Ka̱za, a̱ hywa, “Ka̱za a̱ ma̱n nyrang nwap nzaan na ryen wwon a̱ka̱tukyya mba nu a̱ shya sucet.”
Ba̱nyet tssup Antakiya
Ma ba̱ntyok ba̱yaan ba a̱ yet ba̱nyet tssup ba ni nyyai Kubrut bu Kurane bu si nwa mba na Antakiya ka ba tyyei kpikpit nwap a ka̱sham ba̱ryat tazwa A̱gwam Yesu.
Cet A̱gwam Yesu ku ba̱ brang, ba̱nyet ba̱gingang a̱ wrak ndya mba a̱ brak a̱ tssup A̱gwam Yesu.
Nkhang a i nat si kpa a pfwo ba̱nyet tssup a shyi Urushalima ni, ba tun Barnabat na̱ nat Antakiya.
Na̱ si nwa a̱ ryi za̱nang ji Ka̱za ka ba̱ ryi ni, na̱ gwai a̱ ba̱ ta̱gbak ba tssup A̱gwam Yesu di ka̱ryong sa̱rei bu ndya mba na.
Barnabat a̱ yin yet a̱tsatsak a̱yin, Tswa Ka̱za i shyi ba̱ nu, da̱ bo byyi ka̱ryong. Ba shya ba̱nyet ba̱gingang ba tssup A̱gwam Yesu.
Barnabat a̱ drok a̱ nat Tarsut cat Shawulu.
Na̱ si ku shya a̱ brek ba̱ nu a̱ ba Antakiya, ba bu shyi ka̱rek ka̱yring a̱ swat bu ba̱nyet tssup ba dirya tiyring a̱ zzek ba̱nyet ba̱gingang. Kyi Antakiya a̱mi ba yin yet ka̱son a̱ yei ba̱nyet tssup ba “Krista”.
Ka̱ram iya ba̱nyet tyyei ba̱ryat Ka̱za ba̱yaan a̱ nyyai Urushalima a̱ nat Antakiya.
Ba yin yei a̱yanyet a̱yring mba Agabut. Na̱ ta̱za a̱ sseng, Tswa Ka̱za i tyyi na̱ tyyei ba̱nyet ba di ka̱ram a̱ bvat ba̱cincong cihywat i kpa sa̱rei ka̱sa ka. (Cihywat ani yin za i zamani Kalaudiyat A̱gwam Rom.)
Ba̱nyet tssup ba a̱ shirya, koyan ba̱cicrak bu cet nu, ba tung nkyang a̱ tom ba̱nyet tssup ba a̱ yin shyi ka̱byen Yahudiya ni.
Ba tung krum ji a̱ tyyi mbvak Barnabat bu Shawulu ba si wrak ba̱nekwo tssup ba Urushalima.
Ba ya ka̱son bu yya di ba̱nyet tssup
Ka̱ram iya a̱gwam Hirudut a̱ nwa yya di ba̱yanyet ka̱yat ba̱nyet tssup.
A̱ tyyi ba tyyak Yakubu a̱wumba Yohana di ka̱krong na̱ kwu.
Na̱ bu ryi ba̱nyet Yahuda na ba hok ansham bu kyang a na̱ yya ni, na̱ ya ka̱son a̱ tyyi ba pyyem Bitut (ka̱ram kani a̱mi ba yin za burodi sang yisti a).
Ka̱ram ka ban pyyem Bitut ni, ba ku tyyi a jaru, a̱ ku tyyi mbvak nsoja; ba̱nyet ku cam ba a̱ yet sot nyaai, kozan sot i byyi nsoja naai. Hirudut a̱ shirya ki ba keyak Swrap wwon nu a ni tyyi Bitut an shirya a̱ta̱ssi ba̱nyet.
Rot a̱mi ba wwon Bitut a jaru, ma kpikpit ba̱nyet tssup a i tyyi ka̱ssi bu naai Ka̱za, Bitut a̱ ga shot.
Ba tun Bitut a̱ wruk i a jaru
A̱ta̱tuk ka̱tuk ka ka̱ntson ka ni tat Hirudut a̱ wruk ba̱ nu a̱ta̱ssi ba̱nyet ka ni, Bitut na̱ shyi nda a̱katyyi ba̱nyet ba̱hwa ba a̱ ku cam i, ba ku rop di nsa̱rka̱ nhwa, ba̱yanyet ba sseng a̱ cam ka̱nu a̱jaru ka.
Na̱ swat-swat a̱ ryi a̱pfong Ka̱za na̱ nyyai bu ka̱baram a̱ bu sseng, ka̱yat bat a̱jaru ka a̱ brak sai. A̱pfong Ka̱za nu a̱ zun Bitut a̱za̱n gwrang a̱ ku shyek, a̱ hywa da̱ nu, “Ta̱za ahwa!” Bu hywa na a̱mi na̱sa̱rka̱ na a̱ shrek an bvak nu na a̱ kpa.
A̱pfong Ka̱za nu a̱ hywa da̱ nu, “Ya rop i rop a̱kpatak nwan na.” Bitut na̱ bu tyak, a̱pfong Ka̱za nu a̱ hywa, “Da grang a̱godo nwan nu i ba zi cong.”
Bitut a̱ ku tssup ba si wruk a jaru nu. Ma Bitut a̱ gane ba, ki kyang a a̱pfong Ka̱za nu na̱ yya ba̱ nu ni ki ku yet ka̱ryong o. A̱ hwa ki kyang a̱mi Ka̱za ka ku tyyei ba̱zzak.
Ba si seyak ka̱rek ka̱tsitsrang ka ba̱nyet cam a̱jaru nu ban sseng ni, a̱ bo seyak a̱mba̱hwa nu a̱ si tat ka̱nu ka a̱ byyi kofa ntswam a ba yin wwut a̱ nwai ka̱nkrang ka ni. Kofa na i yrang di bvak nkpa, ba seyak a̱ wruk. Ba pyyem ryen na, a̱ naat, bu ka̱baram a̱pfong Ka̱za nu a̱ bu mak-mak a̱ brik Bitut.
Bitut a̱ bvwo kyang a na̱n shyi ni a̱ hywa, “N si bvwo a̱kpak a̱ssi a̱nu ni; A̱gwam Yesu a̱ tom a̱pfong Ka̱za nu nu bu n san a̱ wwon cet Hirudut bu kyang a ba̱nyet Yahuda ba cat yya ni.”
Na̱ bu bvwo kyang a na̱n shyi ni, na̱ brak a̱ rot a̱ nat gbang Maryamu a̱naa ba̱nyet Yohana Markut. Ba̱nyet ba̱gingang ba ka̱n tung ka̱ yemi a̱ shyi i yya a̱duwa.
Bitut a̱ si zzu kofa na, a̱kwwa ka̱neyang a̱yaan ban yei Roda a̱ ta̱kwang a̱ ba a̱ hok a̱yin nu a̱ yei ni.
Na̱ bu hok diwan Bitut ti a̱ bvwong, ba̱gwai ba a̱ ra̱u na̱ brek ncyi a̱ si ba̱ tyyei di Bitut a̱ yemi a̱ sseng a̱ta̱sa, di na̱ yrang ka̱bvwa ka ba.
Ba hywa da̱ nu, “A tityong jyik o?” Ma kan tyyi ka̱ssi a̱ hywa, “Ka̱ryong a̱mi!” Ba hywa, “To, a̱pfong Ka̱za nu nu a̱mi.”
Na̱ ba̱ tyyei di bvak ba tyyi nyong. A̱ si ba̱ tyyei ka̱sak ka A̱gwam Yesu na̱n ku tun a̱ wruk i a jaru nu ni. A̱ hywa da̱ mba, “Yi tyyei Yakubu bu kpikpit ba̱wumbeyang a.” A̱ wruk a̱ ba̱ wwon a̱ nat ka̱rek ka̱yaan.
Ka̱ntson a̱ wo tat, nsoja na cam a̱jaru nu ni i tyyi ba̱tai ba̱gingang, ba bvwo kyang a tyyi Bitut ni ba.
Hirudut a̱ tyyi ba ku cat, ma ba ku shya ba. Rot a̱mi na̱ tyyi ba tyyi ba̱nyet cam a̱jaru ba an shirya a̱ ba̱ hywaai.
Ka̱ram iya ka bu seyak, Hirudut a̱ drok nyyai Yahudiya a̱ ye nat bvwa nnom ka̱nkrang Kaisariya.
Dikwu Hirudut
Hirudut a̱ yya diryen ba̱t bu ba̱nyet Sur bu Saida. Ba tung ka̱nu mba a̱ tyyi ka̱yring a̱ ba da̱ nu. Ba bu shya Bilastut diccu a̱gwam ba̱pfong Hirudut ti da̱ shim kyang a ba yya ni. Ba si nat a̱ si naai Hirudut ba swat lafiya rot ka̱byen nu ka a̱mi ba yin shai kyangya mba na.
Nom a ba tssa ni Hirudut a̱ kup ba̱tro dityok nu ba a̱ wrak a̱ swrang ka̱bvwa dityok ka, a̱ shyi i ba̱ryat ba̱ mba.
Ba̱nyet ba a̱ tung ka̱rek ka ni a̱ krok nkun a̱ hywa, “Hok diwan ti. Diwan ka̱za a̱mi, diwan a̱neywu ba.”
Bu ka̱baram, a̱pfong Ka̱za a̱ ku zzu, ba̱ma̱njyit a̱ ku ya a̱ hywat.
Ba̱ryat Ka̱za ba a̱ ya ka̱son, ba̱nyet ba̱gingang a̱ hok ba̱ryat Ka̱za a̱ wrak ka̱ryong.
Ka̱ram iya Barnabat bu Shawulu ba ka̱ si tyak kyang a ban ba̱ tom Urushalima ka ni a̱ brek bu Yohana Markut.
Ba tssa Barnabat bu Shawulu a̱ tom
Ka̱yat ba̱nyet tssup ba a̱ yin shyi Antakiya ka ni, ba̱yanyet a̱ yin shyi a̱ yet ba̱nyet tyyei ba̱ryat Ka̱za, ba̱yanyet a̱ yet ba̱nyet zzek: Barnabat, bu Simiyan (a̱tuba nu ba yin yei A̱dindying u ni), bu Lukiyat a̱ntyok Kurane, bu Manayan (a̱tuba nu ba yin breng ka̱rek ka̱yring ba̱ A̱gwam Hirudut ni), nta̱mak bu Shawulu.
Ka̱ram iya ba shyi i naai A̱gwam Ka̱za a̱ yya a̱zumi, Tswa Ka̱za i hywa da̱ mba, “Yi n tun Barnabat bu Shawulu ba yya pfong a n ni n ba̱ yei ni.”
Ba yya a̱zumi a̱ yya a̱duwa, a̱ ba̱ saai mbvak a̱ si ba̱ tun ba nat.
Ba nwa Kubrut
Mba meyang, ka̱ram ka Tswa Ka̱za zi ba̱ tom ni ba brak a̱ rot a̱ nat Salukiya, a̱ si nwa jirgi a̱ nat Kubrut, ka̱nkrang a̱katyyi ba̱shekwot.
Ba si nwa Salamit a̱ tyyei ba̱ryat Ka̱za ba ka̱ yemi i na̱bvwa a̱duwa ba̱nyet Yahuda na; Yohana Markut na̱ shyi ba̱ mba a̱ ba̱ brang.
Ka̱yat ka̱cyet mba ka ba si tat ka̱nkrang ka̱yaan ba n yei Bafat. Ka̱ yemi ba shya a̱yanyet, a̱ntyok ba̱nyet Yahuda a̱ bvok, ba n yei Bar-Yesu, a̱ bvei diraa i diyrek Ka̱za.
A̱ shyi bu gwamna ka̱byen nu a̱ yet a̱rywai nu. Ba yin yei gwamna nu Sarjiyat Bulut, na̱ byyi a̱za̱ncyi ba̱t. Nu gwamna nu a̱ cat ba̱nyet Bulut a̱ ku tyyei ba̱ryat Ka̱za ba.
To, nu, a̱ntyok bvok a̱ywu ba bo yin ku yei Alimat a̱zi Helenawa na, na̱ kwan zwang ji na̱ nin ba̱ kyyai, gwamna nu a̱ ga wi san ba̱ryat bani.
Shawulu, nu ban yei Bulut i, na̱ shyi bu Tswa Ka̱za ba̱gingang, a̱ sook a̱ssi na a̱ sak a̱bvok a̱ywu mi,
a̱ hywa da̱ nu, “Ka̱won A̱gwam a̱ka̱tuk tswa! A yet a̱ra̱ndwan kyang a yet a̱tsatsak ni. A yet a̱raai ba̱nyet. A byyi kyang a a tyyi a̱ta̱ssi ni ba se dira̱ntong. Kozan ka̱ram a cat brak ba̱ryat ka̱ryong A̱gwam Ka̱za ba n yya dira.
Bvak A̱gwam Ka̱za bai a̱za̱ nwan, a ni kpa a̱tutwan, a ni yen da ka̱baram a cyang ba.”
Bu i ka̱baram ryin bu bvwu a̱ nyyai a̱ bu ku kup a̱ssi, na̱ tyong a̱ kat a̱ cat a̱yin nu a̱ ni ku kwak shan ni.
Ka̱ram ka gwamna na̱ dyi kyang a yya ni, na̱ yya ka̱hat ba̱gingang a̱ wrak ka̱ryong i zzek mba na tazwa a̱gwam Yesu.
Bulut bu Barnabat a̱ nat Antakiya i ka̱byen Bisidiya
Bulut bu ba̱nyet ka̱cyet nu ba a̱ drok Bafat a̱ nat i jirgi ba̱shekwot. A̱ si nwa i ka̱nkrang Barga i ka̱byen Bamfiliya. Yohana Markut a̱ ba̱ wwon a̱ brek a̱ nat Urushalima.
Ba bu keyak twang kpa Musa na bu kpa ba̱nyet tyyei ba̱ryat Ka̱za na, ba̱cecet bat a̱duwa ba a̱ tom di ba̱nyet Bulut a̱ zzim a̱ hywa, “Ba̱wumbeyang, ki yi byyi ba̱ryat ba yi nin brang ba̱nyet ba ni, to, yi ryat.”
Bulut a̱ sseng a̱ ba̱ yrek bvak ba tyyi nyong. Na̱ hywa:
“Ba̱wumbeyang nzuk ba̱nyet Yahuda nta̱mak bu kpikpit ba̱nyet a pfong ka̱wun Ka̱za a̱ shyi kyi ni, yi yrang a̱pfo n hok ansham.
Ka̱za ba̱nyet Isreila a̱ yin tssa ba̱tyyi njit ba nyyai ka̱ram iya ba yet ba̱yecen ka̱byen Masar; a̱ ba̱ tyyi ba shii, a̱ bo ba̱ tun a̱ wruk i ka̱yat cet nu.
A̱rya nswak naai na̱ yya hakuri ba̱ mba an tswa ka̱yit.
A̱ si tyyi ba hywat nwap a̱tiyring i ka̱byen Kan'ana na̱ ga ba̱ ryi ka̱byen ka a̱ ni yet digado mba ni.
Ba yya a̱rya ncyi nyaai bu nswak mpfon.
“Na̱ si bu yya a̱ ba̱ ryi ba̱nyet ba a̱ ni ba̱ yya shirya ni hat a̱ si tat ka̱ram a̱ntyok tyyei ba̱ryat Ka̱za ka ba yin yei Samuila ni.
Ka̱ram ka ban cat a̱gwam ni Ka̱za a̱ ba̱ ryi Shawulu ka̱won Kish nyyai an sot Banyamin. Na̱ yet a̱gwam mba a̱n yya a̱rya nswak naai.
Ka̱za a̱ bu ku tun a̱n sak Dawuda na̱ sook dityok ti. A̱ wrak shaida Dawuda a̱ hywa, ‘Dawuda ka̱won Yassa a̱ yet a̱tuba nu n ni sak rya nzuk; ba̱ a̱tuba nu a̱ cat yya kyang ani n myim ni.’
Yesu a̱mi a̱ yet byin Dawuda na Ka̱za ka yin tyyi da̱ ni san na̱won Isreila na, da̱ni na̱ yin dyat a̱wwon ni.
Nyyai Yesu na̱ ka̱n nwa pfong nu na ba, Yohana a̱ yya ba̱nyet Isreila ba wa'azi bai nu na, ba wwon a̱ka̱tukyya mba nu na̱ ba̱ yya baptisma.
Ka̱ram ka pfong Yohana kun tyyai ni na̱ tyyei ba̱nyet ba, a̱ hywa, ‘Yi hwa da̱ nzuk a̱mi n yet a̱tuba nu yi tot i e? Nzuk a̱mi ba. A̱yanyet a̱n shyi a̱ ri bai riryim nzuk, a̱tuba nu ko ryik kpatak nu n maai n ta̱kwut n byyik ba.’
“Ba̱wumbeyang nzuk, na̱mbvon Ibrahim nta̱mak bu kpikpit ba̱nyet a pfong ka̱wun Ka̱za a̱ shyi kyi ni, njit a̱mi ba za tom di ba̱ryat ba ka̱sak ka Ka̱za kan za san ni.
Ba̱nyet ba a̱ swat Urushalima ni bu ba̱cecet mba ba a̱ yin bvwo da̱ nu a̱ yet a̱ntyok za san nu ba. Di ba yin gane ba̱ryat ba̱nyet tyyei ba̱ryat Ka̱za ba ba na twang kozan ka̱tuk A̱sa̱ba̱t i a̱ bvwong ba. Ba hywat Yesu; nkpa tyyi ba̱ryat ba̱nyet tyyei ba̱ryat Ka̱za ba a̱n yet ka̱ryong.
Ko ba yin dyin hywak a ba nin ku hywat i, ba tyyi Bilatut a̱ ku yya shirya dikwu.
Ba bu tyak ku yya kozan kyang di ba̱ryat Ka̱za ba ba hywa tazwa nu ni, ba ku tun nyyai tazwa ka̱teyang ka a̱ si tyyi i ryak.
Ma Ka̱za a̱ ku shyek na̱ ta̱za bu sucet.
Na̱ bvwa nnom ba̱gingang na̱ ya tyyei di ba̱nyet ba a̱ yin cong ba̱ nu nyyai Galili a̱ ba Urushalima ni. Mba a̱mi a̱ yet shaida nu ji di ba̱nyet Isreila ba.
Zi ya ba bu ka̱sham ba̱ryat kani. Kyang a Ka̱za ka yin dyat a̱wwon bu ba̱tyyi a̱kwop njit ba di ka ni yya ni, nkpa di na̱ za yya mi, njit na̱won mba na i yrek a na̱ yrek Yesu nyyai a̱yabyen ka ni. A̱mi ban jem ka̱yat Zabura sura hwa a̱ hywa,
‘Nwan yet Ka̱won nzuk,
Ka̱pfun n nin yet a̱tyyi nwan.’
Kyang a Ka̱za ka yin hywa ni tazwa ku yrek nyyai a̱yabyen ka ni, di na̱ ni bwi ba:
‘Nyin, n ni ya ryi a̱zizrak ka̱nu-a̱tan nu di na̱ ni byyi kyang dam ni ba;
da̱ni di n yin dyat n wwon bu Dawuda ni.’
A̱ bo hywa ka̱bvwa ka̱yaan,
‘A ni wwon a̱zizrak a̱kwwa nwan nu na̱ nwa ba̱nyet bwi ba ba.’
Rot Dawuda, ka̱ram nu ka a̱ yin tssup Ka̱za, a̱ yya kyang a ka cat i, a̱ si bu kwu, ba ku nyat bu ba̱tyyi a̱kwop nu ba, rot a̱mi rwam nu na yin bwi.
Sa̱rei nyin ba̱wumbeyang nzuk Isreila, n cat yi bvwo wa'azi tssu a̱ka̱tukyya ji ba za yya mi ni zi za̱ shya rot Yesu. N cat yi bvwo a̱yin nu a̱ san ba̱ryat bani ni, ba ni ku san a̱ kaai a̱ wwon a̱ka̱tukyya nu, Truwang Musa yin maai san a̱yin kaai wwon ba.
Nyin, se yi ta̱rwam ho kyang a ba̱nyet tyyei ba̱ryat Ka̱za ba ba yin dyat i bu ba a̱za̱ nyin. Ba yin hywa,
‘Yi cyang, nyin ba̱nyet byyai ba̱nyet, yi ni yya ka̱hat si kwi!
Rot kyang a n ni yya i cei nyin na ni
yi ni shim ba,
ko a̱yin a̱ cat ya kok i ka̱sak ka kun dyi ni.’ ”
Bulut bu Barnabat ba bu wwut i bat a̱duwa na, ba̱nyet ba a̱ naai ba bo wo brek ka̱tuk A̱sa̱ba̱t bai ka a̱ bo bu ba̱ tyyei ba̱ryat ba ba ryat i.
Ba̱nyet ba ba bu kam i ka̱tung ka, ba̱nyet Yahuda na bu nwap nzaan na ya brak n yya ba̱nyet Yahuda na ni ba tssup Bulut bu Barnabat. Ba̱pfong ba̱hwa Yesu ba a̱ ryat ba̱ mba a̱ ba̱ ta̱gbak ban tyyi ka̱ssi a̱ cong a̱tsatsak za̱nang ji Ka̱za ka ba̱ ryi ni.
Ka̱tuk A̱sa̱ba̱t ka a̱ wo krang, ba̱nyet ka̱nkrang ba a̱ bvat ba̱cincong bu gbit sa̱rei a̱ ba hok ba̱ryat A̱gwam Yesu ba.
Ba̱nyet Yahuda na ba bu ryi ka̱sak ka ba̱nyet ba ban tung ni ban kpa swam, ba nwa pfwei kyang a Bulut na̱ ryat ni, a̱ ku byat.
Ma Bulut bu Barnabat a̱ si Ba̱nyet ba ba bu kam i ka̱tung ka, ba̱nyet Yahuda na bu nwap nzaan na ya brak n yya ba̱nyet Yahuda na ni ba tssup Bulut bu Barnabat. Ba̱pfong ba̱hwa Yesu ba a̱ ryat ba̱ mba a̱ ba̱ ta̱gbak ban tyyi ka̱ssi a̱ cong a̱wa n tyyi ka̱ssi a̱ tun ka̱wun ka a̱ jing a̱ ba̱ tyyei ba̱ryat Ka̱za ba, a̱ hywa, “Ku yet dolet a̱mi zi yen yet ka̱son ya tyyei ba̱ryat Ka̱za ba. Ma ki yi ba̱ rak, da̱ nyin ba ryi yi maai san sucet ka̱u di tyyai ni ba, zi ni brek jying nwap nzaan na.
Rot truwang ji A̱gwam Ka̱za na̱ za ryi ni zi yemi,
‘N na̱ sak a yet ka̱bvwa sai nwap zaan na wi yet ba̱nyet Yahuda ni,
a yet ryen na sa̱rei ka̱sa ka ka nin shya sucet ka̱u di tyyai ni.’ ”
Kpikpit nwap a ba bu hok a̱mi a̱ gwai a̱ dyep ba̱ryat A̱gwam Ka̱za ba, ba̱nyet ba ba ka̱n tssa ba ni shya sucet ka̱u di tyak a ni, a̱n tyyi ndya mba.
Ba̱ryat Ka̱za ba a̱ nat koke a̱za̱ gbang ka̱byen a̱ywu.
Ma ba̱nyet Yahuda na i hwwut ba̱cecet ba̱nyet ka̱nkrang ba bu ba̱nyring ba a̱ maai ba̱nyet i ka̱nkrang ka ni a̱ bo yet ba̱nyet tssup Ka̱za ni. Ba nwa yya di Bulut bu Barnabat a̱ ba̱ nyying a̱ wruk i ka̱byen mba ka.
Ba̱pfong ba a̱ gbaat dibvuk a̱kpatak mba ti a̱ tyyi ti ba̱ yet shaida, a̱ seyak a̱ nat ka̱nkrang Ikoniya.
Ma ba̱nyet tssup ba a̱ shyi Antakiya ni a̱ shya Tswa Ka̱za a̱ hok ndya sai ba̱gingang.
Bulut bu Barnabat a Ikoniya
A̱mi Ikoniya ka brak, Bulut bu Barnabat a̱ si nwa ka̱bvwa a̱duwa ba̱nyet Yahuda ka a̱ ryat di cet hat ba̱nyet ba̱gingang, ba yet ba̱nyet Yahuda ni bu nwap nzaan na a̱ brek a̱ nwa tssup a.
Ma ba̱nyet Yahuda na rak tssup a ni a̱ hwwut nwap nzaan na ba brak a̱zi ba̱nyet tssup ba.
Ba̱pfong ba̱hwa Yesu ba a̱ yen swat ka̱ yemi a̱ bvwa ka̱ram a̱ zzek ba̱nyet ba, a̱ ba̱ tyyei ba̱ryat A̱gwam Yesu ba ban bu ka̱wun. Na̱ tyyei ka̱sak ka ba̱ryat ba ba tyyei ni ba yet ba̱nyyi za̱nang nu, a̱ ba̱ jyet cet ba yya nkyang ka̱wun bu nkyang ka̱hat.
Ba̱nyet ka̱nkrang ba a̱ ya tra a̱tswa a̱hwa, ba̱yanyet a̱za̱gbang ba̱nyet Yahuda nu bu ba̱yanyet a̱za̱gbang ba̱pfong u.
Nwap zaan na i mon ka̱nu bu ba̱nyet Yahuda nta̱mak bu ba̱cecet mba ba ba rop ka̱nu a̱ ni yya di ba̱pfong Yesu ba a̱ ba̱ mang di kpang.
Ba̱pfong ba a̱ hok a̱ tyong a̱ nat Listira bu Darba bu na̱mankrang a a̱ shyi ka̱byen Likoniya ni.
Ka̱ yemi ba sin tyyei Ka̱sham Ba̱ryat ka.
Ka̱ram ka ban shyi Listira bu Darba ni
Na̱ swat a̱ pfong wa'azi Bulut u. Bulut na̱ bu ryi na̱n tyyi rya nu na a̱ maai ba ku creng, na̱ ku sak a̱ssi na
a̱ hywa di cet, “Ta̱za sseng atak nwan na.” A̱tuba a̱ywu a̱ rop a̱ hruk a̱ nwa cong kat.
Ba̱nyet ba a̱ bu ryi kyang a Bulut na̱ yya ni, a̱ hywa di cet a diryem Likoniya ti, “Na̱za na a̱ brak a̱ tyyi ba̱neywu a̱ kyrek a̱ ba da̱ njit.”
Ba tun Barnabat diyrek a̱n yei Zafsa, a̱ yei Bulut Hamit rot nu a̱ yin yet a̱ngwak ba̱ryat u.
Ka̱bvwa ka̱tung ka̱za Zafsa ka a̱ yin shyi ka̱nu ka̱nkrang ka. Gado ka̱za Zafsa nu a̱ nat a̱ si pyyem ba̱ba̱jimi bu fure a̱ ba mi ka̱nu ka̱nkrang ka, nu bu ba̱nyet ba a̱ ni hwak a̱ ba̱ yya ba̱hyum.
Barnabat bu Bulut ba bu hok kyang a ba cat yya na ni, ba sam ba̱tro mba ba a̱ tyong ncyi a̱ nwa ka̱yat ba̱nyet ka, a̱ tssap a̱ yya,
“Ba̱nyet bani, a̱nzan a̱ ya ba yin yya a̱mi? Njit zi ma̱n yet ba̱neywu da̱ nyin ni. Zi ba a̱mi i bu ya tyyei Ka̱sham Ba̱ryat ka, yi gi brak ryok tssup a̱kpam nkyang a̱ni wwon tssup Ka̱za ka byyi sucet i, nka a̱mi a̱ yya tazwa bu ka̱byen bu kei bu sa̱rei nkyang a n shyi ka̱yat mba ni.
Nyyai a̱ yin wwon sa̱rei nwap a ba cong taka̱i ka̱cyet a ba cat i.
Ma kozan ka̱ram a̱ na tyyei shyi nu na a tsatsak u na̱ ya yya mi ni. A̱ ya jyet za, yak nyin na i bu tyyi i ka̱ram nkpa. A̱ ya jyet kyangya, a̱ bo tyei pfong ansham ka̱yat mpfwa nyin ka.”
Sa̱rei bu taka̱i ba̱ryat ani ba̱pfong Yesu ba a̱ rwan, ba̱nyet iya a̱ si wa bvwa a̱n shim a̱ ryok ba̱ yya ba̱hyum ba.
Ba̱nyet Yahuda yaan i nyyai Antakiya i ka̱byen Bisidiya bu Ikoniya a̱ brak ba̱nyet ba a̱ ya tyyi mi ba mang Bulut di kpang, a̱ ku kwak a̱ nat i ma ka̱nkrang a̱ hwa da̱ kwu.
Ba̱nyet tssup ba ba bu tung a̱ ku krang, na̱ ta̱za a̱ brek a̱ nwa ka̱yat ka̱nkrang ka. Ka̱ntson a̱ wo tat, nu bu Barnabat ba seyak a̱ nat Darba.
Ba brek a̱ nat Antakiya
Bulut bu Barnabat a̱ si yya wa'azi Ka̱sham Ba̱ryat i ka̱nkrang Darba, a̱ shya ba̱nyet tssup ka̱ yemi ba̱gingang. Ba brek a̱ nat Listira bu Ikoniya a̱ si seyak a̱ nat Antakiya i ka̱byen Bisidiya.
A̱ bo si ta̱gbak ba̱nyet tssup ba ka̱ yemi ba sseng di ka̱ryong i tssup mba na. A̱ hywa da̱ mba, “Ki zi ni nwa Dityok Ka̱za ti, dolet ka̱bvung a̱n shyi zi ni sswa.”
Kozan coc ba si nwa, a̱ ba̱ tssa ba̱nekwo ka̱yat mba, a̱ ba̱ tyyi ka̱yat a̱duwa a̱ yya a̱zumi a̱ ba̱ tyyi an bvak A̱gwam Yesu na ba ka̱n ku ryi ndya mba na ni.
Ba bu tyak nwai na̱nkrang ka̱byen Bisidiya na a̱ seyak a̱ tat ka̱byen Bamfiliya.
Ba tyyei ba̱ryat Ka̱za ba i Barga a̱ seyak a̱ nat ka̱tak Ataliya.
Ka̱ yemi ba nwa jirgi ba̱shekwot a̱ nat Antakiya, ka̱ yemi ba yin ba̱ yya a̱duwa a̱ ba̱ tyyi an bvak Ka̱za ka ba̱ breng an pfong a ba ka̱n tyak i.
Ba bu nwa Antakiya a̱ tung ba̱nyet tssup sa̱rei a̱ ba̱ tyyei kyang a Ka̱za ka yya i ka̱cyet mba ka ni, bu ka̱sak ka Ka̱za kan yrang kpikpit nwap a ryen san ba̱ryat ba ni.
Ba yen swat a̱ ra ka̱ram ka̱ yemi bu ba̱nyet tssup ba.
Ka̱tung ba̱nyet tssup Urushalima
Ba̱yanyet a̱ nyyai Yahudiya a̱ ba Antakiya a̱ bu nwa zzek ba̱nyet tssup ba a̱ hywa, “Ka̱za a̱ ni ya san ba, seko ba ya tyyi ncen da̱ni di truwang Musa zin hywa ni.”
Bulut bu Barnabat a̱ sseng a̱cecet ba̱ mba a̱ ya byyan ba̱ mba i ba̱ryat bani. To, ba bu ryi a̱mi ba ryat a̱ sak Bulut bu Barnabat bu ba̱yanyet Antakiya ka ba nat Urushalima a̱ si shya ba̱pfong Yesu ba bu ba̱nekwo ba a̱ ryat ba̱ryat ba ni ba̱ mba.
Coc ji ba̱ tyyi ryen, ba hyok Finikiya a̱ si brak ka̱byen Samariya a̱ tyyei ka̱sak ka ba̱nyet ba̱gingang a nwap nzaan na ban san tssup a ni. Kpikpit ba̱nyet tssup a bu hok a̱mi hok ansham ba̱t.
Ba si nwa Urushalima, ba̱nyet tssup ba a̱ tung, nta̱mak bu ba̱pfong Yesu ba bu ba̱nekwo ba a̱ ba̱ byyek, mba meyang ba ma̱n tyyei kyang a Ka̱za ka yya i ka̱cyet mba ka ni.
Ba̱nyet tssup ba a yet ba̱nyet Farisa ni a̱ hywa di dolet ba tyei nwap iya ncen a̱ bo ba̱ tyyei ba tssup truwang Musa ji.
To, ba̱pfong Yesu ba bu ba̱nekwo ba a̱ tung ka̱rek ka̱yring a̱ ryat ba̱ryat bani.
Ka̱za ka a̱ bvwo a̱huhwa koyan ni, nka a̱ bo tyyei ka̱sak ka kan wrak nwap a Tswa nka ji ka̱sak ka ka ka̱n za ryi ni.
Ka̱za a̱ bo cyang zi bvwon ba̱ mba ba. Ka ba̱ cii a̱ka̱tukyya mba nu rot ba wrak ka̱ryong.
To, ba̱ a̱nzan a̱ nin byyi zi bvun nwa mai Ka̱za n nwa saai ba̱nyet tssup ba cot, nyyi na njit di zi ni maai i cot i ba, di ba̱tyyi a̱kwop njit ba ba yin maai a̱ cot ni ba?
Zi wrak ka̱ryong sucet a zi shya ni yet za̱nang A̱gwam Yesu, mba meyang ba̱rimi.”
Sa̱rei ba̱nyet ba ka̱bvwa ka̱tung ka a̱ tyyi ba̱ nyong a̱ pfong Barnabat bu Bulut ba kok nkyang ka̱hat bu nkyang ka̱wun na Ka̱za ka yya ka̱yat nwap zaan ta ka̱bvwa mba ni.
Ka̱ram ka ba̱nyet Barnabat ban tyak ba̱ryat mba ba ni, Yakubu a̱ hywa, “Yi hok ansham ba̱wumbeyang!
Siman a̱ za tyyei ka̱tsitsrang ka Ka̱za kan tyyei cat nka na di nwap nzaan ani i ryen na kan tun ba̱yanyet ka̱yat mba ba yet ba̱nyet nka ni.
Ba̱ryat ba̱nyet tyyei ba̱ryat Ka̱za ba a̱ cong a̱ bu ba ba̱cicrak bu kyang a zi ri-ryi naani ni. Ba yin jem i ba̱ryat Ka̱za ba a̱ hywa,
‘A̱gwam Ka̱za a̱ yin hywa, N ni brek,
n bo bu yrek ka̱ryi Dawuda ka a̱ ka̱n kpa ni,
n jyi na̱bvwa na a̱ hwwei ni,
n na̱ nok brak sa̱rei.
Wwon sa̱rei kpikpit ba̱nyet a a̱ nwa cat A̱gwam Ka̱za;
nta̱mak bu kpikpit nwap a n yei ba bu yet ba̱nyet nzuk ni.
Kyang a A̱gwam Ka̱za na̱ ka̱n dyat i ku naani,
a̱ bo tyyi ba bvwo a̱mi nyyai gba̱gbang.’ ”
Yakubu a̱ ya ka̱son a̱ bo hywa, “Kyang a nzuk n dyi ni, zi ryok tyyi nwap a brak tssup Ka̱za ni rwan ba.
Kyang a myim ni zi jem wasika n ba̱ tyyei ba ryok ya kyangya na wi yet a̱zizrak ni ba rot na yet nyyi ba̱hyum; a̱ ryok kan-a̱naan; a̱ ryok ya dinam kyang ti ba cyik a̱ hywat i ba, ko ba̱sok.
Ba twang truwang Musa na kozan ka̱tuk A̱sa̱ba̱t nyyai gba̱gbang har ka̱pfun ka̱yat a̱bat a̱duwa ka a̱ bvon yya wa'azi ba̱ryat nu ba ka̱yat kozan ka̱nkrang.”
Ba jem nwap nzaan na wasika
Wwon ba̱pfong Yesu ba nta̱mak ba̱nekwo ba bu sa̱rei ba̱nyet tssup a̱ ryat a̱ sak a̱ ni tun ba̱yanyet ka̱yat mba ba nat Antakiya bu Bulut bu Barnabat. Ba tun Yahuda nu ban yei Barsabbat ni bu Sila, ba yin shyi ka̱yat ba̱nyet ka ba̱wumbeyang ba̱sa̱rei ba pfong a̱za̱ mba ni.
Wasika nu ba yin jem a̱ ba̱ ryi ni a̱ hywa:
“Njit ba̱pfong Yesu bu ba̱nekwo, ba̱wumbeyang nyin, zi byei sa̱rei ba̱wumbeyang njit ba a̱ yet nwap nzaan na swat Antakiya bu Siriya bu Silisiya ni.
Zi hok di ba̱yanyet a̱ wruk da̱ njit a̱ bu ya sak a̱tak a̱ kwan brak ndya nyin na. Njit dei zi ba̱ tom ba.
Rot a̱mi njit ba tung i ryi ku myim zi tssa ba̱yanyet ka̱yat njit tom ba ba da̱ nyin ba cong bu ba̱rywai njit ba, Bulut bu Barnabat,
ba̱nyet ba a̱ ka̱n jing sso mba ni a̱ ga yya pfong A̱gwam Yesu Kristi ni.
Zi ya tom di Yahuda bu Sila ba bu ya tyyei di ka̱nu kyang a zi jem ni.
Tswa Ka̱za ji ba̱ njit ryi ku myim zi ya sak cot ku seyak nkyang ani zi ni ya twang i ni ba.
Ba̱pfong Yesu ba a̱ nat a̱ si nwa Antakiya a̱ tung ba̱nyet tssup ba sa̱rei a̱ ba̱ ryi wasika nu.
Ba bu twang wasika nu a̱ gwai ba̱t rot ba̱ryat ba a̱ ba̱ tyyi cet.
Yahuda bu Sila da ma a̱ yin yet ba̱nyet tyyei ba̱ryat Ka̱za, ba da̱de ba ryat bu ba̱nyet tssup ba, a̱ ba̱ ta̱gbak ban tyyi ka̱ssi bu tssup a.
Ba bu bvwa na̱ma nom ba̱cincong, ba̱wumbeyang ba a̱ shyi Antakiya ni a̱ ba̱ tun ba nat lafiya di ba̱nyet ba a̱ ba̱ tom ni. [
Ma Sila a̱ ryi ku myim na̱ swrang ka̱ yemi.]
Bulut bu Barnabat a̱ yen bvwa ka̱ram ka̱ yemi Antakiya ka. Mba bu ba̱nyet ba̱gingang ba zzek ba̱nyet ba a̱ bo yya wa'azi ba̱ryat A̱gwam Ka̱za ba.
Bulut bu Barnabat a̱ ya ghai
Ba bu bvwa ka̱ram, Bulut a̱ hywa di Barnabat, “Ku myim zi wruk nwai sa̱rei na̱nkrang a zi ka̱n yya wa'azi ba̱ryat A̱gwam Ka̱za ni i byei ba̱wumbeyang ba i ryi ka̱sak ka ban dyi ni.”
Barnabat a̱ cat ba nat bu Yohana Markut;
ma Bulut a̱ rak da̱ ryi ku myim ba nat ba̱ nu ba, rot i wruk ka̱son na a̱ yin dak si tyak ka̱cyet ka ba̱ mba, a̱ tyet a̱ brek Bamfiliya.
Ba sseng a̱cecet ka̱ yemi, a̱ hwwon a̱ ya ghai, koyan a̱ sook ryen nu. Barnabat a̱ drok bu Markut ba nwa jirgi ba̱shekwot a̱ nat Kubrut.
Bulut a̱ tssa Sila, ba ba̱ yya a̱duwa a̱ ba̱ tyyi an bvak Ka̱za,
na̱ drok a̱ nwa ka̱byen Siniya bu Silisiya a̱ ta̱gbak ba̱nyet tssup ba.
Timoti a̱ nwa i ka̱cyet Bulut ka bu Sila
Bulut a̱ cong a̱ si tat Darba bu Listira, a̱ mon ba̱ a̱ntyok tssup a̱yaan ka̱ yemi ban yei Timoti, a̱naa nu nu a̱ ma̱ yin shyi i ba̱nyet tssup ba a̱ yet a̱nap ba̱nyet Yahuda ma a̱tyyi nu nu a̱ yet a̱ntyok Helenawa.
Sa̱rei ba̱nyet tssup ba Listira bu Ikoniya a̱ yin pfong ansham Timoti ba̱t.
Bulut a̱ cat nat bu Timoti. Rot a̱mi na̱ tyyi ba ku tyyi ncen, rot sa̱rei ba̱nyet Yahuda na yin shyi ka̱ yemi ni yin bvwo ka̱sak ka a̱tyyi Timoti na̱n yet a̱ntyok Helenawa ni.
Ba cong a̱ nwai na̱nkrang a a̱ tyyei ba̱nyet tssup ba kyang a ba̱pfong Yesu ba bu ba̱nekwo ba ba ryat a̱ sak Urushalima ka ni, ba bo tyyei ba̱nyet tssup ba nkyang a ba ni tssup i.
Ba̱nyet tssup ba a̱ ta̱gbak ba̱t a̱n tyyi ka̱ssi a̱ rai, a̱ shai ba̱nyet ba nwai tssup a kozan ka̱tuk.
Kyang a Bulut na̱ ryi Taruwasa ni
Ba yin cong a̱ krang ka̱byen Firijiya bu Galatiya, rot Tswa Ka̱za yin ba̱ bvwo tyyei ba̱ryat Ka̱za ba i ka̱byen Asiya ka.
Ba cong a̱ bu tat a̱ngbom ka̱byen Misiya nu a̱ cat seyak a̱ nat i ka̱byen Bitiniya, ma Tswa Yesu i ba̱ shim i ba.
Ba tyet i ka̱byen Misiya a̱ kyrek a̱ nwa ka̱nkrang Taruwasa.
A̱ta̱tuk iya Bulut a̱ ryi kyang di ba̱zzak i. Na̱ ryi a̱ntyok Makidoniya na̱ sseng a̱ ku naai a̱ yya, “Byyek ba i ka̱byen Makidoniya bu za brang.”
Na̱ bu hok yei a, zi bu byyan ka̱ram ba zi yya shiri pyyem ryen Makidoniya rot zi yin bvwo Ka̱za a̱ za yei zi nat si yya ba̱nyet iya wa'azi Ka̱sham Ba̱ryat ka ka̱ yemi.
Lidiya a̱ brak a̱ nwa tssup
To, zi drok ka̱ yemi n nwa jirgi ba̱shekwot nyyai Taruwasa i si tat ka̱ma̱nyyi Samutaraki, ka̱ntson a̱ wo tat zi seyak nat Niyabolit,
i bo seyak ka̱ yemi cong ka̱byen nat Filibi, i ka̱byen Makidoniya, nka a̱ yet a̱kpok ka̱nkrang u a̱za̱gbang a̱ywu, Rom ba yin nok a̱n swat i. Zi bvwa nom ba̱t ka̱ yemi.
A̱tuba a̱yring i ba̱nyet ba a̱ yin za hok ni ba yin ku yei Lidiya, a̱ nyyai Tayatira, a̱ yin zzap na̱sham ba̱tro. A̱ yin tssup Ka̱za di rya yring, Ka̱za a̱ ma̱ ku yrang pfwa na na̱ hok ba̱ryat ba Bulut na̱ ryat ni.
Da̱ nu di sa̱rei ba̱nyet ka̱ryi nu ba ba ba̱ yya baptisma. Na̱ za yei zi nat a̱gbang nu a̱ hywa, “Ki yi bvwo n yet a̱ntyok tssup A̱gwam Yesu di ka̱ryong, yi ba bu swrang a̱gbang nzuk.” A̱ za faan zi nat.
Ba pyyem Bulut bu Sila a̱ tyyi a jaru
Ka̱tuk ka̱yaan zi cong naat ka̱bvwa a̱duwa ka, ka̱neyang ka̱yaan ka a̱ yin yet a̱kwwa ni ka byyi a̱ka̱tuk tswa a̱ mon ba̱ njit, a̱ka̱tuk tswa nu ka yin byyi ni a̱ yin ka̱ brang ka tyyei kyang a ri bai a̱zanson ni. Ka shai ba̱nyet ka̱byyi ba krum ba̱gingang.
Ka za tssup zi cong bu Bulut a̱ tssap a̱ yya, “Ba̱ntyok bani a̱ yet ba̱kwwa a̱gba̱dang A̱gwam Ka̱za. Ba ya tyyei ka̱sak ka Ka̱za ka ni ya san ni.”
Ka yya a̱mi a̱ bvwa nom, rya Bulut a̱ byyan na̱ rwan a̱ brak a̱ hywa da̱ a̱ka̱tuk tswa nu a̱ shyi a nka ni, “I diyrek Yesu Kristi, n na̱ kam a wruk i ka̱ wwon.” Bu ka̱ram iya a̱ka̱tuk tswa nu a̱ wruk.
Ba̱nyet ka̱byyi ba ba bu ryi ryen shai krum mba na ku tyak, ba pyyem Bulut bu Sila a̱ ba̱ kwak a̱ nat i a̱ta̱ssi ba̱cecet ka̱nkrang ba ba swat i ka̱zzu ka.
Ba ba̱ sook a̱ nat di ba̱cecet Rom ba, a̱ si hywa, “Ba̱nyet bani a̱ yet ba̱nyet Yahuda, ba ba a̱ bu nwa za tyei jyi i ka̱nkrang ka.
Ba shyi i zzek ba̱nyet njit ba nkyang a truwang njit ji zi hywa di zi ryok yya ni ba. Njit zi yet Rom, da̱ njit ba ni san kyang a ba zzek ni ba, da̱ njit ba ni kpo yya ba.”
Ba̱nyet ba a̱ tung ka̱ yemi ni a̱n tyyi na̱nu mba a̱ cat yya da̱ mba.
Ba̱cecet Rom ba a̱ sam ba̱tro Bulut ba bu Sila, a̱ tyyi ba ba̱ tsot.
Ba bu ba̱ tsot ba̱t a̱ nat ba̱ mba a̱ si tyyi a̱ jaru. Ba tyyei a̱ntyok cam a̱jaru nu na̱ ba̱ rop ansham ho ba bu tyong.
A̱ntyok cam a̱jaru nu a̱ bu hok a̱mi a̱ ma̱ ba̱ pyyem a̱ si hweyak ka̱yayat, a̱ ba̱ tyyi nkon.
A̱katyyi a̱ta̱tuk Bulut bu Sila ba shyi i yya a̱duwa a̱ bvom a̱bvom a̱n dyep Ka̱za. Kpikpit ba̱nyet a shyi a jaru nu ni a̱ krok a̱pfo a̱n ba̱ pfong.
Ba bu swat-swat a̱ hok ka̱byen ka ka trim a̱ka̱tuk trim. Sa̱rei dinok a̱jaru ti a̱ nwa zun. Sa̱rei nkofa a̱jaru na i yrang, nsa̱rka̱ na ban zzop ba̱nyet ba a̱ shyi a jaru nu ni i shrek kwei.
A̱ntyok cam a̱jaru nu a̱ shyek a̱ ryi ka̱sak ka nkofa a̱jaru na nan yrang ni na̱ hwa di sa̱rei ba̱nyet ba a̱ shyi a jaru nu ni a̱ tyong, na̱ kwwat ka̱krong a̱ nin ya tuk.
Ma Bulut a̱ kam ba̱ ntazwa a̱ hywa, “Ryok ya bvwa ba, sa̱rei njit zin shyi.”
A̱ntyok cam a̱jaru nu a̱ tyyi ba ku ba bu rong, na̱ ta̱kwang a̱ nwa ka̱yat a̱ si ta̱gbok a̱ta̱ssi Bulut bu Sila, rwam a ku trim.
A̱ wruk ba̱ mba a̱ nat a̱ta̱sa a̱ ba̱ zzim, “A̱nzan a̱mi n ni yya n nin kaat?”
Ba hywa da̱ nu, “Seko a wrak A̱gwam Yesu rya nwan na, da̱ nwan di ba̱nyet ka̱ryi nwan ba, yi ni kaat.”
Ba si ku yya wa'azi ba̱ryat A̱gwam Yesu bu sa̱rei kpikpit ba̱nyet ka̱ryi nu na.
Bu ka̱ram iya a̱ta̱tuk ka a̱ntyok cam a̱jaru nu a̱ nat bu ba̱nyet Bulut a̱ si ba̱ tssu nhwot a. Nu bu sa̱rei ba̱nyet ka̱ryi nu ba ba ba̱ yya baptisma bu ka̱ram iya.
Na̱ nat bu Bulut bu Sila ba si ya kyangya a gbang nu. Nu bu ba̱nyet ka̱ryi nu ba koyan a̱ shyi bu ba̱gwai rot a̱ wrak Ka̱za rya nu na.
Ka̱ntson tat ba̱cecet Rom ba a̱ tom ba̱dogari mba ba ba si tun ba̱nyet Bulut ba nat.
A̱ntyok cam a̱jaru nu a̱ bu tyyei Bulut bu Sila ka̱sak ka ba̱cecet Rom ba ban tom ba bu ba̱ tun ba nat i, a̱ hywa da̱ mba, “Ka̱za a̱ ya ryang ryen.”
Bulut a̱ hywa di ba̱dogari ba, “Ba za shya bu hywak ba, ma ba za tsot ka̱yat ba̱nyet a̱ za pyyem a̱ bu tyyi a jaru, ba si cat za tun ba̱ ntsang. Njit zi wu ma̱n yet Rom na meyang. Zi shyei naat ka̱bvwa ba, ko ba̱cincong, se ba̱cecet Rom ba a̱ ma̱n ba a̱ bu za tun mbvak mba.”
Ba̱dogari ba a̱ brek a̱ si tyyei ba̱cecet Rom ba. To, ba bu hok di Bulut bu Sila a̱ ma̱n yet Rom na ba hok ka̱wun.
Rot a̱mi ba̱cecet Rom ba a̱ nat a̱ si ba̱ naai ba ba̱ cii, a̱ si wruk ba̱ mba a jaru nu a̱ ba̱ naai ba wwon ka̱nkrang ka.
Ka̱bvung a̱ truk a Tasalonika
Bulut bu Sila ba cong a̱ si hyok Amfibolit a̱ si seyak Aboloniya a̱ nat Tasalonika, ka̱ yemi bat a̱duwa ba̱nyet Yahuda na ku yin shyi.
Bulut a̱ si nwa ba̱ mba i bat a̱duwa na ka̱sak ka na̱ nan yya ni, a̱ yya A̱sa̱ba̱t a̱tat na̱ sseng a̱cecet ba̱ mba a̱ ba̱ twang nkyang a ba jem ka̱yat ba̱ryat Ka̱za ka ni.
A̱ ba̱ tyyang ba̱ryat Ka̱za ba a̱ ba̱ tyyei ka̱sak ka dolet Kristi a̱ sswa ka̱bvung hat a̱ bo ta̱za nyyai a̱yabyen ka ni. A̱ hywa da̱ mba, “Yesu a̱ni n ya tyyei ni a̱mi a̱ yet Kristi nu.”
Ba̱yanyet mba a̱ shim a̱ brak a̱ shyi bu Bulut bu Sila. Ba̱nyet ba̱yaan ba̱gingang ba a̱ yet Helenawa na a̱ pfong ka̱wun Ka̱za ni, nta̱mak bu ba̱nyring ba a̱ sseng ba̱nyet i ka̱nkrang ka ni, a̱ ma̱n brak a̱ shyi bu ba̱nyet Bulut.
Ma ba̱nyet Yahuda na nkpa swam a̱ tung ba̱kpam ba̱nyet bu diba̱ra̱ntong a̱ hwwut sa̱rei ba̱nyet ka̱nkrang ba ba tyyi ba̱suswak, a̱ nat a̱ si kpa ka̱ryi Yasan a̱ cat ba̱nyet Bulut a̱ ga wruk ba̱ mba a̱ ba mi di ba̱nyet ba.
Ba bu shya Bulut bu Sila ba, ba pyyem Yasan bu ba̱nyet tssup ba̱yaan a̱ ba̱ kwak a̱ nat di a̱ta̱ssi ba̱cecet ka̱nkrang ba. A̱ si krok nkun a̱ hywa, “Ba̱nyet bani a̱mi a̱ ba a̱ cong bu rikyici ji ko ke. Ba̱nyying ba seyak a̱ ba i ka̱nkrang njit ka,
hat Yasan a̱ bu ba̱ san a̱ sak a̱gbang nu. Ba byai truwang A̱gwam Rom na, rot ba hywa da̱ a̱gwam a̱yaan a̱n shyi ban yei Yesu.”
Bu taka̱i ba̱ryat ani ba tyyi ndya ba̱nyet a bu ba̱cecet ka̱nkrang ba tyyi ba̱ pfupfut.
Ba̱cecet ka̱nkrang ba a̱ sak Yasan bu ba̱nyet nu ba ka̱tan, ba tan ba si ba̱ kaai a̱ wwon.
Ba nat Biriya
Ka̱tuk ka bu kwwat, ba̱nyet tssup ba a̱ tun Bulut bu Sila a̱ tom i Biriya. Ba si nwa a̱ nat ka̱bvwa bat a̱duwa ba̱nyet Yahuda ka.
To, ba̱nyet Yahuda na yin shyi Biriya ka ni a̱ yin byyi ka̱myrang a̱ ra̱u ba̱nyyi Tasalonika ba. Ba rot a̱pfo ansham a̱ hok ba̱ryat Ka̱za ba, brak kozan ka̱tuk ba na myyam ba̱ryat Ka̱za ba, a̱ ga ryi ki kyang a Bulut na̱ ryat i yet ka̱ryong.
Ba̱nyet ba̱gingang ka̱yat mba a̱ san ba̱ryat ba nta̱mak bu ba̱nyring ba̱yaan ba a̱ yin sseng ba̱nyet ka̱nkrang ka a̱ yet Helenawa ni, hat bu ba̱ntyok Helenawa ba a̱ wrak ka̱ryong.
To, ba̱nyet Yahuda na shyi Tasalonika ka ni bu hok di Bulut a̱ yya wa'azi Biriya, ba nyyai a̱ ba Biriya ka a̱ bu nwa gye a̱ hwwut diba̱ra̱ntong.
Ba̱nyet tssup ba a̱ tun Bulut ba ahwa na̱ nat a̱mbeyang kei ba̱shekwot ka, ma Sila bu Timoti a̱ yen hwan Biriya ka.
Ba̱nyet ba a̱ yin tyei Bulut ryen na ni a̱ nat ba̱ nu a̱ si kpang Atina, a̱ si brek a̱ ba Biriya. Bulut a̱ ba̱ tom ba si tyyei Sila bu Timoti ba ba a̱ bu ku shya ahwa.
Nkyang a Bulut na̱ yya Atina ni
Ka̱ram ka Bulut na̱n shyi i tot Sila bu Timoti Atina ni, rya nu na i byyan ka̱ram ka na̱n dyi ba kok ntong di nkyang a ba yya mbvak mba ni ko ke ka̱yat ka̱nkrang ka.
Na̱ nwa bat a̱duwa ba̱nyet Yahuda na a̱ ya a̱cecet ba̱ mba bu nwap nzaan na tssup Ka̱za ni; kozan ka̱tuk ka̱zzu ka bu ba̱nyet ba a̱ shyi ka̱ yemi ni.
Ba̱yanyet a̱ yin shyi ba ba̱ yei Abikuriyawa a̱ bo yei ba̱yanyet Sitokiyawa, ba yin byyi bvwo ba̱t, a̱ ya a̱cecet bu Bulut. Ba̱yanyet mba a̱ hywa, “A̱cwrya a̱nzan a̱yin a̱ni na̱ ryat?” Ba̱yanyet a̱ hywa, “Kanye zi hok na̱ yya wa'azi na̱za ba̱nyet ba̱yaan na njit ba bvwo ni ba.” Ba yin dyat a̱mi rot ban hok Bulut na̱ yya wa'azi Yesu ni, bu ka̱sak ka na̱n ta̱za a̱yabyen ni.
Ba nat bu Bulut ka̱rek ka̱tung ba̱cecet ka̱nkrang ba, ba yin yei ka̱bvwa ka̱tung ka “A̱gut Arasa.” A̱ si hywa di Bulut, “Zi cat i hok a̱hwai zzek u a za ba mi ni.
Nkyang nzaan na a ryat i yet a̱hwai da̱ njit, njit ba cat i bvwo kyang a na yet i.”
(Ba̱nyet Atina ba bu ba̱yecen ba a̱ shyi ka̱ yemi ni a̱ yin byyi ka̱kpeyang cat swat a̱ tsaai nkhang a̱ bo pfong a̱hwai nkyang u a̱ yin nwai ni.)
Bulut a̱ ta̱za a̱ sseng a̱katyyi ka̱tung ka, a̱ hywa, “Ba̱nyet Atina, n dyi yi yet ba̱nyet tssup ba̱t.
Rot ka̱ram ka n nin cong n krang ka̱nkrang ka ni, n dyi na̱bvwa ba̱hyum, se ka̱bvwa ka̱yring ban jem, ‘A̱nyyi Ka̱za nu zi cyi ni.’ To, Ka̱za iya yi tssup i, da̱ nyin ba bvwo diyrek nka ti ba ni, n cat ya tyyei a.
Ka̱za ka a̱ yya ka̱sa ka ni bu kozan kyang ka̱yat ka̱sa ka, nka a̱mi a̱ yet A̱gwam ka̱byen bu Tazwa; di na̱ swat i na̱bvwa a̱duwa na ba̱nyet ba nok di mbvak ni ba.
Di na̱ cat kyang a ba̱nyet ba yya a̱ ni ku ryi ni ba. Nu a̱mi a̱ wwat sso bu sucet bu kozan kyang a ba̱nyet ba byyi ni.
A̱ yin yya a̱mi ba̱nyet ba a̱ ga ku cat a̱ ku bam a ryi ki ba ni ku shya. Ma brak, Ka̱za a̱ shyi gbang ba̱ njit ba,
da̱ni da̱ a̱yanyet na̱ ka̱n hywa ni,
‘Nu a̱mi an byyi zin swat, bvan bu nsso.’
A̱bvom nyin a̱yaan na ka̱n hywa,
‘Njit ma zi ma̱n yet na̱won nu.’
Zi yet na̱won Ka̱za; rot a̱mi zi ryok hwa di Ka̱za a̱ ryi di a̱zurfa ko zinariya ko na̱sham nkpang a ba̱nyet ba bvwo shap di mbvak mba ni ba.
Ka̱za a̱ yin wwon ba̱nyet ba ka̱ram ka ba yin ka̱ cyi ni. Ma ba̱nyying a̱ yei sa̱rei ba̱nyet koke ban shyi ba wwon a̱ka̱tukyya mba nu a̱ brak a̱ ka̱ tssup.
Ka̱za a̱ ka̱n tssa nom yring a̱ sak a̱ nin yya ba̱nyet ka̱sa ba a̱zizrak shirya. A̱ bo tssa a̱tuba a̱yring u na̱ ni ku tyyi shirya ji mbvak nu ni. A̱ ka̱n za tyyei a̱ yemi ba̱zizrak i tun a̱tuba a̱ywu nyyai a̱yabyen.”
Ba bu hok Bulut na̱ hywa di ba tun a̱yin nyyai a̱yabyen, ba̱yanyet a̱ nwa ku mai, ma ba̱yanyet a̱ hywa, “Zi cat i bu hok ba̱ryat nwan ba brak.”
Bulut a̱ drok ka̱bvwa ka̱tung ka.
Ba̱yanyet a̱ ku tssup a̱ san ba̱ryat ba a̱n tyyi rya. A̱neyring mba ba yin yei Diyonisiya, a̱ yin shyi i ka̱tung ba̱cecet ka̱nkrang ba, ba̱ a̱ra̱mbyring a̱yaan ban yei Damarit bu ba̱yanyet ba̱yaan.
Bulut ka̱yat Korinti
To ba bu tyak, Bulut a̱ drok nyyai Atina ka a̱ nat Korinti.
A̱ si shya a̱ntyok ba̱nyet Yahuda a̱yaan ka̱ yemi, ba yin ku yei Akila, ba yin ku byin Fantat. A shyi ba̱ a̱mbyring nu ba ku yei Briskila. Ka̱ram iya ma ba ka̱n da̱de bu ba nyyai Italiya ka ba, a̱ drok ka̱ yemi rot A̱gwam Rom nu ba yin ku yei Kalaudiyat ni a̱ yin hywa di sa̱rei a̱yin nu a̱ yet ba̱nyet Yahuda ni na̱ wwon ka̱nkrang Rom ka. Bulut a̱ nat ba̱ cyang,
a̱ si shya ba yya bu kyang yring ba̱ nu, na̱ nwa da̱ mba. Ba yin yet ba̱nyet srung a̱kpa, na̱ swat ba̱ mba ba yya pfong a. A̱ yin shai nkyangya nu na an pfong srung a̱kpa da̱ni da̱ mba ni.
Kozan ka̱tuk A̱sa̱ba̱t na̱ cong ba sseng a̱cecet bat a̱duwa na, na̱ kwan bvan ba̱nyet Yahuda yaan bu Helenawa a̱ tyei i tssup a.
Ka̱ram ka Sila bu Timoti ban ba nyyai Makidoniya ni, Bulut a̱ brak ka̱ssi nu ka sa̱rei a̱ tyyi a wa'azi Ka̱sham Ba̱ryat ka. A̱ tyyei ba̱nyet Yahuda na ka̱sak ka Yesu a̱mi a̱ yet Kristi nu ni.
Ba bu rak ku hok a a̱ nwa ku ryat a̱ka̱tuk ba̱ryat, na̱ ma̱n dak a̱ ba gbaat dibvuk ba̱tro nu ti a̱ ba̱ krok i a̱ hywa, “Ki yi brik, ba̱nyiin a̱ yemi, nzuk n ni byyi ka̱ta ba. Naani n ni nat di nwap nzaan na.”
A̱ drok a̱ si swrang ka̱ryi a̱ntyok Helenawa a̱yaan, a̱ yin tssup Ka̱za; ba ku yei Titiyut Justut; ka̱ryi nu ka a̱ bo shyi ba̱ a̱mbeyang bat a̱duwa na.
Kirisbut a̱ san ba̱ryat ba a̱ brak a̱ nwa tssup, nu bu ba̱nyet ka̱ryi nu ba, nu a̱mi a̱ yin yet a̱gba̱dang u i bat a̱duwa na. Ba̱nyet Korinti ba̱gingang a̱ san ba̱ryat Bulut ba; a̱ nwa tssup, ba ba̱ yya baptisma.
Ka̱tuk ka̱yaan a̱ta̱tuk Ka̱za a̱ ryat bu Bulut i ba̱zzak a̱ hywa da̱ nu, “Ryok hok ka̱wun ba, ya ka̱son bu wa'azi nu, ryok tyyi nyong ba,
rot n shyi ba̱ nwan, a̱yin a̱n shyi a̱ ni na̱ sak bvak ba. N shyi bu ba̱nyet ba̱gingang i ka̱nkrang kani, ba yet ba̱ nyaam mi.”
To, Bulut a̱ swrang ka̱ yemi Korinti a̱ tyak dirya bu hywan a̱kitat, a̱ ba̱ zzek ba̱ryat Ka̱za ba.
Ka̱ram ka ban kup Galiyo na̱ yet gwamna ka̱byen Akaya nu ni, ba̱nyet Yahuda na i tung i mon ka̱nu i pyyem Bulut nat i i bat shirya na,
a̱ si hywa, “A̱yin a̱ni a̱ kwak ba̱nyet njit ba a̱ tyei i tssup ka̱za kyang a na ni truwang njit ji zi rak ni.”
Bulut na̱ bu na krang, Galiyo a̱ hywa di ba̱nyet Yahuda na, “N da n hywa da̱ a̱ka̱tuk kyang a̱yaan a̱mi na̱ yya, n si bu ya hok nyin ba̱nyet Yahuda.
Ma kun yet a̱cecet tazwa ba̱ryat ba̱ a̱yiyrek bu truwang nyin ni, dolet yi brek si jyi mbvak nyin. N ni yet a̱ntyok shirya taka̱i nkyang iya ba.”
A̱ tyyi ba ba̱ nyying ba wruk i bat shirya na.
Ba brek a̱ ba Antakiya
Bulut a̱ bvwa nnom ka̱ yemi Korinti bu ba̱nyet tssup ba a̱ si ba̱ wwon a̱ nwa jirgi ba̱shekwot bu Akila bu Briskila a̱ ba Siriya. Nyyai na̱ ka̱n nwa jirgi na ba, na̱ kot diccu nu ti Kankiriya rot nak a na̱ ka̱n sswa ni.
Ba bu nat Afisa, Bulut a̱ wwon Akila bu Briskila a̱ nwa i bat a̱duwa na a̱ ya a̱cecet bu ba̱nyet Yahuda na.
Ba̱yanyet a̱ ku naai na̱ yen bvwa nnom ba̱ mba, ma na̱ shim ba.
Ma ka̱ram ka na̱ bvon bvwot ni a̱ hywa da̱ mba, “Ki Ka̱za a̱ shim, n bo ni brek n ba da̱ nyin.” A̱ nwa jirgi na nyyai Afisa a̱ sin kat.
Na̱ si nwa Kaisariya a̱ seyak a̱ nat Urushalima a̱ si byyek ba̱nyet tssup ba, a̱ seyak a̱ nat Antakiya.
Na̱ bu bvwa ka̱ram ka̱ yemi a̱ bo drok, a̱ cong a̱ krang ka̱byen Galatiya bu Firijiya a̱ ta̱gbak ba̱nyet tssup ba.
Apollot a̱ nat Afisa bu Korinti
To, a̱ntyok ba̱nyet Yahuda a̱yaan ba yin ku yei Apollot ba yin ku byin ka̱nkrang Iskandariya, a̱ nyyai a̱ ba Afisa. A̱ yin bvwo ba̱ryat ba̱t a̱ si bo bvwo ba̱ryat Ka̱za ba ba̱gingang.
Ba ka̱n ku zzek Ryen tssup A̱gwam Yesu na, na̱ ma̱n zzek ba̱ryat Yesu ba di ka̱ryong a̱ si ma̱n ba̱ cat ba̱t, ma bu baptisma Yohana a̱mi na̱ yin bvwo.
A̱ nwa zzek ba̱ set i bat a̱duwa ba̱nyet Yahuda na. Akila bu Briskila ba bu ku hok, a̱ yen ku yei a̱ nat ba̱ nu ka̱ryi mba a̱ si ku zzek a̱ ku jyi nkyang nzaan i Ryen tssup Ka̱za na.
Na̱ bu cat nat ka̱byen Akaya, kpikpit ba̱nyet tssup a Afisa a̱ ku brang a̱ ku jem wasika, ba̱nyet tssup ba ka̱yaani a̱ ga si ku san di mbvak nhwa. Na̱ si nwa a̱ brang ba̱nyet ba Ka̱za ka ba̱ ryi za̱nang nka ji ba yet ba̱nyet tssup Yesu ba ni.
Rot a̱ yin za a̱cecet bu ba̱nyet Yahuda na di cet i ka̱zzu a̱ kwwat hankali mba na a̱ ba̱ tyyei ka̱yat ba̱ryat Ka̱za ka̱sak ka Yesu a̱mi a̱ yet Kristi ni.
Bulut a̱ nat Afisa
Ka̱ram ka Apollot na̱n shyi Korinti ni Bulut a̱ kat sa̱rei na̱nkrang a a̱ shyi a̱za̱gak ka ni a̱ bu tat Afisa. A̱ bu shya ba̱nyet tssup ba̱yaan ka̱ yemi,
a̱ ba̱ zzim, “Yi yin san Tswa Ka̱za ji ka̱ram ka yin wrak ka̱ryong ni e?”
Ba hywa, “Zi ka̱n hok kyang a ban yei Tswa Ka̱za ji ni ba ma.”
Bulut a̱ hywa, “To, a̱nzan taka̱i baptisma ba ya yya mi?”
Ba hywa, “Baptisma Yohana a̱mi.”
Bulut a̱ hywa, “Baptisma Yohana nu a̱ yin yet a̱nyyi yei ba̱nyet ba wwon a̱ka̱tukyya mba, na̱ tyyei ba̱nyet Yahuda na ba wrak ka̱ryong a a̱yin nu a̱ bai riryim nu ka ni; nu a̱ yet Yesu.”
Ba bu hok a̱mi ba ba̱ yya baptisma i diyrek A̱gwam Yesu.
Bulut a̱ ba̱ saai mbvak a̱ccu ba san Tswa Ka̱za ji a̱ nwa ryat ba̱ryat Ka̱za, a̱ bo ryat a̱riryem a̱yaan.
Sa̱rei i shyi mba na ba yin ti yet swak bu ba̱hwa.
Bulut a̱ yya hywan tat ka̱ yemi na̱ cong i bat a̱duwa na a̱ yya wa'azi ban bu ka̱wun a̱ ya a̱cecet ba̱ mba a̱ kwan ba̱ tyyei ba̱ryat Dityok Ka̱za.
Ma ba̱yanyet mba a̱ hweyak a̱pfo mba na di ba san ba̱ryat ba ba, ma a̱ nwa ryat a̱ka̱tuk nkyang tazwa Ryen tssup A̱gwam Yesu a̱ta̱ssi ba̱nyet ka ba̱sa̱rei. Bulut a̱ ba̱ wwon a̱ kwwat ba̱nyet ba a̱ ka̱n san tssup a ni a̱ nat ba̱ mba a̱ ba̱ zzek kozan ka̱tuk ka̱bvwa ka Tiranat na̱n zzek ni.
A̱ yya a̱rya a̱hwa na̱ ba̱ zzek ka̱ yemi hat sa̱rei ka̱byen Asiya ka, di ba̱nyet Yahuda di Helenawa, ba hok ba̱ryat A̱gwam Yesu ba.
Ba̱hwai Siba
Ka̱za a̱ yya nkyang ka̱hat nzaan ba̱gingang an bvak Bulut.
Ba̱nyet Yahuda yaan na yin nwai trung a̱ka̱tuk tswa nu di ba̱nyet ba ni a̱ ma̱n cat yya na i diyrek A̱gwam Yesu. Ba hywa da̱ a̱ka̱tuk tswa nu, “N ya tyyei i diyrek Yesu ti Bulut na̱n yya wa'azi nu ni yi wruk!”
To, a̱yanyet a̱n shyi a̱ yin yet a̱gba̱dang gado Ka̱za ba̱nyet Yahuda ba yin ku yei Siba na̱ byyi na̱won a̱tiyring. Mba meyang ba yin ta̱za a̱ yya a̱mi.
A̱ka̱tuk tswa nu a̱ hywa da̱ mba, “N bvwo Yesu. N bo n bvwo nkhang Bulut a. Nyin hwa, ba̱nzan yi yet?”
A̱tuba nu a̱ byyi a̱ka̱tuk tswa nu ni a̱ ta̱za a̱ ba̱ sak a̱tak zi diryen; a̱ sswa cet mba a̱ ba̱ bvei ba̱t, a̱ sam ba̱tro mba ba ba tyong a gbang nu ka bu ka̱gbyang.
Sa̱rei ba̱nyet Yahuda na bu nwap nzaan na a̱ shyi i ka̱byen Afisa ka ni i hok, ka̱wun a̱ ba̱ pyyem ba̱t, ba nwa dyep diyrek A̱gwam Yesu ti ba̱gingang.
Ba̱nyet tssup ba ba̱gingang a̱ wwut a̱za̱ kpai a̱ tyai nkyang a ba yya ni.
Ba̱nyet ba̱yaan ba̱gingang ba yin yet ba̱bvok ni a̱ wwut da̱ a̱kpa bvok mba na a̱ na̱ hwwi assi ba̱nyet. Ba tung sa̱rei a̱kpa na ba hwwi ni a̱ bu shya na tat a̱gba̱dang a̱shishik nzwa nkrum.
Taka̱i nkyang a ba yin yya ni yin tyyi ba̱ryat Ka̱za ba a̱ ya ka̱son di cet.
Ba yrek rikicyi Afisa
Ka̱ram ka Bulut na̱ bu ntyak nkyang ani ni, a̱ rop di ka̱ krang ka̱byen Makidoniya ka bu ka̱byen Akaya a̱ ni nat Urushalima. A̱ si bo hywa, “Ki n si tat ka̱ yemi, dolet n ni nat si ryi ka̱nkrang Rom.”
Na̱ bu tun ba̱nyet ba̱hwa ba a̱ yin cong ba̱ nu a̱ ku brang ni, Timoti bu Arastat, a̱ tom Makidoniya, a̱ bo bvwa ka̱ram ka̱byen Asiya ka.
To, ka̱ram iya ba yrek rikicyi ba̱gingang Afisa ka rot ka̱sak ka Tssup Yesu na kun nwa ni.
A̱ntyok pfu nkyang a̱zurfa a̱ yin shyi ban yei Dimitriyut. A̱ pfu na̱mankyang a a̱ tai bat Artamisa, ka̱za ka a̱ tai a̱ra̱mbyring ni. Nu bu ba̱nyet nu ba, pfong ani ba̱ cong di krum ba̱gingang.
Rot a̱mi na̱ ba̱ yei ka̱rek ka̱yring bu ba̱nyet ba a̱ yya taka̱i mpfong mba na ni a̱ hywa da̱ mba, “Ba̱neywu, yi bvwo pfong ani a̱mi zin shai zwa njit ji.
To, nyin ba pfong bu cyang kyang a a̱ntyen a̱ni Bulut na̱ yya ni. A̱ hywa di kyang a a̱yin na̱ yya ni yet ka̱za ba, na̱nu a̱ ka̱n brak ndya ba̱nyet ba̱gingang, kyi ka̱nkrang Afisa ka a̱ bvat ba̱cincong a̱ tyak ka̱byen Asiya ka.
Se zi bvwo zi shyi ka̱bvung, ba ni byyan diyrek nza njit ti. Shim ma ka̱bvwa ka zi na tung n naai a̱gba̱dang ka̱za Artamisa nu ni a̱ ni cong a̱ bu yet kyang nom yaan ba, ba cong a̱ bu bring ka̱za ka sa̱rei ka̱byen Asiya ka tssup i, nta̱mak sa̱rei ka̱sa ka.”
Ka̱tswa ba̱nyet ka ka bu hok ba̱ryat bani a̱ hok diryen a̱ krok nkun, a̱ hywa, “A̱yin a̱n shyi rang bu Artamisa Afisa ba!”
Rikicyi ji tyak ka̱nkrang ka. Diba̱ra̱ntong a a̱ pyyem Gayat bu Aristakut, ba̱nyet Makidoniya ba a̱ yin cong bu Bulut ni, ba ba̱ pyyem a̱ gha ba̱ mba a̱ nat i ka̱bvwa ka̱tung ka̱nkrang ka.
Bulut a̱ cat nwa sseng a̱ta̱ssi mba ka, ba̱nyet tssup ba a̱n ku bvwo.
Ba̱cecet ba̱nyet ba i ka̱byen ka a̱ yet ba̱rywai nu ba ni a̱ tom a̱ ku naai di na̱ ryok teyang ka̱bvwa ka̱tung ka ba.
Koyan ka̱bvwa ka̱tung ka a̱ tyyi ba̱ sunsung; koyan na̱ ryat bu kyang a ku ba ni, rot ba̱yanyet a̱ yin bvwo kyang a tyyi ban tung ka̱rek ka̱yring ka ni ba.
Ba̱nyet Yahuda na a̱ tyyi Alezanda a̱ta̱ssi. Ka̱ram ka ba̱nyet ba ba bun dyi a̱mi ni, a̱ hywa da̱ nu a̱ byyi a̱bvun nu. Alezanda a̱ yrek bvak, ba̱nyet ba a̱ ga tyyi nyong da̱ ga ryat a̱ ya san.
Ba bu ryi a̱ bvwong da̱ a̱ yet a̱ntyok ba̱nyet Yahuda, ba si bo yrek na̱wan mba na tazwa hat sa hwa, a̱ hywa, “A̱yin a̱n shyi rang bu Artamisa Afisa ba
Malam ka̱nkrang u a̱ tyyi ba tyyi nyong. A̱ hywa da̱ mba “Nyin ba̱nyet Afisa, koyan a̱ bvwo ka̱nkrang Afisa a̱mi a̱ sak bat kok ntong Artamisa na bu kpang bvok ji yin kyrek bu kpa nyyai tazwa ka ni.
A̱yin a̱ ni maai a̱ ton nkyang ani ba. Rot a̱mi, se yi ryok a̱suswak u.
Ba̱nyet bani yi ba mi ni, di ba yyi kyang i bat naai Artamisa di ba hywa a̱ka̱tuk ba̱ryat tazwa ka̱za Artamisa ka ba.
Zi byyi gwamna bu bat shirya na ba sak a̱n yya shirya an nom zaan ni. Ki Dimitriyut bu ba̱nyet mpfong nu ba a̱ byyi ba̱ryat ba̱ mba, se ba nat a̱ si yya kara mba na ka̱ yemi.
Ma ki kyang yaan a̱mi n shyi yi cat, dolet a̱mi zi kpo jyi ka̱tung ka̱nkrang ka.
Na̱ bu ryat a̱ tyak, a̱ tun ba̱nyet ba ba nat i na̱sa mba.
Tiyofalat, i kpa ka̱son nzuk a n yin jem tazwa sa̱rei nkyang a Yesu na̱ yya a̱ bo zzek i, nyyai ka̱ram ka na̱n nwa pfong nu na ni
bu tat nom a ba ku sook a̱ nat i Tazwa ni. Nyyai ba ka̱n nat ba̱ nu ba, na̱ yei ba̱pfong nu ba na̱ yin tssa ni, a̱ ba̱ zzek ka̱yat cet nTswa Ka̱za.
Ka̱ram iya na̱ ka̱n ta̱za i dibyyi ti a̱ yya nom nswak naai na̱ tyyei diccu nu da̱ mba i na̱ram ba̱gingang, i ryen na ba nin shim bu rya yring da̱ a̱ yet a̱cet i. Ba ku cyang da̱ a̱ssi mba a̱ bo ryat ba̱ nu na̱ ba̱ tyyei ba̱ryat Dityok Ka̱za ba.
Ka̱ram ka ban tung ka̱bvwa ka̱yring ni na̱ ba̱ tyyei a̱ hywa, “Yi ryok wruk Urushalima ba, se A̱tyyi a̱ ya tom di za̱nang ji na̱ yin dyat a̱wwon a̱ ni ya ryi ni.
Yohana a̱ yin yya baptisma di ba̱shekwot, ma ka̱baram a̱ bvat ba̱cincong ba ni ya yya baptisma nyin nu di Tswa Ka̱za.”
Ba nat bu Yesu nTazwa
Ka̱ram ka ba̱pfong ba ban tung a̱ bu mon bu Yesu ni, a̱ ku zzim a̱ hywa, “A̱gwam, ka̱ram ka ni a̱mi a nin brek di dityok ti wrak Isreila, ka̱ni?”
Yesu a̱ hywa da̱ mba, “Saai zamani bu na̱ram a shyi an bvak A̱tyyi; ba ku yet nyiin yi bvwo na̱ram a ba.
Ma nyin, Tswa Ka̱za ni ya nwa yi shya cet, yi ni yet shaida nzuk kyi Urushalima, bu Yahudiya bu Samariya, nta̱mak ka̱sa ka sa̱rei.”
Na̱ bu hywa a̱mi, ba ku sook a̱ nat i Tazwa ba ku cyang na̱ naat hat a̱ si nwa a̱ brik ka̱yat a̱ninyyan.
Ba shyi i cyang na̱ naat, ba̱yanyet ba̱ mba ba̱hwa a̱ nyyai a̱ bu sseng ba a̱huhwa mbeyang mba a̱ kup ba̱jijyat ba̱tro,
a̱ hywa da̱ mba, “Nyin ba̱nyet Galili, a̱nzan a̱ ya ba yin tyet sseng cyang tazwa? Yesu nu yi cyang ba naat ba̱ nu Tazwa ka ni, ka̱sak ka yin dyi ba naat ba̱ nu Tazwa ka ni, a̱mi na̱ bo nin brek.”
Ba tssa ka̱shei Yahuda
Ba brek nyyai an tsok Zeitun ji a̱ nwa Urushalima nu. Nyyai an tsok ji ba Urushalima nu i yet kilometer a̱yring.
Ba nat i ka̱nkrang ka a̱ si wrak a̱ nwa bat a ba yin swat i. Shyi mba na naa ni: Bitut, Yohana, Yakubu, Andrawut, Filibut, Toma, Bartalamawat, Matta, Yakubu a̱hwai Alfa, Siman nu ban yei a̱ntyok nswam ba̱nyet nu, bu Yahuda a̱hwai Yakubu.
Kozan ka̱ram ba tuk a̱ccu mba a̱ yya a̱duwa kozan ka̱ram. Ba̱nyring ba̱yaan a̱ yin shyi ba̱ mba u ba̱nyet Maryamu a̱naa Yesu nu, nta̱mak bu ba̱wumbeyang Yesu ba.
Nom i bvwa, ba byyi ka̱tung sa̱rei ba̱nyet tssup ka, ba yin yet a̱neywu ncyi bu nswak hwa i ka̱tung ka. Bitut a̱ ta̱za a̱ sseng
a̱ hywa, “Ba̱wumbeyang. Dolet a̱mi ba̱ryat Ka̱za ba a̱ ba cicrak di kyang a Dawuda na̱ yin hywa tazwa Yahuda ka̱ram ka Tswa Ka̱za ji zin ku nwa ni, nu Yahuda nu a̱mi a̱ kwwat ryen ba̱nyet a bu pyyem Yesu ni.
Yahuda a̱ yin shyi ka̱yat njit, rot ba yin ku tssa na̱n byyi bvak an pfong a ban za yei ni.”
(To, krum nzang ji na̱ yin yya a̱ka̱tuk mpfong a̱ywu ni na̱ sook a̱ sin san ka̱byen. Wwon a̱ nat a̱ si kpa a̱ ta̱kyak ka̱hwa ka, na̱na nu na a̱ wruk a̱ weyang.
Sa̱rei ba̱nyet ba a̱ yin shyi Urushalima ni a̱ hok nkhang ani; rot a̱mi ba yei ka̱bvwa ka na̱ yin san ni i diryem mba ti Akeldama, nkpa yet, “Ka̱byen ba̱sok.”)
“Rot ba yin jem ka̱yat Zabura a̱ hywa,
‘Ka̱ryi nu ka a̱ ni swat a̱ kwot;
da̱ a̱yin na̱ ni nwa ba.’
Ba bo jem brak,
‘A̱yanyet a̱ ni sook ka̱rek mpfong nu ka.’
“Rot a̱mi a̱yanyet a̱ ni nwa i yet shaida ta̱za Yesu A̱gwam njit u; ma dolet na̱ yet a̱tuba nu a̱ shyi ba̱ njit nyyai ka̱ram ka zi nwa ka̱cyet bu Yesu ni; wato, nyyai ka̱ram ka Yohana na̱ yin yya baptisma nu ni bu tat ka̱ram ka ban sook Yesu a̱ za wwon ni.”
Ba yya a̱duwa a̱ hywa, “A̱gwam njit, nwan bvwo mpfwa ba̱nyet sa̱rei, zi na̱ naai, ka̱yat ba̱nyet kani ba̱mba ba̱hwa za tyyei a̱yin nu a ka̱n tssa ni
na̱ sook ka̱rek mpfong a̱pfong nwan ka, ka̱rek ka Yahuda na̱ wwon a̱ ga nat ka̱rek ka a̱ yet ka̱ nuu ni.”
Ba ta gyai a̱yiyrek a̱hwa iya, Matiyat a̱ ya, ba ku ra a̱n tyyi ka̱yat ba̱pfong ka.
Bulut a̱ nat Makidoniya bu Akaya
A̱suswak u na̱ bu tyak, Bulut a̱ yei ba̱nyet tssup ba a̱ ryat ba̱ mba a̱ ba̱ ta̱gbak a̱ ba̱ byyek sak. A̱ drok a̱ nat ka̱byen Makidoniya ka
a̱ krang ka̱byen ka a̱ ta̱gbak ba̱nyet ba di ba̱ryat ba̱gingang a̱ si seyak a̱ tat ka̱byen Akaya.
Na̱ yya hywan tat ka̱ yemi. To, ka̱ram ka na̱n cat nat Siriya ni a̱ hok di ba̱nyet Yahuda na shyi i ku bang; rot a̱mi na̱ yya a̱huhwa a̱ brak a̱ si hyok Makidoniya.
Subatarat a̱hwai Burut nyyai Biriya a̱ nat ba̱ nu, bu Aristakut bu Sakundut, ba yin nyyai Tasalonika, bu Gayat a̱ntyok Darba, bu Timoti, hat bu Tikikut bu Tarufimat, ba yin nyyai Asiya.
Ba̱nyet bani a̱ yin sook ka̱son a̱ si za tot Taruwasa.
Njit zi ma̱n drok nyyai Filibi i jirgi ba̱shekwot ka̱ram ka ban tyak dihywa ya burodi sang yisti ji ni, i si yya nom pfon i ba̱ shya Taruwasa. Zi yen swat ka̱ yemi yya nom a̱tiyring.
A̱ngbom nat Bulut Taruwasa
To, a̱jenshring ka̱tuk A̱sa̱ba̱t zi tung ka̱rek ya jibi. Bulut a̱ nwa ryat bu ba̱nyet ba, a̱ swat a̱ ryat a̱ bo ryat har a̱katyyi a̱ta̱tuk, rot a̱ yin bvwot ka̱ntson tat ka.
Zi yin tung i bat yaan i ka̱ryi ntazwa ka, ndong nan shyi ba̱gingang.
Ka̱seyang ka̱yaan a̱n shyi ba yin ka̱ yei Aftikot, ka swat i taga. Bulut na̱ swat a̱ ryat, nda i sook Aftikot hat na̱ brak i taga na a̱ si kpa ka̱byen ka. A̱ yin kyrek a̱ bu kpa nyyai i bat a̱mba̱tat a. Ba nat a̱ si ku sook bu kom.
Bulut a̱ kyrek nyyai tazwa bat ka a̱ si neyak a̱ ku krum a̱ hywa, “Yi ryok hok ka̱wun ba, a̱ ri sso.”
A̱ brek a̱ nat tazwa bat ka ba yin shyi ni a̱ si sam burodi ba ya. Na̱ bu tyak ba̱ryat ba, ka̱ntson ka ka ka̱n tat nom ta̱kyek, na̱ drok.
Ba cong bu ka̱seyang ka a̱ gwai, ba nat ba̱ nka ka̱ryi, ka sso.
Ba nat Militut
Njit zi seyak nwa jirgi ba̱shekwot a di zi naat si shya Bulut ka̱yaani Asut i seyak ba̱ nu, rot da ma zi yin dyat sak na̱ ni cong da̱ tak, zi si ku shya ka̱ yemi.
Njit ba si ku shya Asut ka i seyak ba̱ nu se Mitilini i jirgi na.
I seyak nyyai Mitilini i ba a̱gut a̱yaan nu ban yei Kiyot ni. Ka̱ntson tat brak zi nat a̱gut u ban yei Samat u ni. Ka̱ntson tat zi si tat Militut.
Dama Bulut a̱ yin sak a̱ ni nwa Afisa ba, a̱ ga si wi byyan ka̱ram i ka̱byen Asiya. A̱ yin gha a̱ ryi ka̱ ni maai si tat Urushalima, ba si nwa nom Pentikot a.
Bulut a̱ byyek sak bu ba̱nekwo Afisa
Bulut a̱ tom a̱yin nyyai Militut na̱ si yei ba̱nekwo ba̱nyet tssup ba nyyai Afisa ba ba bu mon ba̱ nu.
Ba bu ba, na̱ hywa da̱ mba, “Nyin da̱ a̱ccu nyin yi bvwo taka̱i swat a n yin swat ba̱ nyin ni, nyyai ka̱tuk ka n ni sak tak i ka̱byen Asiya ni.
N ya sook da̱ a̱yin ni ba n ga n yya Ka̱za dikwwa, nta̱mak bu ba̱ssi ba bu ka̱bvung ka n sswa bu bang a ba̱nyet Yahuda ba n bang ni.
Yi bu bvwo ka̱sak ka n ya nyat kyang a ni ya byyi kpungtun ni ba, ma n ya tyyang kozan kyang ba̱ kpai n bo ya tssup n ba na̱sa nyin;
n tyyei ba̱nyet Yahuda bu kpikpit nwap a di cet ba wwon a̱ka̱tukyya mba nu a̱ brak a̱ tssup Ka̱za a̱ wrak A̱gwam Yesu ndya mba na.
Kyang a n bvwo ni, kozan ka̱nkrang n ka̱ nwa Tswa Ka̱za n tyyei di cet di ka̱bvung ba̱ a̱jaru a̱mi a̱ n tot ka̱yaan ni.
Ma n wa n ka̱n jing sso nzuk ji, rot n cat n tyak pfong a A̱gwam Yesu na̱ n dyi n yya ni, nkpa yet n tyyei Ka̱sham Ba̱ryat tazwa za̱nang Ka̱za ji.
“N ka̱ nwai da̱ nyin n ya yya wa'azi Dityok Ka̱za nu, ma naani n bvwo a̱yin nyin a̱ bo ni n shya a̱ ryi ba.
Rot a̱mi ka̱pfun n ya tyyei di cet, ka̱ a̱yanyet nyin a̱ brik, nzuk n ni n byyi ka̱ta ba.
Rot nzuk dei n ka̱ ya tyyei sa̱rei kyang a Ka̱za ka sak a̱ ni yya ni.
Yi ya cam i bu cam ba̱nyet ba Tswa Ka̱za zi tyyi mbvak nyin ni. Yi zzek ba̱nyet tssup ba Ka̱za ka tun Ka̱won nka ka bu kwu, a̱ weyang ba̱sok tazwa mba.
N bvwo bu drok nzuk a a̱ka̱tuk na̱bvwu a̱yit a̱ ni nwa ka̱yat nyin a̱ byyan ba̱nyet ba.
Ka̱ram ka̱yaan a̱ bai ba̱yanyet ka̱yat nyin a̱ ni nwa bvei dira a̱ ga grap ba̱nyet tssup a̱ ba̱ kwwat a̱ tyyi ryen mba na.
Se yi cam i bu yring ka̱sak ka n nin zzek kozan a̱neyring nyin bu ba̱ssi ba̱gingang ka̱ta̱nom bu ka̱ta̱tuk hat dirya titat.
“Naani n ya wwon an bvak Ka̱za bu ba̱ryat ba a̱ za tyyei za̱nang nka ji ni a̱ ni ya nok yi rai a̱ bo ya ryi ka̱nu-a̱tan ka na̱ sak a̱ wwon sa̱rei ba̱nyet nu ba mi ni.
N ka̱ n kpa swam a̱zurfa a̱yin ba ko zinariya a̱yin ko ba̱tro a̱yin ba.
Nyin yi bvwo di mbvak nzuk ani n nin yya pfong, ba̱nyet ka̱cyet nzuk ba ba̱ nzuk zi gi shya nkyang a zi cat ni.
N yya nkang ani n ga ya tyyei ka̱sak ka zi nin tyyi ka̱ssi, rot ntaka̱i na̱ta̱ryen ani a̱mi zi nin brang ba̱nyet zzak ncet ba, i bu na n yring diwan ba̱ryat Yesu ti na̱ yin hywa, ‘A̱ntyok wrak a̱ byyi rya sai a̱ ra̱u a̱tuba nu a̱ san ni.’ ”
Bulut na̱ bu tyak ba̱ryat ba, a̱ ta̱gbok ba̱ mba sa̱rei ba yya a̱duwa.
Sa̱rei mba ba krok nkun a̱ ku krum a̱ hywa da̱ nu, “Se nom yaan!”
Ndya mba i byyan ba̱t bu kyang a Bulut na̱ hywa ni, da̱ a̱yin mba a̱ bo ni ku ryi ba. Ba ku tyyi ryen na̱ si nwa jirgi na.
Bulut a̱ nat Urushalima
Zi ba̱ byyek sak ji, i nwa jirgi ba̱shekwot a i ta̱twang tyyi ma̱nyyi Kot ka, ka̱ntson a̱ wo tat zi nwa Rodusa i seyak nat Batara.
Njit ba si shya jirgi na cong ka̱byen Finikiya ni zi brak kpo nwa i seyak.
Zi ba ka̱rek ka zi nin dyi Kubrut ni zi hyok a̱za̱gbang bvuk myin i ya ka̱son si nat Siriya, i si tat Sur i kyrek, rot jirgi na ku nin tun ncot a ka̱ yemi.
Njit ba bu shya ba̱nyet tssup ba, zi swrang ba̱ mba nom a̱tiyring. Tswa Ka̱za ji ba̱ zzek ba tyyei Bulut di na̱ ryok nat Urushalima ba.
Ma ka̱ram swat njit ka ba̱ mba a̱ bu yya zi drok pyyem ryen, ba za tyyi ryen sa̱rei bu ba̱nyring ba bu na̱mawon na zi wruk ka̱nkrang ka. Zi si tat a̱mbeyang kei ka, ka̱ yemi zin ta̱gbok ba̱sa̱rei njit i yya a̱duwa,
i ya byei sak. Zi nwa jirgi na, mba ba ma̱n brek a̱ nat ka̱ryi.
Zi drok nyyai Sur jirgi ba̱shekwot ba Talamayat i bu byyek ba̱wumbeyang ba̱yaan i tsswa a̱ngbrak a̱yring ka̱ yemi.
Ka̱ntson a̱ wo tat zi seyak ba Kaisariya, i bu nwa gbang Filibut, a̱ yin yet a̱ntyok wa'azi a̱ yet a̱yring i ba̱nyet a̱tiyring ba ba yin tssa Urushalima ka ni.
A̱ yin byyi na̱won na̱neyang ba̱na na̱naai a̱ yin tyyei ba̱ryat Ka̱za ni.
To, njit ba bu bvwa nom ka̱ yemi a̱yanyet a̱ ba ba ku yei Agabut. A̱ yin nyyai Yahudiya a̱ ma̱n yet a̱ntyok tyyei ba̱ryat Ka̱za.
Na̱ nyyai a̱ ba da̱ njit a̱ bu sook a̱rop-a̱hwa Bulut nu a̱n ya rop mbvak ba̱ a̱tak. A̱ hywa, “Kyang a Tswa Ka̱za zi hywa ni ku naani: A̱yin nu a̱ byyi a̱rop-a̱hwa nani ni, a̱mi ba̱nyet Yahuda na shyi Urushalima ni ba naat a̱ si ku rop a̱ ku tyyi an bvak nwap zaan na wi yet ba̱nyet Yahuda ni.”
Na̱ hywa da̱ njit, “A̱nzan a̱ ya ba yin kun n nin byyan rya? Bu rop a, ko ba ni n hywat a̱mi rot A̱gwam Yesu, n dam ba.”
Zi tyuk ba̱ nu na̱ rak, zi ku ryok i hywa, “To, se kyang a A̱gwam Ka̱za na̱ yya ni.”
Njit ba bu bvwa ka̱ram ka̱ yemi i tung nkyang njit a i pyyem ryen Urushalima.
Ba̱nyet tssup ba̱yaan nyyai Kaisariya a̱ za tyyi ryen a̱ si nat ba̱ njit ka̱ryi ka zi nin nwa ni, gbang Minasa, a̱ntyok Kubrut, a̱ yin yet a̱ntyok tssup nyyai bu ka̱tsitsrang tssup ka.
Bulut a̱ nat byyek Yakubu
Njit ba si nwa Urushalima, ba̱nyet tssup ba ka̱ yemi a̱ za san di rya sai.
Ka̱ntson a̱ wo tat Bulut a̱ nat ba̱ njit zi si byyek Yakubu. Zi si shya ba̱nekwo Coc ba sa̱rei ba tung ka̱ yemi.
Bulut a̱ ba̱ byyek a̱ si ba̱ kok i sa̱rei kyang a Ka̱za ka yya bu nwap a ni i ka̱cyet nu ka ba̱ wa'azi nu nu.
Na̱ bu kok a̱ tyak, sa̱rei mba ba dyep Ka̱za a̱ hywa di Bulut, “A̱wumba, a ryi ka̱sak ka kun dyi ni ba̱nyet Yahuda ba̱brika̱tei a̱ nwa tssup naani, a̱ si bo wrak a̱ccu mba a Truwang Musa na.
Ba ka̱n hok ka̱sak ka a nwai zzek sa̱rei ba̱nyet Yahuda na shyi i na̱byen na̱yaan ni, da a ba̱ tyyei ba wwon truwang Musa na a̱ ryok tyei na̱won mba na ncen ba, ko tssup tada njit ji.
La̱llei ba ni hok brek nwan na. To, zi ni yya ni.
Ku myim a tssup kyang a zi ni na̱ tyyei ni. Ba̱nyet ba̱naai a̱ shyi kyi a̱ ka̱n dop a̱ ya jrang.
Se a nat si ya jrang ba̱ mba i ba̱ tan ka̱tan ya jrang ka ba ga ba̱ kot a̱ccu mba na. Ka yya a̱mi, koyan a̱ ni bvwo kyang a ba ba̱ kok i ni ka̱ryong a̱n shyi ba, a̱ bo ryi nwan ma a tssup truwang Musa ji.
Ma ba̱ryat nwap nzaan ba san tssup a ni, zi ka̱ ba̱ jem i i ba̱ tyyei ba ryok ya dinam kyang ti ba hwaat ka̱za ka̱yaan ni ni ba, a̱ ryok ya kyang a ba cyik a̱ hywat i ba, a̱ ryok ya ba̱sok ba, a̱ ryok kan-a̱naan nu.”
To, ka̱ntson a̱ wo tat Bulut a̱ cong bu ba̱nyet ba̱naai iya ba nat a̱ si ya jrang. Na̱ si nwa bat Ka̱za na a̱ ba̱ tyyei nom a bvat ba sin tyak ya jrang a ni, ka̱ram ka ba nin wrak nkyang ya jrang a ni.
Rom a̱ pyyem Bulut
Nom a̱tiyring a na bu bvat ba̱cincong bu tyak ba̱nyet Yahuda yaan nyyai i ka̱byen Asiya i ryi Bulut i bat Ka̱za na, ba hwwut sa̱rei ba̱nyet ba a̱ bo pyyem Bulut.
Ba yin kam ba̱ ntazwa a̱ hywa, “Ba̱ntyok Isreila, yi za brang. A̱yin a̱ni a̱mi a̱ nwai koke a̱ zzek ba̱nyet ba ba rak ba̱nyet Isreila ba bu truwang Musa ji, nta̱mak bu bat Ka̱za na. Na̱ si bo ba bu ba̱nyet ba wi yet ba̱nyet Yahuda ni ba nwa bat Ka̱za na a̱ byyan a̱zizrak ka̱bvwa njit u.”
(Ba yin dyat a̱mi rot ba yin dyi Bulut na̱ cong bu Tarufimat, a̱ntyok Afisa, ka̱yat ka̱nkrang, ba hwa di Bulut a̱ ba ba̱ nu i bat Ka̱za na.)
Sa̱rei ka̱nkrang ka a̱ tyyi ba̱ yinyai, ba tyong ba ahwa nyyai kozan a̱za̱gbang a̱ si pyyem Bulut a̱ ku kwak a̱ wruk i a̱ hwam nkofa bat Ka̱za na ba ahwa.
Ba shyi i kwan zwang ku hywat, nkhang a i si kpa di komanda nsoja Rom nu a̱ shyi Urushalima ka ni di sa̱rei Urushalima a̱ shyi kwan zwang.
Bu i ka̱baram na̱ bvwa bu nsoja bu ba̱cecet mba ba a̱ nyyai a̱ ba. Ba̱nyet ba ba bu ku ryi bu nsoja na a̱ ryok tsot Bulut a.
A̱kwak ka̱son nsoja nu a̱ shek a̱ nat di Bulut a̱ tyyi ba ku pyyem a̱ ku rop di nsa̱rka̱ nhwa. A̱ ba̱ zzim kyang a na̱ yet i bu kyang a na̱ yya ni.
Ba̱nyet ba a̱ shyi ka̱ yemi ni a̱ zzop a̱ hwwut a̱ tyei nkun, koyan na̱ ryat kyang a ku myim ni. Na̱ bu ryi ba̱nyet ba ba tyyi ba̱ yinyai di na̱ shya diccu ba̱ryat ti ba, na̱ tyyi ba nat bu Bulut i kamfani nsoja na.
Ba bu tat ka̱nu ngyeng ka a̱ ni nwa bu Bulut se ban ku sook a̱ cot ba̱nyet ba a̱ yin tyyi ba̱ yinyai.
Ba̱nyet ba a̱ yin ba̱ tssup riryim ni a̱ tyei nkun a̱ ryat ba̱ mba a̱ yya, “Yi ryok zi ku hywat!”
Bulut a̱ tyyei kyang a na̱ yet i
Nsoja na bu naat nwa bu Bulut i kamfani mba na, na̱ hywa da̱ komanda mba nu, “N cat ryat ba̱ nwan.”
Ashe nwan a̱mi yet a̱ntyok Masar u a̱ yin yrek jyi a̱ tung ba̱nyet a̱tsaai ncyi kop iya a̱ nwa ba̱ mba ka̱yit ka ni baa?”
Bulut a̱ hywa, “Nzuk n yet a̱ntyok ba̱nyet Yahuda nyyai Tarsut i ka̱byen Kilikiya, a̱gba̱dang ka̱nkrang a̱mi. Ka shim a n dyok n hywa kyang di ba̱nyet ba ni.”
Komanda nu a̱ ku wwon na̱ ryat. Bulut a̱ ta̱za a̱ sseng a̱ntwam u a̱ yrek ba̱nyet ba bvak. Ba bu tyyi nyong, Bulut a̱ nwa ryat ba̱ mba zi diryem ba̱nyet Yahuda,
a̱ hywa da̱ mba, “Ba̱tyyi bu ba̱wumbeyang! Yi tyyi nyong n ya tyyei kyang a n bvwo ni!”
Ba bu hok Bulut na̱ ryat diryem ba̱nyet Yahuda ti ba brek a̱ tyyi ba̱ nyong ansham a̱ ku pfong, na̱ si ya ka̱son,
“N yet a̱ntyok ba̱nyet Yahuda nyyai Tarsut i ka̱byen Kilikiya. Ma n shyi kyi Urushalima nyyai n yet ka̱bawon. Gamaliyal nu a̱ yin n zzek, rot a̱mi kyang n shyi n wi myyam ka̱yat truwang ba̱tyyi njit ka ba, n si bo n cat myim Ka̱za bu rya yring di koyan nyin nu a̱ shyi kyi ka̱pfun ni.
Nzuk ma n ka̱n yya di ba̱nyet ba tssup Ryen nani ni hat ba kwi. N ka̱n pyyem ba̱ntyok bu ba̱nyring n tyei a jaru.
A̱gba̱dang gado Ka̱za nu bu sa̱rei ba̱nyet Ka̱tung nu ba a̱ bvwo ka̱ryong a̱mi n dyat. Mba a̱ yin jyet ba̱wasika n nat si nwa di ba̱nyet Yahuda na yin shyi Damaskut ka ni n pyyem ba̱nyet tssup ba ni n ba mi ka̱yat sa̱rka̱ ba bu ba̱ tyyi ka̱bvung kyi Urushalima.”
Bulut a̱ tyyei ka̱sak ka na̱n brak a̱ nwa tssup ni
“N bu cong si tat ba̱ shishrek bu Damaskut, a̱janjai a̱ta̱nom, kyang di ka̱krong za ni i tyyi teya a̱ta̱ssi nzuk ka.
N kpa ka̱byen n hok diwan ti hywa da̱ nzuk, ‘Shawulu, Shawulu, a̱nzan a̱ na̱ ba an yya da̱ nzuk?’
N zzim n hywa, ‘Nwan a̱nyan a̱mi, A̱ntyok Ka̱ryi?’ Na̱ hywa da̱ nzuk, ‘Nzuk Yesu Nazarat, a̱tuba nu a yya mi ni.’
Ba̱nyet ba a̱ yin shyi ba̱ nzuk ni a̱ yin dyi tyyi teya na, ma a̱ hok diwan a̱tuba ti a̱ ryat ba̱ nzuk ni ba.
N bo n zzim n hywa, ‘A̱nzan a cat n yya, A̱gwam nzuk?’ Na̱ hywa da̱ nzuk, ‘Ta̱za nwa Damaskut! Ka̱ yemi ba naat a̱ si na̱ tyyei kozan kyang a Ka̱za ka cat a yya ni.’
N kpa a̱tutwan ka̱bvwa iya, se ba̱nyet ka̱cyet nzuk ba a̱mi a̱ n kwak di bvak a̱ nwa mi Damaskut ka.
“Ka̱ yemi a̱yanyet a̱ yin shyi ba ku yei Hananiya. A̱ yin yet a̱zizrak a̱ntyok tssup Ka̱za ba̱t a̱ tssup truwang njit ji. Hat sa̱rei ba̱nyet Yahuda na shyi Damaskut ni koyan a̱ pfong shok nu.
Na̱ nyyai a̱ bu sseng gak nzuk a̱ hywa, ‘A̱wumba nzuk Shawulu, yrang a̱ssi nwan na.’ Bu hywa na a̱mi a̱ssi nzuk a a̱ yrang n ku cyang.
Na̱ hywa da̱ nzuk, ‘Ka̱za ba̱tyyi njit ka a̱ na̱ tssa a bvwo kyang a ka cat i, i ryi i bu hok diwan A̱zizrak A̱kwwa nka ti.
Rot a ni yet shaida nu i tyyei ba̱nyet koke kyang a a ryi i bu hok i.
Ko naani a̱nzan a bo swat tot? Se a ta̱za i ku naai ba ga na̱ tssu a̱ka̱tukyya nwan nu a̱ na̱ yya baptisma.’ ”
Bulut a̱ tyyei ka̱sak ka na̱n nin yya nwap nzaan wa'azi ni
“Nzuk Bulut n brek nat Urushalima, n bu shyi i yya a̱duwa bat Ka̱za, n dyi ba̱zzak
A̱gwam Ka̱za a̱ hywa da̱ nzuk, ‘Gha wruk Urushalima, rot ba̱nyet ba kyi a̱ ni shim kyang a a ryat tazwa nzuk ka ni ba.’
N hywa, ‘A̱gwam, ba bvwo n yin nwai a̱bat a̱duwa n pyyem ba̱nyet ba a̱ na̱ tssup i n tsot.
Ka̱ram ka ba yin hywat a̱kwwa nwan Istifanut ni, n yin shyi ka̱rek ka n hok ansham ku hywat a hat n breng ba̱tro ba̱nyet ba a̱ yin ku hywat i.’
A̱gwam Ka̱za a̱ hywa da̱ nzuk, ‘Ta̱za! N ni na̱ tom gba̱gbang di nwap nzaan.’ ”
Ba̱nyet ba a̱ swat ba̱ nyong a̱ pfong Bulut se na̱ bun hywa diwan tini, ba bo sook nkun a̱ krok a̱ yya, “Ba nat ba̱ nu a̱ si hywat! Sso nu ji shyi a̱nzan?”
Ba tyei nkun ba̱ ntazwa a̱ jim ba̱tro mba ba a̱ bvei dibvuk a̱ wop ntazwa.
Ba bu ku rop a̱ ni ku tsot, Bulut a̱ hywa di kaptin mba nu a̱ sseng ka̱ yemi ni, “Truwang ji wwon ba tsot a̱yin nu a̱ yet a̱ntyok Rom ni di ba ku yya shirya a̱ hok kyang a na̱ yya a̱ ywap ni baa?”
Kaptin nu na̱ bu hok a̱mi a̱ nat di komanda nu a̱ si ku zzim a̱ hywa, “A̱nzan a cat yya na ni? A̱yin a̱ywu a̱ yet a̱ntyok Rom!”
Komanda nu a̱ bu hok a̱mi a̱ drok a̱ nat di Bulut a̱ si ku zzim a̱ hywa, “N tyyei! A yet a̱ntyok Rom a?”
Bulut a̱ hywa, “Ee!”
Komanda nu a̱ hywa, “Nzuk n yin tan krum ba̱gingang n san yet a̱ntyok Rom nu.”
Bulut a̱ hywa, “Ma nzuk, n yet byin Rom.”
Bu i ka̱baram ba̱nyet ba a̱ yin sseng a̱ cat zzim Bulut a̱ ku tsot ni a̱ kwwat riryim. Ka̱wun a̱ pyyem komanda nu, ka̱ram ka na̱n hok di Bulut a̱ yet a̱ntyok Rom ni na̱ nu a̱ ka̱n tyyi ba ku rop di na̱sa̱rka̱.
Bulut i ka̱tung ba̱cecet ba̱nyet Yahuda
Komanda nu a̱ yin cat a̱ bvwo hywak a Bulut na̱ yya ba̱nyet Yahuda na ba ku brum a̱mi ni. Ka̱ntson tat na̱ tyyi ba byyik Bulut, na̱ tyyi a̱gba̱dang gado Ka̱za nu bu sa̱rei ba̱nyet Ka̱tung nu ba a̱ tung, na̱ nat bu Bulut na̱ si sseng a̱ta̱ssi mba.
Bulut a̱ cyang ba̱nyet Ka̱tung ba a̱ hywa da̱ mba, “Ba̱wumbeyang nzuk Isreila, rya nzuk a ryi ba̱zizrak ka̱sak ka n nin swat ka̱sa nzuk ka sa̱rei a̱ta̱ssi Ka̱za hat bu tat nom ka̱pfun ni.”
A̱gba̱dang Gado Ka̱za nu ba yin yei Hananiya ni a̱ kam ba̱nyet ba a̱ sseng shishrek ba̱ nu ni a̱ zzu Bulut ka̱nu.
Bulut a̱ hywa da̱ nu, “Ka̱za a̱ ma̱ ni na̱ zzu, a sai tswa bat da̱ nwan ni. Nwan swrang i yya shirya tazwa Truwang ka, nwan a̱mi bu shei shirya ji i tyei ba n zzu!”
Ba̱nyet ba a̱ sseng shishrek bu Bulut ni a̱ hywa, “Ka̱t, A̱gba̱dang Gado Ka̱za Ka̱za nu a̱mi a pfwei o?”
Bulut a̱ hywa, “A̱yaa! Ba̱wumbeyang nzuk Isreila, n bvwo da̱ nu a̱ yet A̱gba̱dang Gado Ka̱za nu ba. Ba̱ryat Ka̱za a̱ hywa, ‘Ryok byyan a̱yin nu a̱ yet a̱kwak ka̱son ba̱nyet nyin ni ba̱ryat ba.’ ”
Bulut na̱ bu cyang ba̱nyet ba a̱ tung ni ansham a̱ ryi ba̱yanyet mba ba yet ba̱nyet Sadusi ba̱yanyet a̱ yet ba̱nyet Farisa, na̱ hywa da̱ mba ba̱ ntazwa, “Ba̱wumbeyang nzuk, n yet a̱ntyok ba̱nyet Farisa; ba̱tyyi nzuk ba a̱ bo yet ba̱nyet Farisa. Ba n breng kyi rot n nin byyi rya di ba̱nyet ba a̱ ka̱n kwi ni a̱ ni ta̱za.”
Na̱ bu hywa a̱mi, ba̱nyet Sadusi na bu ba̱nyet Farisa na i ya kpa di zok, ka̱tung ka a̱ tra.
(Rot ba̱nyet Sadusi nan zzek di ka̱ a̱yin a̱ kwu, a̱ngbom a̱ bo byyi sso zaan ba. A̱ bo zzek di ba̱pfong Ka̱za a̱n shyi ba di tswa zin shyi ba, ma ba̱nyet Farisa na i zzek di nkyang ntat iya n shyi.)
A̱cwrya mba nu na̱ bu ra̱u, hat ba̱malam Truwang ba̱yaan ba a̱ yin shyi ka̱yat ba̱nyet Farisa ka ni a̱ ba̱ ton ni di cet a̱ hywa, “Zi ryi hywak a a̱yin a̱ni na̱ byyi ni ba. Shim tswa Ka̱za ko a̱pfong Ka̱za a̱mi a̱ ryat ba̱ nu.”
A̱cecet a na bu ra̱u, komanda nu a̱ hok ka̱wun di ba ni sam Bulut. Rot a̱mi na̱ tyyi nsoja nu na ba nat a̱ si tun Bulut ka̱yat mba ka, a̱ nat i bariki mba na.
A̱ta̱tuk ka̱tuk iya, A̱gwam Yesu a̱ sseng a̱mbeyang Bulut a̱ hywa da̱ nu, “Ryok hok ka̱wun ba. Da̱ni a ka̱n shaida kyi ni, dolet a̱mi a bu sin shaida Rom.”
Ba rop a̱ ni hywat Bulut
Ka̱ntson a̱ wo tat ba̱nyet Yahuda yaan i mon i rop ka̱nu. Ba shyi di ba ni tyyi tswa yak ko ba̱shekwot ka̱nu mba ba se ba hywat Bulut.
Ba yin da̱u nswak naai i shyi mba na.
Ba nat di A̱gba̱dang Gado Ka̱za nu bu ba̱nekwo ba a̱ si hywa, “Zi ka̱n shyi di zi ni tyyi tswa yak ko ba̱shekwot ka̱nu ba se zi hywat Bulut.
Kyang a nwan bu ba̱nyet Ka̱tung nwan ba ba ni yya ni, yi tom di komanda nsoja Rom nu i ku raai di yi cat na̱ ya tom di Bulut yi gi bu ku zzim ansham i gi shya ka̱ryong nu ka. Njit zi ma̱ ka̱n ya rop i ku hywat na̱ ka̱n bu tat da̱ nyin ba ma.”
Ma ka̱won a̱nap Bulut a̱ ta a̱pfo a̱n hok kyang a ba zzop ni, a̱ nat i kamfani nsoja na a̱ si nwa a̱ tyyei Bulut.
Bulut a̱ ma̱n yei kaptin a̱yring a̱ ku mon bu ka̱seyang ka a̱ hywa da̱ nu, “Nat ba̱ nka! Ka byyi kyang a ka ni tyyei komanda nyin nu ni.”
Kaptin nu a̱ nat bu ka̱seyang ka a̱ si tyyei komanda nu, a̱ hywa, “Bulut, a̱tuba nu ba tyyi ajaru nu ni, nu a̱ n tom da̱ nwan bu ka̱seyang kani di ka byyi kyang a̱ ni na̱ tyyei.”
Ka̱seyang ka a̱ hywa, “Ba̱cecet ba̱nyet Yahuda ba a̱ rop a̱ wo tom da̱ nwan ka̱ntson a̱ bu zzim a ba̱ tom di Bulut; di ba cat a̱ bo ku zzim a̱ hok ba̱ryat nu ba ansham brak.
Ma ryok shim ba, rot ba̱yanyet ba ra̱u nswak naai a̱ ka̱n dop a̱ ni nrang a̱ hywat Bulut na̱ ka̱n tat di ba̱cecet ba̱nyet Yahuda ba ma. Ba ka̱n shyi di ba ni tyyi kyang ka̱nu ba se ba hywat Bulut. Nwan ba pfong naani a̱ hok kyang a a ni hywa ni.”
Komanda nu a̱ hywa, “Da̱ ryok tyyei a̱yin da̱ a ka̱ bu n tyyei ba̱ryat ba ni ba.” A̱ tun ka̱seyang ka ka nat.
Ba yrik Bulut a̱ tyyi di Gwamna Felix
Komanda nu a̱ yei ba̱kaptin nu ba̱hwa a̱ hywa da̱ mba, “Yi shirya cat nsoja ncyi swa ba nat Kaisariya, nta̱mak bu ba̱nyet ntsaap nswak a̱tiyring, bu ba̱nyet a̱kpukpan ncyi swa. Ba ni drok kyi tswam a̱kumbvuyring a̱ta̱tuk ka̱pfun.
Shya tsaap wrak Bulut na̱ wrak yi nat ba̱ nu ba̱ kinkreng si wrak Gwamna Felix.”
Komanda nu a̱ si bo jem wasika a̱ wrak a̱ hywa:
“Wasika a̱ni a̱ nyyai mbvak nzuk, nzuk Kalaudiyat Lisiyat, naat da̱ A̱gba̱dang Gwamna Felix. N na̱ byei ba̱t.
A̱yin a̱ni n na̱ tom i ni, ba̱nyet Yahuda ku pyyem i bvat ba̱cincong bu ku hywat, n hok da̱ yet a̱ntyok Rom n nat bu nsoja nzuk a n si ku san.
N cat n bvwo kyang a ban ku breng ni; rot a̱mi n nat ba̱ nu i ka̱tung ba̱cecet mba ka.
N si ryi n bvwong kyang a ban ku breng ni ku maai ba ku tyyi ajaru ko ba ku hywat ba. Kyang a ban ku kwak ni nyyai i truwang mba na.
Ka̱ram ka n ni hok di ba̱yanyet mba a̱ zzop a̱ ni ku hywat ni, n dyi ku myim n ku tun na̱ tom i. N tyyei ba̱nyet ba a̱ ku breng ni ba ba bu ba̱ryat mba ba da̱ nwan. Se nom yaan.”
Nsoja na i yya da̱ni di ban ba̱ tyyei ni, a̱ nat bu Bulut a̱ si kpang Antibatirit a̱ta̱tuk iya.
Ka̱ntson tat ba brek a̱ ba i bariki mba na, nsoja ntsaap a i seyak ba̱ nu nat i.
Nsoja ntsaap a ba si nwa Kaisariya, a̱ wrak gwamna nu wasika nu a̱ tyyi Bulut an bvak gwamna na.
Na̱ bu twang wasika nu a̱ zzim Bulut ka̱rek ka na̱n nyyai ni. Na̱ bu hok di Bulut a̱ nyyai i ka̱byen Kilikiya,
na̱ hywa da̱ nu, “Da̱ swrang! Ka̱ram ka ba̱nyet ba a̱ yya kara nwan na ban ba ni, n ni hok ba̱ryat nwan ba.” A̱ tyyi ba nat a̱ si hweyak Bulut a̱gbang Hirudut.
Ba̱nyet Yahuda na a̱ yya kara Bulut a̱ta̱ssi Felix
Nom mpfon bu seyak A̱gba̱dang Gado Ka̱za nu, Hananiya, a̱ ba Kaisariya bu ba̱nekwo ba̱yaan a̱nta̱mak bu lauya yaan, ba yin kpo yei Tartulut. A̱ ba bu kara Bulut a̱ta̱ssi gwamna Felix ka.
Ba bu yei Bulut, Tartulut a̱ bu nwa ku kyyat a̱ hywa,
“Felix, a̱gba̱dang a̱gwam njit, zi da̱de i ka̱byen kani zi swat lafiya zi hywak bvwo breng ba̱nyet nwan. Nkyang bu n shyi ba̱gingang a yya n za brang.
Kozan ka̱bvwa i ka̱byen kani ba̱nyet ba pfong ansham zi bu dyep bu nkyang a a yya ni kozan ka̱ram.
Ma, n cat na̱ byyan ka̱ram n da̱u ba. Zi na̱ naai a hok kyang a zin ba ni ba̱cincong.
Zi shya a̱tuba a̱ni bu tyei a̱suswak a̱ kwak ba̱nyet a̱ka̱tuk swat. A̱ nwai a̱ zun ba̱nyet Yahuda na koke i ka̱sa ka. Nu a̱mi a̱ bo yet a̱kwak ka̱son nsot u ban yei Nazarawa ni.
Hat ma a̱ shyi i cat za shyik bat Ka̱za na, ma zi ku pyyem. [Cat njit a zi ku yya taka̱i shirya njit a.
Ma komanda Lisiyat a̱ ba a̱ bu ku san a̱ wwon di cet.
Lisiyat a̱ hywa di ki zi byyi ba̱ryat ba̱ nu zi ba da̱ nwan.] Nwan ma, ka ku zzim a ni hok hywak a zin ku breng ni.”
Ba̱nyet Yahuda na sa̱rei mba a̱ shim di kyang a ban ku breng ni yet ka̱ryong.
Gwamna nu a̱ tyyi Bulut na̱ ryat, Bulut a̱ hywa,
“N bvwo a ka̱n da̱de a yya ba̱nyet bani shirya. Rot a̱mi n pfong ansham na̱ kok kyang a n bvwo ba̱zizrak ni a̱ta̱ssi nwan.
Nwan ma, ka a zzim, a ni bvwo ku ka̱n da̱u nom swak bu hwa ba, n ni seyak nat Urushalima n si naai Ka̱za.
Mba ba ka̱ n shya n sseng ba̱ a̱yin n za a̱cecet i bat Ka̱za na ba; di ba n shya n hwwut ba̱nyet ba, ko i bat a̱duwa, ko ka̱bvwa ka̱yaan ka̱yat ka̱nkrang.
Di ba byyi shaida ka̱ryong ji ba nin na̱ ryi zi maai kyang a ba shyi nin n breng a ni ba.
Kyang yring a̱mi n shim, n tssup Ka̱za ba̱tyyi njit ka i Ryen na ba hywa di ku yet i ba. Ma sa̱rei nkyang a shyi i truwang Musa ji ni n na̱ tssup bu sa̱rei nkyang a nshyi akpa na ba̱nyet tyyei ba̱ryat Ka̱za ba ba yin jem ni.
Nzuk, n nin tyyi rya Ka̱za ba̱cicrak ba̱ mba ka̱sak ka ban tyyi ndya mba na, sa̱rei ba̱nyet di ba̱tsatsak di ba̱ka̱tuk ba ni kwi a̱ bo shyek.
Rot a̱mi kozan ka̱ram n kwan n dyi n byyi hywak assi Ka̱za bu ba̱nyet ba.
“N yya a̱rya ba̱gingang n shyi Urushalima ba, n bu brek bu krum ba bu wrak ba̱nyet dizot nzuk ba, n bo n yya ba̱hyum.
Nkyang ani a̱mi n ni shyi, ba nyyai a̱ bu n shya i bat Ka̱za na. Ka̱ram iya n ka̱n tyak ya jrang a. Ba̱nyet a̱ shyi ba̱ nzuk ba, da̱ a̱suswak na̱n shyi ba. Ma ba̱nyet Yahuda yaan nyyai Asiya yin shyi Urushalima ka. Ku myim se ba shyi kyi a̱ hywa kyang a ba nin kyyat i.
Ko ba̱nyet bani a̱ ma̱ na̱ tyyei hywak a ba bu n shya mi ni, ka̱ram ka n ni sseng i Ka̱tung mba ka ni.
Se kyang yring n bvwo n ka̱n hywa a̱ta̱ssi mba, ‘Yi n yya shirya jini ka̱pfun ho n hywa di ba̱nyet ba a̱ ka̱n kwi ni a̱ ni ta̱za.’ ”
To, nu Felix na̱ bvwo ba̱ryat Ryen iya ba̱zizrak a̱ tyet shirya ji, a̱ hywa, “To ki Komanda Lisiyat a̱ ba, n ni ya tyak ba̱ryat ba.”
A̱ tyyei kaptin nu na̱ brek di Bulut a̱ si hweyak, ma a̱ ku nang diwat a̱ ryok n ku bvwo ka̱cyet ba, a̱ wwon ba̱kpondang nu a̱ nwai a̱ ku byei a̱ ku cong bu nkyang a na̱ cat i.
Felix a̱ yei Bulut a̱ bo ku hok
Ba bvwa nom, Felix a̱ bo nyyai a̱ ba ba̱ a̱mbyring nu, ba ku yei Durusila, a̱ yin yet a̱nap ba̱nyet Yahuda. Na̱ tom ba si ba bu Bulut, Bulut a̱ bu ba̱ tyyei ka̱sak ka a̱yin na̱ nin wrak Yesu Kristi rya nu na ni, ba hok.
Bulut a̱ bu nwa ku kok ka̱sak ka a̱yin na̱ nin cong a̱zizrak ka̱cyet a̱ bo cam diccu nu ni, bu shirya ji bai nom yaan ni, Felix a̱ hok ka̱wun a̱ hywa di Bulut, “Da̱ ye nat! Ki n bu shya diwat, n bo ni na̱ yei.”
A̱ bo yin hwa di Bulut a̱ ni ku ryi krum; rot a̱mi na̱ swat a̱ ku yei kozan ka̱ram a̱ ryat ba̱ nu.
A̱rya a̱hwa a̱ bu yya, Burkiyat Fastat a̱ ba ka̱shei Felix. Nu Felix a̱ cat ba̱nyet Yahuda i gi hok ansham nu, na̱ wwon Bulut a jaru nu.
Bulut a̱ta̱ssi Fastat
To, Fastat na̱ bu nwa i ka̱byen nu ka a̱ yya nom tat a̱ drok nyyai Kaisariya a̱ nat Urushalima.
Ba̱cecet ba̱gado Ka̱za ba bu ba̱cecet ba̱nyet Yahuda ba a̱ nat a̱ si yya kara Bulut da̱ nu
a̱ ku naai a̱ hywa, “Sa̱kut, tyyi ba ba bu Bulut Urushalima!” Ashe ba ka̱n dop bu ba̱yanyet ba myyi a̱zi ryen a̱ ku hywat na̱ ka̱n tat Urushalima ba.
Fastat a̱ hywa da̱ mba, “Bulut a̱ shyi i hweyak ka̱yaani Kaisariya. Nzuk ma n ni brek n nat ka̱ yemi a̱zi nom ani.
Kyang a yi ni yya ni, se yi tun ba̱yanyet ka̱yat ba̱cecet nyin ka ba nat ba̱ nzuk. Ki kyang shyi na̱ yya ku yet ba, ba si yya kara nu ka̱ yemi!”
Na̱ yya di nom a̱ninai ko swak ni na̱ shyi Urushalima ka, a̱ si brek a̱ ba Kaisariya ka. Ka̱ntson a̱ wo tat na̱ swrang bat shirya na a̱ tyyi ba ba bu Bulut.
Ba bu ba bu Bulut, ba̱nyet Yahuda na i ba nyyai Urushalima ka ni i tyong ku krang i nwa ku kyyat a̱ka̱tuk nkyang u ba hywa na̱ yya ni. Ma sa̱rei ka̱yat a̱kyyat mba ka ba shya kyang yring a̱ yet ka̱ryong ni ba.
Bulut a̱ si ma̱n nwa ba̱ryat nu ba, a̱ hywa, “Nzuk n byyi hywak a nyya truwang ba̱nyet Yahuda na kun bvwo ni ba, ko bu bat Ka̱za ko bu A̱gwam Rom ba, ko ba̱cincong.”
Bulut a̱ hywa, “N sseng i bat shirya A̱gwam Rom na, ka̱bvwa ka a̱ myim ba ni n yya shirya ji ni. N yya ba̱nyet Yahuda a̱ka̱tuk kyang ba, nwan ma a bvwo a̱mi sa̱rei.
Ki n byyi hywak a n yya hat ku maai ba ni n hywat i, to, n tyong dikwu ti ba. Ma ki ka̱ryong a̱n shyi i kara nzuk a ba yya ni ba, n dyi a̱yin nu a̱ ni n brak a̱ ba̱ ryi ni ba a̱ ga ba̱ hywwak bu rya. N cat ba seyak bu shirya nzuk ji a̱ nat i a̱ta̱ssi A̱gwam Rom.”
Fastat na̱ bu ryat bu ba̱nyet mpfong nu ba, a̱ hywa di Bulut, “To, a hywa di ba nat bu shirya nwan ji di A̱gwam Rom, a̱ta̱ssi A̱gwam Rom a ma̱n naat!”
Fastat a̱ tyyei Agaribat ba̱ryat Bulut ba
Ka̱ram a̱ bvwa a̱gwam Agaribat bu Barniki a̱ ba Kaisariya tyyi Fastat ‘Aba̱n’.
Ba bu bvwa nom ka̱ yemi, Fastat a̱ kok Agaribat ba̱ryat Bulut ba, a̱ hywa, “A̱yanyet a̱n shyi kyi Felix na̱ wwon a jaru.
Ka̱ram ka n ni nat Urushalima ni ba̱cecet ba̱gado Ka̱za ba̱nyet Yahuda ba bu ba̱nekwo mba ba a̱ ba bu yya kara nu a̱ naai n ku tyyi a̱bvun n ku rop ko n ku hywat.
Ma n ba̱ tyyei ka̱sak ka njit Rom zi na wwon ba tyyi a̱yin an bvak ba̱nyet a a̱ yya kara nu na ni ba, se a̱yin nu a̱ shya diwat ti da̱ a̱ ni mon bu ba̱nyet ba a̱ yya kara nu na ni a̱ kok kyang a ban ku kyyat i.
Njit ba bu ba, n byyan ka̱ram ba. Ka̱ntson a̱ wo tat n swrang bat shirya na n tyyi ba ba ba̱ nu.
Ba̱nyet ba a̱ yya kara nu ni a̱ ta̱za a̱ ryat, ma hywak a n hwa di ban ku breng ni ban kpo tyyi ba.
Seko ba̱ a̱cecet ban sseng ba̱ nu tazwa ryen tssup mba ka, ba̱ a̱yanyet ban yei Yesu; da̱ a̱ ka̱n kwu, ma nu Bulut a̱ hywa da̱ a̱n shyi a̱cet.
Nzuk n shya diccu ba̱ryat ti n pyyem ba. Rot a̱mi n bvwo kyang yya ba n zzim Bulut ka̱ ni shim a̱ nat Urushalima ba si ku yya shirya ji ka̱ yemi an nkyang a ban ku kyyat i.
Ma Bulut a̱ naai a̱ hywa di ba ku ryok an bvak nsoja na se ka̱ram ka A̱gwam Rom nu na̱ bun shirya ba̱ryat nu ba ni. Nzuk meyang n tyyi ba ku wwon a jaru nu n tot ka̱ram ka n bu n ku tom di A̱gwam Rom ni.”
Agaribat a̱ hywa di Fastat, “N cat ku hok meyang.”
Fastat a̱ hywa, “A wu ku hok ka̱ntson.”
Ka̱ntson a̱ wo tat, Agaribat bu Barniki a̱ ya rop a̱ wruk-wruk dityok, a̱ si nwa a̱ swrang a̱gba̱dang bat ka̱tung u, bu ba̱cecet nsoja nta̱mak ba̱cecet ka̱nkrang ba. Fastat a̱ tyyi ba ba bu Bulut.
Fastat a̱ hywa, “A̱gwam Agaribat, bu kpikpit ba̱nyet a shyi kyi ni; a̱yin a̱ni a̱mi sa̱rei ba̱nyet Yahuda na ba yya kara nu ka̱yaani da̱ mba bu kyi, a̱ hywa di cet di ku myim ba ku wwon bu sso ba.
Ma nzuk n dyi kyang a na̱ yya ku maai ba ku hywat i ba. Ma nu a̱ ka̱n shot ka̱nu da̱ a̱ cat ba nat bu ba̱ryat nu ba di A̱gwam Rom; nzuk n ma̱n ka̱n dyat n sak n ni ku tun na̱ nat da̱ nu.
Ma n byyi kyang a n ni jem n tyyei A̱gwam nzuk uni tazwa nu ni ba. Nkpa n byyi n ni ku yei a̱ta̱ssi nwan A̱gwam Agaribat, bu sa̱rei nyin, shim ki zi bu hok kyang a na̱ ni ryat i n shya kyang a n ni jem ni.
Rot n dyi diwat ti n ni n tom da̱ a̱yin a̱ta̱ssi nshirya da n jem kyang a na̱ yya ku maai ban ku kyyat i ba.”
Bulut a̱ nwa kok Agaribat ba̱ryat nu ba
Agaribat a̱ hywa di Bulut, “To, da̱ kok ka̱sak nwan ka zi hok.” Bulut a̱ yrek bvak nu na, a̱ nwa kok kyang a ku shyi ni.
A̱ hywa, “A̱gwam Agaribat, n yya a̱ziki ka̱pfun n sseng a̱ta̱ssi nwan n kok kyang a n shyi an nkyang a ba̱nyet Yahuda na ba ni n breng ni.
I ba̱ryat ka̱ryong a bvwo tada ba̱nyet Yahuda ji sa̱rei bu ba̱ryat mba ba. Rot a̱mi n na̱ naai a rot a̱pfo hok kyang a n ni ryat i.
“Sa̱rei ba̱nyet Yahuda na a̱ bvwo swat a n swat nyyai n yet hwung ni, wato, ba bvwo swat nzuk a ka̱nkrang nzuk ka bu swat nzuk a Urushalima.
Ki ba cat hywa ka̱ryong, nyyai gba̱gbang ba bvwo ka̱sak swat nzuk ka, nyyai n yet hwwung ni i tssup ba̱nyet Yahuda na, n yet a̱nyring ka̱yat ba̱ngwak tssup ka ban yei ba̱nyet Farisa na ni.
Naani n shyi sseng a̱ta̱ssi shirya, rot n tyyi rya na tazwa nkyang ka Ka̱za ka yin dyat a̱wwon ba̱tyyi a̱kwop njit ba ni.
Ka̱ta̱tuk bu ka̱ta̱nom ba̱nyet njit ba sot swak bu swa ba naai Ka̱za a̱n tyyi rya a̱ ni san nkyang ani sa̱rei. Rot bu ntyyi rya iya ban tyyi ni, A̱ntyok Ka̱ryi, ba̱nyet Yahuda na ba ni n kyyat ka̱pfun.
“Nzuk ma, n yin tyyi ka̱ssi n sseng dinccok bu diyrek Yesu Nazarat ti.
Kyang a n yin yya Urushalima ni ku yemi. Ba̱cecet ba̱gado Ka̱za ba a̱ n dyi cet n pyyem ba̱nyet tssup Ka̱za n tyei a jaru. Ki ba ni hywaai ba̱yanyet, n ri n shyi i ba̱nyet ba a̱ ni ta gyai ba̱ hywaai ni.
Kozan ka̱ram n tyei ba tsot ba̱yanyet mba abat a̱duwa ba̱nyet Yahuda na, ba̱yanyet n ba̱ sseng ba rak tssup mba na. Ku yin si kpang ka̱bvwa ka n ni n ba̱ rak ni hat n nwai na̱byen na̱yaan n yya di ba̱nyet tssup ba.”
Bulut a̱ tyyei ka̱sak ka na̱ san tssup a ni
“To, nkpa a̱mi yin tun nat i Damaskut, ba̱cecet ba̱gado Ka̱za ba a̱ shim a̱ n dyi cet n si pyyem ba̱nyet tssup ba.
Ka̱za a̱ wwon sucet, A̱gwam! A̱zi ryen ka a̱mi a̱janjai a̱ta̱nom n dyi kyang di ka̱krong za ni ku ra̱u nom ni nyyai tazwa a̱ bu sai a̱ za krang, nzuk bu ba̱nyet ka̱cyet nzuk ba.
Sa̱rei njit zi kwei ka̱byen. N hok diwan ti hywa da̱ nzuk an nwap ba̱nyet Yahuda na, ‘Shawulu, Shawulu, a̱nzan a̱n byyi an yya da̱ nzuk? A bvei diccu nwan ta ka̱rek ya tsot, nii di ka̱sak ka ka̱janki ka nan not shan a̱ntyok ka̱ byyi ni.’
N zzim, ‘Nwan a̱nyan, A̱ntyok Ka̱ryi?’ Na̱ hywa, ‘Nzuk Yesu a̱tuba nu a yya mi ni.
Ma ta̱za sseng! N ba da̱ nwan cat na̱ tyyi a yet a̱kwwa nzuk. A ni tyyei ba̱yanyet kyang a a ryi ka̱pfun ni bu kyang a n ni na̱ tyyei a̱zanson ni.
N ni na̱ cam a mbvak ba̱nyet Yahuda bu kpikpit nwap a, ba̱nyet ba n ni na̱ tom da̱ mba ni.
A ni ba̱ yrang a̱ssi na, i ba̱ brak an dyin ba mi i ka̱bvwa sai, i ba̱ tun ka̱yat cet Ka̱ta̱nyrang ba mi ka̱yat cet Ka̱za, ta ka̱rek n dyi ndya mba na ba kaai a̱ka̱tukyya mba nu a̱ wwon, ba shya ka̱bvwa swrang mba ka̱yat ba̱nyet ba Ka̱za ka tssa ba yet ba̱ nka ni.’ ”
Bulut a̱ tyyei pfong a na̱ yya Yesu mi ni
“Rot a̱mi A̱gwam Agaribat, n dak yya kyang a ba n tom i nyyai Tazwa ni ba.
Ka̱tsitsrang wa'azi nzuk ka n yya Damaskut, bu Urushalima, bu sa̱rei ka̱byen Yahudiya, bu kpikpit nwap a, n ba̱ tyyei sa̱rei ba wwon a̱ka̱tukyya mba nu a̱ brak a̱ tssup Ka̱za, a̱ si bo yya nkyang a tyyei brak mba na ni.
Nkpa yet hywak a ba̱nyet Yahuda ban ni n pyyem ka̱yat bat Ka̱za ka ni a̱ kwan zwang n hywat.
Ma hat bu tat nom ka̱pfun Ka̱za ka n brang, nkpa mbyyi n ni sseng n wwat shaida nzuk ji a̱ta̱ssi nyin ka, di ba̱cecet di na̱baan. Kyang a n ya tyyei ka̱pfun ni nkpa a̱mi Musa bu ba̱nyet tyyei ba̱ryat Ka̱za ba̱yaan ba yin hywa di ku bai.
Ba yin tyyei ka̱sak ka dolet Kristi na̱ nin sswa ka̱bvung ni a̱ bo yet ka̱tsitsrang ba̱nyet ka a̱ ni ta̱za yabyen ni, a̱ tyyei ba̱nyet Yahuda na bu nwap nzaan na ba ni san sucet. A̱nu ni a̱ yet ka̱bvwa sai da̱ mba.”
Bulut na̱ bu shyi i ba̱ryat ba, Fastat a̱ ku kam di cet a̱ hywa, “Bulut, a tyong jyik o? A̱gba̱dang myyam nwan nu a̱ na̱ brak diccu ti e?”
Bulut a̱ hywa, “Sucet nwan da̱de! N tyong jyik ba. Kyang a n dyat i n dyat ka̱yat bvwo nzuk ku bu yet ka̱ryong.
A̱gwam, n pfong ka̱wun i ryat ka ba̱ nwan ba; rot a bvwo nkyang ani sa̱rei kuma a hok nkyang a n dyat i; rot sa̱rei na, kyang n shyi ba yya nrang ba.
A̱gwam Agaribat, a shim ba̱ryat Ba̱nyet tyyei ba̱ryat Ka̱za baa? N bvwo a shim.”
Agaribat a̱ hywa di Bulut, “A hwa ka̱bacincong ka̱ram kani a ni n brak tyyi i tssup o?”
Bulut a̱ hywa, “Ko a̱jinjing ka̱ram ko cincong nka, kyang a n naai Ka̱za ni nwan bu kpikpit ba̱nyet a n pfong ka̱pfun ni yi ryi da̱ nzuk ni, ma ban bu na̱sa̱rka̱ nani ba.”
A̱gwam u bu gwamna bu Barniki bu sa̱rei kpikpit ba̱nyet a i ta̱za sseng.
Ba bu wruk a̱ hywa di ba̱yaan, “A̱yin a̱ni a̱ yya kyang a maai ba ku tyyi a jaru ko ba ku hywat i ba.”
A̱gwam Agaribat a̱ hywa di gwamna Fastat, “A̱ da wa ka̱n dyok hywa di ba nat da̱ A̱gwam Rom ba, se ba ku kaai a̱ wwon.”
Bulut a̱ pyyem ryen Rom
Ba bu tyak a̱huhwa nu, zi ni nwa jirgi ba̱shekwot nat Italiya, ba tyyi Bulut bu na̱won a̱jaru na̱yaan an bvak kaptin a̱yaan, ba yin ku yei Yuliyat, a̱ yin yet a̱neyring ba̱kaptin Bataliya Augustat ba.
Ka̱ntson tat zi nwa Saida. Yuliyat a̱ yya Bulut nom a̱ ku wwon na̱ nat a̱ si byei ba̱rywai nu ba, ba ku ryi kyang a na̱ cat i.
Zi drok ka̱ yemi, wun na ku za kwak bvwot i. Rot a̱mi zi brak jirgi na hyok ka̱ma̱nyyi Kubrut a̱za̱gbang u wun na kun srang ni.
Njit ba bu byyek a̱gba̱dang kei nu a̱ yin shyi shishrek bu ka̱byen Kilikiya bu Bamfiliya ni, i si tat Mira i ka̱byen Likiya.
Ka̱ yemi kaptin nu a̱ shya jirgi Iskandariya yaan ku naat ka̱byen Italiya, na̱n za tyyi.
Zi tang nom bu nom zi cong jirgi na ba̱ shinshwon, se bu rwan zi sin tat shishrek bu ka̱nkrang Kinidut. Zi bu ryi wun na ku ni za bvwo ya ka̱son a̱za̱gbang a̱ywu, zi brak bu jirgi na hyok ka̱ma̱nyyi Karita shishrek bu gyep Salmoni a̱za̱gbang u wun na kun wi byyi cet i.
Zi cong ba̱ a̱mbeyang ba̱shekwot ka di rwan zi sin tat ka̱bvwa ka̱yaan ban yei “Nta̱sha ssang jirgi ba̱shekwot.” Kan shyi shishrek bu ka̱nkrang ka ban yei Lasiya ni.
To, zi byyan ka̱ram ba̱gingang ka̱ yemi, ka̱cyet jirgi ka a̱ ba di ka̱wun ka̱sak ka zi nin za ka̱son ni; ka̱ram a̱zumi ka ka ka̱n seyak. Bulut a̱ ba̱ tyyei
a̱ hywa da̱ mba, “Ba̱nyet bani, n dyi ka̱cyet kani ka ni kwwat ka̱bvung bu zzwam nkyang ba̱gingang, ba bu jirgi na bu ncot a ba ma nta̱mak bu sucet ba̱nyet.”
Ma nu kaptin nu a̱ wa san ba̱ryat a̱ntyok ruk jirgi ba, ba̱ a̱ntyok jirgi nu, a̱ rak san ba̱ryat Bulut ba.
Kuma ba bo ryi ta̱sha iya ku myim ban swrang dikwei ti ba, rot a̱mi a̱kpok ba̱nyet a̱ wrak shawara ba seyak, shim ba si tat Finikat, ka̱bvwa sseng ka̱yaan a̱ma̱nyyi Karita, ka yin sak ka̱ssi ka za̱gbang a̱jenshring naat a̱za̱gbang ka̱za, ba si tyak dikwei ti ka̱ yemi.
A̱ka̱tuk nwun
Wun i nwa hywap ba̱shinshwon nyyai ka̱tak, ba hwa di ba naat ba̱cicrak bu kyang a ba cat i; rot a̱mi ba kwwat da̱nywa na a̱ nwa naat ba̱shinshwon a̱mbeyang gyep ka a̱za̱gbang Karita nu.
Ka̱baram ba̱cincong a̱ka̱tuk nwun a̱yaan a̱ hyok nyyai a̱za̱gbang dityin nu a̱ za hywak.
Ku bu hywak jirgi na, njit ba bu ryi zi ni maai i nwa bu jirgi na a nwun na ba, zi kpo kaai wwon ku naat bu wun na.
Zi si si shya ka̱bvwa ka wun na kun hywap shinshwon ni ka̱tak ka̱bama̱nyyi ka ban yei Kauda ni. Zi seyak a̱za̱gbang ka̱tak u, rwan bu rwan zi si sin kwwat cincong jirgi ji wruk i si rop a̱gba̱dang jirgi nu. Ba si zzop a̱gba̱dang jirgi nu di ndyik. Ba tyong wun na ku bu za kwwat si zzu an jijak ka̱byen Sirtit ka, ba kyrek di ka̱zwwan a̱tro jirgi ka i kpo kaai wwon ku nat bu wun na.
A̱ka̱tuk wun nu a̱n tyyi bu ka̱ssi, ka̱ntson tat ba bvei ncot jirgi na a̱ tang a̱ta̱sa.
Ka̱ntson tat brak ba tun nkyang jyi jirgi na mbvak mba a̱ tang i ba̱shekwot.
Zi tang nom bu nom zi ryi ka̱nu nom ba, da̱ njit ba ryi na̱ta̱ngwat ba, wun na kun tyei ka̱ssi bu hywap di cet. Zin tun rya sa̱rei di zi ni kaat ba.
Ba̱nyet ba a̱ bu bvwa ka̱ram ba̱gingang ba ya kyangya ba, Bulut a̱ ta̱za a̱ sseng a̱ hywa da̱ mba, “Ba̱nyet, nyin ba da ku hok kyang a n ku ryat i se njit ba ku seyak Karita ba, da̱ njit ba ku san sa̱rei nkyang njit a ku byyan ni bu nna ni ku bvwut i.
Ma n ya naai yi ryok hok ka̱wun ba. Ko a̱tuba a̱yring ka̱yat nyin a̱ ni kwu ba. Bu jirgi na a̱mi ni byyan.
Rot a̱ta̱tuk ryu a̱pfong Ka̱za nu n yet a̱nkaa ni, Ka̱za ka n tssup i, a̱ ku ba
a̱ bu hywa da̱ nzuk, ‘Bulut! Ryok hok ka̱wun ba! Dolet a sseng a̱ta̱ssi A̱gwam Rom. Ka̱za ka̱nyyi pfong dizot a̱ na̱ ryi sso ba̱nyet ji shyi i jirgi na ba̱ nwan ni.’
Rot a̱mi, ba̱nyet bani, yi ryok hok ka̱wun ba. N wrak ka̱ryong di Ka̱za an kyang a a̱pfong Ka̱za nu na̱ ku n tyyei ni.
Ma ba ni za yrik a̱ si krok a̱mbeyang ma̱nyyi a̱gut a̱yaan.”
Zi yya nom swak ba̱ naai, wun na ku za jim kei Adariya ti, a̱kang ka̱ram a̱ta̱tuk ba̱nyet ruk jirgi ba a̱ hwa di zi byya shishrek bu ka̱byen.
Ba mak kei ba̱shekwot ti ti tat ka̱mak nswak nhwa. Zi shek ba̱cincong ba bo mak a̱ shya ka̱mak swak ba̱ a̱pfon.
Ba tyong wun na ku bu yyit jirgi na si zzu a nkpang, ba krok da̱nywa a̱naai a̱maryim jirgi ka, a̱ ma̱ yyit ka̱ntson ka bu di mbvak.
Ba̱nyet ruk jirgi ba a̱ kwan zwang tyong, a̱ kyrek di cincong jirgi ji tazwa ba̱shekwot ka, a̱wwon a̱ yya anye ba naat kyrek da̱nywa na a̱ta̱ssi jirgi ka.
Nsoja na bu hok a̱mi i hwak ndyik a breng cincong jirgi ji ni a̱ kaai a̱ wwon zi nat ba̱shekwot ba.
Ka̱ntson ka bu bvat ba̱cincong a̱ tat, Bulut a̱ ba̱ naai sa̱rei mba ba yen za kyangya. A̱ hywa, “Sati hwa naani yi swat ba̱rimi, da̱ nyin ba tyyi kyang ka̱nu ba.
Rot a̱mi, n ya naai yi ya kyangya gi kaat, rot a̱tuba a̱yring nyin dicat diccu tiyring nu ni tyet ba.”
Na̱ bu hywa a̱mi a̱ sook kyangya na, a̱ dyep Ka̱za mi a̱ta̱ssi mba sa̱rei, a̱ nwa ya na.
Sa̱rei mba koyan a̱ tung kap a̱ ya kyangya.
Sa̱rei njit u yin shyi i jirgi na ni zi yin yet cyi swa bu nswak a̱tiyring ba̱ a̱kitat (276).
Ba bu swei, a̱ trung yak a ban yei alka̱ma ni i jirgi na a̱ kwot ba̱shekwot a̱ ga ywwai swat gba̱ryet jirgi na.
Jirgi na hwwei
Ka̱ntson ka bu tat, ba̱nyet ruk jirgi ba a̱ ryi ka̱za̱kpai ka a̱ bvwong ba; ma ba ryi ka̱rek sseng jirgi ka̱yaan ka gyep a ku yet i, ba rop ki ku myim ba ni nat bu jirgi na a̱ si kpo ta̱yik ka̱ yemi.
Rot a̱mi ba hwak ndyik da̱nywa na a̱ ba̱ wwon i ba̱shekwot ba. A̱ si bo hwak ndyik a ban zzop nkyang bvan jirgi na ni; a̱ yrek ka̱zwwan a̱tro ka a̱ta̱ssi jirgi ka, wun na i gi za hywak nat i a̱zi gyep a.
Ma jirgi na i si zzu agut jijak ka̱yat ba̱shekwot ka, jijak ji i pyyem ka̱ta̱ssi jirgi ka sseng i, a̱za̱gbang a̱maryim jirgi nu a̱ hwwei a̱za̱ gwo rot bu tsot ba̱shekwot a.
Nsoja na i rop ni hywaai sa̱rei na̱won a̱jaru na, di ka̱ a̱yin mba a̱ wak a̱ shot ba.
Ma kaptin nu a̱ cat san Bulut a̱ kaai a̱ wwon, rot a̱mi na̱n ba̱ bvwo ba̱ hywaai a, a̱ si wa kam sa̱rei, koyan a̱ bvwo diwak ni na̱ ya ka̱son a̱ take a̱ wak a̱ si byyek,
kpikpit ba̱nyet a ka̱ a̱yin a̱ shya ka̱tako ko gwo jirgi na a̱ pyyem a̱n tssup. A̱mi sa̱rei njit zin shya shot i kei ti si nat ka̱byen ka ba̱ kinkreng.
Bulut a̱ nwa Malita
To, njit ba bu wak wruk shot nat zi gyep a, ba si za tyyei di diyrek ka̱byen iya yet Malita.
Ba̱nyet ka̱byen iya a̱ za gwai ba̱t, a̱ za kai rong rot za yin shyi bvwa, wun bu shrim ba̱t.
Bulut na̱ bu tung nkon nzaan a̱ ni tyyi an dong, ryik yaan i hok wum ndong a i wruk bvwok Bulut mbvak i rak tun a̱nyyi na.
Ba̱nyet ka̱byen ba ba bu ryi ryik a ku ryak an bvak Bulut a, ba hywa di ba̱yaan, “Kai! A̱yin a̱ni a̱ ssom a̱yin! Yi ryi ko na̱n shot ba̱shekwot bani shirya Ka̱za ji ri ku tssup, se ba̱ a̱ kwu.”
Bulut a̱ gbaat ryik a a̱ rot ka̱yat ndong ka di na̱ hok hywu ko ba̱cincong ba.
Ba shyi i hwa di ka̱bvwa ka a̱ ni mwei ko na̱ bu mak a̱ gbit a̱ kpa kom. Ma ba tot hat ka̱ram a̱ bu seyak ba ryi kyang ku ku tyyi ba, ba shei ba̱ryat mba ba a̱ hywa da̱ a̱ yet ka̱za ka̱yaan.
Kei yaan yin shyi shishrek ka̱ yemi, i yet nyyi a̱gwam ka̱byen na, ba yin ku yei Babiliyat. Na̱ za san ansham a̱ za ryi ka̱bvwa kwai hat a̱n yya nom ntat.
Ashe a̱tyyi Babiliyat u a̱ yya ba̱soza bu a̱ntyyak. Bulut a̱ nwa a̱ si ku sak mbvak a̱ yya a̱duwa a̱ ku creng.
Ka̱ram ka ba bun hok ni, kpikpit ba̱nyet hywu na ka̱nkrang ka i cong ba ba̱ creng.
Ba za tung nkyang za̱nang ba̱gingang, njit ba bu bu nwa jirgi na ni drok ba bo za tung nkyang a zi cat ka̱cyet njit kani.
Bulut a̱ nwa Rom
Hywan tat bu seyak zi nwa jirgi Iskandariya yaan. Ku yin tyak dikwei ti ka̱ yemi i ka̱nkrang iya. Ba yin yei jirgi na “Na̱hywaai Na̱za”.
Njit ba bu tat Sirakusa zi bvwa nom ntat ka̱ yemi.
Ka̱ yemi zi shya ba̱nyet tssup ba̱yaan ba za naai zi tyak sati yring ba̱ mba. Ba̱rimi zi si nwa Rom.
Ba̱nyet tssup ba ka̱ yemi ba bu hok bai njit a, a̱ wruk a̱ ba ka̱myim ba̱ njit hat a̱ bu tat ka̱nu Tunga A̱biya bu ka̱bvwa ka ban yei Na̱sa Na̱tat ni. Bulut na̱ bu ba̱ ryi a̱ dyep Ka̱za mi, rya nu na i brek bu myyi.
Wa'azi Bulut Rom
Zi si nwa ka̱nkrang Rom, ba wwon Bulut na̱ swat zan ba̱diyin, se soja yring a yin ku tot i.
Zi bu yya nom ntat, Bulut a̱ tyyi ka̱tung a̱ tom a̱ yei ba̱cecet ba̱nyet Yahuda ba a̱ yin shyi i ka̱nkrang ka ni, ba bu tung. Bulut a̱ hywa da̱ mba, “Ba̱wumbeyang, n byyi hywak a n yya ni ba, ko di ba̱nyet njit ba ko di tada nyyai di ba̱tyyi njit ba ni. Ma nzuk nuni ba pyyem a̱ rop nyyai Urushalima a̱ wrak Rom.
Rom na n yya shirya a̱ shya n byyi hywak a maai ba n hywat ni ba. Ba cat n kaai a̱ wwon.
Ma ba̱nyet Yahuda na ba bu rak, ku n yet dolet n naai ba ba ba̱ nzuk a̱ta̱ssi A̱gwam Rom ka. Ba di n yya kara ba̱nyet nzuk a da̱ A̱gwam Rom nu ba.
Nkpa n byyi n nin hywa di n cat ya ryi n dyat ba̱ nyin. Rot mbyyi rya na Isreila ba byyi ni, ba nin dop di nsa̱rka̱ nani.”
Ba hywa da̱ nu, “Zi ka̱n dyi wasika nyyai Yahudiya ba, da̱ njit ba ka̱n dyi ba̱wumbeyang nyyai ka̱ryi ba ba kara ko bu ka̱tuk nkhang tazwa nwan ba.
Ma zi cat i hok kyang a nwan an sseng ni, rot zi bvwo ba̱nyet ko ke ba rak di cet tssup a an shyi ni.”
Ba sak nom a ba nin mon bu Bulut ni. Nom a i bu krang ba, ba̱nyet a̱ tung ba̱gingang ka̱bvwa ka Bulut na̱ yin swat i. Nyyai a̱ta̱ntson hat ka̱tuk a̱ bu kwwat na̱ ryat ba̱ mba a̱ ba̱ zzek ba̱ryat Dityok Ka̱za. A̱ kwan a̱ kwwat ndya mba na an kyang a Yesu na̱ yet i ta ka̱rek ba̱ twang i nyyai i truwang Musa ji bu ba̱ryat ba̱nyet tyyei ba̱ryat Ka̱za ba.
Ba̱yanyet mba a̱ shim ba̱ryat nu ba, ma ba̱yanyet a̱ rak.
Ba kam a̱cecet bu ba̱yaan, Bulut na̱ ka̱n ba̱ tyyei kyang yring a̱ hywa, “Tswa Ka̱za ji yin dyat ka̱ryong n hywa i ba̱ryat ba Ishaya na̱ yin tyyei ba̱tyyi njit ba ni.
Tswa Ka̱za ji yin hywa,
‘Nat si tyyei ba̱nyet ba i hywa:
Yi ni pfong-pfong da̱ nyin ba ni hok maai ba.
Yi ni cyang bu cyang di nyin ba ni ryi ba.
Rot ndya ba̱nyet ani tyyi a̱ta̱kwu.
Ba hweyak a̱pfo mba na,
a̱ bo muk a̱ssi mba na;
ho a̱ssi mba na a̱ bu cyang,
ho a̱pfo mba na a̱ bu hok,
ho ndya mba na a̱ bu ryi bvwong,
ho ba bu brak a̱ ba da̱ nzuk
n ba̱ creng.’
“To, yi ryi ba̱ryat sucet a̱ ka̱n nat di kpikpit nwap a. Ba ni ba̱ hok ansham.” [
Bulut na̱ bu hywa a̱mi, ba̱nyet Yahuda na i brak rot, a̱ ya a̱cecet a̱ naat ba̱ mba-mba.]
Bulut a̱ shyi ka̱ryi haya a̱n swat a̱ yya a̱rya a̱hwa a̱ ssang ba̱nyet ba a̱ wwut a̱ cong da̱ nu ka̱ yemi ni.
Tswa Ka̱za ji ba nom Pentikot
Nom Pentikot a ku bu krang ba, sa̱rei ba̱nyet tssup ba a̱ ba bu tung ka̱rek ka̱yring,
ba swat-swat a̱ hok kyang ku ra nyyai tazwa, ku zzang di wun na hyok di cet i, i nyyai bu nwa hywat bat a ban tung ni.
Ba ryi kyang ku tai a̱riryem ndong a a̱ trak i, a̱ bu ya tra a̱ kup koyan ka̱yat ba̱nyet ka a̱ yin shyi i swat a ni.
Tswa Ka̱za i ba̱ nwa ba̱sa̱rei mba, ba nwa ba̱ryat da̱ a̱kang a̱riryem, koyan ba̱cicrak bu kyang a Tswa Ka̱za ji zi ku nang ni.
To, ka̱ram iya ba̱nyet Yahuda ba tung Urushalima ba̱gingang, ba̱nyet ba a̱ yin tssup Ka̱za ni. Ba nyyai kozan ka̱byen i ka̱sa ka.
Ka̱ram ka ban hok ra na ni, ba̱nyet a̱ tung ba̱gingang. Ba ma ngat bu na̱nu rot koyan a̱ yin hok ba̱nyet tssup ba ba ryat a nwap nu.
Ba yya ka̱hat a̱ ya zzim, “Anye sa̱rei ba̱nyet ryat bani a̱ yet ba̱nyet Galili ee?
To, ba yya ni sa̱rei njit zin hok ba̱ryat an nwap njit a?
Zi nyyai Bartiya bu Media, bu Ilam, bu Bagadaza bu Yahudiya, bu Kafadokiya bu Fantat, bu Asiya
bu Firijiya, bu Bamfiliya, bu Masar, bu ba̱nyet ba a̱ swat a̱ hywot Kurane i ka̱byen Turabut; hat ma bu ba̱nyet nyyai Rom,
wato, ba̱nyet ba a̱ yet ba̱nyet Yahuda ni bu ba̱nyet ba a̱ ya brak a̱n yya ba̱nyet Yahuda ni. Ba̱yanyet a̱ bo yet Karitawa bu Larabawa, sa̱rei zi pfong ba ryat a̱riryem njit a a̱cecet nkyang u Ka̱za ka yya ni.”
Ba pyyem na̱nu mba a̱ tyyi ba̱tai, a̱ ya zzim a̱ yya, “A̱nzan a̱ bo ryi a̱mi?”
Ba̱yanyet a̱ nwa ba̱ zzang a̱ yya, “Ba sswa nkwwa a̱ swei.”
Ba̱ryat Bitut ka̱tuk ba Tswa Ka̱za nom Pentikot
Bitut a̱ ta̱za a̱ sseng bu kpikpit ba̱pfong swak bu a̱tuba a̱yring a̱ nwa ba̱ryat a̱ yrek diwan a̱ hywa, “Nyin ba̱wumbeyang nzuk ba̱nyet Yahuda bu sa̱rei ba̱nyet ba a̱ swat Urushalima ni, yi tung kap, i yrang a̱pfo nyin na ansham i hok ba̱ryat nzuk ba.
Ba̱nyet ba ni a̱ swei nkwwa di hywa nyin na ni ba. Nom a si shyi tswam a̱kumbvuyring.
Kyang a a̱ntyok tyyei ba̱ryat Ka̱za nu ba yin yei Yoila u ni na̱ yin dyat i ku na ni. A̱ yin hywa,
‘Ka̱za a̱ hywa, I zamani cong bai a
n ni tyyi Tswa nzuk ji sa̱rei i ba̱nyet ba a̱ shyi i ka̱sa ka ni.
Na̱won nyin a̱ ni tyyei kyang a Ka̱za ka ri naat yya i ka̱sa ka ni;
zam nyin ji i cyang nkyang a Ka̱za ka ba̱ tyyei ni,
Ba̱nyet ba a̱ ka̱n tat a̱ssi ni a̱ zzak ba̱zzak.
Ba̱nyet ba a̱ yet ba̱kwwa nzuk ni ma, di ba̱ntyok di ba̱nyring,
i nom iya n ni ba̱ tyyi Tswa nzuk ji,
mba meyang ba ma̱ ni tyyei nkyang a Ka̱za ka ri naat yya ni.
N ni yya nkyang ka̱wun ntazwa
bu nkyang ka̱hat i ka̱sa ka.
Ka̱nu nom a̱ ni rop ryin,
hywan i shong di ba̱sok i,
a̱gba̱dang nom dityok A̱gwam njit u a̱ si krang a̱ ba.
Ka̱ram iya a̱yin nu a̱ yei diyrek A̱gwam njit ti ni a̱ ni kaat.’
“Yi hok ba̱ryat ba ni ansham, nyin ba̱nyet Isreila! Yesu a̱ntyok Nazarat, yi yin dyi kyang a ba da̱ nu ni, a̱cecet nkyang ka̱hat nu na̱ yin yya ni. Ka̱za a̱mi a̱ yin byyi nkyang iya na̱ yin yya ni. Nyin yi bvwo nkyang ani sa̱rei rot ba yin na̱ yya assi nyin.
Ka̱za, i bvwo nka na bu cat nka na, a̱ ka̱n sak ba ni pyyem Yesu a̱ ya ryi yi hywat, ba̱nyet a̱kpot a̱ ni ku kpang di nkusa tazwa ka̱teyang.
Ma Ka̱za a̱ bo ku yrek a̱cet a̱ ku tun i dikwu rot a̱ yin sswa cet dikwu i ku pyyem sak.
Rot Dawuda a̱ yin hywa,
‘N dyi A̱gwam nzuk u a̱ta̱ssi nzuk kozan ka̱ram.
A̱ swat an bvuk yak nzuk, rot a̱mi n pfong ka̱wun nkyang ba.
Nkpa n byyi rya nzuk a kun sai,
ba̱ryat nzuk ba a̱ byyi shok.
N ba n nin hwan i ka̱sa ka ba,
ma n byyi ka̱bvwa ka n ni n breng rya ni,
rot n bvwo a ni n kaai wwon a̱yabyen ba,
da̱ nwan ba ni wwon a̱kwwa nwan nu a̱ sak rya nu a̱za̱ nwan ni nkyang ka̱byen ku ya ba.
A ka̱n n tyyei ryen na cong ka̱bvwa sucet i,
shyi nwan na ba̱ nzuk ni n tyei i shok kozan ka̱ram.’
“Ba̱wumbeyang, n ni ya nyyak kyang tazwa a̱tyyi a̱kwop njit ka Dawuda ba. A̱ yin kwu ba ku nyat. Dibyyi nu ti shyi ba̱ njit bu tat nom ka̱pfun.
A̱ yin yet a̱ntyok tyyei ba̱ryat Ka̱za a̱ bo bvwo kyang a Ka̱za ka rop a̱ ku sak i ni. Ka̱za a̱ yin ku shyi mi a̱ hywa di ka tun ka̱mbvon nu ka̱yring ka sook dityok nu ti.
Dawuda a̱ yin dyi kyang a Ka̱za ka ni yya ni; rot a̱mi na̱ ryat tazwa ta̱za Kristi ka nyyai i dibyyi ti, a̱ hywa,
‘Ba ku wwon a̱yabyen ba,
di nkyang ka̱byen na ni ya kom nu na ba.’
Yesu a̱ yin kwu, Ka̱za a̱ ku shyek, sa̱rei njit zi yet shaida.
Ba̱nyying ba ku yrek a̱ sak an bvak yak Ka̱za na̱ bo shya za̱nang Tswa Ka̱za nyyai da̱ A̱tyyi. Za̱nang ji Ka̱za ka yin dyat a̱wwon a̱ ni wrak i, nji a̱mi yi cyang bu pfong Yesu na̱ za jyet.
Dawuda a̱mi a̱ wrak a̱ nat Tazwa ji ba, ma Dawuda nu di ka̱nu nu a̱ hywa,
‘A̱gwam Ka̱za a̱ hywa da̱ A̱gwam nzuk u,
Swrang kyi mbvak yak nzuk
“Rot a̱mi se sa̱rei ka̱ryi Isreila ka a̱ bvwo ba̱zizrak nu Yesu nu yi teyang tazwa ka̱teyang ka ni, Ka̱za a̱ ku tssa a̱ tun na̱ yet A̱gwam bu Kristi.”
Ba bu hok a̱mi, ka̱wun a̱ ba̱ pyyem ba zzim Bitut bu kpikpit ba̱pfong Yesu na a̱ hywa, “Ba̱wumbeyang, a̱nzan zi ni yya naani?”
Bitut a̱ hywa, “Koyan a̱ wwon a̱ka̱tuk ryen nu nu a̱ brek, koyan ba ku yya baptisma ka̱yat diyrek Yesu Kristi, ba ga ya tssu a̱ka̱tukyya nyin nu sa̱rei, yi bu shya za̱nang Tswa Ka̱za ji.
Da ma, nyin a̱mi Ka̱za ka ryat a̱ ya wwon ni, bu na̱won nyin bu ba̱nyet ba a̱ shyi gbang ni, sa̱rei ba̱nyet ba Ka̱za ka yei ni.”
Bu ba̱ryat ba ni bu nkyang nzaan na na̱ ryat i na̱ ba̱ ghap a̱ hywa, “Yi san a̱ccu nyin, ho yi bu sswa ka̱bvung di a̱ka̱tuk ba̱nyet zamani a̱ni ni.”
Ka̱tuk iya ba̱nyet ba a̱ san ba̱ryat nu ba ni ba ba̱ yya baptisma, a̱ shya ba̱nyet ba tat cyi kop tsat, a̱nta̱mak bu ba̱nyet ka̱son ba.
Wwon ba nwa cong di ba̱pfong Yesu ba, ba ba̱ zzek a̱ bo tyyi a̱ccu mba i yya a̱duwa a̱ bo ya tung a̱ tyyi ndung a̱ ya ka̱rek ka̱yring.
Swat ba̱nyet tssup a
Ka̱wun a̱ pyyem kozan a̱ntyok sucet ba bo yya nkyang ka̱hat ba̱gingang an bvak ba̱pfong Yesu na.
Sa̱rei ba̱nyet tssup ba ba shyi ka̱rek ka̱yring a̱ breng kozan kyang mba na ndung.
Ba̱nyet ba a̱ byyi na̱byen ni ko nkyang nzaan a̱ zzap a̱ ya ka krum ji bu ba̱nyet ba a̱ sang ni.
Kozan ka̱tuk ba tung i bat Ka̱za na; i na̱sa mba na ba ya kyang a ba shya ni bu shok.
Kozan ka̱tuk ba dyep Ka̱za, ba̱nyet ba a̱ bo pfong shok ba̱nyet tssup ji. Kozan ka̱tuk A̱gwam Ka̱za na̱n ba̱ brang ba̱nyet i ka̱tung mba ka.
Bitut ba̱ A̱ntyok ta̱ruk nkap
Ka̱tuk ka̱yaan Bitut bu Yohana ba naat bat Ka̱za yya a̱duwa, tswam tsat a̱ta̱nom, ka̱ram yya a̱duwa ka.
Ba si tat ka̱bvwa ka̱yaan ba yei “Ka̱sham Ka̱nu ngyeng,” a̱ shya a̱ntyok ta̱ruk nkap. Nyyai i ku byin a̱ cong ba. Kozan ka̱tuk ba ku sook a̱ bu sak ka̱bvwa iya na̱ naai krum di ba̱nyet ba a̱ nwai i bat Ka̱za na ni.
Na̱ bu ryi Bitut bu Yohana ba swrap a̱ ni nwa i bat Ka̱za na na̱ ba̱ naai ba ku nang kyang.
Ba ku sak a̱ssi, Bitut a̱ hywa da̱ nu, “Za cyang ansham!”
Na̱ ma̱n sook a̱ssi na a̱ ba̱ sak i a̱ hwa di ba ni ku ryi kyang.
Bitut a̱ hywa da̱ nu, “Nzuk n byyi krum ba, ma kyang a n byyi ni nkpa n ni na̱ ryi. I diyrek Yesu Kristi A̱ntyok Nazarat, n hywa ta̱za i cong!”
Wwon a̱ neyak bvak nu na a̱n pyyem bvak yak nu na a̱ ku yrek. Bu i ka̱baram sa̱rei a̱tak nu na a̱ neyak a̱ tyyi cet;
na̱ rop a̱ hruk a̱ nwa ka̱cyet. A̱ ba̱ tssup a̱ nat ka̱yat bat Ka̱za ka, a̱ cong a̱ hwwut a̱ dyep Ka̱za.
Sa̱rei ba̱nyet ba a̱ ku ryi na̱ cong a̱ dyep Ka̱za.
Ba bu ryi a̱ bvwong da̱ nu a̱ na swat “Ka̱sham Ka̱nu ngyeng ka”, ka̱hat bu ka̱wun i ba̱ pyyem bu kyang a ku shya ni.
Wa'azi Bitut ka̱yat bat Ka̱za
Na̱ breng Bitut bu Yohana ba̱nyet ba a̱ gbit a̱ nat da̱ mba ka̱rek ka ban yei Gra Solomon ji ni; ka̱wun a̱ ba̱ pyyem bu ka̱hat.
Bitut na̱ bu ryi a̱mi a̱ nwa ba̱ryat bu ba̱nyet ba a̱ hywa, “Ba̱nyet Isreila! A̱nzan a̱n byyi yin yya ka̱hat ka̱sak ka nkyang ani nan ba ni? A̱nzan yi bvun za cyang a̱mi anye zi yya di cet a̱ccu njit, ko di ditsatsak njit a̱mi na̱ shya cong a?
Ka̱za ba̱nyet Ibrahim bu Ishaku bu Yakubu, bu kpikpit ba̱tyyi a̱kwop njit a̱mi a̱ sak a̱kwwa nu Yesu i dityok ti, a̱tuba nu yi pyyem wrak ba hywat i, i ku rak a̱ta̱ssi Bilatut ni, ka̱ram ka na̱n dop a̱ ni ku kaai a̱ wwon ni.
Yi hywat dityin sso nyin ti, ma Ka̱za a̱ ku shyek, njit zi ryi a̱ssi ba̱ssi.
Ka̱yat cet diyrek nu a̱mi a̱tuba a̱ni na̱n shya cong a assi nyin. Kyang a yi ryi i bu bvwo ba yya ni yet wrak ka̱ryong a da̱ wrak di Yesu ni. Nkpa n byyi na̱n creng sa̱rei assi nyin.
“To, ba̱wumbeyang, n bvwo da̱ nyin di ba̱cecet nyin ba yi yya di bvwo nyin ba.
Ma ku cong di Ka̱za kan dyat bu ba̱nyet tyyei ba̱ryat nka bani a̱ bo kpo yya ni. Rot nyyai gba̱gbang Ka̱za a̱ yin dyat ka̱sak ka Kristi nka nu na̱n bai a̱ bu sswa ka̱bvung ka ni. Ku ma̱n cong bu ryi ba̱rimi.
Kyang yya na naa yi wwon a̱ka̱tukyya nyin nu brek ba di Ka̱za, ka ga ya ryang a̱ka̱tukyya nyin nu, yi gi shya cet a A̱gwam Ka̱za na̱ wwat i
na̱ ga tom Yesu, Kristi nu na̱ ka̱n tssa a̱ ya wwon mi ni.
Dolet na̱ yen swrang Tazwa se ka̱ram ka kozan kyang kun brak tyyi hwai ni, da̱ni di Ka̱za ka yin dyat bu ba̱nyet tyyei ba̱ryat nka ba nyyai gba̱gbang ni.
Musa a̱ yin hywa, ‘A̱gwam Ka̱za nyin nu a̱ ni ya tom da̱ a̱ntyok tyyei ba̱ryat nka ka̱sak ka na̱ ka̱ ni n tom ni. A̱ ni wruk bu ka̱yat nyin. Kozan kyang na̱ hywa yi ni kpo hok!
A̱yin nu a̱ rak hok ba̱ryat nu ba ni, ba ni ku gang a̱ tun a̱ wwon ba̱nyet Ka̱za ba, na̱ hwan.’
Wwon Samuila bu sa̱rei ba̱nyet tyyei ba̱ryat Ka̱za ba̱yaan ba a̱ ba riryim nu ka ni, koyan a̱ yin tyyei ba̱ryat Ka̱za ba ni, a̱ ma̱n dyat ba̱ryat nom ba ni.
Nkyang a Ka̱za ka yin dop a̱wwon bu ba̱nyet tyyei ba̱ryat nka ba ni yet nyiin. Nyin a̱mi byyi nkyang a Ka̱za ka yin dop a̱wwon bu ba̱tyyi nyin ba ni. Da̱ni di na̱ yin hywa di Ibrahim, ‘A̱zi na̱mbvon nwan a̱mi n ni nang kpikpit ba̱nyet ka̱sa na ka̱nu-a̱tan.’
Nkpa n byyi Ka̱za ka yen tun a̱kwwa nka nu na̱ yen yet ka̱son a̱ ba da̱ nyin, a̱ ga bu ya tun a̱ka̱tuk ryen nyin nu; a̱ ya krok nda.”
Ba nat bu Bitut bu Yohana ka̱yat ka̱tung
Bitut bu Yohana ba ri shyi i ba̱ryat ba bu ba̱nyet ba, ba̱gado Ka̱za ba bu a̱gba̱dang a̱dogari bat Ka̱za nu bu ba̱nyet Sadusi na a̱ nyyai a̱ bu ba̱ kpa.
Ba yin yya diryen ba̱ mba, rot ba̱pfong Yesu ba̱hwa iya a̱ yin zzek ba̱nyet ba di koyan a̱ ni kwu a̱ ta̱za di ka̱sak ka Yesu na̱n ta̱za ni.
Ba ba̱ pyyem a̱ si yyik se ka̱ntson tat, rot ka̱ram iya nom a ku ka̱n tyak.
Ma ba̱nyet ba̱gingang a̱ hok ba̱ryat mba ba a̱ ba̱ san. Ba̱nyet tssup ba a̱ tat cyi kop tsson.
Ka̱ntson a̱ wo tat, ba̱cecet ba̱nyet Yahuda ba bu ba̱nekwo ba bu ba̱malam Truwang ba a̱ tung Urushalima.
Ba swrang bu a̱gba̱dang gado Ka̱za nu Hanana, bu Kayafat bu Yohana bu Alezanda bu kpikpit ba̱nyet a yin nyyai ka̱ryi a̱gba̱dang gado Ka̱za ka ni.
Ba tyyi ba̱pfong iya a̱ sseng a̱ta̱ssi mba, ba ba̱ zzim a̱ hywa, “Yi cong ni n yya a̱mi? Yi shya cet na ke ki i diyrek a̱nyan yin yya?”
Bitut a̱n hywat bu Tswa Ka̱za ji a̱ hywa da̱ mba, “Nyin ba̱cecet ba̱nyet bu ba̱nekwo:
ki yi za zzim a̱zi hywak a̱tsatsak kyang a zi yya a̱ntyok ta̱ruk nkap a̱ni mi bu ka̱sak ka na̱n creng ni,
to, zi cat yi bvwo, ba̱nyet Isreila sa̱rei a̱ bo bvwo, sseng a a̱yin a̱ni na̱ sseng a̱ta̱ssi nyin kinkreng a̱ni ni a̱ kpo shya ka̱yat diyrek bu cet Yesu Kristi a̱ntyok Nazarat, a̱tuba nu yi yin teyang tazwa ka̱teyang ka na̱ kwu ni, ma Ka̱za a̱ bo ku yrek a̱cet.
Tazwa nu a̱mi ba̱ryat Ka̱za ba ba hywa,
‘Kpang ji nyin ba̱nyet dinok ba yi rak ni
nji a̱mi ba tyyi i ka̱gwut ka.’
Zi bu byyi ryen yaan na ba nin za san ni ba, seko ba̱ nu ba̱diyin. Rot sa̱rei ka̱sa ka a̱yanyet a̱ bvon shyi zi ni yei diyrek nu n shya sucet ba, seko ba̱ nu.”
Ba̱nyet Ka̱tung ba a̱ yya ka̱hat bu sang ka̱wun Bitut ka bu Yohana, a̱ bvwo dei ba ka̱n nat myyam ka̱rek ba a̱ si bo yet na̱baan ba̱nyet. Ba bo bvwo ka̱sak ka ba ka̱n cong bu Yesu ni.
Ba ba̱ tyyei ba yen wruk ka̱bvwa Ka̱tung ka ba yen shwwang ba̱ mba.
Ba nwa ryat ba̱ mba a̱ hywa, “Zi ni yya ni bu ba̱nyet bani? Koyan kyi Urushalima a̱ bvwo a̱gba̱dang kyang ka̱hat nu ba yya ni di ku byyi ka̱bvwa ka zi nin ton ni ba.
Ma ki zi cat nkhang a ni na bu nat gbang ba, zi ba̱ yei i ba̱ kam ba bo ryok krang ba̱ a̱yin a̱ tyyi ryang Yesu ba.”
Ba ba̱ yei a̱ ba̱ tyyei di ba bo ryok ryat ko ba zzek ba̱nyet i diyrek Yesu ba.
Ma Bitut bu Yohana a̱ ba̱ shim mi a̱ hywa, “Zi cat yi cyang ansham. Ka̱za a̱ cat zi ya hok o, ki zi ka̱ hok?
Rot njit zi ni maai i tyyi nyong bu nkyang a zi ryi i bu hok ni ba.”
Ba̱nyet Ka̱tung ba a̱ bo ba̱ kam ansham a̱ ba̱ tun ba nat. Rot ba shya kyang a ba nin ba̱ tsot ko ba ba̱ rop ni ba, rot sa̱rei ba̱nyet ba a̱ yin shyi i dyep Ka̱za tazwa nkyang ka ba ryi ni.
A̱yin nu creng nu na ku yin yet kyang ka̱hat ni a̱ yin da̱u a̱rya nswak naai.
Ba̱nyet tssup ba a̱ naai Ka̱za a̱ ba̱ ryi cet rya
Ba bu ba̱ kaai a̱ wwon, Bitut bu Yohana a̱ brek a̱ nat di kpikpit ba̱pfong Yesu na a̱ si ba̱ kok kyang a ba̱cecet ba̱gado Ka̱za ba bu ba̱nekwo ba ba si ba̱ tyyei ni.
Ba bu hok a̱mi sa̱rei mba ba nwa naai Ka̱za a̱ hywa, “A̱tyyi njit u, A̱yya tazwa bu ka̱byen ba̱ a̱yuywu ba̱shekwot bu sa̱rei nkyang a shyi ka̱yat nna ni, nwan na̱ yya!
Ka̱ram ka Tswa Ka̱za ji zi yin nwa a̱kwwa nwan nu Dawuda a̱tyyi a̱kwop njit u ni, a ku tyyei na̱ hywa,
‘A̱nzan a̱ ba nwap a wi yet ba̱nyet Yahuda ni ban fwi,
ba̱nyet ba kwom a nkyang a ni ba̱ brang ni ba?
Sa̱rei ba̱gwam ka̱sa ba a̱ ya zzop,
ba̱nyet a̱tityok ba a̱ ya tung ka̱bvwa ka̱yring,
a̱ yya dira̱ndwan bu A̱gwam njit u bu Kristi nu nu.’
Rot ku yin yet ka̱ryong Hirudut bu Buntut Bilatut a̱ yin mon bu ba̱nyet ba a̱ wi yet ba̱nyet Yahuda ni a̱nta̱mak ba̱nyet Isreila ba ka̱nkrang kani a̱ yya dira̱ndwan bu Yesu, a̱kwwa nwan nu a tssa na̱ yet Kristi ni.
Ba tung a̱ ni yya kyang a nwan ka̱yat cet nwan bu shim nwan a wu ka̱n dop wwon ni yya ni.
A̱tyyi njit, cyang shyit a ba za shyit i, za ryi cet rya njit ba̱kwwa nwan ba zi tyyei ba̱ryat nwan ba ba bu ka̱wun kyang ba.
Neyak bvak nwan na n creng ba̱nyet i bu za ryi nkyang ka̱hat zi yya i diyrek Yesu, a̱kwwa nwan nu.”
Ba bu tyak a̱duwa nu, ka̱bvwa ka ban swat i a̱ nwa zun. Tswa Ka̱za ji ba̱ nwa sa̱rei mba ba nwa tyyei ba̱ryat Ka̱za ba ba bu ka̱wun kyang ba.
Ba̱nyet tssup ba a̱ swat ndung
Sa̱rei ba̱nyet tssup ba a̱ tung a̱ tyyi ka̱nu ka̱yring. A̱yin ka̱yat mba a̱ ryi nkyang a na̱ byyi ni na yet nnu diyin ba, ma kozan kyang ba shya ba ntung.
Ka̱za a̱ ba̱ ryi a̱gba̱dang cet ba tyyei ka̱sak ka A̱gwam Yesu na̱n kwu a̱ bo ta̱za ni, Ka̱za a̱ ba̱ tyyi a̱gba̱dang ka̱nu-a̱tan.
Sa̱rei mba i shyi mba na a̱yin a̱ yya dizot kyang ba. Ba̱nyet ba a̱ byyi na̱byen ko na̱sa ni a̱ zzap, a̱ ba bu krum ji
a̱ bu wrak ba̱pfong Yesu ba krum ji, ba ka ka̱sak ka koyan na̱ nin shya ba̱cicrak bu cat nu na ni.
A̱yanyet a̱n shyi ba yin ku yei Yusufu, a̱ yin nyyai an sot Lawi a̱ yet a̱ntyok Kubrut, ba̱pfong ba a̱ ku yei Barnabat (nkpa yet “A̱ntyok Ta̱gbak Ba̱nyet”),
Hananiya bu Safiratu
To, a̱yanyet a̱ yin shyi, ba ku yei Hananiya a̱ yei a̱mbyring nu nu Safiratu. Hananiya a̱ ma̱ nat a̱ si ryap kyang ka̱yat nkyang ka ba byyi ni,
ma a̱ tra krum ji a̱ nyat; a̱mbyring nu a̱ shyi bu bvwo. Hananiya a̱ ba bu kpikpit krum a a̱ bu wrak ba̱pfong Yesu ba.
Bitut a̱ hywa da̱ nu, “A̱nzan a̱n byyi an wwon Ka̱ta̱nyrang a̱ nwa rya nwan na a nin daai Tswa Ka̱za i tun krum ji a shya i ka̱byen ka a ryap ni nyat?
Nyyai a ka̱n dyap ka̱byen ka ba ka yet ka̱ nwaan, ka̱ni? Ko a bu nka̱ ryap i, krum ji a san ni i yet nwaan, ka̱ni? To, a̱nzan a̱ na̱ nwa pfwa na an yya a̱huhwa kyang a̱mi? A̱yin a raai ba, Ka̱za a̱mi a raai.”
Hananiya a̱ bu hok a̱mi a̱ shot a̱ kpa bu kom. Sa̱rei ba̱nyet ba a̱ hok nkhang a ni, ka̱wun a̱ ba̱ pyyem.
A̱kinkreng nzam a̱ ba a̱ bu gat kom a a̱ sook a̱ wruk i a̱ si nyat.
Da̱ni di saa a̱tat i a̱mbyring nu nu a̱ ma̱ nyyai a̱ ba, a̱ bvwo di kyang shya a̱ntyok nu nu ba.
Bitut a̱ bu hywa da̱ nu, “Krum ji yin dyap ka̱byen ka ni zin ji ni sa̱rei o?”
A̱mbyring Hananiya nu a̱ hywa, “Ee, zi yemi sa̱rei.”
Bitut a̱ hywa, “A̱nzan a̱n byyi nwan bu a̱ntyok nwan nu yin mon ka̱nu gi mak Tswa A̱gwam Ka̱za? Ba̱nyet ba a̱ nyat a̱ntyok nwan nu a̱ yemi a̱ sseng ka̱nu ngyeng; nwan meyang ba ma̱ ni na̱ sook a̱ drok i.”
Bu ka̱baram a̱mbyring u a̱ nat a̱ si kpa bu kom. Ba̱kinkreng nzam ba a̱ nwa a̱ bu cyang a̱ ryi na̱ ka̱n kwu, ba ku sook a̱ si nyat mbeyang dibyyi a̱ntyok nu ka.
Sa̱rei ba̱nyet tssup ba bu kpikpit ba̱nyet a i hok nkhang a ni ka̱wun a̱ ba̱ pyyem ba̱t.
Ba yya nkyang ka̱wun bu nkyang ka̱hat ba̱gingang
Ba̱pfong Yesu ba a̱ yya nkyang ka̱wun bu nkyang ka̱hat ba̱gingang assi ba̱nyet a. Sa̱rei ba̱nyet tssup ba a̱ tung ka̱bvwa ka̱yring ka̱bvwa ka ban yei Gra Solomon ji ni.
A̱yin nu a̱ wi yet a̱yring mba ni a̱ maai a̱ nwa ka̱yat mba ba, ma a̱ pfong shok mba ba̱t.
Ma kozan ka̱ram ban brang ba̱nyet ba̱hwai ba̱gingang, ba̱ntyok bu ba̱nyring, ba̱nyet ba a̱ wrak A̱gwam Yesu ndya mba na ni.
Ka̱sak ka ba̱nyet ba ban dyi nkyang a ba̱pfong Yesu ba ba yya ni, ba wruk bu ba̱nyet hywu a̱ si ba̱ myyi a̱mbeyang a̱zi ryen ka tazwa ba̱ngbrak bu kikyak. Ba cam ka̱ram ka Bitut na̱n swrap ni ko bu ma̱nwwuk nu na ku ba̱ byram ba̱yanyet mba.
Ba̱nyet ba̱gingang nyyai a nka̱uye na shyi ba̱ nshishrek bu Urushalima ni a̱ cong bu ba̱nyet nhywu mba ba bu ba̱nyet ba a̱ yin byyi a̱ka̱tuk tswa ni, sa̱rei mba ba bu creng.
Ba̱pfong Yesu ba a̱ nwa sswa ka̱bvung
Rot a̱mi a̱gba̱dang gado Ka̱za nu bu ba̱nyet mpfong nu ba na̱won Sayasa na a̱ shyi ka̱ yemi ni ban yei ba̱nyet Sadusi na ni a̱n kpa swam ba̱gingang ba̱pfong Yesu ba.
Rot a̱mi ba pyyem ba̱pfong ba a̱ si tyyi ajaru.
Ma a̱kang ka̱ram a̱ta̱tuk, a̱pfong A̱gwam Ka̱za a̱ ba a̱ bu yrang a̱jaru nu a̱ cong ba̱ mba a̱ si wruk i a̱ hywa da̱ mba,
“Yi nat si sseng i bat Ka̱za na i tyyei ba̱nyet ba ba̱ryat a̱hwai sucet ani.”
Ba̱pfong Yesu ba a̱ hok kyang a a̱pfong Ka̱za nu na̱ ba̱ tyyei ni a̱ nat i bat Ka̱za na ka̱ntson ka ka tssak, a̱ si nwa tyyei ba̱ryat Ka̱za ba.
Ka̱ram ka a̱gba̱dang gado Ka̱za nu bu ba̱nyet mpfong nu ba ba mon ni a̱ yei a̱gba̱dang ka̱tung ba̱nyet Yahuda nu, sa̱rei ba̱nekwo Isreila ba ban shyi. Ba tom ajaru nu ba si ba bu ba̱pfong Yesu ba.
Ba̱dogari ba ba tom ni a̱ ba a̱ bu ba̱ shya a̱jaru nu ba, a̱ brek a̱ si tyyei a̱ hywa,
“Zi si shya ba hweyak a̱jaru nu, sa̱rei ba̱nyet cam ba ba sseng i na̱nu ngyeng a; njit ba yrang ka̱bvwa ka si ryi a̱yin ba.”
A̱yanyet a̱ nyyai a̱ bu ba̱ tyyei a̱ hywa, “Ba̱nyet ba yi ku tyyi a jaru ni a̱ yemi i bat Ka̱za a̱ shyi i zzek ba̱nyet ba.”
Ba̱dogari ba ba̱ a̱gba̱dang mba nu a̱ nat a̱ si drok ba̱ mba ba̱shinshwon rot ba yin tyong ba̱nyet ba ba bu ba̱ mang di kpang.
Ba nyyai ba̱ mba a bu tyyi ba sseng a̱ta̱ssi Ka̱tung ka. A̱gba̱dang gado Ka̱za nu a̱ ba̱ zzim
a̱ hywa, “Zi ka̱ ya kam yi ryok zzek i diyrek a̱yin tini ba, nyin ba tyak Urushalima bu zzek nyin na yi cat za tyyi hywak i dikwu a̱yin tini ee?”
Bitut bu kpikpit ba̱pfong Yesu ba i hywa, “Njit dolet zi hok ka̱wun Ka̱za di zi hok ka̱wun ba̱nyet.
Ka̱za ba̱tyyi njit ka nka a̱ shyek Yesu i dikwu ti, a̱tuba nu yi teyang tazwa ka̱teyang na̱ kwu ni.
Nu a̱mi Ka̱za ka nat i Tazwa a̱ si sak mbvuk yak nka, na̱ yet a̱kwak-ka̱son bu wwat sucet a̱ ga brang Isreila ba wwon a̱ka̱tukyya mba nu ba ba̱ kaai a̱ wwon.
Nkyang ani zi yet shaida na bu Tswa Ka̱za ji Ka̱za ka ka̱n wrak ba̱nyet ba a̱ ka̱ tyong ni.”
Ba̱nyet Ka̱tung ba a̱ bu hok a̱mi, ndya mba na i byyan ba̱gingang ba cat hywaai ba̱pfong Yesu ba.
To, a̱yanyet a̱ yin shyi a̱ yet a̱ntyok ba̱nyet Farisa, ba ku yei Gamaliyal. A̱ yin yet malami truwang Ka̱za, ba̱nyet ba̱gingang a̱ bo ku tyong. Na̱ ta̱za a̱ sseng ka̱yat Ka̱tung ka a̱ tyyi ba yen tun ba̱pfong ba ba nat a̱ta̱sa.
Na̱ hywa di ba̱nyet Ka̱tung ba, “Ba̱ntyok Isreila, yi ta̱rwam bu kyang a yi cat yya ba̱nyet bani mi ni.
Rot a̱rya na seyak i a̱yanyet a̱ yin shyi ban yei Tudat, a̱ tyyei ka̱sak ka na̱n yet a̱gba̱dang a̱yin ni, hat ba̱nyet ncyi nyaai a̱ ku tssup, ba ku hywat, ba̱nyet ba a̱ ku tssup ni a̱ bvwut ba̱yayring.
A̱ntyok Galili a̱yaan a̱ bo ba riryim nu ba ku yei Yahuda. A̱ bu hwwut ba̱nyet ba̱gingang ka̱ram twang ba̱nyet ba bvwa kaat a̱ ku tssup; to, nu ma ba ku hywat, ba̱nyet ba a̱ ku tssup ni a̱ rot a̱ hwwei.
Rot a̱mi n dyi ku myim naani ka̱ram kani zi yya ba̱nyet bani kyang ba. Zi ba̱ ryok ba̱shinshwon. Kyang a ba yya a̱ bo zzek ni ki ku yet nyyi ndwam ku ni kwu di bvak nkpa.
Ki ku ma̱n yet nyyi Ka̱za a̱mi zi byyi cet i yya kyang ba, ki zi rak zi ni nwa zwang bu Ka̱za.”
Ba̱nyet Ka̱tung ba a̱ shim ba̱ryat nu ba,
a̱ yei ba̱pfong Yesu ba a̱ tyyi ba ba̱ tsot, a̱ bo ba̱ tyyei di ba bo ryok ryat kyang a̱nta̱mak bu diyrek Yesu ba, a̱ si ba̱ kaai a̱ wwon.
Ba̱pfong ba a̱ drok ka̱bvwa ka̱tung ka bu ba̱gwai a̱ dyep Ka̱za ka̱sak ka kan dyi ba maai a̱ sswa ka̱bvung rot diyrek Yesu ti ni.
Kozan ka̱tuk, ka̱yat bat Ka̱za bu na̱sa ba̱nyet ba ya ka̱son bu wa'azi a̱ zzek ba̱nyet a̱ ba̱ tyyei ka̱sak ka Yesu nu a̱ yet Kristi ni.
Ba tssa ba̱nyet a̱tiyring
Ka̱tswa na̱won pfong Yesu ka a̱ shyi i ya ka̱son, ka̱ram ka a̱ seyak, a̱dyying a̱ bu nwa ba̱nyet tssup ba a̱ yet ba̱nyet Yahuda na nyyai i ka̱byen Helenawa ni bu ba̱nyet ba a̱ shyi ka̱ryi Yahudiya ka ni. Ba̱nyet ba a̱ nyyai i ka̱byen Helenawa ka ni a̱ yin dyat di ba rak ba̱nyring mba ba a̱ sang ba̱ntyok ni a̱ wwon i ka krum nkyangya ji ba ka kozan ka̱tuk ni.
Ba̱pfong Yesu ba a̱ yei sa̱rei ba̱nyet tssup ba ka̱rek ka̱yring a̱ hywa da̱ mba, “Ku myim zi kaai wa'azi ba̱ryat Ka̱za nu wwon i nwa ka krum kyangya ba.
Rot a̱mi, kyang a zi cat da̱ nyin ni ba̱wumbeyang, yi tssa ba̱nyet a̱tiyring, ba̱nyet ba a̱ shyi bu Tswa Ka̱za ni a̱ bo byyi a̱za̱ncyi bu tsatsak diyrek ni zi ba̱ wwon pfong ani,
njit meyang zi brak ka̱ssi njit ka tyyi i yya a̱duwa bu pfong wa'azi na.”
Sa̱rei ba̱nyet tssup ba a̱ san ba̱ryat ba̱pfong ba. A̱ tssa Istifanut, a̱ yin wrak ka̱ryong di rya nu na ba̱t a̱ bo shyi bu Tswa Ka̱za ji, bu Filibut, bu Burukorat, bu Nikano, bu Timan, bu Barminat, bu Nikolat, a̱ntyok Antakiya a̱ yin nwa Yahudanci.
Mba a̱mi ba yin tun a̱ tyyei a̱ta̱ssi ba̱pfong ka. Ba ba̱ yya a̱duwa a̱ ba̱ saai mbvak a̱ccu.
Ba̱ryat Ka̱za a̱ si bo ya ka̱son ka̱yat Urushalima, kozan ka̱tuk ba̱nyet tssup ba ba tyei ka̱tswa. Ba̱gado Ka̱za ba̱gingang ba bo wrak ka̱ryong ka̱sham ba̱ryat ka.
Ba pyyem Istifanut
Ma ba̱nyet a̱ yin shyi ban yei Libaratinawa, ba yin nyyai i ka̱byen Kurane bu Iskandariya bu na̱bvwa na̱yaan i ka̱byen Kilikiya, bu Asiya. Ba yrek Istifanut a̱ sook a̱cecet ba̱ nu.
Ma ba maai a̱ sseng ba̱ nu ba rot Tswa Ka̱za yin shyi ba̱ nu a̱ ku jyet a̱za̱ncyi ba̱ryat a.
Ba sswat ba̱yanyet ntsang ba nat a̱ si hywa, “Zi hok na̱ pfwei Musa a̱ bo byai Ka̱za!”
Ba̱ryat iya a̱ tyyi ndya ba̱nyet i byyan, sa̱rei ba̱nekwo ba nta̱mak bu ba̱malam Truwang ba. Ba tom ba bu pyyem Istifanut a̱ ku kwak a̱ nat i ka̱rek Ka̱tung mba ka.
A̱ yei ba̱yanyet ba ba a̱ bu wrak shaida dira tazwa nu. Mba ba bu hywa, “Kozan ka̱ram a̱yin a̱ni na̱ pfwei bat Ka̱za njit a bu Truwang ji Musa na̱ yin za ryi ni.
Zi hok na̱ ryat di Yesu a̱ntyok Nazarat u a̱ ni hwwei bat Ka̱za na a̱ shei sa̱rei Truwang ji Musa na̱ yin za ryi zi tssup ni.”
Sa̱rei ba̱nyet ba a̱n shyi i Ka̱tung ka ni a̱ sak Istifanut a̱ssi a̱ ryi a̱ssi nu na na brak a̱ tai a̱nyyi a̱pfong Ka̱za.
Ba̱ryat Istifanut
A̱gba̱dang gado Ka̱za nu a̱ zzim Istifanut a̱ hywa da̱ nu, “Ba̱ryat iya a̱ yet ka̱ryong o?”
Istifanut a̱ hywa, “Ba̱wumbeyang nzuk bu ba̱tyyi nzuk, yi yrang a̱pfo i hok ansham! Ka̱za bu ka̱sham dityok nka a̱ yin nyyai a̱ ba da̱ a̱tyyi njit Ibrahim na̱ ri shyi i ka̱byen Mesofotamiya a̱ si wa bvwa a̱n nat ka̱nkrang Haran;
a̱ bu hywa da̱ nu, ‘Wwon ka̱ryi nwan ka bu ka̱byen nwan ka i nat ka̱byen ka n ni na̱ tyyei ni an swrang.’
Na̱ wwon ka̱byen Kaldiya a̱ nat swat a Haran. A̱tyyi Ibrahim u na̱ bu kwu Ka̱za a̱ tyyi na̱ drok a̱ bu swrang i ka̱byen ka yin swat ka̱pfun ni.
Ma ka̱ram iya Ka̱za ka ka̱n ku nang ka̱bvwa ka ka yet ka̱nu ba, ko sekhat tak, seko a̱ rop ba̱ nu a̱ ni ku nang ka̱byen ka bu na̱won nu na. Ka̱ram ka Ka̱za kan dop ba̱ryat bani ba̱ nu ni Ibrahim na̱ ka̱n byyi ka̱won ba.
Ka̱za a̱ hywa da̱ nu, ‘Na̱mbvon nwan a̱ ni swat i ka̱byen ka̱yaan a̱ sswa ka̱bvung dikwwa hat a̱rya ncyi nyaai.’
Ma Ka̱za a̱ bo hywa da̱ nu, ‘N ni yya ba̱nyet ba a̱ ba̱ tyyi dikwwa ti ni shirya, a̱wwon ba si wruk ka̱byen iya a̱ ba bu n yya sujada ka̱rek kani.’
Ka̱za a̱ tyyei Ibrahim kyang a ni yet shaida nkyang a ka rop ba̱ nu ni nkpa yet kozan ka̱won ka̱seyang ba ni ka̱ tyyi ncen. Rot a̱mi Ibrahim a̱ tyyi Ishaku ncen ka̱tuk nom a̱naimbvak, Ishaku a̱ ma̱n tyyi Yakubu ncen, Yakubu a̱ tyei na̱won swak bu na̱hwa na a̱ yet ba̱kukwo ba̱tyyi njit ba ni a̱ ba̱ tyei ncen.
“Ba̱wumbeyang Yusufu ba a̱ hok swam nu, a̱ ku ryap na̱ si yya dikwwa i ka̱byen Masar; ma Ka̱za a̱ shyi ba̱ nu;
kozan ka̱bvung na̱ si nwa Ka̱za ka ku tot. Ka̱ram ka Yusufu na̱ sin sseng a̱ta̱ssi Fir'auna a̱gwam Masar i, Ka̱za a̱ tyyi Fir'auna a̱ hok shok nu, Ka̱za a̱ bo wrak Yusufu a̱za̱ncyi. Fir'auna a̱ sook Yusufu na̱ yet waziri ka̱byen Masar sa̱rei a̱ bo ku tyyi ka̱ryi nu ka mbvak nu.
Cihywat i bu kpa sa̱rei ka̱byen Kan'ana bu Masar, ba̱nyet ba̱gingang a̱ sswa ka̱bvung. Ba̱tyyi njit ba a̱ ryin kyang a ba ni ya ni.
To, ka̱ram ka Yakubu na̱n hok di yak shyi Masar ni, na̱ tun ba̱hwai nu ba a̱ tom, nkpa yin yet ka̱tsitsrang nat mba Masar.
Nat a̱mba̱hwa mba na, Yusufu a̱ si-si ya tyyang da̱ mba ba si ku ryi a̱ bvwong; Fir'auna a̱ si ma̱n hok nkhang ba̱tyyi Yusufu na.
Yusufu a̱ tom ba si tyyei a̱tyyi nu nu Yakubu bu ba̱nyet ka̱ryi nu ba sa̱rei ba ba Masar; sa̱rei mba ba yin shyi nswak a̱tiyring ba̱ pfon.
Yakubu a̱ drok a̱ nat Masar; ka̱ yemi, nu bu sa̱rei ba̱tyyi njit ba ba sin kwi.
Ba brek bu nkom mba na a̱ bu nyyak Shakima i ryak a Ibrahim na̱ yin san di na̱won Hamor a̱ tan ni.
“Ka̱ram ka Ka̱za ka yin dyat a̱ sak bu Ibrahim ni ka bu ba shishrek, ka̱ram iya ba̱nyet njit ba a̱ shyi Masar ka ni ba ka̱n tyyi ka̱tswa.
To, ka̱ram iya a̱yanyet u na̱ bvwo Yusufu ni ba a̱ sook dityok Masar ti.
Na̱ nwa yya di ba̱nyet njit ba a̱ ba̱ jyet ka̱bvung; a̱ sin ba̱ bvwo breng na̱won mba na, na ga kwi.
Ka̱ram iya a̱mi ba yin byin Musa, na̱ yet ka̱sham ka̱won. Ba ku breng ka̱yat a̱nyyi a̱n yya hywan tat.
Ba ku zzek sa̱rei a̱za̱ncyi ba̱nyet Masar a, na̱ rai a̱ bvwo yya nkyang ba̱t a̱ bo bvwo ba̱ryat.
“Musa na̱ bu tat a̱rya nswak naai a̱ hwa nat cyang ba̱wumbeyang nu ba na̱won Isreila.
A̱ si shya a̱tuba a̱yring mba a̱ntyok Masar na̱ yya da̱ nu; na̱ ku brang a̱ hywat a̱ntyok Masar u.
(Na̱ hwa di ba̱nyet nu ba a̱ ni ryi a̱ bvwong ka̱sak ka Ka̱za ka nin ku tom na̱ bu ba̱ san a̱ wwon ni; ma ba ryi a̱ bvwong ba.)
Ka̱ntson a̱ wo tat na̱ shya ba̱ntyok Isreila ba̱ mba ba̱hwa ba kwan. Na̱ nat ba̱ keyak a̱ bo cat a̱ ba̱ mon, a̱ si hywa da̱ mba, ‘Ba̱wumbeyang! Yi bvwo yi yet ba̱wumbeyang baa? A̱nzan a̱n byyi yin yya di ba̱yaan?’
Ma a̱tuba nu a̱ yet a̱ntyok ncet u ni a̱ yrik Musa a̱zi gak, a̱ hywa da̱ nu, ‘A̱nyan a̱ na̱ kup dityok ti a̱ bo na̱ tyyi yya shirya tazwa njit?
A cat n hywat da̱ni di a kun hywat a̱ntyok Masar u ryu ka ni e?’
Musa na̱ bu hok a̱mi, a̱ tyong a̱ wruk i ka̱byen Masar ka a̱ nat a̱ si yet a̱yecen i ka̱byen Midia. Ka̱ yemi na̱ sin byin na̱won na̱hwa.
“Ba bu yya a̱rya nswak naai, a̱pfong Ka̱za a̱ nyyai a̱ ba da̱ nu ka̱yat diryem ndong ti ya ka̱hwwong ka̱yat ka̱yit, a̱mbeyang dihwan Sanai.
Musa a̱ ryi a̱ yya ka̱hat a̱ shek a̱ nat shishrek a̱ ga ryi ansham; a̱ hok diwan A̱gwam Tazwa ti hywa da̱ nu,
‘Nzuk a̱mi Ka̱za ba̱tyyi nwan Ibrahim bu Ishaku bu Yakubu.’ Ka̱wun a̱ pyyem Musa na̱ muk a̱ssi nu na.
A̱gwam Tazwa a̱ hywa da̱ nu, ‘Tun a̱kpatak nwan na; ka̱rek ka an sseng ni a̱ yet a̱zizrak ka̱rek.
N dyi ka̱sak ka ba̱nyet Masar ban yya di ba̱nyet nzuk ba ni. N dyi na̱kpot a ba ba̱ yya mi ni. N hok ka̱nak mba ka n kyrek n ba ba̱ san. Ba, n ni na̱ tom Masar.’ ”
Istifanut a̱ ya ka̱son a̱ hywa, “Musa nu na̱won Isreila ba ka̱n dak ni, nu a̱mi ba zzim a̱ hywa, ‘A̱nyan a̱ na̱ kup dityok njit ti a̱ bo na̱ tyyi za yya shirya ji?’ Nu a̱mi Ka̱za ka brek a̱ ba̱ tom i na̱ si ba̱ san a̱ bo ba̱ breng. Ka̱za a̱ yin dyat ba̱ nu an bvak a̱pfong Ka̱za diryem ndong ti ya ka̱hwwong.
Nu a̱mi a̱ wruk bu ba̱nyet ba nyyai Masar, a̱ yya nkyang ka̱hat bu nkyang ka̱wun ka̱yat Masar ka ba̱ a̱mbeyang A̱shong Kei a̱ bvon sook kei a ba̱ mba a̱rya nswak naai.
Musa a̱mi a̱ yin hywa di ba̱nyet Isreila ba, ‘Ka̱za a̱ ni ya tom da̱ a̱ntyok tyyei ba̱ryat nka a̱yaan da̱ni di ka nin tom ni. A̱ntyok a̱ywu a̱ ni wruk bu ka̱yat nyin.’
Musa a̱ yin shyi bu na̱won Isreila na a̱ yin tung ka̱yat ka̱yit ka ni. A̱ yin shyi bu ba̱tyyi njit ba a̱ bo shyi bu a̱pfong Ka̱za nu a̱ yin dyat ba̱ nu tazwa dihwan Sanai ka ni. Na̱ san ba̱ryat Ka̱za ba a̱ byyi sucet i a̱ za ryi.
“Ma ba̱kukwo ba̱tyyi njit ba a̱ rak ku hok a, a̱ ku jik a̱ sak zan a̱ kun ba brek ba̱ mba a̱ bo nat i Masar.
Rot a̱mi ba hywa di Haruna, ‘Za yya na̱za na̱yaan na za kwwat ka̱son; ma a ryi Musa a̱ywu a̱ wruk ba̱ njit nyyai Masar ka ni, zi bvwo kyang a ku tyyi ni ba.’
Ka̱ram iya a̱mi ban yya ma̱nwwuk ka̱won nyak, a̱ ka̱ hyum ba̱hyum a̱ song kyang a ba yya ni a̱swa da̱ni di Ka̱za ni.
Rot a̱mi Ka̱za a̱ jik a̱ ba̱ wwon a̱ ba̱ yrik a̱ ta ba nat a̱ si tssup na̱ta̱ngwat tazwa da̱ni ba yin jem i kpa ba̱nyet tyyei ba̱ryat Ka̱za na ni, a̱ hywa,
‘Nyin na̱won Isreila,
nzuk a̱mi yi yin hwak nkyang ba̱hyum a ba
ka̱ram ka yin shyi ka̱yit a̱rya nswak naai ni.
Tenti ka̱za Molok a̱mi yi yin ccok
bu ma̱nwwuk ka̱ta̱ngwat ka̱za nyin Refan;
nyin di bvak nyin yin yya nkyang ani i bu na̱ kok ntong.
Rot a̱mi n ni ya nyying yi si seyak Babila.’
Ba̱kukwo ba̱nyet njit ba a̱ ba riryim mba ni a̱ ma̱ bu san tenti na di ba̱tyyi mba ba, a̱ breng a̱ nat ka̱ram ka ban cong bu Jeshua ni, a̱ ssang na̱byen na di nwap a Ka̱za ka yin nyying assi mba ni. Tenti na i swat ka̱ yemi bu tat ka̱ram Dawuda.
Ka̱za a̱ hok ansham nu. Na̱ naai Ka̱za a̱ ku wwon na̱ nok Ka̱za Yakubu ka ka̱ryi ka̱tung.
Ma Solomon, ka̱won Dawuda, nu a̱mi a̱ bu ka̱ nok ka̱ryi ka.
“Ma, Ka̱za A̱gba̱dang A̱gwam njit u a̱ swat i na̱sa na ba̱nyet ba nok i ba, da̱ a̱ntyok tyyei ba̱ryat Ka̱za nu na̱ yin hywa ni,
‘Ka̱za a̱ hywa, Tazwa nji yet a̱kprok dityok nzuk,
ka̱sa ka a̱ yet ka̱rek saai a̱nyan a̱byen nzuk.
A̱nzan taka̱i ka̱ryi a nin n nok i?
Ke a̱ yet ka̱rek pfwi nzuk ka?
Nzuk a̱mi n yya nkyang ani sa̱rei baa?’
“Yi tyyi kpa̱u swrang! Ndya nyin na bu bvwo Ka̱za ba! Yi hweyak a̱pfo nyin na i rak hok ba̱ryat Ka̱za! Yi shyak bu ba̱tyyi nyin ba ba! Nyin meyang yi rak Tswa Ka̱za!
A̱nzan a̱ntyok tyyei ba̱ryat Ka̱za ba̱tyyi nyin ba ba wi yya da̱ nu? Sa̱rei ba̱nyet ba a̱ yin tyyei ba̱ryat Ka̱za ba ni nyyai gba̱gbang bu bai a̱zizrak a̱kwwa Ka̱za na. A̱kwwa Ka̱za nu na̱ ba, yi bu ku pyyem wrak ba hywat.
Nyin a̱mi yin san Truwang Ka̱za ji ba̱pfong Ka̱za ba ba yin wrak ni, ma yi za̱ tssup ba!”
Ba mang Istifanut a̱ hywat
Ka̱ram ka ba̱nyet Ka̱tung ba ban hok ba̱ryat Istifanut ba ni, ba hok diryen a̱ nwa rywei a̱nyyi rot diryen ti ba hok i.
Tswa Ka̱za i nwa Istifanut na̱ yrek a̱ssi a̱ cyang Tazwa a̱ ryi ka̱bvwa dityok Ka̱za bu Yesu na̱ sseng mbvuk yak Ka̱za.
Na̱ hywa, “Yi cyang, n dyi Tazwa zi yrang bu Ka̱won A̱neywu ka sseng mbvuk yak Ka̱za.”
Ba krok nkun ba̱ ntazwa a̱ muk a̱pfo mba na di mbvak a̱ ta̱za a̱ si ku kup.
A̱ ku kwak a̱ nat ba̱ nu a̱ma ka̱nkrang, a̱ si ku mang di kpang, ba̱nyet ba a̱ yet shaida ji ni a̱ wwon ba̱tro mba ba an bvak ka̱seyang ka̱yaan ba yin yei Shawulu.
Ba ku mang na̱ yei diyrek A̱gwam Yesu, “A̱gwam Yesu, san tswa nzuk ji!”
Na̱ ta̱gbok a̱ yrek diwan nu ti ba̱ ntazwa a̱ hywa, “A̱gwam Yesu, ryok wwon a̱ka̱tukyya ani na swrang a̱za̱ mba ba.” Na̱ bu hywa a̱mi a̱ kwu.
Shawulu a̱ hok ansham ban ku hywat ni.
Shawulu a̱ nwa yya di ba̱nyet tssup
Nyyai bu ka̱tuk iya ba̱nyet tssup ba ka̱yat Urushalima a̱ nwa sswa a̱ka̱tuk ka̱bvung. Sa̱rei ba̱nyet tssup ba a̱ tyong a̱ nwa ka̱byen Yahudiya bu Samariya a̱ wwon bu ba̱pfong Yesu ba.
Ba̱nyet pfong ka̱wun Ka̱za ba̱yaan a̱ nyat Istifanut a̱ kun ba̱gingang.
Ma Shawulu a̱ ma̱n tyyi ka̱ssi a̱ cat hywat tssup a; a̱ nwai da̱sa a̱ kwak ba̱ntyok bu ba̱nyring ba a̱ yet ba̱nyet tssup ba ni, a̱ cong a̱ tyei a jaru.
Ba̱ryat Ka̱za a̱ nat Samariya
Ba̱nyet tssup ba a̱ tyong ni a̱ tyyei ba̱ryat Ka̱za ba.
Filibut a̱ nat a̱gba̱dang ka̱nkrang Samariya nu a̱ si yya ba̱nyet ba wa'azi Kristi.
A̱ka̱tuk tswa a̱ tyei nkun a̱ wwut an dwam ba̱nyet ba̱gingang, ba̱nyet kwi nkap bu ba̱nyet ta̱ruk a̱tak ba̱gingang ba ba̱ creng.
Ba̱nyet ka̱nkrang Samariya ba a̱ hok ansham ba̱gingang.
To, i ka̱nkrang iya a̱yanyet a̱ ka̱n da̱de ka̱ yemi ba ku yei Siman. A̱ ka̱n kwwat ndya ba̱nyet Samariya na a̱ ya tyyi mi, rot a̱ na yya nkyang ka̱hat da̱ bvok ni. A̱ na ya yei da̱ yet a̱gba̱dang a̱yin,
kozan taka̱i ba̱nyet i ka̱nkrang ka ndya mba na ka̱n wwut nat da̱ nu. Ba na hywa, “A̱ yet cet Ka̱za na ba na yei A̱gba̱dang Cet nu ni.”
Na̱ da̱de na̱ ba̱ raai di bvok; rot a̱mi ba wrak ka̱ryong a̱za̱ nu.
Ma ka̱ram ka ban hok wa'azi Filibut tazwa ka̱sham ba̱ryat dityok Ka̱za ka bu diyrek Yesu Kristi ti, a̱ san ni ba ba̱ yya baptisma, ba̱ntyok bu ba̱nyring.
Siman meyang a̱ ma̱n san ba̱ryat Ka̱za ba. Nyyai ban ku yya baptisma nu, na̱ shyei ba̱ gbigbyak bu Filibut, a̱ cyang nkyang ka̱hat na Filibut na̱ yya ni na ku nang ka̱wun.
Ba̱pfong Yesu ba Urushalima a̱ bu hok ka̱sak ka ba̱nyet Samariya ba ban san ba̱ryat Ka̱za ba ni, ba tom Bitut bu Yohana da̱ mba.
Ba bu nwa a̱ yya ba̱nyet tssup ba a̱duwa ba ga san Tswa Ka̱za ji,
rot ka̱ram iya ba ka̱n shya Tswa Ka̱za ji ba, ba yin ba̱ yya bu baptisma a̱mi i diyrek A̱gwam Yesu.
Bitut bu Yohana a̱ bo ba̱ saai mbvak ba san Tswa Ka̱za ji.
Siman na̱ bu ryi ba̱pfong Yesu ba ba saai ba̱nyet iya mbvak a ba san Tswa Ka̱za ji, na̱ jyet Bitut bu Yohana krum,
a̱ hywa, “Yi ma̱ n dyi cet iya, koyan n ga na ma̱ ku sak bvak na̱ shya Tswa Ka̱za ji.”
Ma Bitut a̱ hywa da̱ nu, “A ni hwan bu krum nwan ji ka a hwa da̱ a ni maai i san za̱nang Ka̱za ji di krum.
An byyi bvak an pfong a ni ba, rot rya nwan na yet a̱zizrak assi Ka̱za ba.
Seko a wwon a̱ka̱tuk a̱huhwa a̱ni i naai A̱gwam Ka̱za na̱ ga na̱ tun taka̱i a̱ka̱tuk a̱huhwa iya,
rot n dyi a hywat pfwa nwan na di swam, a bu yet a̱kwwa a̱ka̱tukyya.”
Siman a̱ hywa di Bitut bu Yohana, “Sa̱kut, yi naai A̱gwam Ka̱za, hok nkyang ani yi ryat i bu ba zi diccu nzuk.”
Ba bu tyak tyyei shaida mba ji a̱ bo tyyei ba̱ryat A̱gwam Ka̱za ba, Bitut bu Yohana a̱ brek a̱ naat Urushalima, a̱ cong a̱ nwai na̱mankrang Samariya a̱ tyyei ba̱nyet ba Ka̱sham Ba̱ryat Ka̱za ka.
Filibut ba̱ a̱ntyok Habasha
A̱pfong Ka̱za a̱ hywa di Filibut, “Ta̱za i cong naat ka̱tak, sook ryen na nyyai Urushalima ni tyei za̱gbang Gaza, wato ryen ka̱yit njijak a.”
Na̱ ta̱za a̱ nat. A̱ si shya a̱ntyok a̱yaan, a̱ yet a̱ntyok Habasha. A̱ breng a̱gba̱dang dityok i ka̱byen Habasha ka. Nu a̱mi a̱ yin cam sa̱rei nkyang a̱gwam Habasha na. A̱gwam u a̱ yin yet a̱ra̱mbyring. Na̱ nat Urushalima a̱ ga si yya Ka̱za sujada.
Na̱ bu bvwot a̱ naat a̱ swat tazwa a̱keke ntsaap a̱ twang ba̱ryat Ka̱za ka̱yat kpa Ishaya a̱ntyok tyyei ba̱ryat Ka̱za nu.
Tswa Ka̱za i hywa di Filibut, “Nat shishrek ba̱ a̱keke ntsaap a̱ni.”
Filibut a̱ ta̱kwang a̱ nat da̱ nu a̱ si hok na̱ twang kpa Ishaya, na̱ ku zzim a̱ hywa, “A bvwo kyang a a twang ni ee?”
A̱ntyok Habasha nu a̱ hywa, “Ke ka? Se bu n shya a̱yin na̱ n brang.” Na̱ naai Filibut nna̱ wrak a̱ swrang ka̱yat keke ka ba̱ nu.
Ka̱bvwa ka na̱ yin twang ka̱yat kpa ka ni a̱mi a̱ hywa,
“Ba ku kwak di bvon-tsaap ni a̱ nat i ka̱rek hwak.
a̱mi meyang nu ko ka̱nu a̱ yin yrang ba.
Ba ku yya ryihywat a̱n ku bvwo di ka̱ryong ka na̱ byyi ni.
A̱nyan a̱ ni maai a̱ tyyei byin nu na,
rot sucet nu na tyak ka̱yat ka̱sa ka.”
A̱ntyok Habasha nu a̱ zzim Filibut, a̱ hywa, “N tyyei! A̱ntyok tyyei ba̱ryat Ka̱za a̱ni, ba̱ryat a̱nyan na̱ ri-ryat a ni? Ba̱ nuu, ki ba̱ryat a̱yanyet?”
Filibut a̱ sook ka̱bvwa iya na̱ twang ni a̱n ku tyyei ka̱sham ba̱ryat tazwa Yesu.
Ba cong a̱ si tat ka̱rek ba̱shekwot, a̱ntyok Habasha nu a̱ hywa, “Ba̱shekwot a̱ mba ni, a̱nzan a̱ ni n bvwo ba n yya baptisma nu?” [
Filibut a̱ hywa, “Ka wu ntyyi bu rya nwan na se ba na̱ yya mi.” A̱ntyok Habasha nu a̱ hywa, “N shim ka̱yat rya nzuk, Yesu Kristi a̱ yet Ka̱won Ka̱za.”]
A̱ kam ba sseng di tsaap ji, ba kyrek ba̱ mba ba̱ hwa, a̱ nwa i ba̱shekwot ba ba si ku yya baptisma nu.
Ba bu wruk i ba̱shekwot ba, Tswa Ka̱za i sook Filibut drok i a̱ntyok Habasha nu na̱ bo ku ryi ba, a̱ ma ya ka̱son bu ka̱cyet nu a̱ gwai.
Filibut a̱ si ya ryi ka̱nkrang Azotut, a̱ nwai na̱nkrang a a̱ yya wa'azi ka̱sham ba̱ryat Yesu hat a̱ si nat Kaisariya.
Shawulu a̱ brak a̱ tssup Yesu
Ka̱ram iya Shawulu a̱ ya ka̱son bu yya di ba̱nyet tssup A̱gwam Yesu ba a̱ cat ba̱ hywaai. A̱ nat da̱ a̱gba̱dang gado Ka̱za nu,
a̱ si naai ba jem a̱kpa shaida a̱ ku ryi, na̱ nat Damaskut a̱ si nwai na̱bvwa yya a̱duwa ba̱nyet Yahuda na ka̱ shya ba̱nyet ba a̱ tssup Ryen A̱gwam Yesu na a̱ ba̱ pyyem, di ba̱ntyok di ba̱nyring, a̱ nat ba̱ mba Urushalima.
Na̱ sook ryen Damaskut a a̱ si tat ba̱shishrek bu ka̱nkrang ka, a̱ ryi kyang di ka̱krong za ni ku tyong ku krang.
Na̱ kpa ka̱byen a̱ hok diwan ti hywa da̱ nu, “Shawulu, Shawulu! A̱nzan a̱n byyi an yya da̱ ba̱ nzuk a̱mi?”
Shawulu a̱ zzim a̱ hywa, “Nwan a̱nyan, A̱ntyok Ka̱ryi?”
Diwan ti i hywa, “Nzuk Yesu, a̱tuba nu a yya mi ni.
Ma ta̱za i nwa ka̱nkrang ka ba si na̱ tyyei kyang a a ni yya ni.”
Ba̱nyet ba a̱ cong bu Shawulu ni a̱ tyet a̱ sseng ba̱ nyong. Ba hok diwan ti, ma ba ryi a̱yin nu a̱ ryat i ba.
Shawulu a̱ ta̱za ka̱byen ka a̱ yrang a̱ssi nu na, ma da̱ maai a̱ ryi kyang ba. Ba ku pyyem mbvak a̱ ku kwak ba nwa Damaskut.
Na̱ tyak nom tat na̱ cyang ba, di na̱ ya ba di na̱ sswa ba.
A̱yanyet a̱ yin shyi a̱ tssup Damaskut ka, ba ku yei Hananiya. Na̱ ryi A̱gwam Yesu na̱ ryat ba̱ nu i ba̱zzak a̱ hywa da̱ nu, “Hananiya!”
Na̱ hywa, “A̱gwam! Nzuk nu ni.”
A̱gwam Yesu a̱ hywa da̱ nu, “Nat ka̱bvwa ka ban yei A̱tuntwang Ryen ni, si nwa gbang Yahuda i zzim a̱ntyok Tarsut u ban yei Shawulu nu ni. A̱ shyi i yya a̱duwa,
ba ku tyyei ba̱zzak a̱yin ban yei Hananiya a̱ ni ba a̱ bu ku sak mbvak na̱ ga cyang brak.”
Hananiya a̱ hywa, “A̱gwam nzuk, ba̱nyet ba̱gingang a̱ ka̱n tsaai nkhang a̱ka̱tuk nkyang u a̱yin a̱ywu na̱ yya ba̱nyet tssup nwan ba mi Urushalima ni.
Na̱ nu a̱ bo ba kyi Damaskut bu kpa shaida nyyai di ba̱cecet ba̱gado Ka̱za ba a̱ ga bu pyyem sa̱rei ba̱nyet ba a̱ yei diyrek nwan ti ni.”
Nzuk meyang n ni ku tyyei taka̱i ka̱bvung a na̱ ni sswa i diyrek nzuk ni.”
Hananiya a̱ brak a̱ rot a̱ si nwa ka̱ryi ka a̱ sak Shawulu mbvak, a̱ hywa da̱ nu, “A̱wumba nzuk Shawulu! A̱gwam Yesu, a̱tuba nu a̱ ku mon ba̱ nwan ni ka̱ram ka an bai kyi ni, a̱ n tom da̱ nwan a gi cyang brak i bu nhywat bu Tswa Ka̱za ji.”
Bu i ka̱baram kyang i wruk di kpukpa nhwon ni bu kpa, Shawulu a̱ si bo nwa cyang brak. Na̱ ta̱za, ba ku yya baptisma.
Na̱ bu ya kyangya, cet nu na i brek bu tung.
Shawulu a̱ yya wa'azi ka̱yat Damaskut
Shawulu a̱ swrang a̱ bvwa nom bu ba̱nyet tssup ba Damaskut.
A̱ seyak a̱ nwa bu ka̱baram na̱bvwa a̱duwa ba̱nyet Yahuda na a̱ yya wa'azi Yesu a̱ tyyei, “Nu a̱mi a̱ yet ka̱won Ka̱za ka.”
Ba̱nyet ba a̱ ku pfong ni a̱ yya ka̱hat ba̱t, a̱ zzim a̱ yya, “Anye a̱tuba a̱ni a̱mi a̱ pyyem ba̱nyet tssup ba a̱ hywaai Urushalima kaa? Anye nkpa a̱mi ma i ba da̱ nu kyi na̱ ga bu ba̱ pyyem a̱ si brak ba̱ mba a̱ wrak ba̱cecet ba̱gado Ka̱za baa?”
Ma wa'azi Shawulu ji ya ka̱son di cet, a̱ tyyei ka̱sak ka Yesu a̱mi a̱ yet Kristi ni, a̱ bo kwak ndya ba̱nyet a ka̱yat wa'azi nu ka. Rot a̱mi ba̱nyet Yahuda na shyi ka̱yat Damaskut ka ni a̱ maai a̱ ku shim mi ba.
Ba bvwa nnom ba̱gingang ba̱nyet Yahuda na i rop ni hywat Shawulu.
Ma ba ku shwwang kyang a ba cat yya na ni. Ba nwa cam na̱ta̱ryen ka̱nkrang a ka̱tuk bu ka̱ta̱nom a̱ ga ku shya a̱ hywat.
Ka̱tuk ka̱yaan ba̱nyet ba a̱ cong bu Shawulu ni a̱ ku sook a̱ tyyi a̱gba̱dang ka̱nshang a̱ kyrek da̱ nu ma ka̱nkrang ka i dibvong ka̱tanga.
Shawulu a̱ nwa Urushalima
Shawulu a̱ si nwa Urushalima a̱ cat nwa bu ba̱nyet tssup ba. Ma mba ba shim da̱ a̱ ma̱n yet a̱ntyok tssup ba, a̱ pfong ka̱wun nu.
Barnabat a̱ ku brang a̱ nat ba̱ nu di ba̱pfong Yesu ba a̱ si ba̱ kok i ka̱sak ka Shawulu na̱ mon bu A̱gwam Yesu a̱zi ryen ka ni, bu ka̱sak ka A̱gwam Yesu na̱n dyat ba̱ nu ni. A̱ bo ba̱ tyyei ka̱sak ka Shawulu na̱ ka̱n yya wa'azi Yesu Damaskut ban bu ka̱wun ni.
Shawulu a̱ si swat bu ba̱nyet tssup ba a̱ nwai Urushalima a̱ yya wa'azi A̱gwam Yesu ban bu ka̱wun.
A̱ ryat a̱ bo ya a̱cecet bu ba̱nyet Yahuda na yin dyat nwap Helenawa na ni ba kwan zwang ku hywat.
Ka̱ram ka ba̱nyet tssup ba bun hok ni a̱ nat ba̱ nu Kaisariya a̱ si ku tom na̱ nat Tarsut.
Ka̱ram iya a̱mi ba sin wwon ba̱nyet tssup ba, sa̱rei nyyai ka̱byen Yahudiya bu Galili bu Samariya ba sin shya shek sso. Ba ya ka̱son a̱ hwung a̱ bo pfong ka̱wun Ka̱za. Tswa Ka̱za zi ba̱ brang.
Bitut a̱ nat Lidda bu Yafa
Bitut a̱ cong na̱nkrang sa̱rei. Ka̱ram ka̱yaan na̱ nat a̱ si byei ba̱nyet tssup ba ka̱nkrang Lidda.
A̱ si shya a̱ntyok a̱yaan ba ku yei Iniyat. Na̱ ka̱n tyak a̱rya a̱ninai na̱ myyi a̱za̱ a̱ngbrak a̱ maai a̱ ta̱za ba rot nkap a ta̱ruk.
Bitut a̱ hywa da̱ nu, “Iniyat, Yesu Kristi a̱ na̱ creng. Ta̱za i sook kyang myyi nwan na.” Bu i ka̱baram na̱ ta̱za.
Sa̱rei ba̱nyet ba a̱ shyi ka̱nkrang Lidda bu ka̱byen Sarona ka ni a̱ ku ryi a̱ brak a̱ tssup A̱gwam Yesu.
I ka̱nkrang Yafa a̱mbyring a̱yaan a̱ yin shyi i ba̱nyet tssup ba, ba yin ku yei Tabita, ma Helenawa na i ku yei Dorkat, nkpa yet “nnyo”. Sa̱rei swat ka̱sa nu na na̱ yya a̱tsatsak nkyang a̱n brang ba̱nyet dizot.
To, ka̱ram kani na̱ yrek hywu a̱ kwu. Ba sso kom nu na a̱ sook a̱ sak i bat tazwa yaan.
Yafa a̱ shyi gbang bu Lidda ba. Ba̱nyet tssup ba a̱ shyi Yafa ni ba bu hok di Bitut a̱ shyi Lidda, ba tom ba̱nyet ba̱hwa da̱ nu a̱ hywa, “Zi na̱ naai a gha ba da̱ njit.”
Bitut a̱ wruk ba ahwa ba cong. Na̱ si nwa ba nat ba̱ nu i bat tazwa na. Sa̱rei ba̱nyring ba a̱ sang ba̱ntyok ba ni a̱ tung a̱ ku krang a̱ tyei nkun a̱ tyyei ba̱tro ba Dorkat na̱ ba̱ tywei i ni ka̱ram ka na̱n yet a̱cet u ni.
Bitut a̱ neyak bvak a a̱n ku yrek. A̱ yei ba̱nyet tssup ba bu ba̱nyring sang ba̱ntyok ba, a̱ ba̱ tyyi Tabita mbvak a̱cet.
Nkhang ani i nat koke i ka̱nkrang Yafa, ba̱nyet ba̱gingang a̱ brak a̱ tssup A̱gwam Yesu.
Bitut a̱ bvwa nnom ka̱ yemi Yafa ka, na̱ swat ba̱ a̱ntyok srung a̱kpa, ba ku yei Siman.
Ba̱wumbeyang, n cat ka̱yat rya nzuk ba̱nyet Yahuda na ba̱nyet nzuk ba a̱ shya sucet. Kozan ka̱ram n naai Ka̱za a̱zi hywak mba.
N drok n sswa nak mba ba cat myim Ka̱za di rya yring, ma cat mba na si nwa i cyi.
Ba bvwo ryen na Ka̱za kan cat ba̱nyet a̱ ka̱ myim ni ba. Rot a̱mi ba cat tssup na̱ta̱ryen mba a̱ ga myim Ka̱za, a̱ si rak wrak a̱ccu mba ryen na Ka̱za ka nan tyyi ba̱nyet a̱ ka̱ myim ni.
Kristi a̱ ka̱n tyyi Truwang ji tyak, rot a̱mi sa̱rei a̱yin nu a̱ ku ryi rya nu na ni a̱ ni myim Ka̱za.
Sucet a yet nyyi koyan
Rot Musa a̱ yin jem di ki a̱yin a̱ yet a̱zizrak a̱ sswa cet ba ku me i swat ka̱sa nu na, di na̱ yya a̱ka̱tukyya ko nkrang ka̱yring ba, a̱mi meyang na̱ nin kaat.
Ma dizizrak ti ba nyyai di ntyyi rya ni hywa, Ba se a cat nat Tazwa n shya Yesu Kristi da̱ ga na̱ brang ba, rot a̱ ka̱n ba.
Da̱ nwan ni cat nat ka̱yat nkom i gi brek bu Kristi ba mi i sucet brak ba, rot a̱ ka̱n ta̱za.
Ma kyang a ba hywa ni nkpa yet, “Ba̱ryat Ka̱za a̱ shyi shishrek ba̱ nyin. Ba shyi a kpa na̱nu nyin na bu ka̱yat ndya.” -- mba yet ba̱ryat ntyyi rya ba zi tyyei ni.
Ka yrang ka̱nu nwan n hywa, “Yesu a̱ yet A̱gwam,” i bu shim ka̱yat rya nwan ka Ka̱za a̱ yin ku shyek nyyai a̱yabyen, a ni kaat.
Rot ki zi shim ka̱yat ndya njit ka, zi ni myim Ka̱za. Ki zi bu hywa di ka̱nu njit ka, zi ni kaat.
Ba̱ryat Ka̱za a̱ hywa, “A̱yin nu a̱ tyyi rya nu a̱za̱ nu ni a̱ ni hok nsum ba.”
Ba̱ryat bani a̱ yet ba̱nying koyan, rot di ba̱nyet Yahuda di kpikpit nwap a zi yet bu ka̱yring. Ka̱za a̱ shyi bu ka̱yring, a̱gwam ba̱nyet sa̱rei, kuma ba̱nyet ba a̱ ka̱ yei ni, ba ni shya ka̱nu-a̱tan ba̱gingang da̱ nu.
Da̱ni di ba̱ryat Ka̱za ba ban hywa ni, “A̱yin nu a̱ yei diyrek A̱gwam Ka̱za ni a̱ ni shya sucet.”
Ma ba ni yya ni a̱n yei diyrek nu ti, ki ba ku ryi ndya mba na ba? Ki ba ni yya ni a̱ ku ryi ndya mba na, ki ba hok ba̱ryat nu ba ba? Ki ba ni yya ni a̱n hok ba̱ryat nu ba, ki ba ba̱ tyyei ba?
Ki ba ni yya ni a̱n tyyei ba̱ryat ba, ki ba tom ba̱nyet tyyei ba ba? Ba̱ryat Ka̱za ba a̱ hywa, “Ka̱sham kyang a̱mi a̱ yet a̱tak ba̱nyet tyyei Ka̱sham Ba̱ryat!”
Ma ba sa̱rei mba a̱mi a̱ san Ka̱sham Ba̱ryat ka ba. Ishaya di ka̱nu nu a̱ yin hywa, “A̱gwam Ka̱za, a̱nyan a̱ shim ba̱ryat njit ba?”
To, tyyi rya na nyyai pfong ba̱ryat ba, ba̱ryat ba a̱ nyyai pfong wa'azi Kristi nu.
Ma kyang a n zzim ni, ba yin hok ba̱ryat ba baa? Ba yin ba̱ hok ba̱zizrak. Rot ba̱ryat Ka̱za a̱ hywa,
“Na̱wan mba na a̱ yin nat koke i ka̱sa ka;
ba̱ryat mba ba a̱ si tat a̱ngbom ka̱sa nu.”
Kyang a n bo ni zzim ni: Ba̱nyet Isreila ba a̱ yin bvwo baa? Musa a̱mi a̱ yet ka̱son shim ka ka̱sak ka ba nin bvwo ni. Ka̱za a̱ yin tyyi Musa na̱ hywa,
“N ni tyyi yi kpa swam ba̱nyet a a̱ maai yet wap ni ba.
N tyyi yi yya diryen ba̱ a̱bvwon wap.”
Ishaya ma a̱ gbung rya a̱ ra̱u a̱mi a̱ ryat ba̱ryat Ka̱za ba a̱ hywa,
N tyyei diccu nzuk di ba̱nyet ba a̱ n zzim ni ba.”
Ma tazwa Isreila ka hywa, “N neyak bvak nzuk n kpa nom n ga n san ba̱nyet rak hok bu ba̱nyet hweyak a̱pfo.”
Dizot Ka̱za ti tazwa Isreila
N si bo n zzim: Ka̱za a̱ rak ba̱nyet nka baa? Ko ba̱cincong! Nzuk ma n ma̱n yet a̱ntyok Isreila, ka̱mbvon Ibrahim nyyai an sot Banyami.
Ba̱nyet ba Ka̱za ka tssa a̱ tun nyyai doson ni ka ka̱n ba̱ kaai a̱ wwon ba. Yi bvwo kyang a ba̱ryat Ka̱za ba hywa ni ka̱ram ka Iliya na̱ yin naai Ka̱za tazwa nkyang ka ba̱nyet Isreila ba yya ni.
A̱ yin hywa, “A̱gwam Ka̱za, ba ka̱n hywaai sa̱rei ba̱nyet tyyei ba̱ryat nwan ba a̱ wop sa̱rei na̱bvwa ba̱hyum a; nzuk n bvat ba̱diyin, ba kwan zwang n hywat.”
Ka̱za a̱ hywa da̱ nu, “N ri ya bvat ba̱nyet ncyi kop a̱tiyring, ba̱nyet ba a̱ ka̱n ta̱gbok a̱ sook Ba'al ntong ni ba.”
Ko ba̱nyying ma ku ri ryi a̱mi, a̱yayring a̱ ri nshyi ba̱nyet ba Ka̱za ka gang a̱ tun rot ka hok dizot mba ni.
Ba̱nyet ba ka cat i a̱mi ka gang a̱ pfong dizot mba ti, ba ba̱nyet ba a̱ kwan da̱ a̱ccu mba ni ba; ka̱ a̱mi, ba a̱yin nu a̱ bon dyi dizot nu ti ni ba.
A̱nzan a̱ yya? Ba̱nyet Isreila ba a̱ yin shya kyang a ba cat i ba. Ba̱nyet ba̱cincong ba Ka̱za ka yin tssa ni a̱mi a̱ yin shya. Ka̱za a̱ hweyak a̱pfo kpikpit ba̱nyet a ba ga wi hok yei nka na.
Da̱ni di ba̱ryat Ka̱za ba ban hywa ni, “Ka̱za a̱ yin ba̱ ta̱kwu a̱huhwa bu ndya na, har ka̱pfun ba maai ryi da̱ a̱ssi mba ko ba hok da̱ a̱pfo mba ba.”
Dawuda a̱ naai Ka̱za a̱ hywa,
“Ka̱za a̱ brak a̱swa mba nu na̱ yet a̱grung,
ka bo tyyi ba kwei a̱grung u ka bo ba̱ yya shirya.
Ka̱za a̱ ba̱ muk a̱ssi na ho ba bu cyang.
Ka̱za a̱ yya ban hwan ka̱bvung mba ka.”
To, kyang a n bo ni zzim ni: ba̱nyet Yahuda na yin kpa n hwan o? Ko ba̱cincong! Rot a̱ka̱tukyya mba nu kpikpit nwap a shya sucet, ba̱nyet Yahuda na i gi hok swam.
Ki dikpak ba̱nyet Yahuda ti si ba di ka̱sa ka ka̱nu-a̱tan, dizot mba ti ka̱yat ntswa bu ba di kpikpit nwap a ka̱nu-a̱tan, to, ka̱nu-a̱tan nu a̱ ma ri-ryi na ni ki ka̱tswa mba ka sa̱rei a̱ bu ba ba̱cicrak?
Sucet a kpikpit nwap a ba shya ni
N dyat ba̱ nyin kpikpit nwap a. Da̱ni di n ni yet a̱ntyok wa'azi di kpikpit nwap a ni, dolet n hyong pfong nzuk a.
Shim n tyyi ba̱nyet wap nzuk ba a̱ hok swam nyin, ba̱yanyet mba a̱ ga shya shot.
Rot ka̱ram ka Ka̱za kan ba̱ yrik a̱ sak zan ni, a̱ kwwat kpikpit ba̱nyet ka̱sa na ba̱gingang a̱ nat i shishrek ba̱ nka. To, ki ba san ba̱nyet Yahuda na naanini, ku ni ryi anye sa̱rei ba̱nyet ba a̱ ku san ni a̱ shyek nyyai i dikwu yemi baa?
Ka̱ a̱yin a̱ wrak dikum burodi ka̱son ti ti yet tinying Ka̱za, to, sa̱rei dikwang burodi ti yet tinuu. Ka̱ a̱nan ka̱kon na a̱ yet a̱nying Ka̱za, to, sa̱rei mbvak ka̱kon na ma̱n yet nnuu.
Ba ka̱n tyet mbvak ka̱kon a̱lemu nzaan a̱ jing a̱ ba bu bvak ka̱kon ka̱yit a̱ bun pfwok. Nyin kpikpit nwap a yi ryi di ka̱kon ka̱yit ka ni. Yi shya nwa hok ansham a ba̱nyet Yahuda na ba byyi ni.
Rot a̱mi yi ryok byyai ba̱nyet ba ba yin tyet a̱ jing ni ba. Yi ni yya ni n ya cin? Yi yet bu mbvak, nyin a̱mi breng a̱nan na ba. A̱nan na a̱mi a̱ ya breng.
To, shim a hywa, “Ee, ba yin tsseng mbvak a n ga n shya ka̱bvwa.”
Ka̱ryong a̱mi, ba yin na̱ tsseng rot ba yin tyyi rya ba. Nwan a shyi ka̱bvwa ka rot an tyyi rya. Ma ryok ya cin ba, ku myim a pfong ka̱wun.
Ki Ka̱za a̱ yin tyet ba̱nyet Yahuda na yin yet mbvak ka̱kon na ni a̱ wwon ba, a hwa da̱ nwan a̱mi ba ni wwon o?
Ba̱nyet Yahuda na meyang ki ba brek a̱ wrak ka̱ryong, ba ni brek da̱ mba a̱ bu mon i ka̱kon a̱lemu ka ba yin ba̱ tyet ni, rot Ka̱za a̱ maai a̱ yya a̱mi.
Ma nyin kpikpit nwap a, yi ryi di bvak ka̱kon ka̱yit a ba tyet i di ku yet ka̱kpeyang ni ba, a̱ kpo sook a̱ si pfwok a a̱lemu nu ba tup ni. Ba̱nyet Yahuda mba a̱mi a̱ yet a̱lemu nu ba tup ni. Di ku ni bvwa dikwu Ka̱za a̱ bvwot di mbvak a ba tsseng ni a̱ pfwok i na̱bvwa na na ba.
Ka̱za a̱ pfong dizot koyan
N ni ya tyyei, ba̱wumbeyang, kyang yaan n shyi yet ka̱ryong, nna ni ba̱nyet ba̱gingang ba bvwo ni ba. Shim ku tyyi yi ryok hwa di yi byyi a̱za̱ncyi. Hweyak a̱pfo ba̱nyet Yahuda na nin hwan ba. Ba ni yen za bu ka̱son a nkpa bu tat ka̱ram ka ka̱nu kpikpit nwap ka Ka̱za ka sak a̱ ni san ni ban shya sucet i.
A̱mi sa̱rei Isreila ba nin shya shot a, da̱ni di ba̱ryat Ka̱za ba ban hywa ni,
“A̱ntyok san ba̱nyet u a̱ ni nyyai Sihiyona,
a̱ bu ryang sa̱rei na̱kpot a a̱ shyi i na̱mbvon Yakubu na ni.
Kyang a n ni rop n wwon ba̱ mba ni ku yemi,
ka̱ram ka n nin sook a̱ka̱tukyya mba nu ni.”
Ma ba bu rak Ka̱sham Ba̱ryat ka, rot a̱mi ba̱nyet Yahuda na i tyyi ba̱ra̱ndwan Ka̱za a̱zi hywak nyin, kpikpit nwap a. Ma ka̱sak ka Ka̱za ka ka̱n ba̱ tssa ni ba yet ba̱rywai Ka̱za rot ba̱tyyi a̱kwop mba ba.
Rot Ka̱za a̱ na shei rya nka tazwa a̱yin ka ka tssa ni ba ka na ku wwon ka̱nu-a̱tan.
Ma nyin kpikpit nwap a yi yi yen yya Ka̱za wipfong; ma ba̱nyying ka hok dizot nyin, rot ba̱nyet Yahuda na yin hweyak a̱pfo mba na.
A̱mi meyang ka̱sak ka Ka̱za kan hok dizot nyin ni, a̱mi meyang ba̱nyet Yahuda na i ma̱n nwa wipfong, Ka̱za a̱ ga ma̱n hok dizot mba.
Koyan Ka̱za a̱ ku tyyi i dikwwa wipfong, a̱ ga shya diwat hok dizot koyan.
Zi dyep Ka̱za
Shya Ka̱za na ba̱ a̱za̱ncyi nka na bu bvwo nka na byyi ka̱bvwa tyen ba. A̱nyan a̱ ni maai a̱ tyyei kyang a Ka̱za ka hwa a̱ ni yya ni? Ka̱ a̱nyan a̱ ni maai a̱ bvwo na̱ta̱ryen Ka̱za na?
Da̱ni di ba̱ryat Ka̱za ban hywa ni,
“A̱nyan a̱ bvwo a̱huhwa A̱gwam Ka̱za?
A̱nyan a̱ maai a̱ ku tyyei kyang a myim ni?
A̱nyan a̱mi a̱ ka̱n wrak Ka̱za kyang
har a̱ pfong ka ku tan?”
Sa̱rei nkyang a shyi i ka̱sa ka ni nka a̱ na̱ yya; nka a̱ bo na̱ breng na yet nkaa. Zi ni dyep Ka̱za rot shii nka na hat a̱ba̱da. Amin!
Zi tyyi a̱ccu njit i yya Ka̱za dikwwa
To, ba̱wumbeyang, n ya naai rot dizot ti Ka̱za ka hok a̱za̱ njit ni, yi wrak a̱ccu nyin da̱ni di a̱zizrak a̱truk ba̱hyum u a̱ byyi sucet ni, yi myim Ka̱za. Iyemi a̱mi yet dikwwa ti myim zi yya ni.
Yi ryok cat myim ka̱sa kani ba, ma yi wwon Ka̱za a̱ shei ndya nyin na sa̱rei, yi gi bvwo ka̱sak ka Ka̱za kan cat yin cong ni -- kyang a ku myim ni na̱ bo pfong ansham nkpa ni, nkpa yet yi bvwo kyang a na̱ cat ku bu yet a̱zizrak ni.
Rot za̱nang ji Ka̱za ka n nang ni, n ya tyyei da̱ a̱yin a̱ ryok ya breng ka̱bvwa ka Ka̱za kan wi ku sak ni ba, se koyan a̱ yya a̱tsatsak a̱huhwa, koyan a̱ mai diccu nu ba̱cicrak bu tyyi rya na Ka̱za ka ku nang ni.
Zi byyi nkap na shii ka̱tswa an dwam njit a. Kozan kap byyi pfong nkpa.
A̱mi meyang njit ba̱nyet ba mon diccu i tssup Yesu Kristi ni zi shii ka̱tswa. Zi mon i tyyi rwam yring.
Ki yet nying brang a̱mi zi ya brang. Ki yet nying zzek zin tyyi ka̱ssi bu zzek.
Ki ma̱n yet nying ta̱gbak ba̱nyet zi ta̱gbak bu rya yring. A̱yin nu a̱ byyi kyang a na̱ ni ka bu ba̱yanyet i na̱ ka ba̱gingang. A̱tuba nu a̱ byyi ba̱nyet ba yya pfong mbvak nu ni na̱ ba̱ breng ansham. A̱yin a̱ brang ba̱nyet i na̱ ba̱ brang bu rya sai.
Dolet cat njit a yet a̱tsatsak, zi rak a̱ka̱tuk nkyang i breng a̱tsatsak nkyang.
Yi ya gwai di ba̱wumbeyang ni i diyrek Yesu, yi tyong ba̱yaan ya ra̱u.
Koyan a̱ yya pfong di cet i wwon ran. Yi yya Ka̱za dikwwa ansham bu ka̱ryong ka̱yat ndya nyin.
Yi ryok nkyang a yin tyyi ndya ni na ya ryi sai rya. Yi yya hakuri ka̱yat ka̱bvung ka yi sswa ni, i yya a̱duwa kozan ka̱ram.
Nkyang a yi byyi ni yi brang ba̱nyet tssup ba a̱ sang ni; i gwai ba̱yecen ba a̱ cong i na̱sa nyin na ni.
Ba̱nyet ba a̱ yya da̱ nyin ni yi naai Ka̱za ka ba̱ wwon nda. Yi ryok naai Ka̱za ka ba̱ ssing ba; yi wu ka̱ naai ka ba̱ pfwa nda.
Ba̱nyet ba a̱ shyi i ba̱gwai ni yi gwai ba̱ mba, ba̱nyet ba a̱ shyi i ka̱nak i yi kun ba̱ mba.
Yi swat ansham bu ba̱yaan. Yi ryok ya cin ba, ma bvei dirywai bu ba̱nyet dizot, da̱ nyin ba ni ya breng di ba̱nyet a̱za̱ncyi ni ba.
Ka̱ a̱yin a̱ na̱ yya ka̱tuk, a ryok ma̱ ku yya ka̱tuk ba. Yi yya kyang a ni myim koyan ni.
Bvwo ka̱sak ka a nin cong ni i gi swat ansham bu koyan.
Ka̱ a̱yin a̱ na̱ yya na̱kpot, a ryok cat sseng ni tan ba. Wwon an bvak Ka̱za, rot Ka̱za a̱ hywa i ba̱ryat nka ba, “Kozan na̱kpot, nzuk a̱mi ni ba̱ tan ni.”
Ma kyang a myim yi yya ni nkpa yet kyang a ba̱ryat Ka̱za ba ba hywa ni, “Ka̱ a̱ra̱ndwan nwan a̱ pfong cihywat, a ku nang kyangya; ka̱ a̱ pfong na̱shyi, a ku nang kyang sswa. Ka yya a̱mi ba̱ nu, a ku tung a̱crang ndong a̱mi.” [A ni ku tyyi na̱ tuba.]
Yi ryok wwon a̱ka̱tuk a̱ sswa cet nyin ba, seko yi ku ra tyyi da̱ a̱tsatsak.
Ba̱nyet tssup bu dityok
Koyan a̱ tyong ba̱nyet dityok, rot cet n shyi ka̱bvwa ba se nying na Ka̱za ka wrak ni. Kozan a̱yin a ryi i dityok, Ka̱za a̱mi a̱n ku sak.
Rot a̱mi a̱yin nu a̱ yya ba̱nyet dityok wipfong ni a̱ yya wipfong an kyang a Ka̱za ka ka̱n yya ni, a̱ kwak diccu nu shirya Ka̱za.
Rot ba̱nyet ba a̱ cong ansham ni a̱ ni pfong ka̱wun ba̱gwam ba, seko ba̱ka̱tuk ba̱nyet. To ka cat pfong ka̱wun a̱gwam ba, a cong a̱tsatsak ka̱cyet na̱ ma̱ na̱ dyep.
Rot nu a̱gwam, Ka̱za a̱mi na̱ ka̱ yya dikwwa ti a gi hok ansham. Ma ka cong a̱ka̱tuk ka̱cyet, dolet a hok ka̱wun nu rot cet yya shirya nu na shyi ba̱ a̱za̱ kpai; rot a̱ yet a̱kwwa Ka̱za a̱ breng diryen Ka̱za ti mbvak a̱zi ba̱nyet ba a̱ cong a̱ka̱tuk ka̱cyet u ni.
Rot a̱mi dolet a tyong cet ba̱gwam a, ba rot diryen Ka̱za ti ba ma rot a bvwo kyang a myim a yya ni.
Nkpa n byyi yin trang diga̱ndu ti, rot ba̱gwam ba a̱ yet ba̱pfong Ka̱za ki ba yya pfong mba na.
Yi wrak koyan kyang a yet nnu ni: yi trang diga̱ndu nkyang nyin na, i bu tyong ba̱gwam ba.
Ka̱sak ka zi nin swat bu ba̱yaan ni
Ryok swrang bu ta a̱yin ba, seko ta gwai ba̱nyet. A̱yin nu a̱ gwai a̱wumba nu ni a̱ yya kyang a Truwang ji zi cat i.
Truwang ji hywa, “Ryok kan-a̱naan ba, ryok hywat a̱yin ba, ryok zzing tssang ba, i ryok hok swam kyang a̱yin ba.” Sa̱rei truwang jini bu zaan ji n shyi ni nwa ka̱yat ntruwang jring ka ni, “Gwai a̱wumba nwan ka̱sak ka an ya gwai ni.”
A̱yin nu a̱ gwai a̱wumba nu ni a̱ naat ku bvwa a̱bvun ba. Rot a̱mi gwai ba̱nyet a sook sa̱rei Truwang ji.
Yi yya a̱mi rot yi bvwo ka̱ram kani. Ka̱ram shyek nda nyin ka a̱ yya. Ka̱ram san sucet ndwam njit ka a̱ shyi shishrek naani a̱ ra̱u ka̱ram ka zi yin nwa tssup a ni.
Se zi cam a̱ccu njit a, ba ga za cyang di ba̱nyet ba a̱ swat-swat a̱ta̱nom ni. Zi wwon hyong nkwwa bu kan-a̱naan, i ryok zwang bu swam.
Se zi sook nkyang nzwang a A̱gwam Yesu Kristi na̱ za ryi ni, i wwon a̱huhwa nu a̱ ni za tyyi zi pfong ansham tazwa ndwam njit ka ni.
Ryok yya a̱wumba nwan shirya ba
Da̱ni da̱ a̱yin nu a̱ ka̱n sseng di cet i tssup a ni ba yi ku san mbvak nhwa, i ryok ya a̱cecet ba nu an kyang a na̱ yya ni ba.
A̱yanyet tssup nu na ku wwon na̱ ya kyang a na̱ cat i; a̱tuba nu a̱ ka̱n sseng di cet i tssup a ni ba, a̱n za dinam ba.
To, a̱tuba nu a̱ ya kozan kyang ni na̱ ryok byyai a̱tuba nu a̱ wi ya na ni ba, a̱tuba nu a̱ wi ya dinam ni na ma̱n dyok yya a̱tuba nu a̱ ya kozan kyang ni shirya ba, rot Ka̱za a̱ ka̱n ku san mbvak nhwa.
Nwan yet a̱nyan ni yya a̱kwwa a̱yanyet shirya? Ko na̱ sseng ko na̱ kpa, ba̱ryat a̱ntyok ka̱ryi nu a̱mi. A̱ ni ya ka̱son rot A̱gwam Ka̱za a̱mi a̱ maai ku tyyi na̱ ya ka̱son.
A̱yanyet a̱ cyang nom yaan ku ran kpikpit nnom a; a̱yanyet a̱ cyang sa̱rei nnom a na yet bu kyang yring. To, koyan a̱ sseng an kyang a na̱ sseng ni di cet.
A̱yin nu a̱ cyang nom yaan ku ra̱u kpikpit nnom a ni, a̱ yya a̱n dyep A̱gwam Ka̱za. A̱yin nu a̱ bo ma̱n za kozan kyang ni, a̱ yya a̱mi a̱n dyep Ka̱za rot a̱ gwai Ka̱za mi rot kyangya na ka ku ryi ni. Sa̱rei a̱yin nu a̱ rak ya nkyang zaan ni a̱ yya a̱mi a̱n dyep Ka̱za mi a̱ bo ka̱ gwai i.
Rot ba a̱yin njit u a̱ swat-swat diccu nu ni ba, da̱ a̱yin a̱n shyi a̱ ni ya tssa dikwu ba.
Rot ki zi swat a̱cet zi swat-swat A̱gwam Yesu a̱mi, ki zi ma̱n kwi zi kwi mbvak A̱gwam Yesu a̱mi. Rot a̱mi, di dikwu njit di swat a̱cet njit zi shyi an bvak A̱gwam Yesu a̱mi.
Rot Yesu a̱ yin kwu a̱ bo ta̱za a̱cet a̱ ga yet a̱gwam ba̱nyet u a̱ ri swat a̱cet i bu ba̱nyet ba a̱ ka̱n kwi ni.
To, nwan hwa, a̱nzan a̱n byyi an yya a̱wumba nwan nu shirya? Nwan meyang, a̱nzan a̱n byyi an byyai a̱wumba nwan nu? Sa̱rei njit zi ni sseng a̱ta̱ssi Ka̱za ba za yya shirya.
Rot Ka̱za a̱ hywa i ba̱ryat nka ba,
“Ka̱sak ka n yet a̱cet i,
a̱mi meyang koyan a̱ ni ta̱gbok a̱ta̱ssi nzuk,
koyan a̱ tyyei di ka̱nu nu nzuk a̱mi n yet Ka̱za.”
To, zi bvwo koyan a̱ ni twang di ka̱nu nu a̱ta̱ssi Ka̱za.
Ryok tyyi a̱wumba nwan a̱ kpa ba
Rot a̱mi se zi ryok yya ba̱yaan shirya; di zi yya a̱mi seko koyan a̱ ta̱rwam na̱ bu tyyi a̱wumba nu ka̱grap na̱ kpa a a̱ka̱tukyya.
N bvwo ba̱zizrak, i yet a̱ntyok tssup Yesu, kyangya n shyi ba kpo yya ku yet a̱shishik a̱ta̱ssi Ka̱za ba; se da̱ a̱yin nu a̱ kpo sook ku yet a̱shishik ni, ku ma̱n ku yet a̱shishik u.
Ki ya nwan na yet a̱wumba nwan dikpak, to ashe swat nwan na yet nying ku cat ba. Rot a̱mi se a ta̱rwam ya nwan na ku bu tyyi a̱wumba nu Yesu Kristi na̱ kwu zi hywak nu ni dikwu.
Ta̱rwam, kyang a a sook ku yet a̱tsatsak ni ku bu yet kyang ditok di ba̱yanyet.
Rot Dityok Ka̱za ti yet bu tinying ya bu sswa ba, ma ti yet tinying yya a̱zizrak nkyang, bu myyi ndya bu ba̱yaan, bu sai ndya na nna ni Tswa Ka̱za ji zi cong i ni.
A̱yin nu a̱ tssup Yesu Kristi ryen nani ni, Ka̱za a̱ pfong ansham nu, ba̱nyet a̱ bo ma̱n pfong ansham nu.
Rot a̱mi se zin tyyi ka̱ssi a nkyang a ni za ba di myyi ndya ni i bu brang ba̱yaan i ka̱ryong mba ka.
Ta̱rwam a bu byyan pfong Ka̱za i hywak kyangya. Kozan kyangya yet a̱zizrak, ma a̱ka̱tuk kyang a̱mi a ya kyang a ni tyyi a̱yanyet a̱n kpa a a̱ka̱tukyya ni.
Kyang a myim ni a ryok ya dinam, ko sswa nkwwa ko kyang a a ni yya n tyyi a̱wumba a̱ kpa ni.
Ma ka̱ a̱yin a̱ byyi a̱huhwa an kyang a na̱ ya ni, na̱ bvwo Ka̱za a̱ ku yya shirya yemi, rot kyang a na yya ni ku yet ntyyi rya ba. Kozan kyang a yya bu ntyyi rya ni ba, a bvwo ku yet a̱ka̱tukyya.
Yi yya kyang a ni myim ba̱wumbeyang nyin ni
Njit ba̱nyet ba sseng di cet i tssup a ni, dolet zi brang ba̱nyet ba a̱ sang ncet a ni, rot ba shyi bu a̱bibyek ndya bu ka̱wun a nkyang a myim ni. Zi ryok myim ba̱ a̱ccu njit ba.
Se koyan a̱ cat ba̱wumbeyang nu ba a̱ tssup ni shok, a̱ ga ba̱ brang ba rai i tssup a.
Kristi a̱ yin myim bu diccu nu ba, seko da̱ni di ba̱ryat Ka̱za ba ban hywa ni, “Ditok ti ba na̱ pfwei ni, nzuk ba pfwei a̱ n kwot i.”
Kozan kyang a ba yin jem i ba̱ryat Ka̱za ba ni ba yin jem a̱ ga za zzek a̱ za brang a̱ bo za ryi hakuri, zi gin byyi rya.
To, n naai Ka̱za ka a̱ za brang a̱ bo za jyet hakuri nu ni ka ya brang yi mon a̱ccu i cong da̱ni di Yesu na̱ yin cong ni,
yi gi yya kozan kyang, ka̱nu nyin ka̱yring ba̱ a̱huhwa a̱yring, i dyep Ka̱za, A̱tyyi A̱gwam njit u Yesu Kristi.
Nwap nzaan bu ba̱nyet Yahuda i ya tyong
Rot a̱mi yi san ba̱yaan di mbvak nhwa da̱ni di Yesu Kristi na̱n ya san ni, rot ba̱nyet a ga ryi shii Ka̱za na a̱ ka̱ dyep.
Rot kyang a yin byyi Yesu Kristi a̱n tyyi a̱kwwa ba̱nyet Yahuda nu ni Ka̱za a̱ ga shya ryen na ka nin yya kyang a ka rop a̱wwon di ka̱ryong a̱ ni wrak ba̱tyyi a̱kwop ba ni.
Yesu brak a̱ bo yin yya a̱mi, kpikpit nwap a i gi shya dyep Ka̱za ka̱sak ka kan hok dizot mba ni. Da̱ni di ba̱ryat Ka̱za ba ban hywa ni.
“Rot a̱mi n ni na̱ dyep di nwap nzaan na,
n bvom a̱bvom na̱ gwai.”
Ka̱bvwa ka̱yaan ba bo hywa,
“Nyin kpikpit nwap a yi nwa bu ba̱nyet ba Ka̱za ka tssa ni, i gwai Ka̱za ndung.”
A bo hywa brak,
“Yi dyep Ka̱za nyin kpikpit nwap a,
yi dyep Ka̱za sa̱rei ba̱nyet ba.”
Ishaya a̱ bo hywa,
“A̱tuba nu a̱ nyyai a byit Yassa ni a̱ bai;
Ka̱za a̱ ni ku yrek na̱ yet A̱gwam nwap u,
mba meyang ba ma̱n ku ryi ndya mba na.”
N naai a̱zi hywak nyin ba̱nyet tssup, Ka̱za a̱ ya ryi gwai bu myyi rya rot yi wrak ka̱ryong da̱ nka, a̱ ga si ya brang nsak rya nyin na shii ka̱yat nka, rot cet Tswa nka na shyi ka̱yat nyin ni.
Kyang a tyyi Bulut jem wasika nu ni
Ba̱wumbeyang nzuk ba̱nyet tssup, n bvwo sa̱rei yi sseng ba̱tsatsak ba̱nyet, yi bu byyi bvwo i maai zzek ba̱yaan.
Ma har ba̱nyying n ri sseng i ya tyyei nkyang nzaan na n ka̱ ya yring i ni. N yya ba̱set rot Ka̱za a̱ n dyi pfong ani,
a̱ n tyyi n yya dikwwa Yesu Kristi ka̱yat nwap nzaan ka. N dyi di gado ni i tyyei Ka̱sham Ba̱ryat ka Ka̱za ka n dyi ni, kpikpit nwap a i gi yet za̱nang ji Ka̱za ka ni san ni, ba̱nyet ba Tswa Ka̱za zi gang tun ba yet ba̱nkaa ni.
N dyat ba̱set ba, se ba an kyang a Yesu na̱ ka̱n yya ni an bvak nzuk n kwwat nwap nzaan n ba mi ba tyong Ka̱za. Na̱ yya a̱mi i ryen ba̱ryat nzuk, bu mpfong nzuk,
bu cet nkyang ka̱hat, bu alama cet Tswa Ka̱za; har n tyak Urushalima bu na̱nkrang a a̱ tyong a̱ krang Urushalima nu ni har n si nat Ilirikum, n tyyei sa̱rei Ka̱sham Ba̱ryat ka tazwa Kristi.
I cat nzuk a n tyyei Ka̱sham Ba̱ryat Yesu ka i na̱bvwa na ba ka̱n hok ni ba, rot n cat a̱yanyet a̱mi a̱ tuk n si n nok ba.
Da̱ni di ba̱ryat Ka̱za ba ban hywa ni,
“Ba̱nyet ba ba ka̱n ba̱ tyyei ba̱ryat nu ni ba ba ni ba̱ tyyei ba bo ryi,
ba̱nyet ba meyang a̱ ka̱n hok ni ba ba ni ryi a̱ bvwong.”
Nkpa n byyi n da̱de n shya diwat ba da̱ nyin ba.
Bulut a̱ zzop nat Urushalima bu Rom
Nyyai gba̱gbang n cat bu tat da̱ nyin ma n shya diwat ba, ma naani pfong nzuk a kun tyak a̱za̱gbang a̱ni ni
n byyi rya n ni ya byyek ka̱ram ka n nin swrap naat Asbaniya ni. N ni yen bvwa nnom da̱ nyin yi n brang ka̱cyet n naat Asbaniya ka.
Ma naanini n ye naat Urushalima n si brang ba̱nyet tssup ba ka̱ yemi.
Rot ba̱nyet tssup ba a̱ shyi ka̱byen Makidoniya ni bu Akaya a̱ ryi ku myim ba tung nkyang a̱n brang ba̱nyet tssup ba a̱ kpa dizot Urushalima ni.
Mba dei ba hok ansham yya na a̱mi, ba ryi ku myim ba ba̱ brang. Ma ki ba cyang ansham ban byyi bvak i brang ba̱nyet dizot ba. Ka̱sak ka ba̱nyet Yahuda na ba ka̱n ka za̱nang ka̱nu-a̱tan Tswa Ka̱za ji ba̱ mba ni, a̱mi meyang mba nwap a ku myim ba ma̱n ya ka nkyang a ba byyi ni bu ba̱nyet Yahuda na.
Ki n si tyak ba̱ mba n ba̱ ryi sa̱rei krum ji ba ba̱ tung i ni, i ka̱cyet nzuk ka naat Asbaniya n nin nwa n ya byyek.
N bvwo ki n ba da̱ nyin n ni ya ba ba̱ a̱jyem ka̱nu-a̱tan Kristi nu.
N ya naai ba̱wumbeyang, da̱ni di yi bvwo yi tssup A̱gwam njit Yesu Kristi ni, i bu bvwo cat a Tswa Ka̱za zi ya jyet i, yi n brang naai Ka̱za ba̱gingang.
Yi naai Ka̱za a̱ n gang a̱ tun bu ba̱nyet ba a̱ shyi ka̱byen Yahudiya a̱ yet ba̱nyet tssup ni ba. Yi naai Ka̱za ba̱nyet tssup ba a̱ shyi Urushalima ni ba hok ansham pfong a n ni yya ka̱ yemi ni a̱ bo kpo san mbvak hwa.
Wwon, ki Ka̱za a̱ shim n ba da̱ nyin bu ba̱gwai ba̱gingang zi bu hok ansham ndung.
Ka̱za ka a̱ wwat myyi rya ni a̱ ya brang ba̱sa̱rei nyin, amin.
Byei
Fibi a̱wumba njit a̱nu ni n ya mon ba̱ nu, nu ma a̱ shyi i ba̱nyet brang ba̱nyet tssup ba a̱ shyi Kankiriya ka ni.
Yi ku san mbvak nhwa di ba̱nyet tssup A̱gwam Yesu ni i ku tyyei a̱tsatsak hali di ba̱nyet tssup Yesu ni. Yi ku brang di kyang a na̱ ni cat da̱ nyin ni, rot a̱ ka̱n brang ba̱nyet ba̱gingang har ba̱ nzuk ma.
Yi n byyek Briskila bu Akila, ba̱nyet yya dikwwa Yesu Kristi ba̱ nzuk.
Mba a̱mi a̱ jing sso mba a̱za̱ nzuk. N ba̱ gwai -- ba nzuk ba̱diyin ba bu ba̱yanyet ba̱gingang ba a̱ yet ba̱nyet tssup a nwap nzaan ni ma.
Yi byyek ba̱nyet tssup ba a̱ tung a̱gbang mba ka ni.
Yi n byyek a̱kinkreng a̱rywai nzuk u Abainitat. Nu a̱mi a̱ yet ka̱tsitsrang a̱ntyok tssup ka a̱ shyi i ka̱byen Asiya ni.
Yi byyek Maryamu; a̱ ya yya pfong ba̱gingang.
Yi n byei Andaranikat bu Yuniyat, ba̱wumbeyang nzuk ba̱nyet Yahuda, n ka̱n yya a̱jaru ba̱ mba. Ba yet ba̱cecet ba̱nyet ka̱yat ba̱pfong ka, ba yin nwa tssup a ma a̱ n wwon.
Yi n byei Urbanat a̱kpondang mpfong njit i dikwwa Kristi, nta̱mak ba̱ a̱rywai nzuk Istakit.
Yi n byei Abalit, a̱yin nu koyan na̱ bvwo sseng nu na ka̱yat Kristi ni. I bu n byei kyang bvak Aristobulut.
Yi n byei a̱wumba nzuk, Hirudiyan a̱ yet a̱ntyok ba̱nyet Yahuda ni. Yi n byei ba̱nyet tssup ba a̱ shyi mbvak Narkisat ka ni.
Yi n byei Tarafina bu Tarafusa, ba̱nyring ba a̱ yya Ka̱za dikwwa ni. Yi n byei a̱wumba nzuk Barsisa, a̱ra̱mbyring u a̱ ma̱n yya Ka̱za pfong ba̱t i.
Yi n byei Rufat, a̱gba̱dang a̱ntyok tyyei ba̱ryat Ka̱za, nta̱mak ba̱ a̱naa nu nu, a̱ yin breng di ka̱won nu ni.
Yi n byei ba̱nyet Asinkiristat bu Filiguna, bu Hamit bu Baturobat bu Hamasa bu ba̱wumbeyang ba a̱ shyi ba̱ mba ni.
Yi n byei Filulugusa bu Yuliya bu Niriyat ba̱ a̱wumba ka̱neyang nu nu, bu Ulumfat nta̱mak sa̱rei ba̱nyet tssup ba a̱ shyi ba̱ mba ni.
Yi ya byei ansham di ba̱nyet tssup ni. Sa̱rei ba̱nyet tssup Kristi ba a̱ ya bvwo ni a̱ ya byei.
A̱ngbom kyang u Bulut na̱ ba̱ tyyei ni
N ya tyyei, ba̱wumbeyang, yi ta̱rwam bu ba̱nyet ba a̱ kyyai swat ba̱nyet a a̱ bo ta̱ruk ba̱nyet tssup ba ni. Mba a̱mi a̱ rak tssup zzek a yi ka̱n san ni. Yi wruk ryen mba na sem.
Ba̱nyet yya nkyang iya a̱ yet ba̱nyet tssup Yesu A̱gwam njit ba ba, ba kwan bu di na̱hwa mba. Ka̱sak ka ban bvwo ba̱ryat ba ni, se ba raai ba̱nyet sang hywak ba̱gingang a̱ tyyi an dong.
Koyan a̱ ka̱n hok ka̱sak ka yin sook tssup a di ka̱ryong ni. Rot a̱mi n hok ansham nyin ba̱gingang. N cat yi yet ba̱nyet a̱za̱ncyi a nkyang a yet ni, i bu yet ba̱nyet sang hywak a nkyang a yet a̱ka̱tuk ni.
Ka̱za ka a̱ wwat myyi rya ni a̱ ni tyyi yi shai Ka̱ta̱nyrang a̱nyyan a̱byen nyin ba̱nyying.
N naai aliheri Yesu Kristi a̱ swrang a̱za̱ nyin.
Timoti a̱kpondang mpfong nzuk, a̱ ya byei. Lukiyat bu Yasan, bu Susibatarat, ba yet ba̱wumbeyang nzuk ba̱nyet Yahuda ni a̱ ya byei.
Nzuk meyang, Tartiyat, a̱ntyok jem wasika a̱ni, n ya byei ka̱yat Kristi.
Gayat, a̱tuba nu n swat a̱gbang nu ka ni, a̱ ya byei. A̱gbang nu a̱mi sa̱rei ba̱nyet tssup ba ban tung. Arastat, a̱tuba nu a̱ yet ma'aji ka̱nkrang a̱ni ni nta̱mak bu Kawartat, a̱wumba njit u, a̱ ya byei.
[
N naai aliheri A̱gwam njit u Yesu Kristi a̱ swrang ba̱ nyin sa̱rei. Amin.]
Naai a̱ngbom a
Zi dyep Ka̱za, a̱ntyok cet, nu a̱mi a̱ maai a ya breng yi sseng di cet i tssup nyin na ni di Ka̱sham Ba̱ryat Yesu Kristi ka n tyyei ni; ka̱yat mba a̱mi ban tyyei kyang ka̱ryong a yin shyi nrang nyyai gba̱gbang ni.
Ba̱nyying ka a̱mi ba sin kpo tyyang a̱ si bo tyyei nwap a sa̱rei, ka̱sak ka ba yin jem ka̱yat a̱kpa ba̱nyet tyyei ba̱ryat Ka̱za ba ni. A̱mi Ka̱za ka shyi nyyai ndoson ni ka yin tyyi ba yya, a̱ ga kwwat nwap a ba san ba̱ryat ba a̱ bo ba̱ tssup.
Zi dyep Ka̱za har a̱ba̱da, nka ba̱diyin a̱ byyi bvwo ba̱ a̱za̱ncyi, zi ka̱ dyep rot Yesu Kristi! Amin!
Byet
Nzuk Bulut, a̱kwwa Yesu Kristi, a̱pfong nu nu Ka̱za ka tssa a̱ yei na̱ tyyei Ka̱sham Ba̱ryat nka ka ni.
Ba̱ryat bani a̱mi Ka̱za ka yin dyat a̱wwon nyyai gba̱gbang i na̱nu ba̱pfong nka na ba jem ka̱yat a̱kpa Ka̱za ka.
Ba̱ryat ba shyi tazwa Ka̱won nu ka Yesu Kristi, A̱gwam njit u. I rwam a a̱ yin yet ka̱mbvon Dawuda,
ma da̱ni di dizizrak ntswa nu tini a̱ yet Ka̱won Ka̱za. A̱ yin tyyei di cet nTswa Ka̱za na̱ yet Ka̱won Ka̱za ka̱ram ka ba yin ku hywat na̱ ta̱za nyyai a̱yabyen ka ni.
Nta̱mak ba̱ nyin ba̱nyet ba a̱ shyi Rom ka ni, nyin ba̱nyet ba Ka̱za ka yei yi yet ba̱nying Yesu Kristi ni.
Rot a̱mi n ya jem mi, nyin ba̱nyet ba shyi Rom Ka̱za ka gwai ni, a̱ bo ya yei yi bu yet ba̱nyet ka̱tssup ba ni.
Ka̱za A̱tyyi njit bu Yesu Kristi A̱gwam njit a̱ ya wwon nda a̱ ya ryi ka̱nu-a̱tan nka ka.
Dyep
Ka̱tsitsrang kyang ka nka yet n gwai Ka̱za mi i Yesu Kristi a̱zi hywak nyin; rot sa̱rei ka̱sa ka, nkhang a ba tsaai ni nna yet nying tyyi ndya nyin i tssup Yesu.
Ka̱za ka n ka̱ yya dikwwa bu sa̱rei rya nzuk a i tyyei Ka̱sham Ba̱ryat tazwa Ka̱won nka ni nka a̱ yet shaida ka̱sak ka kozan ka̱ram n na ya yring
ka̱yat a̱duwa nzuk ka ni. N ka̱ naai, ki ka shim a̱ n brang n shya diwat bu tat da̱ nyin ba̱nyying.
N nin tyyi rya ba da̱ nyin n ga bu ya ta̱gbak yi gi tyyi cet ka̱yat tssup ka.
Kyang a n dyat i nkpa yet: da̱ nzuk da̱ nyin zi ni ya brang n tyyi ndya njit a.
N cat yi bvwo, ba̱wumbeyang nzuk, na̱ram ba̱gingang n ka̱n cat ba da̱ nyin, ma kozan ka̱ram kyang yaan i nyyai bu n tyyi dyem. N cat shya ba̱nyet tssup ka̱yat nyin da̱ni di n ka̱n shya an nwap nzaan ni.
Sa̱rei di ba̱nyet tat a̱ssi di ba̱gbyik ba̱nyet, di ba̱nyet bvwo di ba̱nyet cyi n ka̱ ba̱ sook tyyi mpfwa nzuk.
Rot a̱mi n nin tyyi rya n ya ba di Ka̱sham Ba̱ryat kani nyin ba̱nyet ba shyi Rom ka ni.
Cet Ka̱sham Ba̱ryat a
Rot nzuk n pfong nsum n tyyei Ka̱sham Ba̱ryat ka ba. Mba a̱ yet cet Ka̱za na wwat ba̱nyet ba a̱ ka̱ ryi ndya mba na ni sucet, ka̱tsitsrang ka ba̱nyet Yahuda i si wwon kpikpit nwap a.
Rot Ka̱sham Ba̱ryat ka a̱mi a̱ tyyang ka̱sak ka Ka̱za kan brak di ba̱nyet a̱ ya tyyi mi ni. Ku shyi i tyyi rya a̱mi, nyyai a̱ta̱tyin si tat a̱jyun. Da̱ni di ba̱ryat Ka̱za ban hywa ni, “A̱yin nu a̱ byyi ntyyi rya ni, nu a̱ ni myim Ka̱za.”
Hywak a ba̱nyet ka̱sa ba byyi ni
Ba tyyei diryen Ka̱za nyyai Tazwa sa̱rei a̱zi ba̱nyet ba a̱ rak tssup Ka̱za a̱ si shyi bu i na̱kpot i. Mba a̱ bap ka̱ryong Ka̱za ka di na̱kpot mba na.
Ka̱za a̱ hok diryen mba, rot kyang a yet nying bvwo tazwa Ka̱za ni ku shyi ba̱ a̱za̱ kpai assi mba. Rot Ka̱za a̱mi mbvak nka a̱ ba̱ tyyei ba̱zizrak.
Nyyai ka̱ram ka Ka̱za ka n yya ka̱sa ka ni, ka̱yat nkyang ka ka yya ni, ba tyyei nhali nka na ka maai yet Ka̱za a̱ bo tyyei cet wityak nka na ba̱zizrak. Rot a̱mi ba bo byyi ka̱bvwa sak tak ba.
Rot ba bvwo Ka̱za, ma di ba ka̱ ryi shii di Ka̱za ni ba, di ba ka̱ dyep ba. A̱huhwa mba nu a̱ tyyi ba̱tai, mpfwa mba na i cat bvwo.
Ba shyi i ya cin da̱ mba a̱ yet ba̱nyet a̱za̱ncyi a̱ si wa si tyyi ba̱bvwon.
Ba si wa brak dyep Ka̱za ka a̱ wi kwi ni a̱ tyyi a nkyang a ba̱nyet ba yya ni, nna ni tai ba̱neywu ba a̱ kwi ni, bu na̱non bu nyam bu nkyang kwang ka̱hwa ka̱byen.
Rot a̱mi Ka̱za a̱ ba̱ kaai a̱ yrik ba yya a̱shishik nkyang u ban sak ndya mba ni, ba nwa yya nkyang nsum bu ba̱yaan.
Ba brak a̱ wwon ka̱ryong Ka̱za ka a̱ tssup dira; a̱ wwon yya Ka̱za dikwwa bu ka̱ kok ntong a̱ wa kok nkyang a Ka̱za ka yya ni ntong, a̱ wa wwon a̱tuba nu a̱ krok nkyang iya ni, a̱tuba nu a̱ maai a̱ san a̱didyep wityak i! Amin.
Rot nkyang a ba̱nyet ba yya ni Ka̱za a̱ ba̱ kaai a̱ wwon ba tssup a̱shishik nkyang mba nu. Har ba̱nyring a̱ wwon swat nyreng a̱ nwa ya tssup mba-mba.
A̱mi meyang ba̱ntyok ba a̱ kaai ba̱nyring ba a̱ wwon a̱ ya tssup a̱ cat ba̱yaan ba̱t, a̱ yya a̱shishik nkyang bu ba̱yaan. Rot a̱mi ba san zang ji maai a̱ka̱tuk nkyang u ba yya ni.
Da̱ni di ban dak bvwo Ka̱za ni, Ka̱za a̱ ma̱n ba̱ wwon ba swat ka̱yat a̱ka̱tuk hali mba; rot a̱mi ba yya nkyang a myyim ba yya ni ba.
Sa̱rei mba ba byyi na̱kpot, di ba byyi a̱tsatsak a̱huhwa ba, ba ra̱u cat nkyang ka̱sa, a̱ byyi kozan taka̱i na̱nyan bu swam, a̱ hywaai ba̱nyet a̱ kwan zwang, a̱ bvei diraa ba̱ a̱bvun, a̱ si bo swat bu ndya byyan bu ba̱yaan. Ba si bo shwwang ba̱nyet,
Ba̱gbyik ba̱nyet, ba byyi na̱nu na̱hwa; ba̱nyet sang dizot, di ba cat ba̱nyet ba.
Ba bvwo a̱zizrak shirya Ka̱za a̱ hywa a̱yin nu a̱ yya nkyang ani nu a̱ maai dikwu, ma ba ri yya a̱mi, har ma ba tang ba̱nyet yya ba mbyen.
Shirya Ka̱za
A̱kpondang nzuk, nwan a̱tuba nu yya ba̱yanyet shirya ni, a hwa da a ni shot o? Ka a yya ba̱yanyet shirya, a ya tyyi an shirya ji, rot a yya hywak yring ba̱ mba, ko ba na̱ yei a̱nyan.
Zi bvwo shirya Ka̱za yet ka̱ryong zi ba̱nyet ba a̱ yya ntaka̱i nkyang ani ni.
Ma nwan a̱tuba nu yya shirya tazwa hywak ba̱yanyet, ma a bu ma̱n yya bu kyang yring ba̱ mba ni, a hwa da a ni shot shirya Ka̱za ji e?
Ka a byyai dizot ti bu hakuri nu Ka̱za ka byyi tazwa nyin ni e? A bvwo baa? -- Ka̱za a̱ pfong dizot a̱ cat a̱ na̱ brang a wwon a̱ka̱tukyya nwan nu.
Ma nwan ba tyyi bu rya nwan ba̱ kpa̱u swrang, da̱ nwan ba ni shei ba. A bvwo an ya brang bu shirya a̱mi, ka̱tuk ka Ka̱za ka nin tyyei diryen nka bu a̱zizrak shirya nka ni.
Rot koyan Ka̱za a̱ ni ku ryi zang nu ba̱cicrak bu kyang a na̱ yya ni.
Ba̱yanyet a̱n tyyi ka̱ssi bu yya ansham, a̱ ga shya shii bu gwai bu sucet wityak an bvak Ka̱za. Taka̱i ba̱nyet iya Ka̱za a̱ ni ba̱ ryi sucet wityak.
Ma ba̱yanyet a̱n shyi a̱ cat ba̱ a̱ccu mba, di ba cat kok ka̱ryong ba seko kyang a yet a̱ka̱tuk i. Ntaka̱i ba̱nyet iya a̱mi Ka̱za a̱ ni ba̱ yya shirya di diryen nka.
Ka̱bvung bu rwam hyut tot ba̱nyet ba a̱ yya a̱ka̱tuk nkyang ni, ka̱tsitsrang ka ba̱nyet ba ya yei ba̱nyet Yahuda bu kpikpit nwap a brak.
Ma ba̱nyet ba a̱ yya kyang a Ka̱za ka cat i, Ka̱za a̱ ni ba̱ ryi shii a̱ bo ba̱ ryi tsswa nda; ka̱tsitsrang ka ba̱nyet Yahuda a̱ si wa bvwa a̱n wrak kpikpit nwap a brak.
Ka̱za a̱ yya shirya nka a̱n tyong a̱ssi ba.
Kpikpit ba̱nyet a a̱ bvwo Truwang Musa ni ba, ba yya a̱ka̱tukyya ba ni brik a̱n byyi Truwang ji ba. Ba̱nyet Yahuda na byyi Truwang Musa ji ni a̱ ma̱n yya a̱ka̱tukyya ni, Truwang ji a̱mi ba nin ba̱ yya shirya ji.
Ba byyi Truwang na a̱mi ni tyyi ba̱nyet ba a̱ yet a̱tsatsak a̱ta̱ssi Ka̱za ba, seko ba yya kyang a Truwang ji zi ba̱ tyyi yya na ni.
Ko kpikpit nwap a ban byyi Truwang ni ba, kozan ba yya a a̱tsatsak a̱huhwa mba nu Truwang ji zi hywa ni, a̱tsatsak a̱huhwa mba nu a̱mi a̱ yet truwang mba ji, ko di ban byyi Truwang Musa ji ni ba.
Hali mba tyyei ka̱sak ka kyang a Truwang Musa ji zi hywa ni shyi an ndya mba na. A̱huhwa mba nu a̱ bo tyyei iyemi yet ka̱ryong. Rot ka̱ram ka̱yaan ndya mba na na ba̱ tyyei a̱ka̱tuk u ba yya ni, ka̱ram ka̱yaan na ba̱ tyyi ka̱ryong.
Rot a̱mi da̱ni di Ka̱sham Ba̱ryat ka n tyyei ni a̱mi ku nin dyi ka̱tuk iya, ka̱tuk ka Ka̱za ka nin wrak Yesu ka̱nu yya shirya an nkyang a ba̱nyet ba hwa na shyi nrang i.
Ba̱nyet Yahuda bu Truwang ji
To, nwan hwa? A ya yei a̱ntyok ba̱nyet Yahuda, a hyong byyi Truwang bu byyi Ka̱za kaa?
A bvwo kyang a Ka̱za ka cat a yya ni, nna ni myim ni, rot Truwang ji bu na̱ zzek a̱mi.
A ryi a maai kwak a̱ntyok a̱tutwan shan, i bu yet fitila di ba̱nyet ba a̱ shyi an dyin ni.
A zzek ba̱bvwon bu da̱bawon. A hyong di ka̱yat Truwang ka an shai sa̱rei bvwo bu ka̱ryong.
To, a zzek ba̱yanyet, ma a maai ya zzek ba. A yya wa'azi yya, “Ryok yyi tsang ba,” ma nwan zzing tsang.
I bu hywa, “Ryok kan-a̱naan ba”, ma nnu an shyi. A rak ryi ba̱nyet ba a̱ bvan nkyang a ba yya ni a̱n yya ka̱za, ma a tsaai a̱bat nna na.
A hyong byyi Truwang, ma a̱ tyyi Ka̱za nsum rot a tssup Truwang nka ji ba.
Ba̱ryat Ka̱za a̱ hywa, “Nyin ba̱nyet Yahuda a̱mi n byyi kpikpit nwap a ban byyan diyrek Ka̱za.”
A̱tuba nu a̱ yet wap yaan ni, ka̱ a̱ tssup Truwang ji, ko ba ku tyyi ncen ba, Ka̱za a̱ ku breng da̱ a̱tuba nu ba ka̱n ku tyyi ncen ni.
Yi cyang, kpikpit nwap a ni ya yya shirya rot yi tssup Truwang Ka̱za ji yi jem sak ni ba, ko di byyi ncen nyin na, ma mba ba tssup Truwang ji ko di ban tyei ncen na ni ba.
Dama a̱nyan a̱mi a̱ yet a̱tsatsak a̱ntyok ba̱nyet Yahuda nu ba ku tyyi ncen ka̱ryong ni? Ba a̱yin nu ba ku tyyi ncen bu rwam i ba.
Ma a̱ntyok ba̱nyet Yahuda ka̱ryong u nu a̱ yet a̱tuba nu a̱ yet a̱ntyok ba̱nyet Yahuda ka̱yat mpfwa ni, wato, a̱tuba nu ba ku tyyi ncen ka̱yat mpfwa ni. A̱ yemi a̱ yet pfong ntswa Ka̱za ma ba pfong Truwang ji ba jem ni ba. Taka̱i a̱yin iya shai dyep nu na di Ka̱za, ba di ba̱nyet ba.
To, ba̱nyet Yahuda na byyi kyang a ban dan kpikpit nwap a ni e? Ka̱ a̱nzan tyyi ncen na ku ba̱ yya mi?
Ee, ba ra̱u i kozan ryen; rot mba ba̱nyet Yahuda na a̱mi ba yin ba̱ tyyi ba̱ryat Ka̱za ba mbvak.
Ma ki ba̱yanyet a̱ yya dira̱ntong bu ba̱ryat Ka̱za ba, nkpa ni tyyi Ka̱za a̱n yet a̱ra̱ntong o?
Ko ba̱cincong. Ko ba̱nyet ba sa̱rei a̱ ni yet ba̱nyet dira, Ka̱za ka kok bu ka̱ryong. Da̱ni di ba̱ryat Ka̱za ban hywa ni,
“Ka̱ram ka an dyat i,
dolet koyan a̱ na̱ tyyi ka̱ryong;
ki ba ma̱ na̱ tyyi an shirya,
dolet ba bu shya a byyi ka̱ryong.”
Ma ki a̱ka̱tuk na̱hywak njit u a̱ si tyyi dizizrak Ka̱za ti i wruk a̱za̱kpai, zi bu byyi kyang hywa a? Zi ni hywa di Ka̱za a̱ byyi a̱bvun an shirya ji na̱ za yya mi ni e? (N dyat da̱ a̱neywu ni fa.)
Ko ba̱cincong! Ki Ka̱za a̱ byyi ka̱ram ka kan tyyi ba̱nyet a̱bvun ni, ka ni yya ni a̱n ba̱ yya shirya ji?
A̱yanyet a̱ drok a̱ hywa, ka̱ a̱ka̱tukyya nzuk u a̱ si tyyi ba ryi ka̱ryong Ka̱za ka a̱ si bo ryi shii nka na, a̱nzan a̱n byyi ba ni n yya shirya da̱ a̱ntyok a̱ka̱tukyya ni?
A̱nzan a̱ ni za bvwo zi hywa, “Ryok zin tyyi ka̱ssi ba̱ a̱ka̱tukyya nu na̱ ga za ba da̱ a̱tsatsak?” Ba̱yanyet a̱ n bvei dira di n dyat a̱mi. Ba ni ba̱ yya shirya an kyang a ba yya ni.
A̱tsatsak a̱n shyi ba
To njit ba̱nyet Yahuda na, da̱ a̱nzan zin dan kpikpit ba̱nyet a? Ko kyang. N ka̱n dyat tazwa ba̱nyet Yahuda bu kpikpit nwap a sa̱rei, ba shyi cet a̱ka̱tukyya.
Da̱ni di ban jem Ba̱ryat Ka̱za ni, a̱ hywa:
“A̱tsatsak a̱n shyi ba, ko a̱yring,
a̱ntyok bvwo a̱n shyi ka̱yat mba ba,
da̱ a̱yin na̱n shyi a̱ cat Ka̱za ba.
Sa̱rei mba ba brak a̱ wwon Ka̱za,
da̱ a̱ntyok byyi kpungtun na̱ bon shyi ka̱yat mba ba.
A̱yin mba a̱n shyi a̱ yya-yya ntswa ba, ko a̱yring.
Zzwak mba ji yrang da̱ a̱kukwo ndyak ni.
A̱ka̱tuk ba̱ryat nu a̱ shyi a̱riryem mba na.
Kyang a wwut i na̱nu mba na ni i byyi ryen di anguma ni.
Ba̱nyet gha i hok ba̱nyet hywu bu zzwam ba̱sok,
koke ba si nwa, se ba byyan ka̱rek ka a̱ wwon ba̱nyet ba bu ka̱nak.
Ba bvwo diwat swat ansham bu ba̱nyet ba,
di ba bvwo tyong Ka̱za ba.”
Zi bvwo naani, sa̱rei Truwang ji tssup ba̱nyet ba a̱ swat an Truwang ji ni, koyan a̱ ga ryin kyang ryat, a̱ bo bvwo sa̱rei ba̱nyet nta̱mak ba̱nyet Yahuda na a̱ shyi an bvak shirya Ka̱za.
Rot a̱yin a̱ ni yet a̱tsatsak a̱ta̱ssi Ka̱za di ho a̱ tssup Truwang ji ba. Truwang ji ni brang a̱yin, na̱ ga bvwo ka̱sak ka na̱n byyi a̱ka̱tukyya ni.
Ka̱sak ka a̱yin na̱ nin myim Ka̱za ni
Ma naanini ba tyyei ba̱zizrak ka̱sak ka a̱yin na̱ nin yet a̱tsatsak a̱ta̱ssi Ka̱za ni, di ku mon kyang bu tssup truwang ba. Truwang Musa ji bu ba̱nyet tyyei ba̱ryat Ka̱za a̱ wrak shaida mba ka̱sak ka da̱ a̱yin na̱ nin yet a̱tsatsak a̱ta̱ssi Ka̱za ni.
Ryen na a̱yin na̱ nin yet a̱tsatsak a̱ta̱ssi Ka̱za ni nkpa yet na̱ wrak Yesu Kristi rya nu na. Ka yya a̱mi a̱zi koyan nu a̱ wrak Yesu rya nu na ni, rot ba̱nyet Yahuda na bu kpikpit nwap a bvwon ba:
sa̱rei ba̱nyet ba a̱ nwa a̱ka̱tukyya a̱ si rat shii Ka̱za na.
Ma rot a̱gba̱dang za̱nang Ka̱za nu a̱ ba̱ brak ba yet ba̱tsatsak a̱ta̱ssi nka, a̱zi san na Yesu Kristi na̱ ba̱ san a̱ kaai a̱ wwon ni.
Ka̱za a̱ yin ku tun a̱ wrak na̱ ga kwu a̱ tssu a̱ka̱tukyya ba̱nyet u sa̱rei, ki ba ku ryi ndya mba na. Ka̱za a̱ yya a̱mi a̱ ga tyyei dizizrak nka ti. Nyyai ka a̱ yi yen kula ba̱ a̱ka̱tukyya ba̱nyet u ba,
ma naanini wrak Yesu na di a̱truk mbang ni tyyei ka̱sak ka nu diccu nu na̱n yet a̱zizrak a̱ntyok shirya ni. A̱mi na̱n cii a̱yin nu a̱ wrak Yesu rya nu na ni.
To, a̱nzan zi byyi nin ya cin? Kyang ba. Rot a̱nzan? Rot bvwo tssup Truwang njit a̱mi e? Kaai, rot zin tyyi ndya.
To, a̱ngbom kyang u zi ni hywa ni nkpa yet: ka̱ a̱yin a̱ ni yet a̱tsatsak a̱ta̱ssi Ka̱za, na̱ ka̱ ryi rya nu na ba di tssup Truwang ba.
Naanini, Ka̱za a̱ yet bu ka̱nyyi ba̱nyet Yahuda a̱mi e? Kpikpit nwap a hwa? Ka yet ka̱nyyi koyan.
Ba̱nyet Yahuda na bu nwap nzaan na Ka̱za mba ka a̱ yet bu ka̱yring. Kuma di ba̱nyet Yahuda di nwap nzaan na ni yet a̱ta̱ssi nka rot ntyyi ndya mba na.
To, Truwang ji bu byyi kpungtun baa? Ko ba̱ cincong! Zi wwat Truwang ji ka̱ryong cat ka zi yet ni.
Zi tssup a̱nyyan Ibrahim a
To, a̱nzan zi ni hywa tazwa a̱tyyi a̱kwop njit ka, Ibrahim? A̱ yin hok ni?
Ka̱ a̱ yin yet a̱tsatsak a̱ta̱ssi Ka̱za rot a̱tsatsak nkyang u na̱ yin yya ni, to a̱ byyi kyang a na̱ hyong ni, ma ba a̱ta̱ssi Ka̱za ba.
Ba̱ryat Ka̱za a̱ hywa, “Ibrahim a̱ yin wrak Ka̱za rya nu na; rot a̱mi Ka̱za a̱ ku san da̱ a̱zizrak a̱yin ni.”
A̱yin nu a̱ yya pfong ni ba na ku tan. Kyang a ba ku ryi ni ku yet za̱nang ba, ku yet ka̱tan.
Ma ka̱ a̱yin a̱ yya pfong a̱ gan tyyi a̱tsatsak a̱ta̱ssi Ka̱za ba, ma a̱ tyyi rya di Ka̱za ka a̱ na brak a̱ntyok hywak a̱n yya a̱ntyok sang hywak ni, ka cyang tyyi rya nu na a̱ ku brak na̱ sang hywak.
Nkpa a̱mi Dawuda na̱ yin dyat ka̱ram ka na̱ yin dyat sai rya a̱tuba nu Ka̱za ka san da̱ a̱ntyok ka̱myim ni, ba di pfong nu na Ka̱za kan ku san ba.
A̱ yin hywa,
“Ba̱nyet ba Ka̱za ka ba̱ tssu a̱ka̱tukyya mba nu ni a̱ hok ansham,
ba̱nyet ba Ka̱za ka sook a̱ka̱tukyya mba nu ni.
Hok ansham a Dawuda na̱ yin dyat ni yet bu nyyi ba̱nyet a ba ba̱ tyyi ncen ni e? Kaai. Sa̱rei bu ba̱nyet ba ba wi ba̱ tyyi na ni mi. Rot zi ka̱n yei ka̱bvwa i ba̱ryat Ka̱za ka ban hywa, “Ibrahim a̱ yin wrak Ka̱za rya nu na; rot a̱mi Ka̱za a̱ ku san da̱ a̱zizrak a̱yin ni.”
Ma a̱nzan ka̱ram ba yin yya a̱mi? Ba si wa bvwa a̱n tyyi Ibrahim ncen na a? Ki ba ka̱n ku tyyi ncen na? Ka̱za a̱ yin ku san ba si ku tyyi ncen na.
Tyyi ncen na yin ba riryim, i si bu yet shaida ji Ka̱za kan ku san da̱ a̱zizrak a̱yin ni ka̱ram ka ba ka̱n ku tyyi ncen na ni ba. Rot a̱mi Ibrahim a̱ tyyi a̱tyyi ba̱nyet u sa̱rei a̱ wrak Ka̱za ndya mba na ni Ka̱za a̱ ba̱ san di ba̱zizrak ba̱nyet i, di ba̱nyet ba ba ba̱ tyei ncen ni, di ba̱nyet ba ba wi ba̱ tyei ncen ni.
Nu a̱ bo yet a̱tyyi ba̱nyet u ba ba̱ tyyi ncen na ni, rot ba ba̱ tyyi ncen ba, ma rot ba tyyi rya a̱ cong taka̱i a̱zizrak ka̱cyet a Ibrahim na̱ yin cong ba si bun ku tyyi ncen na ni.
Zi ni san kyang a Ka̱za ka ryat a̱ sak a̱ ni za ryi ni
Ka̱za a̱ yin dyat a̱wwon a̱ ni wrak Ibrahim bu na̱won nu na sa̱rei ka̱sa ka, ba wei di Ibrahim a̱ yin tssup Truwang ba, seko a̱ yin wrak Ka̱za rya nu na, Ka̱za a̱ ku san da̱ a̱zizrak a̱yin ni.
Rot ki kyang a Ka̱za ka ryat a̱wwon a̱ ni wrak a̱yin ni naat di ba̱nyet ba a̱ tssup Truwang ni, to, tyyi rya na bu byyi kpungtun ba, rop-wwon nu a̱ bo yet kyang ba.
Truwang Musa ji ba di diryen Ka̱za ti, ma ba̱nyet ba a̱ byyi truwang ni ba, ba byyan truwang ba.
Ka̱za a̱ yin dyat a̱wwon rot Ibrahim a̱ yin ka̱ ryi rya nu na. Kyang a Ka̱za ka yin dyat a̱wwon ni nkpa yet ntyyi rya, ba ga san di za̱nang Ka̱za ni di sa̱rei na̱won Ibrahim a, ba bu ba̱nyet ba a̱ tssup Truwang ni ba, ma ba̱nyet ba a̱ wrak Ka̱za ndya mba ni di Ibrahim ni. Ibrahim nu a̱ yin yet a̱tyyi ba̱nyet tssup u ba̱sa̱rei;
da̱ni di ba̱ryat Ka̱za ba ban hywa ni, “N na̱ tyyi a yet a̱tyyi nwap ka̱sa ba̱gingang.” Rot a̱mi kyang a Ka̱za ka ryat a̱wwon ni yet assi nka, nka Ibrahim na̱ yin ka̱ ryi rya nu na. Nka a̱mi a bo tyyi nkyang a yin srang ni nan shyi.
Ibrahim a̱ yin wrak Ka̱za rya nu na, a̱ breng rya nu na an kyang a na̱ si bun breng rya ni ba; rot a̱mi ku tyyi na̱ yet a̱tyyi nwap ba̱gingang; da̱ni di ba̱ryat Ka̱za ba ban hywa ni, “A̱mi zwa nwan ji zi nin tyyi ka̱tswa.”
Tyyi rya nu na ku tyyi tintying ba, di na̱ hwa dikop nu ti ba; ka̱ram iya na̱ yet di za ncyi, di na̱ hwa ka̱sak ka ka̱ram ntyei ka ka̱n seyak Saratu ni ba.
Tyyi rya nu na byyi ku wwon ba, di rya nu na ku tyyi bibyek an kyang a Ka̱za ka ryat a̱wwon a̱ ni ku ryi ni ba. Tyyi rya na i ku ryi cet na̱ dyep Ka̱za.
A̱ yin tyyi rya sa̱rei Ka̱za a̱ maai yya kyang a ka ryat a̱wwon ni.
Nkpa yin byyi Ka̱za “a̱ yin san Ibrahim da̱ a̱zizrak a̱yin ni” rot yin tyyi rya nu na.
Ba̱ryat ba a̱ hywa “a̱ yin san Ibrahim da̱ a̱zizrak a̱yin ni” ba ba̱ a̱zi hywak nu ba̱diyin ba yin jem ba.
Njit ma ba za san di ba̱zizrak ni ba ma̱ za jem, njit ba za san di ba̱zizrak ba̱nyet i rot zi wrak ndya njit a da̱ a̱tuba nu a̱ yin shyek A̱gwam njit u Yesu nyyai i dikwu ti ni.
Ba yin ku wrak na̱ kwu rot a̱ka̱tukyya njit u, ba bo ku yrek di sucet zi gi shot shirya Ka̱za ji.
Ka̱sak ka zi nin myim Ka̱za ni
To, naani zin shya shot rot ntyyi ndya njit a, zi bu shyi bu myyi ndya a̱ta̱ssi Ka̱za rot Yesu Kristi A̱gwam njit u.
Rot zi wrak ka̱ryong di Yesu, na̱ za tyyei ka̱sak ka Ka̱za kan za nang za̱nang nka ji nkpa yet kyang a zi bvwo Ka̱za a̱ za yya mi ni. Rot a̱mi zi pfong ba̱set rot zi bvwo zi nin byyi bvak i dityok Ka̱za ti.
Ban ba̱ a̱mi ma, zi gwai ka̱yat ka̱bvung ka zin shyi ni rot zi bvwo sswa ka̱bvung ka na nang a̱yin cet sseng,
sseng a na tyyi Ka̱za a̱ hok ansham a̱yin. Ki Ka̱za a̱ hok ansham a̱yin, a̱ nan byyi rya an nkyang a Ka̱za ka ryat a̱wwon a̱ ni yya ni.
A̱yin nu a̱ byyi rya a nkyang a Ka̱za ka ryat a̱wwon ni a̱ byyi hok nsum ba, rot Ka̱za a̱ ka̱n tom za̱nang nka ji yet Tswa Ka̱za ji zi bu tyyi cat nka na ndya njit a.
Rot nyyai zi ka̱n maai yya kyang ba, Kristi a̱ kwu ka̱ram ka Ka̱za ka tssa ni rot njit ba̱nyet ba a̱ wi pfong Ka̱za ni.
Ku bvwa dikwu a̱yin a̱ kwu zi hywak a̱zizrak a̱yin. Shim a̱yanyet a̱ drok a̱ jing rya a̱ kwu a̱zi hywak a̱tsatsak a̱yin.
Ma Ka̱za a̱ za tyyei ka̱sak ka kan za cat i, nkpa yet dikwu Kristi ti a̱zi hywak njit nyyai zi ri shyi ka̱yat a̱ka̱tukyya.
Dikwu nu ti a̱mi za jyi swat a bu Ka̱za. Ki a̱mi a̱ bo ni za san a̱ tun i diryen Ka̱za ti.
Ma a̱ngbom nu a̱ yemi ba; zi shyi bu rya sai ka̱sak ka Yesu Kristi A̱gwam njit na̱n za brak zi yet ba̱rywai Ka̱za ni.
A̱damu bu Yesu
A̱damu a̱mi a̱ yin ba da̱ a̱ka̱tukyya i ka̱sa ka. A̱ka̱tukyya nu a̱ ba di dikwu. Dikwu i tyak ka̱sa ka, rot koyan a̱ yet a̱ntyok a̱ka̱tukyya.
Nyyai ba ka̱n shya Truwang Musa ji ba, a̱ka̱tukyya na̱ shyi i ka̱sa ka. Ma ba̱nyet ba a̱ byyi Truwang ji ni ba Ka̱za a̱ twang a̱ka̱tukyya mba nu ba.
Ma nyyai ka̱ram A̱damu bu tat ka̱ram Musa ryik dikwu yin shyi a mpfwa koyan, sa̱rei bu ba̱nyet ba a̱ yin kpa ba bu ryen yring bu dikpak A̱damu ti ni ba ka̱ram ka na̱ yin dak hok Ka̱za ni.
A̱damu a̱ yin yet ma̱nwwuk a̱ntyok cong bai u.
Ma mba ba̱mba ba̱hwa ba yet kyang yring ba, rot za̱nang Ka̱za ji mon ba̱ a̱ka̱tukyya A̱damu nu ba. Ku yet ka̱ryong a̱mi ba̱nyet ba̱gingang a̱ yin kwi rot dikpak a̱tuba a̱yring ti. Ma za̱nang Ka̱za ji bvwon bu shii ra̱u kyang a dikpak A̱damu ti ba mi ni, rot ba̱nyet ba̱gingang a̱ shya za̱nang ji ka̱bvwa Yesu Kristi.
Kuma za̱nang Ka̱za ji bvwon bu a̱ka̱tukyya a̱tuba a̱yring a̱ywu. A̱ka̱tukyya a̱tuba a̱yring u a̱ yin ba di shirya, ba tyyi koyan hywak. Ma ba bvwa ka̱ram, za̱nang Ka̱za i nyyai bu byyik ba̱nyet ba̱gingang ba ka̱ san ni an shirya ji.
Ku yet ka̱ryong a̱mi dikpak a̱tuba a̱yring tyyi dikwu i san ka̱sa ka, ma kyang a Yesu Kristi na̱ yya ni ra̱u a̱mi ba̱zinzan. Rot sa̱rei ba̱nyet ba a̱ shya za̱nang Ka̱za ji ni, Ka̱za a̱ bo hok ansham mba ni, ba breng dityok ti bu sucet rot kyang a Yesu Kristi na̱ yya ni.
Da̱ni di ba̱nyet sa̱rei ban hwan ni i hywak dikpak tiyring ti a̱tuba a̱yring na̱ kpa ni, a̱mi meyang sa̱rei ba bon shya shot bu sucet i hywak a̱tsatsak a̱yring u a̱tuba a̱yring u na̱ yya ni.
Da̱ni di ba̱nyet ba̱gingang ba yin tyyi ba̱nyet a̱ka̱tukyya ni i hywak a̱tuba a̱yring u a̱ yin dak hok ni, a̱mi brak ba̱nyet ba̱gingang ba ni tyyi ba̱zizrak i hywak a̱tuba a̱yring u a̱ tssup Ka̱za ni.
Ba yin wrak Truwang ji a̱ ga tyyang a̱ka̱tukyya; ma ka̱bvwa ka a̱ka̱tukyya na̱n da̱u ni, za̱nang Ka̱za ji na si shii seyak a̱ka̱tukyya nu.
To, da̱ni di a̱ka̱tukyya na̱ yin byyi cet a̱ tyyi koyan a̱ kwu ni, a̱mi meyang za̱nang Ka̱za ji cong di cet a̱ tyyi koyan na̱ yet a̱zizrak a̱ta̱ssi nka, a̱ za jyet sucet wityak rot A̱gwam njit Yesu Kristi.
Zi kwi i yya a̱ka̱tuk i gi shya sucet ka̱yat Kristi
To, A̱nzan zi bu ni hywa? Zi nin tyyi ka̱ssi i yya a̱ka̱tukyya, aliheri Ka̱za nu a̱ ga shii o?
Ko ba̱cincong! Njit ba̱nyet ba ka̱n kwi da̱ a̱ka̱tukyya ni, zi ni yya ni bun tyyi ka̱ssi bu ku yya na?
Yi bvwo dei ka̱ram ka ba yin za yya baptisma nu zi mon diccu bu Yesu, baptisma nu a̱ yin yet mon diccu ba̱ nu i dikwu nu ti.
Ka̱ram ka ban za yya baptisma ni zi kwu ba̱ nu ba za nyat ba̱ nu; da̱ni di cet dityok A̱tyyi na yin shyek Yesu nyyai yabyen ka ni, a̱mi meyang zin shya ryen swat ahwai sucet u.
Rot zi yet kyang yring ba̱ nu i dikwu nu ti, a̱mi ba bo nin za shyek nyyai i dikwu ti ka̱sak ka ba yin ku shyek ni.
Da̱ni di zin bvwo ni ka̱ram ka ba yin ku teyang tazwa dikum ka ni ba yin hywat a̱kukwo a̱yin njit u tazwa dikum ka a̱nta̱mak bu Yesu, a̱ ga hywat cet a̱ka̱tukyya njit a, zi gi wruk i yya a̱ka̱tuk dikwwa nu.
Rot ka̱ram ka a̱yin na̱n kwu ni a̱ wruk dikwwa a̱ka̱tuk ti.
Da̱ni zin kwu bu Yesu ni zi wrak ka̱ryong zi bu ni kaat ba̱ nu.
Da̱ni zin bvwo Yesu a̱ ka̱n ta̱za nyyai a̱yabyen, di na̱ bo byyi kwu ba; dikwu bu byyi cet tazwa nu ba.
Dikwu ti na̱ yin kwu ni a̱ yin kwu rot a̱ka̱tukyya bu nkrang ka̱yring; ma sucet a na̱ swat i a̱ swat a̱ta̱ssi Ka̱za.
A̱mi meyang yi nin ya cyang di ba̱nyet ba a̱ ka̱n kwu a a̱ka̱tukyya ni, sucet a yi swat naani yi swat-swat Ka̱za rot mon diccu bu Yesu Kristi.
Rot a̱mi yi bu ryok wwon a̱ka̱tukyya a̱ sswa cet ndwam nyin na ba, yi gi wi yya kyang a ndwan nyin na na cat i.
Da̱ nyin ba ni wwon ko kap yring ma a̱ka̱tukyya a̱ kpo san ba, ho ba bu ya sook a̱n yya ka̱hwabyyi. Seko yi wrak Ka̱za a̱ccu nyin di ba̱nyet ba ba tun nyyai i dikwu a̱ bu ba̱ ryi sucet i. Yi kaai nkap nyin na ka̱ wwon ni ka ga ya brak yi yya kyang a myim ni.
Yi yya a̱mi rot a̱ka̱tukyya a̱ ri byyi cet a̱za̱n nyin ba; rot yi shyi an bvak truwang ba, ma an bvak za̱nang Ka̱za.
To, naani? Zi bu nin tyyi ka̱ssi ba̱ a̱ka̱tukyya ho zi shyi an bvak truwang ba, ma an bvak aliheri Ka̱za a? Ko ba̱cincong!
To, nyin ma yi bvwo ka̱ram ka a̱yin na̱n sook diccu nu a̱ tyyi i dikwwa a̱yin ni a̱ yet a̱kwwa a̱yin a̱ywu na̱ pfong ni. Ka̱ a̱ka̱tukyya a̱mi, a̱ngbom u a̱ yet dikwu; ki Ka̱za a̱mi, a̱ngbom u a̱ yet myim Ka̱za.
Zi dyep Ka̱za, rot ka̱ram iyemi yi yi yen tssup a̱ka̱tukyya, yya a̱ka̱tukyya dikwwa, ma ka̱ram ka yin hok ba̱ryat ka̱ryong ba ni yi ba̱ san bu rya yring,
ba ya san a̱ kaai a̱ wwon i dikwwa a̱ka̱tukyya ti yi brak tyyi ba̱kwwa Ka̱za i gi yya a̱tsatsak.
N dyat ba̱ nyin a nkyang a yi cyang kozan ka̱ram ni, rot ndya nyin na ka̱n tyyi cet ba. Ka̱ram iyemi, yi yin wrak ndwam nyin na yet ba̱kwwa dishishik bu kozan taka̱i na̱kpot, a̱mi brak yi nin wrak a̱ccu nyin na sa̱rei i yya Ka̱za dikwwa a nkyang a myim ni.
Ka̱ram ka yi yin yet ba̱kwwa a̱ka̱tukyya ba ni, kyang yin ya mon bu dizizrak Ka̱za ti ba.
A̱nzan yi yin tun an nkyang a yi yin yya, nyin ba pfong nsum nna naani? Ku seyak dikwu ba.
Ma naani ni ba ya tun a̱ wruk i dikwwa a̱ka̱tukyya ti yi brak tyyi ba̱kwwa Ka̱za. Yi ya gang tun naani yi ni yet ba̱nying Ka̱za, a̱ngbom nyin nu a̱ yet sucet sang ka̱hywat.
To! Ka̱tan a̱ka̱tukyya ka a̱ yet dikwu, ma za̱nang Ka̱za ji yet sucet sang ka̱hywat di ba̱nyet ba a̱ mon a̱ccu mba bu Yesu Kristi A̱gwam njit ni.
Zi shyi an bvak Truwang ji ba
Ba̱wumbeyang, kyang a n cat hywa naani ni yi kpo bvwo, rot yi bvwo truwang nyreng ji. Truwang ji byyi cet a̱yin ki a̱ swat a̱cet.
Da̱ni da̱ a̱mbyring nyreng ni, ka̱ a̱ntyok u a̱ ri shyi a̱cet, truwang ji ku shim i na̱ ku wwon a̱ nat nyreng a̱yanyet ba; ma ka̱ a̱ntyok u a̱ kwu, truwang ji bu ku rop sak a a̱ntyok u ba.
Ka̱ a̱ nat da̱ a̱ntyok a̱yaan, a̱ntyok nu nu na̱ ri swat a̱cet, ba ni ku yei a̱kan-a̱naan. Ma ka̱ a̱ntyok u a̱ kwu, to, ka̱ yreng a̱yanyet a̱ bo byyi hywak a truwang ji ba.
A̱mi kun dyi ba̱ nyin, ba̱wumbeyang nzuk, da̱ni di Truwang Musa ji ni yi yet nkom an nji, rot Yesu Kristi a̱ yi yen kwu. Naani ni yi yet ba̱nying Truwang ji ba, yi yet ba̱nying a̱ntyok u ba yin shyek ni nyyai yabyen yi gi byyi Ka̱za kpungtun.
Rot ka̱ram ka zi yin pfong di ndwam njit a ni, Truwang ji i bvan ndwam njit a tyei ba̱ a̱ka̱tukyya nu mi, na̱ yin byyi dikwu ti kpungtun.
Ba̱nyying Truwang ji byyi cet tazwa njit ba, rot zi ka̱n kwi a Truwang ji yin za zzap tyei ni. Zi bu shyi i dikwwa truwang ji ba yin jem ni ba, ma a̱hwai ryen nu a̱ yet a̱nying Tswa Ka̱za ni.
Truwang ji ba̱ a̱ka̱tukyya
To, a̱nzan zi bu byyi ni hywa? Truwang ji yet a̱ka̱tuk o? Ko ba̱cincong! Ma Truwang ji a̱mi n tyyi bvwo a̱ka̱tukyya nu. Truwang ji zi na n dyok hywa, “Ryok kpa swam an kyang a yet nyyi a̱yin ni ba!” da n bvwo kpa swam yet a̱ka̱tuk ba.
Rot bu Truwang ji, a̱ka̱tukyya a̱ shya diwat n kwwat tyyi n pfong swam kozan taka̱i nkyang. Ki truwang n shyi ba, a̱ka̱tukyya nu a̱ byyi sucet ba.
Ka̱ram ka truwang zi yin srang ni nzuk ma n yin yet a̱cet. Ma ka̱ram ka truwang ji bun ba ni, a̱ka̱tukyya a̱ si ta na̱kum,
nzuk n si n kwu. To, Truwang ji wu myim n dyi sucet i si wu bu tyyi n kwu.
A̱ka̱tukyya a̱ shya diwat nyyai di Truwang ji a̱ n daai. Rot Truwang ji, a̱ka̱tukyya a̱ si n hywat n kwu.
To, Truwang ji yet a̱zizrak kyang a zi hywa di zi yya ni bu yet a̱tsatsak ba̱ a̱zizrak.
Ku ni yet a̱tsatsak nkyang u a̱mi a̱n ba di dikwu ti e? Ko ba̱cincong! Pfong a̱ka̱tukyya a̱mi. A̱ka̱tukyya a̱ yin nwa an Truwang ji yet a̱tsatsak ni a̱ ga n tyyi dikwu, Truwang ji gi ku tyyei na̱ yet a̱ka̱tukyya. Rot a̱mi i ba Truwang na ba tyyei ka̱sak ka a̱ka̱tukyya na̱n yet a̱ka̱tuk a̱ ra̱u ka̱son ka ni.
Kyang a shyi a mpfwa a̱yin
Zi bvwo dei Truwang ji yet nying tswa, ma nzuk n byyi hali a̱neywu; n shyi an bvak a̱ka̱tukyya.
N bvwo kyang a n yya ni ba, rot kyang a n cat yya na ni nkpa n na yya ba, seko n yya kyang a n dak ni.
To, ki n dak kyang a n yya ni, nkpa a̱mi ni tyyei ka̱sak ka n nin shim Truwang ji yet a̱tsatsak ni.
Rot a̱mi n bvwo a̱tsatsak nkyang a̱n shyi ka̱yat nzuk ba, wato, i rwam nzuk a. Ko n shyi bu rya yya a̱tsatsak nkyang a n nin maai n kpo yya ba.
N yya a̱tsatsak nkyang u n cat yya na ni ba; se a̱ka̱tuk u n dak yya na ni, nu a̱mi n yya.
To, ki n yya kyang a n cat yya ni ba, nzuk a̱mi n bo n yya ba; a̱ka̱tuk u a̱ shyi mpfwa nzuk a ni a̱mi a̱ yya.
To, truwang ji n shya zi shyi an nzuk i jinji ni: Ka̱ram ka n nin cat yya kyang a yet i, se n si yya a̱ka̱tuk u n wi cat i.
Pfwa nzuk a cat Truwang Ka̱za ji.
Ma n bu shya truwang zaan zi ka̱n san pfwa nzuk a tyyi. Kozan ka̱ram zi kwan bu truwang mpfwa nzuk ji. Rot a̱mi n brak n tyyi a̱kwwa n tssup a̱ka̱tukyya, rot nu a̱mi a̱ byyi rwam nzuk a.
N sswa ka̱bvung ba̱gingang! A̱nyan a̱ ni n san a̱ n tun a̱ wwon i rwam ani n kwak naat i i dikwu tini ni?
Ka̱za a̱mi ba̱diyin a̱ ni n san rot Yesu Kristi A̱gwam njit. N ka̱ gwai i!
Wato nzuk naanini: ka̱yat mpfwa nzuk ka, ki n drok n yya truwang Ka̱za ji dikwwa; ma rwam nzuk a nkpa yya a̱ka̱tukyya nu dikwwa ti.
Sucet ka̱yat Tswa Ka̱za
Shirya ji ba̱nyying yet nyyi ba̱nyet mon diccu ka̱yat Yesu Kristi ba.
Rot Tswa Ka̱za ji ba bu sucet n mon diccu di Yesu Kristi ni n tun kai wwon a a̱ka̱tukyya bu dikwu.
Truwang ji yin maai ba di dizizrak ba, rot hali a̱neywu na yet a̱ka̱tuk, ma Ka̱za a̱ ba mi. A̱ka̱tukyya nu a̱ shyi i rwam a̱neywu ni Ka̱za a̱ yin yya shirya i tom a ka tom Ka̱won nka ka ka ba i rwam di nyyi a̱ka̱tuk a̱neywu ni a̱ ga bu za gang bu a̱ka̱tukyya.
Ka̱za a̱ yin yya a̱mi zi gi yya kyang a Truwang ji zi cat sa̱rei ni, njit ba̱nyet ba Tswa Ka̱za zi breng ni, ba ba̱nyet ba rwam ku breng ni ba.
Ba̱nyet ba rwam ku breng ni a̱ tyyi ndya mba na i yya kyang a myim ndwam mba na ni; ba̱nyet ba Tswa Ka̱za zi breng ni a̱ ma̱n tyyi ndya mba na i yya kyang a myim Tswa Ka̱za ji ni.
Ba̱nyet ba Tswa Ka̱za zi breng ni, zang mba ji yet sucet bu myyi rya; ma ba̱nyet ba rwam ku breng ni, zang mba ji yet dikwu;
ba yet ba̱ra̱ndwan Ka̱za, rot ba tssup truwang Ka̱za ba, ko ba cat ba ni maai ba.
Ba̱nyet ba rwam ku breng ni a̱ ni maai myim Ka̱za ba.
Ma nyin yi yet ba̱nyet tssup ndwam ba; ki Tswa Ka̱za shyi ka̱yat ndya nyin ka, yi tssup Tswa Ka̱za ji. A̱yin nu a̱ byyi Tswa Kristi ka̱yat mpfwa nu ni ba a̱ yet a̱nuu ba.
Ndwam nyin na ni kwi rot a̱ka̱tukyya. Ma ki Yesu a̱ swat ka̱yat ndya nyin tswa nyin ji ni yet a̱cet, rot ba ka̱n jyi swat nyin na bu Ka̱za.
Ki Tswa Ka̱za ji yin shyek Yesu nyyai yabyen ni shyi a mpfwa nyin, to nu a̱tuba nu a̱ yin shyek Yesu ni a̱ ma̱ ni ya tyyi sucet a ndwam nyin na ni kwi ni rot shyi na Tswa nka ji shyi ka̱yat ndwam nyin ka ni.
To, ba̱wumbeyang, zi byyi pfong, ma ba nkpa yet zi tssup kyang a ndwam njit a na cat i ba.
Rot ki yi tssup ndwam nyin na yi ni kwi; ma ki yi jing a̱ka̱tukyya nyin nu rot Tswa Ka̱za ji ya brang, yi ni kaat.
Rot ba̱nyet ba Tswa Ka̱za zi kwak ka̱son mba ni, mba a̱mi a̱ yet na̱won Ka̱za na.
Rot yi san tswa dikwwa ba, ba̱lle yi bu npfong ka̱wun ba, ma yi san Tswa yet na̱won Ka̱za, nji za jyet cet a zi nin yei Ka̱za “A̱tyyi njit” ni.
Tswa Ka̱za ji na si mon bu njiit ji i za tyyi zi hok zi yet na̱won Ka̱za.
Da̱ni di zin yet na̱won Ka̱za ni zi ni shya ka̱nu-a̱tan nu na̱ wwat ba̱nyet nu ba ni, i bun byyi a nkyang a ka sak a̱ ni wrak Yesu ni. Ki zi sswa ka̱bvung ka bu Yesu zi bu ni shya digba̱dang ba̱ nu.
Digba̱dang ti zi ni shya ni
Sa̱rei ka̱sa ka a̱ swat ba̱pfo gang a̱ pfong nom a Ka̱za ka nin tyyei na̱won nka na ni.
Rot Ka̱za a̱ ywwai shii nkyang ka̱sa na, ka̱sa ka a̱ bo byyi kpungtun ba, ba di cat ka̱sa na ba, seko a̱mi Ka̱za kan cat. Ma ka̱sa ka a̱ mbyyi rya
nom yaan Ka̱za a̱ ni ka̱ tun a̱ wwon a bwi dikwwa nu, ka shot, a̱ shya a̱gba̱dang hok ansham u na̱won Ka̱za na na ni shya ni.
Rot zi bvwo nyyai bu tat nom ka̱pfun ka̱sa ka a̱ gwat bu ka̱bvung da̱ni da̱ a̱mbyring u a̱ kun di byin ni.
Ba bu ka̱sa ka diyin ba, ko da̱ njit ma ba̱nyet ba a̱ byyi Tswa Ka̱za ji ka za nang ka̱tsitsrang ni. Zi shyi gwat pfong ka̱ram ka Ka̱za ka nin za sook zi yet na̱won nka a̱ za san a̱ kaai a̱ wwon i ka̱bvung ka zi sswa ni.
Rot i breng rya njit a a̱mi zin shya sucet a; ma ki zi ryi kyang a zin breng rya na ni ku bu yet mbreng rya brak ba. Rot kyang a a̱yin na̱ ryi da̱ a̱ssi nu ni ku bu yet mbreng rya ba.
Ma ki zi tot kyang a zi wi ryi ni zi ni kpo pfong bu hakuri.
A̱mi brak Tswa Ka̱za ji zin za brang njit ba̱nyet sang cet, rot zi bvwo ka̱sak ka zi ni naai ni ba. Tswa Ka̱za ji a̱mi na za brang zi naai Ka̱za i bu wwut da̱ a̱nyyi ba̱ryat a ba̱nyet ba maai a̱ wwut i ni ba.
Ka̱za ka a̱ cyang mpfwa ba̱nyet a ni a̱ bvwo kyang a a̱huhwa Tswa Ka̱za nu na̱ yet i. Rot Tswa Ka̱za ji a̱mi na brang ba̱nyet nka ba naai a ka̱sak ka ban ka̱ naai kyang a ka cat ba̱ ryi na ni.
Zi bvwo kozan kyang a za shya ni Ka̱za a̱ yya a̱tsatsak di ba̱nyet ba a̱ ka̱ cat i, ba̱nyet ba ka yei i cat nka na ni.
Ba̱nyet ba Ka̱za ka bvwo nyyai gba̱gbang ni mba ka tssa ba ryi di Ka̱won nka ka ni, Ka̱won ka a̱ ga yet a̱yekwo ba̱wumbeyang ba̱gingang.
A̱mi ba̱nyet ba Ka̱za ka tssa ni, mba ka bo yei. Ba̱nyet ba ka yei ni, mba ka bo tun a̱ wwon. Ba̱nyet ba ka tun a̱ wwon ni, mba ka ba̱ ryi digba̱dang nka ti.
Cat Ka̱za na Yesu na̱ za ryi ni
Sa̱rei nkyang ani shyi a̱ta̱ssi njit ni a̱nzan zi bu ni hywa? Ki Ka̱za a̱ shyi ba̱ njit, a̱yin a̱n shyi a̱ ni yya dinccok ba̱ njit o?
Ka̱za ka di kan bvwo di Ka̱won nka ni ba a̱ ka̱ tun a̱ wrak ka kwu a̱zi hywak njit, a̱nzan a̱ nin bvwo ka za ryi kozan nkyang?
A̱nyan a̱ ni tok ba̱nyet ba Ka̱za ka tssa ni? Ka̱za a̱mi a̱ bo ba̱ tun a̱ wwon.
A̱nyan a̱n shyi a̱ maai za yya shirya ji, se bu Yesu Kristi? Ma nu a̱mi a̱ kwu a̱zi hywak njit, a̱ bo ta̱za a̱zi hywak njit, a̱ yya dityok di cet a̱zi hywak njit, a̱ si bo naai sabo ba̱ njit.
A̱nzan a̱n shyi a̱ ni za gang bu cat Yesu na? Kyang shyi ba. Ko ba za nyep ko ka̱bvung, ko cihywat, ko dizot, ko ka̱wun, ko dikwu?
Da̱ni di ba̱ryat Ka̱za ban hywa ni,
“A̱zi hywak nwan a̱mi ban za breng ka̱nu dikwu kozan ka̱tuk;
ba yya ba̱ njit di bvon-tsaap ji ba naat i ka̱bvwa hwak i.”
Ko ba̱cincong! Sa̱rei nkyang ani shyi a̱ta̱ssi njit ni zi sswa cet nna sa̱rei rot a̱tuba nu a̱ za cat i.
Rot n bvwo kyang n shyi ni za gang bu cat nu na ba, ko dikwu ko sucet, ko ba̱pfong Ka̱za ko ba̱nyet a̱tityok Tazwa ko cet, ko nkyang ka̱pfun ko nying cong bai,
ko Tazwa ko ka̱byen. Kyang n shyi i ka̱sa kani ni maai za gang bu cat a Ka̱za ka za cat i ba, rot A̱gwam njit Yesu Kristi.
Ka̱za bu ba̱nyet ba ka tssa ni
Kyang a n dyat i yet ka̱ryong. N yet a̱nying Kristi, da n bvei dira ba. Tswa Ka̱za ji breng rya nzuk a ni n tyyei di dira n bvei ba
ka̱ram ka n hywa byyan rya nzuk a ra̱u ku bu byyi tyak ka̱yat rya nzuk ka ba rot ba̱wumbeyang ba n yet wap yring ba̱ mba ni.
N wa ni shim Ka̱za a̱ n shyi a̱ n gang bu Yesu a̱zi hywak mba.
ba bo yet na̱won ba̱tyyi a̱kwop a. Kuma ki ba sook Yesu na̱ yet a̱neywu na̱ bo nyyai an sot mba. Zi dyep Ka̱za A̱gwam njit ka a̱ yet a̱gwam nkyang sa̱rei ni, zi ka̱ dyep wityak.
N nin hywa di Ka̱za a̱ ka̱u di yya kyang a ka rop a̱wwon ni ba; rot ba sa̱rei ba̱nyet Isreila a̱mi Ka̱za ka tssa a̱ tun ba.
Ba sa̱rei na̱won Ibrahim a a̱mi a̱ yet na̱won Ka̱za ba. Ka̱za a̱ yin hywa di Ibrahim, “A ni shya byik nwan ji n dop n wwon ni rot Ishaku.”
Wato na̱won na a̱ yet byin rwam ni mba a̱ yet na̱won Ka̱za na ba, seko na̱won na a̱ nyyai an kyang a Ka̱za ka rop a̱wwon ni.
Rot Ka̱za a̱ yin dyat a̱wwon a̱ hywa, “Njen ka ni a̱turya, n ni brek n ba, Saraya a̱ byin ka̱won ka̱seyang.”
A̱ngbom u a̱ yemi ba; na̱won Rifkatu na a̱ yin yet ba̱hwai a̱tyyi a̱yring nu a̱ yet Ishaku, a̱tyyi a̱kwop njit u.
Ma ku gi myim ba̱cicrak bu kyang a Ka̱za ka cat i, Ka̱za a̱ hywa di Rifkatu, “A̱yekwo nu a̱ ni yya a̱shishyi nu dikwwa.” Ka̱za a̱ yin hywa a̱mi nyyai ba ka̱n ba̱ tyei ba, ka̱ram iya ba ka̱n yya a̱tsatsak kyang ko a̱bibyyi nkyang ba. Rot a̱mi Ka̱za a̱ yin tssa ka̱sak ka kan cat i, ba da an kyang a ba yin yya ni ba.
Da̱ni di ba̱ryat Ka̱za ba ban hywa ni, “N gang Yakubu n cat, n dak Isuwa.”
To, zi ni hywa di Ka̱za a̱ byyi na̱kpot o? Kaai,
rot a̱ yin hywa di Musa, “A̱yin nu n shim hok dizot nu ni, a̱mi n ni hok; a̱yin nu n shim brang ni, nu n ni brang.”
Rot a̱mi ba ku shyi an kyang a a̱yin na̱ yya ni ko na̱ cat i ba, se a̱yin nu Ka̱za ka hok dizot nu ni.
Ba̱ryat Ka̱za ba a̱ hywa di Fir'auna, “N ni na̱ kup dityok ti, n ga na̱ shya n tyyei cet nzuk a, sa̱rei ka̱sa ka a̱ ga hok diyrek nzuk ti.”
To a̱mi kun sseng di hywa na ni, a̱yin nu Ka̱za ka shim hok dizot nu ni ka ni hok, a̱yin nu ka ma̱n shim bu wipfong ni, ka ku ryi wipfong.
Diryen Ka̱za ti bu dizot nka ti
Shim a̱yanyet nyin a̱ zzim a̱ hywa, “To, ka̱ a̱mi Ka̱za a̱ ni yya ni a̱n dop a̱yin hywak? A̱nyan a̱ maai a̱ seyak kyang a Ka̱za ka cat i?”
Ma nwan a̱nyan a̱wumba ni hywa a̱mi di Ka̱za? Ron na ba nok di diryem ni maai ba i zzim a̱ntyok dinok u i hywa “Ho a̱nzan a ni nok ni e?”
Nu a̱ntyok dinok u a̱mi a̱ ni tssa ka̱sak ka na̱n cat ron na n dyi ni. Ka̱ shim a̱ sook dikwang diryem tiyring a̱n nok a̱ron a̱hwa na bvwon, yring a ban yya mpfong kozan ka̱ram, yring a se mpfong ka̱tung.
A̱mi Ka̱za kan yya, a̱ yen cat ba ryi diryen nka ti a̱ bo bvwo cet nka na. Rot a̱mi ka yya hakuri a̱ yen breng ba̱nyet ba a̱ ka̱ tyei diryen ti ni ba̱nyet ba maai ba ba̱ byyan ni.
A̱ cat a̱ tyyei digba̱dang nka ti, tinying wityak, tinti ni ka yin wrak ba̱nyet ba ka hok dizot mba ti ni. Ba̱nyet ba ka yin shirya ba ni san digba̱dang nka ti ni.
Njit a̱mi yet ba̱nyet ba ka yei ni, ba bu ka̱yat ba̱nyet Yahuda ka ba, sa̱rei bu kpikpit nwap a.
Nkpa ka yin hywa ka̱yat kpa Hosea ka,
“Ba̱nyet ba a̱ yi yen yet ba̱nyet nzuk ni ba
n ni ba̱ yei ‘Ba̱nyet nzuk’.
Ba̱nyet ba n yi yen cat ni ba,
n ni ba̱ yei ‘Na̱won mra’.”
Hosea meyang a̱ yin ba̱ tyyei a̱ hywa
“Ka̱bvwa ka ba yin ba̱ tyyei a̱ hywa, ‘Yi yet ba̱nyet nzuk ni ba,’
Ka̱ yemi ba bo nin ba̱ yei na̱won Ka̱za, A̱gwam Sucet.”
rot A̱gwam Ka̱za a̱ ni tyak shirya nu ji i ka̱sa ka a̱ za̱ tyet bu i ka̱baram.”
Nkpa Ishaya na̱ bo yin hywa, “Ka̱za ka byyi cet i a̱ da n dyok za wwon byik ba, da njit ba ni ryi di Saduma bu Gamurata ni.”
Isreila bu Ka̱sham Ba̱ryat
To, a̱nzan zi bu ni hywa? Kpikpit nwap a wi yin kula a̱ myim Ka̱za ni, mba Ka̱za ka wa hok ansham mba, rot ban tyyi rya.
Ma Isreila nu a̱ kwan zwang tssup truwang a̱ ga myim Ka̱za, di ba ka̱ myim ba.
To, a̱nzan a̱n byyi? Rot kyang a ba yin yya ni yin shyi i tyyi rya ba, ba cat kwan da̱ a̱ccu mba. Ba si ya grap an “kpang digrap ji”.
Da̱ni di ba̱ryat Ka̱za ba ban hywa ni,
“Cyang, ka̱yat Sihiyona n ni sak kpang,
nying ji ni tyyi ba̱nyet digrap ni.
Kpang ji ni ba̱ tyyi dikpak ni.
Ma a̱yin nu a̱ tyyi rya nu na a̱za̱ nu ni a̱ ni hok nsum ba.”
Ba kam ba̱nyet tazwa na̱za na̱yaan
Ba̱wumbeyang nzuk, n cat yi yring ba̱tyyi njit ba a̱ yin tssup Musa ni bu kyang a yin ba̱ shya ni. Sa̱rei mba a̱mi a̱ninyyan na a̱ yin kup ba bo byek kei ti ban yei Bahar u ni.
Ba yin ba̱ yya baptisma a̱nying yet ba̱nyet tssup Musa sa̱rei mba ka̱yat a̱ninyyan ka bu kei Bahar ti.
Sa̱rei mba a̱ yin za kyangya ntswa bu yring,
a̱ bo sswa ba̱shekwot ntswa ba̱ yring ba̱sa̱rei mba. Rot sa̱rei mba a̱ yin sswa ba̱shekwot an kpang ntswa iya yin cong ba̱ mba ni. Kpang iya a̱mi yet Yesu Kristi.
Ma nkyang iya yin tyyi Ka̱za a̱ hok ansham mba ba, rot a̱mi ba̱yanyet ba̱gingang ka̱yat mba a̱ kwi an tswa ka̱yit.
Sa̱rei nkyang ani za tssap a̱mi zi ta̱rwam zi bu tyyi ndya njit a i cat a̱ka̱tuk nkyang di ba̱tyyi njit ba ni,
i bu ta̱rwam zi bu tssup na̱za na̱yaan di ba̱yanyet mba ba yin tssup i. Ba̱ryat Ka̱za a̱ hywa, “Ba̱nyet ba a̱ swrang a̱ ya a̱ sswa a̱ swei a̱ ta̱za a̱ nwa ba̱pfo.”
Zi tyong kan-a̱naan, rot nu a̱mi a̱ yin tyyi ba̱nyet ncyi kop nswak nhwa ba̱ tat (23,000) a̱n kwi ka̱yat mba bu nom yring.
Zi ryok me Ka̱za ba, rot nkpa yin tyyi ndyik a n hywaai ba̱yanyet mba.
Zi ryok kop a̱dyying, rot nkpa yin tyyi ba̱yanyet mba a̱n kwi an bvak A̱pfong Ka̱za Dikwu na.
Ka̱za a̱ yin ba̱ yya nkyang ani a̱ ga zzek ba̱yanyet. Ba bo na̱ jem a̱ ga za zzek di ba̱nyet a̱ngbom ka̱ram u a̱ ka̱n ba da̱ mba ni.
Rot a̱mi a̱yin nu a̱ hwa da̱ sseng ni na̱ cam, ho a̱ bu kpa.
Kozan ka̱me nu a̱ na̱ shya ni, ka yet bu ka̱yring bu kankaani a̱ shai ba̱nyet ba ni. Ma Ka̱za a̱ sseng an kyang a ka ryat a̱wwon ni, ka ni shim ka̱me ka a̱ ra̱u cet nwan ni a̱ na̱ shya ba. Ka̱ram ka ba na̱ me ni ka ni na̱ ryi cet a a nin sseng ni. A̱mi brak ka nin yya ryen na a nin shot i.
Rot a̱mi ba̱kpondang nzuk, yi tyong na̱za na̱yaan ba.
N dyat ba̱ nyin ba̱nyet a̱za̱ncyi. Yi hwa ansham nkyang a n ya tyyei ni, ki na yet.
Kop ji zin sswa jibi A̱gwam Ka̱za na ni, nji a̱mi zi bun gwai Ka̱za: ka̱ram ka zin sswa an nji ni zi shyi yya a̱huhwa i ba̱sok Kristi ba. Burodi na zi na sam ya ka ni: ka̱ram ka zin shyi kpo ya na ni zi na shyi yya a̱huhwa rwam Yesu a̱mi.
Cyang ba̱nyet Isreila na, ba̱ mba ni a̱ ya ka bu Ka̱za kyang a ban kwot ba̱hyum ba tazwa baga̱di ka ni.
To, a̱nzan n ni hywa? Na̱za na̱yaan a̱ yet kyang o? Ki ba̱hyum ba ba na̱ kwot i ni a̱ yet kyang?
Kaai! Ma ba̱hyum ba̱nyet witssup ba ba na wrak a̱ka̱tuk tswa, ba Ka̱za ba. Da n ma̱n cat yi mon a̱ccu ba̱ a̱ka̱tuk tswa ba.
Yi ni yya ni n tyei na̱nu nyin an kop A̱gwam Yesu i bu bvwot cong tyei i ryei a̱ka̱tuk tswa? Yi ni yya ni n za i tebur A̱gwam Yesu bu nying a̱ka̱tuk tswa brak.
Zi cat tyyi A̱gwam Ka̱za a̱ hok swam o? Zi ka̱ ra̱u di cet aa?
Ba ryat di zi maai ya kozan kyang. Ee, ku yet ka̱ryong, ma ba kozan kyang a̱mi byyi kpungtun di ba̱neywu ba.
Ku myim koyan a̱ cam bu diccu nu ba, ma zi cam ba̱yaan.
Ka nat ka̱rek zzap dinam, bu dinam ti a si shya ni a san ya i ryok sseng zzim ba, ho a bu ya kwwat a̱ka̱tuk a̱huhwa.
Rot ba̱ryat Ka̱za a̱ hywa, “Ka̱sa ka bu sa̱rei nkyang a n shyi ni yet nying Ka̱za.”
Ka̱ a̱ntyok wi tssup a̱ na̱ yei ya kyangya, a cat nat a, ka nat a si ryok n zzim kyang ba, ho a bu ya kwwat a̱ka̱tuk a̱huhwa.
Ma ka̱ a̱yin a̱ na̱ tyyei di kyangya na yet nying nna ni ba wrak na̱za na̱yaan ba̱hyum ni, a ryok ya ba, rot a̱huhwa a̱tuba nu a̱ na̱ tyyei i.
Ba rot a̱huhwa diccu nwan ba, ma a̱nying a̱yin nu a̱ na̱ tyyei ni.
Shim a̱yanyet a̱ ni hwa a̱ hywa, “Ho a̱nzan n nin maai yya kyang a n cat i ba rot a̱huhwa a̱yanyet?
Ki n gwai Ka̱za mi an kyangya na n shya ni, a̱yanyet a̱ hywa di ho a̱nzan n nin yya a̱mi e?”
Nzuuk a nkpa yet: ko yi ya ko yi sswa, bu kyang a yi yya ni, yi yya n dyep Ka̱za.
Yi swat swat a yi nin tyyi a̱yin da̱ wi kpa ni, ko ba̱nyet Yahuda ko nwap nzaan ko ba̱nyet tssup Yesu.
Yi yya ka̱sak ka n nin yya ni: sa̱rei nkyang a n yya ni n na cat myim koyan. N na hwa a̱tsatsak kyang u a̱ ni n brang ni ba, seko a̱tsatsak kyang u a̱ ni brang ba̱nyet ba ni, ba ga shya sucet.
Yi n myep da̱ni di n ni n myep Yesu ni.
Ba̱nyring a̱ tssup a̱ccu mba ka̱ram a̱duwa
N ya dyep ba̱gingang rot yi n bring ba i si bu shyi yya kyang a n yin san n si n bo ya zzek ni.
Ma kyang yring a̱mi n cat yi bvwo: Yesu a̱ shyi tazwa kozan a̱ra̱ntyok, a̱ra̱ntyok a̱ ma̱n shyi tazwa a̱ra̱mbyring, Ka̱za a̱ ma̱n shyi tazwa Yesu.
Rot a̱mi kozan a̱ra̱ntyok u a̱ yya a̱duwa ko a̱ ssang ba̱ryat Ka̱za a̱ tyyei ka̱yat ka̱tswa ba̱nyet bu tagiya diccu nu ni, a̱ byyai Yesu.
A̱ra̱mbyring u a̱ ma̱n yya a̱duwa ko a̱ ssang ba̱ryat Ka̱za a̱ tyyei ni ka̱yat ka̱tswa ba̱nyet, di na̱ rop a̱diko diccu nu ti ni ba, a̱ byyai a̱ntyok nu nu. A̱ shyak ba̱ a̱ra̱mbyring u a̱ kot diccu nu ti ni ba.
Ka̱ a̱ra̱mbyring a̱ ni rop a̱diko diccu nu ba, na̱ bvun bu rya a̱ kot diccu ti. Ma da̱ni kun yet kyang sum a̱ra̱mbyring a̱ kot i, to, ku myim na̱ zzop diccu ti.
Ku yet dolet a̱ra̱ntyok a̱ tyyi bvung ba, rot a̱ tai Ka̱za a̱ si bo tyyei shii Ka̱za, ma a̱ra̱mbyring a̱ si bo ma̱n tyyei shii a̱ra̱ntyok.
Rot ba yin tun a̱ra̱mbyring i rwam a̱ra̱ntyok, ma ba yin tun a̱ra̱ntyok i rwam a̱ra̱mbyring ba.
Di ba yin yya a̱ra̱ntyok i hywak a̱ra̱mbyring ba, seko a̱ra̱mbyring ba wa yin yya zi hywak a̱ra̱ntyok.
Nkpa n byyi kun yet ka̱sham a̱ra̱mbyring a̱ rop a̱diko diccu nu ti a̱ ga tyyei ba̱pfong Ka̱za ka̱sak ka na̱n pfong a̱ntyok nu nu ni.
Ka̱sak ka a̱ra̱mbyring na̱n wruk nyyai da̱ a̱ra̱ntyok i, a̱mi meyang a̱ra̱ntyok na̱n yet byin a̱ra̱mbyring, ma sa̱rei nkyang a nyyai di Ka̱za.
Nyin ma n cat yi cyang ansham i ryi ki ku myim a̱ra̱mbyring a̱ yya a̱duwa i ka̱tswa ba̱nyet a̱ sang a̱diko diccu nu.
A̱huhwa nyin ma a̱ maai a̱ ya tyyei ka̱sak ka kun yet kyang sum a̱ra̱ntyok a̱ wwon diccu nu gbyuk ni baa?
Ka̱ a̱ra̱mbyring a̱ ma̱n byyi a̱cat diccu ba̱gingang, iyemi yet diywa nu a̱mi, rot Ka̱za a̱ ku nang a̱cat a gingang na̱ ga n kup diccu nu ti.
Ka̱ a̱yin a̱ ri nbyyi a̱cecet, ryok n hywa: njit bu ba̱nyet tssup Yesu ba bu byyi alada a̱yaan ba.
Sswa jibi
Nkyang nzaan na n ni ryat ba̱ nyin ni n ya dyep ba, rot na̱tung nyin na a̱ ya cong da̱ a̱ka̱tuk, ba a̱tsatsak ba
Ka̱tsitsrang dei, n hok da̱ nyin ba̱nyet tssup ba na si tung n nwa ba̱ a̱cecet; n bvat ba̱cincong n shim, ku yet ka̱ryong.
Ku yet kyang ka̱hat ba a̱cecet na̱n shyi ka̱yat nyin a̱mi, yi gi ryi ba̱nyet ba a̱ breng ka̱ryong Ka̱za ka ni.
Ka̱ram ka yi na sin mon ni, n dyi anye ya jibi yi cong ba.
Rot ka̱ram ka yi nan shyi ya ni, ba̱yanyet a̱ na si nwa ya na a̱ bo tot ba̱yaan ba, ba̱yanyet ba cong ka̱hwa ka kwot, ba̱yanyet a̱ sswa a̱ hyong.
Yi byyi na̱sa na yi nin za i sswa ni baa? Ki di yi bvwo yi byyai ba̱nyet tssup Yesu ba bu tyei ba̱yanyet ka̱yat mba ba a̱ byyi dizot ni nsum? Ka̱t! N hywa ni da̱ nyin? Yi cat n ya dyep o? Ko ba̱cincong!
Kyang a n ni ya zzek ni, n san di A̱gwam Yesu. A̱ta̱tuk ka̱tuk ka ba yin ku ryap i, na̱ sook burodi na,
a̱ gwai Ka̱za mi, a̱ sam a̱ ba̱ ka, a̱ hywa, “Dinam nzuk tintii, yi ya i gi na nin yring.”
Ba bu tyak ya burodi na, na̱ bo sook ka̱bandyet ka a̱ hywa, “Ka̱bandyet kani nka a̱ yet a̱hwai ba̱ryat u Ka̱za ka ryat a̱ sak bu ka̱sa i ba̱sok nzuk ba ni. Kozan ka̱ram yi swrang ni sswa, yi yring dikwu nzuk ti.”
Rot kozan ka̱ram yi nan shyi i sswa na, bu ya na yi tyyei dikwu nu ti bu tat nom brek nu na.
Rot a̱mi a̱yin nu a̱ ya burodi na a̱ bo sswa i ka̱bandyet ka ba bu rya yring ni ba, na̱ bvwo a̱ byyai rwam Yesu na bu ba̱sok nu ba.
Rot a̱mi se koyan a̱ na ya cyang ansham, a̱ jyi rya nu na a̱ si wa bvwa a̱n za burodi na a̱ bo sswa i ka̱bandyet ka.
Rot a̱yin nu a̱ ya a̱ sswa i cii ka̱sak ka rwam Yesu kun shyi ni a̱ ya a̱ bo sswa diccu nu shirya.
Nkpa n byyi ba̱yanyet nyin ba̱gingang ban tyak ncet, a̱ bo myyi nhywu, ba̱yanyet ma a̱ ka̱n kwi.
Ma ki zi yya cam a̱ccu njit, Ka̱za a̱ ni za yya shirya ba.
Ma ka̱ram ka Ka̱za kan na za yya shirya ni, ka na za nyep ho zi bu nwa shirya jring bu ba̱nyet ka̱sa ba.
Rot a̱mi ba̱wumbeyang nzuk, ki yi nan si tung swrang ka̱bvwa ya jibi ka, yi yen ya pfong.
Ka̱ a̱yin a̱ ma̱n pfong cihywat a̱ ya kyangya ka̱ryi a̱ si wa bvwa a̱n wruk, ho yi bu nwa shirya Ka̱za ka̱ram ka yin tung ni. A̱wwon kpikpit nkyang a, n ni ba n na̱ jyi.
Za̱nang ji Tswa Ka̱za jring zi wwat ni
Naanini, tazwa za̱nang nTswa Ka̱za, n cat yin cii kyang ba.
Yi bvwo ka̱ram ka yi yin yet ba̱nyet witssup ni, ba yin ya kwak a̱ si tyyi zan, yi yen tssup na̱za na̱yaan na a̱ byyi sso ni ba.
Nkpa a̱mi n ya tyyei: a̱yin a̱n shyi a̱ ni ryat ka̱yat Tswa Ka̱za a̱ ni shyi Yesu ba; da̱ a̱yin na̱ bo ma̱n shyi a̱ ni maai a̱ dyep Yesu a̱ ku yei A̱ntyok Ka̱ryi ba, seko a̱ shyi bu Tswa Ka̱za ji.
Mpfong i bun shyi ba̱zi ntaka̱i, ma A̱gwam a̱yring zi ku yya mi.
Ncet pfong a bvwon, ma Ka̱za ka̱yring a̱mi a̱ wwat koyan cet pfong a.
Kozan a̱yin Ka̱za a̱ ku nang za̱nang nTswa ji, rot koyan a̱ ga brang ba̱nyet tssup ba̱yaan.
Tswa ji na wrak a̱yanyet ba̱ryat a̱za̱ncyi; a̱yanyet bu Tswa jring iya zi ku ryi ba̱ryat bvwo.
A̱yanyet a̱ byyi za̱nang tyyi rya, a̱yanyet meyang za̱nang creng nhywu bu di Tswa jring iya;
a̱yanyet a̱ byyi za̱nang yya nkyang ka̱hat, a̱yanyet za̱nang ssang ba̱ryat Ka̱za tyyei, a̱yanyet za̱nang ghai Tswa Ka̱za ba̱ a̱ka̱tuk ntswa; a̱yanyet a̱ byyi za̱nang ryat a a̱riryem ba̱gingang, a̱yanyet za̱nang bvan a̱riryem.
Sa̱rei za̱nang jini Tswa jring a̱mi ka, i bu ka koyan ka̱sak ka zin cat i.
Ka̱sak ka rwam a kun byyi nkap i
Da̱ni rwam a kun yet yring ni bu byyi nkap ba̱gingang ni, a̱mi sa̱rei nkap a nan yet bu rwam yring. Ami kun dyi bu Yesu Kristi.
A̱mi njit sa̱rei njit ba̱nyet Yahuda bu kpikpit nwap a, di ba̱nyet ba a̱ yet ba̱nyet na̱sa ni di ba̱nyet ba a̱ yet ba̱kwwa ni; ba ka̱n za yya baptisma di Tswa jring a̱ tyyi i rwam Yesu; Tswa jring a̱mi sa̱rei njit zi ka̱n sswa.
Rwam a byyi bu kap yring ba. Nkap n shyi ba̱gingang.
Ki tak ku si bu hywa, “Nzuk n yet bvak ba, rot a̱mi n shyi i rwam ba,” nkpa ni tyyi ku ka̱u din shyi i rwam a ba.
Ki pfwo ma̱n hywa, “Nzuk n yet dissi ba, rot a̱mi n shyi i rwam ba,” nkpa ni tyyi kun wi shyi i rwam a ba.
Rwam a sa̱rei si bu yet dissi, ku yya ni n pfong? Ko ku si bu yet pfwo sa̱rei, ku yya ni n pfong swam a?
Ma da̱ni di Ka̱za kan yya rwam a ni, a̱n tyei nkap a ka̱sak ka kan dyi dama ni.
Ku si bu yet bu kyang yring, kun yet rwam ba;
ma ba kpo yya an kap ba̱gingang, ma bu rwam yring a̱mi.
Dissi n hywa di bvak, “N na̱ cat ba, an byyi kpungtun ba.” Diccu ti n hywa da̱ a̱tak, “N ya cat ba.”
Ku ryi a̱mi ba. Zin yya kyang n sang nkap iya zi ryi na sang cet a ni ba.
Na̱bvwa na̱yaan na zi cyang di na yet kyang i rwam njit ni ba, zi na na̱ cam, na̱ cii; na̱bvwa na̱yaan na zi wi cat ba̱nyet a̱ ryi ni zi si bu na̱ cam ansham,
ma nkap a yet i na byyi nsum cyang ba Ma Ka̱za a̱ yya rwam a ka̱sak ka nkap a sang shii ni i shya shii a,
rwam a gi yet yring, nkap a i shyi ba̱cicrak, i bu ya brang.
Ki kap yring shyi i sswa ka̱bvung, sa̱rei nkap a na san dikwu ti hok, ki ba ma̱n dyep kap yring, sa̱rei nkap a na hok ansham.
Naanini sa̱rei nyin yi tung i yet rwam Yesu na; koyan a̱ yet kap yring.
Ka̱yat ba̱nyet tssup ka Ka̱za a̱ tason a̱n tyyi ba̱nyet yya wa'azi; ba̱nyet ba a̱n tssup i mba a̱ yet ba̱nyet ssang pfong Ka̱za a̱ tyyei; ba̱nyet ba a̱n sak i ba̱nyet zzek. Kpikpit a mba a̱ yet ba̱nyet yya nkyang ka̱hat, bu ba̱nyet ba a̱ byyi za̱nang creng ba̱nyet i, bu ba̱nyet pfong dizot, bu ba̱nyet breng ba̱nyet tssup, bu ba̱nyet ba a̱ byyi za̱nang ryat a̱riryem ba̱gingang ni.
Ba sa̱rei mba a̱mi a̱ yet ba̱nyet wa'azi ba, ko ba̱nyet ssang ba̱ryat Ka̱za tyyei, ko ba̱nyet zzek, ko ba̱nyet yya nkyang ka̱hat,
ko ba̱nyet creng nhywu, ko ryat a̱riryem ba̱gingang, ko tyyei kyang a ba ryat i.
Kyang a myim ni yi tyyi ndya nyin an za̱nang ji yet a̱gba̱dang ni.
Ma a̱kpok u nu a̱ yet ryen na n ni ya tyyei ni.
Ko n hok n dyat di a̱riryem ba̱nyet ka̱sa na nta̱mak bu nying ba̱pfong Ka̱za, ki n cat ba̱nyet ba, sa̱rei kyang a n dyat i yet ba̱ a̱cwrya di rak i.
Ko n byyi za̱nang ssang ba̱ryat Ka̱za ntyyei, n bo n bvwo kozan kyang a shyi i ka̱nrang ni bu kozan kyang a ba̱nyet ba bvwo ni, n bo n byyi tyyi rya maai yyit a̱huhwan nkwot, ma ki n cat ba̱nyet ba, n shi-shyi an kyang ba.
Ko n si bu wrak sa̱rei nkyang a n byyi ni, n bo n wrak rwam nzuk a ba hwwi a̱nta̱mak, ma ki n cat ba̱nyet ba, ku ni n dyi kyang ba.
Cat ba̱nyet byyi hakuri bu dizot, cat byyi swam ba, di ku ya cin ba, di ku yet diccu ba.
Cat byyi sang kap ba, i byyi cat diccu ba, cat pfong diryen ahwa ba, ku na swat bu ka̱hwa a̱yin ba.
Cat na pfong ansham cyang a̱ka̱tuk ba, ma i pfong ansham i ka̱ryong.
Cat na rwan bu ntyyi rya ba, di ku na rwan bu tot kyang ba, di ku na rwan bu yya hakuri ba.
Cat ba̱nyet di ka̱ryong tyyai ba. Ssang ba̱ryat Ka̱za tyyei ni tyak, ryat a a̱riryem ni tyak, bvwo ma ni tyak.
Rot bvwo njit a yet a̱jyem ba, di ssang ba̱ryat Ka̱za ba tyyei ku yet a̱jyem ba.
Ma ka̱ram ka a̱jyem u na̱n ba ni, a̱nuni a̱ wi yet a̱jyem u ni a̱ brik.
Ka̱ram ka n yin yet ka̱bawon ni, ba̱ryat nzuk ba a̱ yin yet bu da̱won, a̱huhwa nzuk u bu nkyang nzaan na n yya ni i yet nying da̱won; ma ba̱nyying n tyyi a̱ra̱ntyok ni, n tun yya da̱won ji n jing.
Ba̱nyying, nkyang a zi cyang ni anye zi cyang a gbyik ma̱dubi. Ma ka̱tuk iya a̱ bai zi ni cyang a̱ssi ba̱ a̱ssi. Ba̱nyying, bvwo nzuk a maai ba, ma ka̱tuk iya n ni bvwo kozan kyang ba̱zizrak, da̱ni di nu na̱ ni n bvwo ba̱zizrak i.
Nkyang ntat ani ni tyak ba: tyyi rya, bu sak rya, bu cat ba̱nyet. Ma a̱kpok mba nu nu a̱ yet cat ba̱nyet.
Za̱nang Tswa Ka̱za
Kyang a yi nin tyyi ka̱ssi ni nkpa yet cat ba̱nyet. Yi tyyi ndya nyin i shya za̱nang nTswa Ka̱za, tun ba za̱nang ssang ba̱ryat Ka̱za tyyei ba.
A̱tuba nu a̱ ryat a a̱riryem a̱yaan ni a̱ ryat bu ba̱nyet ba, a̱ ryat bu Ka̱za a̱mi, rot a̱yin a̱ hok kyang a na̱ ryat i ba; a̱ ryat ba̱ryat ka̱nrang ka̱yat nTswa nu.
Ma a̱yin nu a̱ ssang ba̱ryat Ka̱za a̱ tyyei ni a̱ ryat bu ba̱nyet, a̱ ba̱ brang, a̱ bo ba̱ nok, a̱ bo ba̱ kun dizot.
A̱yin nu a̱ ryat a a̱kang a̱riryem i a̱ brang bu diccu nu, ma a̱yin nu a̱ ssang ba̱ryat Ka̱za a̱ tyyei ni a̱ brang ba̱nyet tssup ba sa̱rei.
N cat se sa̱rei nyin ryat a kang a̱riryem, ma a̱kpok cat nzuk u yi ssang ba̱ryat Ka̱za tyyei. Rot a̱yin nu a̱ ssang ba̱ryat Ka̱za a̱ tyyei ni a̱ byyi kpungtun a̱ ra̱u a̱tuba nu a̱ ryat a riryem a ni, seko ka̱ a̱yanyet a̱n shyi a̱ ni tyyei kyang a na̱ ryat i, ba̱nyet tssup ba sa̱rei a̱ ga bvwo kyang a na̱ ryat i a̱ ga ndai.
Ba̱wumbeyang, a̱nzan a̱ yet nying ba nzuk u, ki n ni ryat a̱riryem a yi pfong ni ba, seko ki n ya ba bu ba̱ryat nyyai ka̱bvwa Ka̱za, ko bvwo, ko a̱zizrak zzek a̱nying Ka̱za?
Ko di nkyang a̱bvom sang sucet a zi na tsot i, da̱ni di ka̱shirwa bu zinzom ni, a̱yin a̱ ni yya ni a̱n bvwo diwan a̱bvom ti ba bvom ni, se a̱ bvwo diwan a̱bvom ti naat ansham?
Ki a̱ntyok tyap digba nzwang u a̱ tyyak ansham ba, a̱nyan a̱ yya shiri wruk zwang ji?
A̱mi meyang, ba̱nyet ba a̱n hok kyang ba ka̱ a̱ ryat an nwap a ba pfong ni ba. A ni ryat ba̱ a̱cwrya sang kpungtun.
A̱riryem a̱n shyi ba̱gingang i ka̱sa ka, ma kozan diryem bvwo kyang a ti ryat i.
Ma ki n pfong kyang a a̱yin nu na̱ ryat i ba, n ni ku cyang na̱ yet wap yaan da̱ nzuk, nu meyang ba̱rimi na̱ ni n cyang.
Nyin meyang yin cat za̱nang Ka̱za ji ni, ku myim yin tyyi ka̱ssi naai nkyang a ni tyyi ba̱nyet tssup ba a̱ ya ka̱son ni.
A̱yin nu a̱ cat ryat a a̱kang diryem i na̱ naai Ka̱za a̱ ku brang na̱ tyyei ba̱nyet ba bvwo kyang a na̱ ryat i.
Rot a̱mi kyang a myim ni n naai ka̱yat ntswa nzuk ka nta̱mak bu a̱huhwa nzuk u, n bo n bvom ka̱yat ntswa nzuk ka nta̱mak bu a̱huhwa nzuk u.
Ki yi dyep Ka̱za bu ka̱yat ntswa nyin, ka̱ a̱yanyet a̱n shyi ba̱ nyin a̱ bvwo kyang a yi yya ni ba, na̱ yya ni a̱n tyyi amin nu a a̱duwa gwai Ka̱za nu yi yya ni. Nu a̱ byyi ryen bvwo kyang a yi ryat ni ba.
Ko a̱duwa gwai Ka̱za nyin nu a̱ si bu ryi ni, ka̱ a̱tuba nu a̱ shyi ba̱ nyin ni a̱ hok kyang ba, kun ku byyi kpungtun ba.
N gwai Ka̱za n nin dyat a a̱riryem n ya ra̱u,
ma ki zi nwa ka̱bvwa sujada, goma n hywa a̱nyyi a̱pfon, a̱nyyi na ba ni bvwo ni, ku ran ryat a̱nyyi cyi kop swak i diryem ti ba̱nyet ba ni hok ni ba.
Ba̱wumbeyang nzuk, yi ryok ya brak n yya na̱mawon a̱huhwa nyin nu ba, ma yi tyyi na̱mawon a̱za̱gbang a̱ka̱tukyya. Yi yya a̱huhwa di ba̱nyet ba a̱ ka̱n maai ba̱nyet i.
Ba jem i ba̱ryat Ka̱za ba a̱ hywa,
“I ba̱ryat ryat a̱kang a̱riryem, Ka̱za a̱ hywa,
n ni ryat bu ba̱nyet nzuk.
N ni wwon ba̱ryat nzuk ba i na̱nu ba̱necen,
di ba̱nyet nzuk ba ba nin hok ba.”
Ryat a a̱riryem yet a̱lama di ba̱nyet witssup ba, ba ba̱nyet tssup ba. Za̱nang tyyei ba̱ryat Ka̱za yet a̱lama di ba̱nyet tssup ba, ba ba̱nyet witssup ba.
Yi hwa ki yi nwa sujada i nwa ryat a a̱kang a̱riryem, ba̱nyet sang bvwo a̱ nyyai a̱ bu nwa, di ba yet ba̱nyet tssup ba, ba ni hwa di yi tyong jyik baa?
Ma ki sa̱rei nyin shyi i ryat ba̱ryat Ka̱za, a̱ntyok witssup ko a̱ntyok sang bvwo a̱ nyyai a̱ ba, a ryi na̱ brak a̱ cyang a̱ka̱tukyya nu nu rot ba̱ryat koyan ba na̱ hok i, ba ni ku yya shirya,
a̱ka̱tuk a̱huhwa nu nu a̱ ni wruk a̱ ba a̱ta̱sa; na̱ ta̱gbok a̱ dyep Ka̱za a̱ tyyei, “Ka̱ryong a̱mi Ka̱za a̱ shyi kyi ka̱yat nyin!”
Ka̱sak ka ba nin nwai coc ni
To, ku ri-ryi na ni, ba̱wumbeyang? Kozan ka̱ram yi nan si mon ka̱bvwa sujada, a̱yanyet a̱ bvom a̱bvom gwai Ka̱za, a̱yanyet a̱ zzek, a̱yanyet a̱ san ba̱ryat nyyai di Ka̱za a̱ tyyei, a̱yanyet a̱ ryat a a̱kang diryem, a̱yanyet a̱ tyyei kyang a na̱ ryat i. Dolet sa̱rei nkyang ani i brang coc ji.
Ki ba̱yanyet a̱ ni ryat a a̱kang diryem, ba ryok seyak ba̱tat ba, wwon a̱ ryat ba̱yayring; a̱yanyet a̱ si bon shyi a̱ ni tyyei kyang a ba ryat i.
Ka̱ a̱yin a̱ ma̱n shyi a̱ ni tyyei kyang a ba ryat i ba, a̱ntyok ryat a kang diryem u a̱ ryok ryat ba, seko na̱ ryat bu Ka̱za ka̱yat pfwa nu.
Ba̱nyet ba̱hwa ko ba̱tat a̱ ni zzek ba̱ryat Ka̱za ba, kpikpit a i rot a̱pfo i hok kyang a ba zzek i.
Ka̱ a̱yanyet ka̱yat ka̱tung ka a̱ ma̱n san ba̱ryat nyyai di Ka̱za a̱ ni tyyei, a̱tuba nu a̱ shyi i ba̱ryat ba ni a̱ yen pfwi a̱ ku nang diwat.
Yi nan tyyei ba̱ryat Ka̱za ba a̱zi tak, rot ba̱nyet ba a̱ ga myyam a̱ ga ya ta̱gbak.
Tswa ba̱nyet ji shya za̱nang tyyei ba̱ryat Ka̱za ji ni ni sswa cet mba ba,
rot Ka̱za a̱ yet ka̱nying ka̱kyyai ba, ma ka̱nying a̱tsatsak swat.
Da̱ni di ka̱yat kozan coc ba̱nyet tssup Ka̱za ni,
ba̱nyring a̱ swat ba̱ nyong ka̱yat coc. Ba ba̱ shim mi ba ryat ba, ma ba wrak a̱ccu mba a̱ tssup kyang a Truwang Musa ji zi hywa ni.
Ki ba cat zzim kyang, ba ryok se ba brek a̱ nat ka̱ryi ba si zzim ba̱ntyok mba i na̱sa. Ku yet kyang nsum a̱ra̱mbyring a̱ ryat ka̱yat ka̱tung Coc.
A̱nzan a̱ ya ba? Yi hwa da̱ nyin a̱mi ba di ba̱ryat Ka̱za baa, ki ba̱ nyin a̱mi ka̱n ba̱ hok?
Ma a̱yin nu a̱ rak hok a ni yi ma̱n dyok ku hok ba.
To, ba̱wumbeyang nzuk, kyang a yi cat i nkpa yet yi cat ssang ba̱ryat Ka̱za tyyei, yi ryok n bvwo ryat a a̱riryem ba.
Yi na yya kozan kyang ansham.
Ta̱za Kristi i dibyyi
To, ba̱wumbeyang, n bo ni ya yring Ka̱sham Ba̱ryat ka n yi n bu ya tyyei ni, yi na̱ san, nna yi bun tyyi ndya nyin na di cet.
Mba yet Ba̱ryat ba n yin bu ya tyyei ni. Mba a̱mi a̱ bo yet sucet nyin na ki yi ba̱ breng di cet, seko ki yi yin san di ndya na ba.
Kyang a n san ni nkpa n ya tyyei, ku shii ba̱t: Wato ka̱sak ka Yesu na̱n kwu i hywak a̱ka̱tukyya njit u ni, a̱mi Ba̱ryat Ka̱za ban za tyyei,
bu ka̱sak ka ba yin ku nyat ni, wwon Ka̱za a̱ ku shyek ka̱tuk nom ntat, a̱mi Ba̱ryat Ka̱za ba a̱ bon za tyyei,
bu ka̱sak ka Bitut bu kpikpit ba̱pfong Yesu swak bu ba̱hwa ba yin ku ryi ni.
Wwon ba̱nyet ku tssup ba yin da̱u cyi tsson a̱ bo ku ryi bu ka̱ram ka̱yring. Ma a̱kpok mba a̱ ri sso, seko ba̱yanyet mba a̱ ka̱n kwi.
Wwon Yakubu bu kpikpit ba̱pfong a ma̱n ku ryi.
Nzuk n yet a̱ngbom a̱tuba nu a̱ ku ryi ni, rot ryen na ba yin ni n byin ka̱yat Yesu ni yin bvwon bu nying kpikpit ba̱nyet a.
N yin wwat ba̱nyet tssup Ka̱za ba ka̱bvung ba̱gingang. Rot a̱mi sa̱rei i ba̱pfong Yesu ba nzuk n yet ka̱baan ka, n maai ma n shyi ka̱yat mba ba.
Ka̱za a̱ hok dizot nzuk, nkpa n byyi n nin dyi ni ka̱pfun, pfong dizot nka ti yet a̱kpam i swat nzuk a ba. Ma ki yi bu rot a̱ssi i cyang ansham, pfong a n ka̱n yya ni ku ra̱u nying kpikpit a; ba nzuk ba, ma pfong dizot Ka̱za ti yin shyi ba̱ nzuk ni.
Ko nzuk n yya, ko mba a̱ yya, bu pfong wa'azi na a̱mi zi yya, nkpa bu yet kyang a yin tyyi ndya nyin na ni.
Ka̱sak ka njit zi ma̱ nin ta̱za ni
Nnaanini njit ba̱ryat ba zi ya tyyei ni mba a̱ yet Yesu Kristi a̱ ta̱za nyyai a̱yabyen, wwon ba̱yanyet nyin ba ton di ba̱nyet ba a̱ ka̱n kwi ni a̱ bo ni ta̱za ba.
Ki ba̱nyet ba a̱ kwi ni a̱ ni ta̱za ba, Yesu a̱ ma̱ yin ta̱za ba, ka̱ni?
Ki Ka̱za a̱ yin yrek Yesu ba, wa'azi njit ji byyi kpungtun ba, a̱mi brak ntyyi ndya nyin na.
Ku si tat ma zi brak tyyi ba̱nyet bvei dira an kyang a Ka̱za ka yya ni, rot zi hywa di a̱ yin shyek Yesu i dikwu. Ma ki ba̱nyet ka̱n kwi ba a̱ ni shyek ba, ka̱ yin ku shyek ba.
Rot ki ba̱nyet ba a̱ ka̱n kwi ni a̱ ni ta̱za ba, to, Yesu a̱ ma̱ yin ta̱za meyang ba.
Ki Yesu a̱ ma̱ yin ta̱za ba, ntyyi ndya nyin na yet kyang ba, yi ri swat bu ka̱yat a̱ka̱tukyya nyin ka.
Ku bu ryi anye ba̱nyet tssup ba a̱ ka̱n kwi ni a̱ bo ni kaat ba.
Ki tssup Yesu njit a ni tyak bu i hok ansham ka̱sa kani, zi ni tyyi kyang dizot sa̱rei i ka̱sa ka.
Ma njit zi bvwo Yesu a̱ yin kwu, Ka̱za a̱ ku yrek, ka̱won ka̱tsitsrang ka a̱ ta̱za i ba̱nyet ba a̱ ka̱n kwi ni.
Ka̱sak ka dikwu ti tin ba ka̱sa ka hywak a̱tuba a̱yring ni, a̱mi meyang i hywak a̱tuba a̱yring zi ma̱ nin ta̱za i dikwu ti.
Rot ka̱sak ka ba̱nyet ban kwi i hywak mon byin bu A̱damu ni, a̱mi ba bo nin ta̱za rot ba mon diccu bu Yesu.
Ma koyan a̱ byyi ka̱ram nu. Yesu nu a̱ yet ka̱son a̱ ta̱za, ba̱nyet ku tssup ba bu ka̱ram ta̱za mba, ka̱ram ka Yesu na̱n brek nyyai Tazwa ni.
Rot Yesu a̱ ni yen breng dityok ti se ka̱ram ka Ka̱za kan da sa̱rei ba̱ra̱ndwan nu ba a̱ tyyi na̱ntai a̱tak nu ka ni.
A̱ra̱ndwan a̱ngbom u Ka̱za ka ni bvwa ni nu a̱ yet dikwu.
Rot ba̱ryat Ka̱za ba a̱ hywa, “Ka̱za a̱ ka̱n da kozan kyang a̱ tyyi i na̱ntai a̱tak nu.” Ka̱ram ka dan hywa ‘kozan kyang’ a̱ ka̱n da a̱ ku tyyi mi ni, se zi bvwo a̱n tyyi Ka̱za ka a̱ ra nkyang iya a̱ tyyi Yesu mi ni ba.
Ka̱za a̱ ni tyyi kozan kyang an bvak Yesu, wwon Yesu a̱ si bo ma̱n wrak Ka̱za diccu nu, Ka̱za a̱ si ma̱n san sa̱rei a̱ tyyi, a̱ si nwa dityok nka ti.
Ki ta̱za i dibyyi n shyi ba, a̱nzan a nin byyi ba̱nyet a̱ yya baptisma i hywak ba̱nyet ba a̱ ka̱n kwi ni? A̱nzan ba nin tun? Ki ba ryat di ba̱nyet ba a̱ kwi ni a̱ ni ta̱za ba, a̱nzan a̱n byyi ba̱nyet ba ban yya baptisma nu a̱zi hywak mba?
Da̱ni da̱ njit ba̱pfong Yesu ba ni, a̱nzan a̱ nin byyi zin swat ka̱nu dikwu kozan ka̱ram.
Ba̱wumbeyang, n cyang dikwu kozan ka̱tuk. N ya hyong ka̱sak ka zin shyi bu sso ka̱yat Yesu Kristi A̱gwam njit ni; nkpa n byyi n nin hywa a̱mi.
Ki bu cat rya a̱neywu a̱mi n ni kwan bu nyam kyi Afisa, ka̱ssok a̱nzan n nin tun? Ma ki Ka̱za a̱ ni yrek ba̱nyet ba a̱ ka̱n kwi ni ba, se zi bvun rya, i ya, i sswa, rot ka̱ntson zi wu kwi.
Di ba ryok ya raai ba: “Bvon-tsaap jring nji byyan kpikpit a.”
Yi brek bu nwa a a̱tsatsak a̱huhwa i wwon a̱ka̱tukyya, rot ba̱yanyet nyin a̱ bvwo Ka̱za ba. N hywa a̱mi yi gi hok nsum.
Rwam hwai a zi ni san ni
Shim ba̱yanyet a̱ zzim, “Ba̱nyet ba a̱ kwi ni a̱ ni yya ni a̱n ta̱za? A̱nzan taka̱i rwam ba ni byyi?”
Mu hok wai! Ka tup yak, kun ta ba se tswa ji yen kwu.
Tswa ji a tup ni yet kyang a ni wruk ni ba. Ka tup nywat, ko zuk, ko yakpat, ko taka̱i nzwa zaan, ki i ta
Ka̱za a̱ ni za̱ ryi taka̱i dityin na ka cat i, kozan dityin ba̱cicrak bu rwam nti na.
Ndwam nkyang a Ka̱za ka krok ni ki bvwon: ndwam ba̱neywu ba̱zan, bu nying nyam ba̱zan, na̱non a̱ ma̱ bvwon, hwon meyang ba̱zan.
Ndwam a yet taka̱i nying tazwa na ni n shyi, nying ka̱sa na i bu ma̱n shyi. Shisham nying tazwa ji bvwon, shisham nying ka̱sa ji i bu ma̱n bvwon.
Nom byyi shisham nkpa ba̱zan, hywan i ma̱n byyi nkpa ba̱zan, na̱ta̱ngwat meyang ba̱zan. Ko ka̱yat na̱ta̱ngwat ka na ka bvwon shisham na ji.
Ku ni ryi a̱mi ka̱ram ka ba̱nyet ka̱n kwi ba ban ta̱za ni. Ka̱ram ka rwam a kun nwa ka̱yat ryak ka ni ku yet nying bwi, ma ka̱ram ka kun ta̱za ni ku bu byyi bwi ba.
Ka̱ram ka ban kpo tyyi i ryak a ni, ku ryi bibyyi i si bu yet a̱bubvot. Ka̱ram ka ban kpo yrek ni, ku ni yet ka̱sham bu byyi cet.
Ka̱ram nyat ka ku yet rwam a̱neywu; ka̱ram ka kun ta̱za ni ku brak tyyi rwam a tswa zi breng ni. Nyin ma yi bvwo rwam ani n shyi; rot a̱mi rwam a tswa zi breng ni ma̱n shyi.
Ba̱ryat Ka̱za ma a̱ hywa, “Ba yin yya A̱damu ka̱son nu bu sucet,” ma a̱nying a̱ngbom u nu a̱ yet Tswa ji wwat sucet i.
Yi bvwo a̱nying rwam u nu a̱ na yet ka̱son a̱ ba, a̱nying Tswa nu a̱ sin sak.
Dirwap ka̱sa nti ba yin bvwa a̱n yya A̱damu ka̱son nu, ma a̱mba̱hwa nu a̱ ba nyyai Tazwa.
Ba̱nyet ba a̱ yet ba̱nying ka̱sa ba ni a̱ ryi di a̱yin nu ba yin yya di dirwap ka̱sa ti ni, ma ba̱nyet ba a̱ yet ba̱nying Tazwa ba ni a̱ ryi di a̱yin nu a̱ ba nyyai Tazwa ka ni.
Ka̱sak ka zin tai a̱tuba nu ba yin yya di dirwap ka̱sa ti ni, a̱mi zi bu nin tai A̱tuba nu a̱ ba nyyai Tazwa ka ni.
Ba̱wumbeyang, kyang a n cat yi bvwo ni ku na ni: dinam bu ba̱sok a̱ ni maai a̱ nwa ka̱yat Dityok Ka̱za ti ba. Kyang a yet nying bwi ni mbrak tyyi nying wi bwi ba.
N ya tyyei kyang yring yin shyi i ka̱nrang: sa̱rei njit a̱mi ni kwi ba, ma ba bu za shei ba̱sa̱rei njit
Rot dolet a̱mi rwam a yet nying bwi a ni i brak tyyi nying wi bwi a, rwam a yet nying kwi a ni i brak tyyi nying wi kwi.
Rot a̱mi ka̱ram ka a̱nying bwi u na̱n brak a̱ tyyi a̱nying wi bwi u ni, a̱nying dikwu a̱ brak a̱ tyyi a̱nying wi kwi ni, da̱ni di ba̱ryat Ka̱za ban hywa ni yet ka̱ryong: “Dikwu tyak mbvak nti; ba ta̱ ya!”
“Dikwu, dingwak ya zwang nwan ti shyi ke?
Dikwu, cet top nwan na shyi ke?”
Dikwu shya cet top nti na nyyai da̱ a̱ka̱tukyya, a̱ka̱tukyya a̱ ma̱n shya cet nu na nyyai di Truwang Musa.
Ma zi gwai Ka̱za mi ka za jyet nasara rot kyang a Yesu Kristi A̱gwam njit na̱ yya ni.
Rot a̱mi, ba̱wumbeyang, yi sseng ansham. Yi ya ka̱son bu mpfong A̱gwam Yesu kozan ka̱ram, rot yi bvwo kozan kyang yi yya an pfong Yesu na ni yi nin byyi kpungtun.
Nkyang a ba tung a̱ nin brang ba̱nyet tssup Yahudiya ni
Nnaani ba̱nyying tazwa tung krum brang ba̱nyet tssup ba shyi Yahudiya ni, dolet yi yya kyang a n tyyei ba̱nyet tssup ka̱byen Galatiya ba yya ni.
Kozan ka̱tuk Ladi koyan a̱ tun kyang a na̱ cat wrak a ni ba̱cicrak bu kyang a na̱ na shya ni, a̱ sak zan, rot ka̱tuk ba nzuk ka a̱ bu yet nom a yi si naat tung krum ji ni ba.
Ka̱ram ka n nin ba ni n ni tun ba̱nyet ba yi cat i bu kpa ta̱ka̱rda shaida ba nat bu krum ji a̱ si wrak Urushalima.
Ki ku myim n nat, se ba cong ba̱ nzuk.
Ka̱cyet ka Bulut na̱n tyyi a̱ta̱ssi nu ni
Ka̱ram ka n bu n sin tat Makidoniya, n ni seyak n ba da̱ nyin, rot n ni hyok ka̱ yemi.
Shim n bu bvwa ka̱ram da̱ nyin, shim n tyak dikwei ti ba̱ nyin, wwon yi gi n brang n seyak nat ka̱bvwa ka n cat nat a ni.
Ki n ba da̱ nyin naanini, n bu brak-brak n seyak ba. Ma n cat n da̱de n shyi ba̱ nyin, ki Ka̱za a̱ bu shim.
Ma n ni yen swrang kyi Afisa se ba tyak ba̱pfo Pentikot ba.
Rot a̱tsatsak ryen mpfong a̱ shyi kyi, seko ba̱ka̱tuk ba̱nyet a̱n shyi ba̱gingang, ba̱nyet ba a̱ cat a̱ byyan pfong a ni.
Ki Timoti a̱ ba da̱ nyin, yi bu ku san bu gwai, rot a̱ ma̱n yet a̱pfong Ka̱za da̱ nzuk ni.
Yi bu ryok ku cyang-cyang ryihywat ba, seko yi ku brang na̱ ga hok ansham seyak ba da̱ njit, rot nzuk bu kpikpit ba̱nyet tssup a ku cam kyi.
Se ba̱ryat Apollot. N ka̱n naai na̱ ba da̱ nyin bu kpikpit ba̱wumbeyang a, ma a̱ ka̱n tyyi rya ba na naani ba. Ka̱ shya ka̱ram, yi ni ryi na̱ ba.
A̱ngbom ba̱ryat
Yi cam. Yi wrak Ka̱za ndya nyin na sseng di cet, i tun ka̱wun.
Yi yya sa̱rei mpfong nyin na ka̱yat gwai ba̱yaan.
Yi bvwo ba̱nyet a̱gbang Istifanat mba a̱ yet ka̱son a̱ san ba̱ryat Ka̱za i ka̱byen Akaya, a̱ bo tyyi a̱ccu mba i yya ba̱nyet tssup dikwwa. N ya naai, ba̱wumbeyang,
yi pfong ba̱ryat taka̱i ba̱nyet ani, sa̱rei bu kpikpit ba̱nyet a mon yya pfong di cet a ba̱ mba ni.
N hok ansham ba ba̱nyet Istifanat bu Fartunatat bu Akaikat, rot ba bu n yya kyang a da̱ nyin ba maai n yya mi ni ba.
Ba bu tyyi rya nzuk a bu nyiin na shok bu sai rya. Ntaka̱i ba̱nyet ani mba a̱ yet ba̱nyet ba yi ni dyep ni.
Sa̱rei ba̱wumbeyang ba a̱ shyi kyi ni a̱ ya byei.
Yi ya byei da̱ a̱zizrak byet.
Nzuk Bulut n ya jem byet ani di bvak nzuk.
A̱yin nu a̱ rak cat A̱gwam Yesu ni, Ka̱za a̱ ni ku shyi.
Se zi hywa, “A̱gwam Yesu njit, ba!”
Ryok Yesu a̱ hok dizot nyin!
N cat cat nzuk a i shyi a ndya nyin sa̱rei ka̱yat Yesu Kristi. Amin.
Nyyai di Bulut, a̱tuba nu Ka̱za ka shim a̱ yei na̱ yet a̱pfong Yesu ni, bu nyyai da̱ a̱wumba njit u ban yei Sastanisu ni,
Naat di ba̱nyet tssup Ka̱za ba a̱ shyi Korinti ni, ba̱nyet ba Ka̱za ka yei ba yet a̱zizrak ba̱nyet nka ni, ba̱nyet ba a̱ yet ba̱nuu ni i ka̱mon mba bu Yesu Kristi ni, nta̱mak bu ba̱nyet kozan ka̱bvwa, ba̱nyet ba a̱ yei diyrek A̱gwam njit Yesu Kristi, A̱gwam mba ba̱ njiit.
Zi naai Ka̱za A̱tyyi njit ba̱ A̱gwam njit Yesu Kristi ba hok dizot nyin a̱ ya nang nda.
Ka̱nu-a̱tan nu zi shya di Yesu ni
Kozan ka̱ram n gwai Ka̱za mi a̱za̱ nyin rot dizot nyin ti ka hok ka̱yat Yesu Kristi ni.
Mon a̱ccu nyin bu Kristi ya ba di kozan taka̱i ka̱ssok nta̱mak bu bvwo ba̱ryat bu tat a̱ssi sa̱rei,
rot ba̱ryat ba ba ryat tazwa Yesu ni a̱ ka̱n tyyi dityin ka̱yat nyin.
Nkpa n byyi yin byyi kozan taka̱i za̱nang nying Tswa Ka̱za ji ka̱ram ka yin shyi tot bai Yesu Kristi na ni.
Yesu a̱ bo ni ya ryi cet sseng a a̱ bu tat a̱ngbom nom u, rot ka̱tuk ka na̱ nin ba ni ki di ba bu ya shya ba̱ a̱ka̱tuk nkyang ba.
Ka̱za a̱ byyi ka̱ryong, Ka̱za ka a̱ ya yei ni yi gi mon bu Ka̱won nka ka Yesu Kristi A̱gwam njit.
Ka̱kyyai ka̱yat coc
N ya naai ba̱wumbeyang, ka̱yat diyrek A̱gwam njit Yesu, sa̱rei nyin, yi mon ka̱nu nyin ka̱yring, ho yi bu ya ghai, seko yi mon a̱ccu nyin ansham, a̱huhwa nyin a̱yring, i tyyi ndya nyin an kyang yring.
Ba̱wumbeyang nzuk, n dyat a̱mi rot ba̱yanyet nyyai a̱gbang Kuluwi a̱ n tsaai nkhang ka̱sak ka yin hwwon ba̱ nyin-nyin ni.
Ryok n ya tyyang i ansham, koyan ka̱yat nyin a̱ ryat bu kyang a ku myim i: a̱yanyet a̱ hywa, “Nzuk, n shyi bu Bulut,” a̱yanyet, “N shyi bu Apollot,” a̱yanyet, “N shyi bu Bitut,” a̱yanyet, “N shyi bu Kristi.”
Ka̱t! Ashe Yesu a̱ ya sang a̱mi e? Ki Bulut ba ma̱ yin hywat a̱zi ka̱kon ka a̱zi hywak nyin? Ki ba yin ya yya baptisma nu i diyrek Bulut?
N gwai Ka̱za mi n yin wi yya ba̱nyet nyin baptisma, seko bu Kirisbut bu Gayat.
Ka̱ a̱yin a̱ bo bu hywa di ba yin ku yya baptisma i diyrek nzuk ba.
Ee, nzuk n bo n yin yya ba̱nyet a̱gbang Istifanat baptisma nu. Ma n bo n yring ba, ki n yin yya a̱yin nyin baptisma nu o-o?
Ba̱lle ma yya baptisma a̱mi Kristi na̱ yi n ni tom ba, seko n bu tyyei Ka̱sham Ba̱ryat ka, ba ma di bvwo ba̱ryat ba, ho ba̱nyet a̱ bu cat cet dikwu Yesu na a̱zi ka̱kon ka a̱ryin.
Kristi nu a̱ yet cet bu a̱za̱ncyi Ka̱za
Di ba̱nyet ba a̱ shyi i brik i, ba̱ryat dikwu Yesu tazwa ka̱teyang ba byyi diccu ba, ma da̱ njit ba̱nyet ba byyi sucet a ni, zi bvwo cet Ka̱za a̱mi.
“N ni ta̱ruk a̱za̱ncyi ba̱nyet a̱za̱ncyi na,
n dak tat a̱ssi ba̱nyet bvwo na.”
To, naani, ba̱nyet a̱za̱ncyi ba shyi ke? Ba̱nyet bvwo ba hwa? Bu ba̱nyet bvwo ba̱ryat ka̱sa bani? Ka̱za a̱ ka̱n tyyei ka̱sak ka a̱za̱ncyi ka̱sa nani na̱n yet bu bvwon ni.
Rot Ka̱za, a a̱za̱ncyi nka na, a̱ shim ba̱nyet a̱ ka̱ bvwo i ryen a̱za̱ncyi mba ba. Ka̱yat a̱bvwon ba̱ryat njit ka zi tyyei ni Ka̱za ka tssa a̱ nin san ba̱nyet ba a̱ wrak ka̱ryong ni.
Ba̱nyet Yahuda cat ryi nkyang ka̱hat, Helenawa i cat a̱za̱ncyi.
Ma njit zi ryat ba̱ryat dikwu Yesu a̱zi dikum ka̱kon: di ba̱nyet Yahuda ku ba̱ yet kyang dikpak, kpikpit nwap a i ryi ku ba̱ byyi diccu ba,
ma ba̱nyet ba Ka̱za ka yei ni, di ba̱nyet Yahuda di Helenawa, ba̱ryat njit ba a̱ yet Kristi, nu a̱ yet cet Ka̱za na bu a̱za̱ncyi nka na.
Rot kyang a zi ryi ku yet bvwon di Ka̱za ni ku ra̱u a̱za̱ncyi ba̱neywu; kyang a zi bu ryi ku yet sang cet Ka̱za na ni ku ra̱u byyi cet ba̱neywu na.
N cat yi yring kyang a yi yin yet i ka̱ram ka Ka̱za ka yin ya yei ni, ba̱wumbeyang. Ba̱nyet byyi a̱za̱ncyi bu ba̱nyet byyi cet bu ba̱nyet byyi a̱yiyrek, di ryi a̱neywu ni, a̱ yin shii ka̱tswa a nyin ba.
Ka̱za a̱ ma̱n tssa kyang a ka̱sa ka ka ryi ku sang diccu ni, a̱ gan tyyi ba̱nyet a̱za̱ncyi ba nsum; a̱ bo tssa kyang a ka̱sa ka ka ryi ku sang cet i, a̱ gan tyyi ba̱nyet byyi ncet ba nsum.
A̱ tssa kyang a ka̱sa ka ka cat i ba rot ba ryi ku byyi kpungtun ba, a̱ ga ta̱ruk kyang a ka̱sa ka ka ryi nkpa byyi kpungtun ji ni.
Rot a̱mi a̱yin a̱n shyi a̱ ni ta̱za a̱ ya cin a̱ta̱ssi Ka̱za ba.
Ma Ka̱za a̱ ya kwwat a̱ bu mon bu Yesu Kristi a̱ bo tyyi Yesu nu a̱ yet a̱za̱ncyi njit a, rot nu a̱mi a̱ za tun a̱ wwon a̱ tyyi zi yet a̱tsatsak a̱ta̱ssi Ka̱za, a bo za tyyi zi yet a̱zizrak ba̱nyet nka.
Rot a̱mi da̱ni di ba̱ryat Ka̱za ba ban hywa ni, “A̱yin nu a̱ byyi ya cin ni na̱ ya cin ka̱yat A̱gwam Yesu.”
Wa'azi Yesu tazwa ka̱teyang
Ba̱wumbeyang nzuk, ka̱ram ka n yin ba ya tyyei ka̱sham ba̱ryat Ka̱za ba ni, n yin cat ya tyyei i bvwo ka̱nu bu bvwo ka̱sa ba.
Rot ka̱ram ka n yin shyi ba̱ nyin ni n yi n sook i rya nzuk n ni bring kozan kyang, seko Yesu Kristi bu dikwu nu ti tazwa ka̱teyang ka.
Ka̱ram ka n nin ba da̱ nyin ni, n yin byyi cet ba, rwam nzuk a i shyi i trim bu ka̱wun,
zzek nzuk a bu wa'azi ji ba yin byyi tsutswat ba̱ryat a̱neywu ba, seko nkyang a tyyei cet nTswa Ka̱za na ni,
ki di tyyi ndya nyin na i gi shyi i tsutswat a̱neywu ba, seko cet Ka̱za.
A̱za̱ncyi Ka̱za na a̱ ra̱u a̱nying a̱neywu
Ma n dyat tsutswat bu ba̱nyet ba a̱ rai a ntswa ni i. Ma ba taka̱i a̱za̱ncyi na yet nying ka̱sa na ni ba, ko a̱za̱ncyi ba̱nyet dityok ka̱sa ba, na̱tyok a cet mba na na kwan ba̱ shot i.
A̱za̱ncyi na n dyat i nna yet a̱za̱ncyi Ka̱za na a̱ yin shyi nnrang i, a̱ naa ni a̱ shyi ka̱nrang da̱ ba̱neywu ni, ma Ka̱za a̱ wa ka̱n tssa a̱ wwon sabo bu da̱ra̱ja njit nyyai ba ka̱n yya ka̱sa ka ba.
Sa̱rei ba̱gwam ka̱sa ba, ko a̱neyring mba a̱n shyi a̱ byyi a̱za̱ncyi na ni ba. Ba da yin kpo bvwo da ba yin ka̱teyang A̱gba̱dang A̱gwam njit u ba.
Nkpa ba̱ryat Ka̱za ba ban za tyyei,
“Kyang a a̱neywu na̱ ka̱n dyi ko a̱ hok i ba,
kyang a a̱yin na̱ ka̱n swrang a̱ hwa ni ba,
nkpa a̱mi Ka̱za ka jyi a̱ sak ba̱nyet ba a̱ ka̱ gwai ni.”
Da̱ni da̱ a̱neywu ni, tswa nu ji nji bvwo kyang a shyi mpfwa nu ka ni, a̱mi meyang se bu Tswa Ka̱za nji bvwo sa̱rei nkyang a yet nying Ka̱za ni.
Tswa ba̱neywu nji zi san ba, seko Tswa ji Ka̱za ka za tom i ni, zi gi bvwo sa̱rei nkyang a Ka̱za ka za ryi ni.
Rot a̱mi zi ryat kyang a yet zzek da̱ a̱za̱ncyi a̱neywu ni ba, ma ba̱ryat ba Tswa Ka̱za zi za zzek i. A̱mi meyang zin kok nkyang a yet nying ntswa ni di ba̱nyet ba a̱ byyi Tswa Ka̱za ji ni.
Ma a̱yin nu a̱ byyi Tswa ji ni ba a̱n shim nkyang a nyyai di Tswa Ka̱za ji ni ba, rot na ku byyi diccu ba, di na̱ ni maai a̱ bvwo ba. Rot bu ba̱nyet ba a̱ byyi Tswa Ka̱za ni mba a̱mi a̱ ni bvwo nkyang a Tswa Ka̱za ji zi ba̱ tyyei ni.
A̱yin nu a̱ byyi Tswa ji ni a̱ ni maai a̱ bvwo kozan kyang, ma a̱yanyet a̱ maai ku bvwo ba.
Da̱ni di ba̱ryat Ka̱za ba ban hywa ni,
“A̱nyan a̱ maai bvwo pfwa A̱gwam Ka̱za?
A̱nyan a̱ maai ku tyyei kyang yya?”
Ma njit, a̱huhwa njit u a̱ yet a̱nying Yesu.
Ba̱kwwa Ka̱za
Ba̱wumbeyang, n yin dyat ba̱ nyin ka̱sak ka n si bu n dyat bu ba̱nyet ba a̱ byyi Tswa Ka̱za ni ba. N yin dyat ba̱ nyin di ba̱nyet ka̱sa bani ni, di ba̱nyet ba a̱ si yet na̱mawon i tssup a ni.
N yin ya tyei kyangya ba, ba̱byyang a̱mi n yi ya tyei i, rot yi yin maai ya kyangya ba. Ko ba̱nyying ma yi ka̱n maai ba,
rot yi swat di ba̱nyet ka̱sa ba ni. Yin byyi swam bu zok bu ba̱yaan ni; nkyang iya tyyei ka̱sak ka yin swat di ba̱nyet ka̱sa ba ni.
Ba̱yanyet nyin a̱ hywa, “Zi shyi bu Bulut,” ba̱yanyet a̱ ma̱n hywa, “Zi shyi bu Apollot.” Ki yi yya a̱mi, yi shyak bu ba̱nyet ka̱sa baa?
Ba̱ a̱nzan a̱ yin yet Apollot bu Bulut u? A̱nzan zi yet wwon ba̱kwwa Ka̱za ba? Zi yet bu ryen na yi sook n bvwo Ka̱za ni. Koyan ka̱yat njit a̱ yya pfong a Ka̱za kan ku tyyi ni.
Nzuk n tup; Apollot a̱n tyei ba̱shekwot ba; ma Ka̱za nka a̱ tyei yak a kun dai.
A̱ntyok tup u ba̱ a̱ntyok tyei ba̱shekwot u a̱ shyi an kyang ba. Ka̱za nka a̱ shyi a̱zanson, rot nka a̱mi a̱n byyi yak a kun dai.
A̱ntyok tssup u ba̱ a̱ntyok tyei ba̱shekwot u, ba shyak kyang ba. Ka̱za a̱ ni wrak koyan zang nu ba̱cicrak bu kyang a na̱ yya ni.
Njit zi yet ba̱kpondang mpfong Ka̱za a̱mi; a̱wwon nyin a̱mi yet ka̱byen mpfong ka.
Yi bu yet dinok Ka̱za.
I za̱nang ji Ka̱za ka n nang i nying bvwo ka̱sham dinok, nkpa n nin tyyi ka̱tsan dinok ka, wwon a̱yanyet na̱ shyi i dinok ti. Seko koyan a̱ ta̱rwam bu ka̱sak ka na̱n nok i.
Rot Ka̱za a̱ tssa Yesu Kristi ba̱diyin na̱ yet dityin dinok ti, ba bo maai tuk ka̱tsan dinok ka̱yaan ba.
Shim ba̱yanyet a̱ ni nok di zinariya, ba̱yanyet da̱ a̱zurfa, ba̱yanyet di na̱sham nkpang, ba̱yanyet di nkon, ba̱yanyet di ba̱pyyi ko di ta̱nkwo.
Sa̱rei ba ni mak pfong koyan ka̱tuk ba Yesu. Ka̱tuk iya a̱mi ba nin tyyang pfong koyan di rong. Rong a ni mak ba ryi kyang a pfong koyan ku yet i.
Pfong a̱yin na rong ku hwwi ni ba a̱ ni san zang nu.
Ma a̱yin nu pfong nu ku ya rong i, a̱ ya rot. Nnu diccu nu ti a̱ ni kaat, ma anye a̱yin nu a̱ shyi ka̱yat ndong i.
Nyin yi bvwo ba̱zizrak ka̱sak ka ndwam nyin na nan yet ka̱ryi Ka̱za ni, Tswa Ka̱za ji swat ka̱yat nyin.
A̱yin nu a̱ byyan ka̱ryi Ka̱za ni na̱ swat a̱ bvwo Ka̱za a̱ ma̱ ni ku byyan. Rot yi bvwo dolet ka̱ryi Ka̱za ka a̱ yet a̱zizrak nka, nyin a̱mi yet ka̱bvwa swat nu ka.
Rot kyang a yet a̱za̱ncyi na i bvwo ka̱sa na ni, ka̱bvwa Ka̱za ku yet bvwon. Nkpa n byyi ba̱ryat Ka̱za ba ban hywa, “Ka̱za a̱ pyyem ba̱nyet a̱za̱ncyi ba i cat tyyei a̱za̱ncyi mba na.”
Ka̱bvwa ka̱yaan a̱ bo hywa, “Ka̱za a̱ cyang a̱huhwa ba̱nyet a̱za̱ncyi ka̱nu nkyang ba.”
Rot a̱mi ku myim a̱yin a̱ yya dingwak an kyang a ba̱nyet ba maai yya ni ba. Kozan kyang yet nyiin:
di Bulut, di Apollot, di Bitut, nta̱mak bu ka̱sa ka, di sso di dikwu, nkyang ka̱ram ani bu nying ri bai, sa̱rei na yet nyiin, --
nyin yi yet ba̱nying Yesu, Yesu a̱ bo ma̱n yet a̱nying Ka̱za.
Ba̱pfong Kristi
Rot a̱mi, ku myim yi za breng di ba̱pfong Kristi ni, ba̱nyet ba Ka̱za ka ba̱ tyyi ba tyyei ka̱ryong nka ka a̱ yin shyi nrang a ni.
Kyang a ba cat da̱ a̱tsatsak a̱pfong i nkpa yet ba bu shya na̱ byyi ka̱ryong an kyang a ba ku tyyi yya na ni.
Nzuk n dam ba, ki nyin a̱mi n yya shirya ji, ko kozan bat shirya ba̱neywu. Nzuk ma n maai yya diccu nzuk shirya ba.
Ka̱za ba̱diyin nka a̱ maai n yya shirya ji. Nzuk n bvwo kyang a n yya n byyan ni ba, ma iyemi maai tyyi n hywa di n sang hywak ba.
Rot a̱mi ku myim yi yya a̱yin shirya ka̱ram ka ka wi yya ba. Yi ryok se A̱gwam Yesu a̱ ba. Nu a̱mi a̱ ni tyyang a̱gbyik nkyang u a̱ shyi i nyyak i, bu nkyang a shyi an ndya ba̱nyet i. Ka̱ram iya a̱mi koyan na̱ nin san gwai a yet nnu ni di Ka̱za.
Nzuk bu Apollot njit yet ka̱mak nkyang a n dyat i, yi gi myyam kyang a gan ji zi na hywa ni: ryok seyak kyang a ba jem ni ba. Rot a̱mi ku myim yi gba a̱yanyet i wwon a̱yanyet ba.
A̱nyan a̱ na̱ gang bu kpikpit ba̱nyet a? A̱nzan a byyi da̱ nwan ba san ba? Ki a san, ba̱ a̱nzan a̱n byyi an ya yet a̱mi anye a san ba?
Yi byyi sa̱rei kyang a yi cat i! Yi tyyi zwa! Yi yet ba̱gwam bu n za byyi ba! N cat se yi yet ba̱gwam di ka̱ryong, zi gi ma̱n shya yet ba̱gwam ba ba̱ nyin!
Rot n dyi anye Ka̱za a̱ za brak, njit ba̱nyet ba yet ba̱pfong Kristi ba ni, a̱n yya kyang kak, di ba̱nyet ba a̱ shyi ka̱nu dikwu ni! Zi brak tyyi kyang cyang di ka̱sa ka bu ba̱pfong Ka̱za ba bu ba̱nyet!
Pfong Yesu tyyi ba za brak a̱n yya ba̱bvwon, wwon nyin i wu yet ba̱nyet a̱za̱ncyi i diyrek Yesu! Zi tyak cet, nyin yi tyyi cet! Ba za byyai, nyin ba ya ryi shii!
Ko ba̱nyying, cihywat bu na̱shyi za ya; ba̱kikyak ba̱tro zi tssup, kozan ka̱ram zi sswa tsot; da̱ njit ba byyi na̱sa ba!
Zi yya pfong di mbvak njit nza. A̱yin nu a̱ za shyi ni zi ku pfwa nda! Ki ba za jyet ka̱bvung, zi sseng i ka̱ sswa!
Ki ba ma̱n za ryat a̱ka̱tuk ba̱ryat, zi shim di a̱tsatsak ba̱ryat! Zi brak tyyi a̱shishik nkyang bu dibvwo i ka̱sa ka har bu tat ka̱ram kani!
N ya jem nkyang ani n ga ya tyyi nsum ba, ma n ga ya zzek da̱ a̱tyyi na̱ nan zzek na̱won na na̱ cat i.
Ko yi si bu byyi ba̱nyet ya zzek da̱ni da̱ a̱nzan ni, ka̱yat Yesu a̱tyyi nyin nu a̱ shyi ba̱ a̱yring. Rot ka̱bvwa Yesu nzuk n yet a̱tyyi nyin nu, rot nzuk n yin bu ya tyyei Ka̱sham Ba̱ryat nu ka.
Nkpa n byyi n ni ya naai yi cong taka̱i ka̱cyet a n cong i.
Nkpa tyyi n nin tom Timoti da̱ nyin. Nu a̱ yet ka̱won nzuk ka ka̱yat ntyyi rya, n pfong ansham nu. A̱ ni ya yring a̱hwai ka̱cyet nzuk u ka̱yat Yesu, nu a̱ yet kyang a n zzek kpikpit ba̱nyet tssup a koke ni.
Ba̱yanyet nyin a̱ nwa ya cin, anye n bo n bai da̱ nyin ba.
Ma ki Ka̱za a̱n shim i n bai da̱ nyin a̱zi nom ani. Ki n ba n ni hok cet na ba̱nyet yayet iya ba byyi ni, ba bu kyang a ba maai ryat ni ba.
Rot Dityok Ka̱za ti yet tinying ba̱ryat a̱cwrya ba, ma ti yet tinying cet.
A̱nzan yi tssa? N ba da̱ nyin ba̱ a̱yo o? Ki n ba i ba̱gwai bu hakuri?
A̱ntyok kan-a̱naan ka̱yat ba̱nyet tssup
Har yi wu shyi bu ya cin! Ku myim yi wu hok rya byyan, i nyying a̱yin a̱ywu ka̱yat nyin ka.
Ko n nin shyi ba̱ nyin ka̱yat rwam ba, tswa nzuk ji shyi ba̱ nyin. N ka̱n yya a̱yin a̱ywu shirya da̱ni n shyi ka̱ yemi ni.
Ka̱ram ka yin tung ka̱bvwa ka̱yring ni i diyrek A̱gwam Yesu, n shyi ba̱ nyin ka̱yat ntswa, cet A̱gwam njit a Yesu Kristi bu shyi ba̱ nyin,
yi tun a̱yin a̱ywu ka̱yat coc ka wrak Ka̱ta̱nyrang, ka ga byyan rwam nu na, tswa nu ji i gi bu shot ka̱tuk ba A̱gwam Yesu ka.
Yet a̱ccu nyin na byyi sham ba. Yi si wu bvwo ka̱sak ka cincong yisti zi nan tyyi sa̱rei dikwang burodi ti ngeyak ni e?
Seko yi tun a̱cwai ntswa a̱ywu i gi yet a̱hwai dikwang u a̱ sang yisti ni. Rot ba wa ka̱n hywat a̱truk Swrap wwon njit u, nu a̱ yet Yesu Kristi.
Rot a̱mi zi bu song a̱swa njit u, ba bun byyi burodi na byyi a̱kukwo yisti ni ba, wato yisti na̱kpot bu na̱nyan; ma bun byyi burodi na sang yisti ni, wato nying a̱zizrak bu ka̱ryong.
N ka̱n ya tyyei i kpa nzuk a di yi ryok mon diccu bu ba̱kan-a̱naan ba.
Ma yi ryok hwa di n dyat tazwa ba̱nyet witssup ba: ko di ba̱kan a̱naan, bu ba̱nyet cat nkyang ka̱sa, bu ba̱nyet bvuk ba̱nyet, bu ba̱nyet tssup na̱za na̱yaan. Ki a̱mi, seko yi wruk i ka̱sa ka.
Kyang a n yin cat n ya tyyei ni: yi ryok mon diccu ba̱ a̱yin nu a̱ ya yei a̱wumba ma a̱ shyi i kan-a̱naan, ko a̱ yet a̱ntyok cat nkyang ka̱sa, ko a̱ ma̱n tssup na̱za na̱yaan, ko a̱ yet a̱ntyok pfwei ba̱nyet, ko a̱sswa nkwwa, ko a̱bvuk ba̱nyet -- taka̱i ba̱nyet iya yi ryok ya kyangya ba̱ mba ba ma.
N byyi ka̱ta yya ba̱nyet ba a̱ wi yet ba̱njiit i shirya ba. Ba̱nyet ba a̱ shyi i tssup a a̱mi yi maai ba̱ yya shirya ji.
Ka̱za a̱mi a̱ ni yya ba̱nyet ba a̱ wi shyi ba̱njiit a ni shirya. Ma yi nyying a̱ka̱tuk a̱yin a̱ywu wruk i ka̱yat nyin ka.
Cong kara ba̱yaan
A̱nzan a̱ ya ba yin kok nkara ba̱yaan cong i di ba̱nyet shirya ka̱sa ba, da̱ nyin ba wu nat i di ba̱nyet tssup ba si ya jyi mi ba?
Yi si wu bvwo ka̱sak ka ba̱nyet Ka̱za a̱mi a̱ nin yya ka̱sa ka shirya ni e? Ka̱ a̱mi, a̱nzan a̱n byyi na̱macwwang nkyang na nin ya kaat jyi?
Yi bvwo da̱ njit ni yya ba̱pfong Ka̱za ba shirya baa? Ka̱ a̱mi, na̱mankyang ka̱sa nani a̱ ni za kaat o?
Ki ntaka̱i nkyang ani ya ba, yi na̱ sook nat i di ba̱nyet ba a̱ wi yet kyang ka̱yat ncoc ka ni e?
Kyang nsum a̱mi da̱ nyin! N bvwo yi byyi a̱ntyok a̱za̱ncyi ka̱yat nyin, a̱tuba nu a̱ ni maai a̱ ya kam zok ji ni.
Se a̱wumba a̱ sook a̱wumba a̱ nat i bat shirya na, ba̱nyet ba di ba yet ba̱nyet tssup i ba a̱ wa si ba̱ yya shirya.
Ka̱sak ka yin cong kara ba̱yaan ka̱yat nyin ni tyyei ka̱sak ka yin hwan ba̱sa̱rei ni. Goma yi wu shim ba ya yya na̱kpot a̱ ya bvuk baa?
Nyin si ma̱n shyi ka̱yat ba̱nyet ya yya na̱kpot, i bu ya yya bvuk, hat bu yya ba̱wumbeyang nyin a̱ka̱tuk nkyang ani.
Yi si wu bvwo di ba̱nyet a̱ka̱tukyya a̱ ni wai nwa Dityok Ka̱za ti, ee? Da̱ a̱yin a̱ ryok ya raai ba, di ba̱kan-a̱naan, di ba̱nyet tssup na̱za na̱yaan, di ba̱ntyok kwai bu ba̱yaan,
di ba̱tang, di ba̱nyet cat nkyang ka̱sa, di ba̱nyet sswa nkwwa, di ba̱nyet pfwei ba̱nyet, di ba̱nyet bvuk ba̱yaan -- sa̱rei a̱yin ka̱yat mba a̱ ni nwa Dityok Ka̱za ti ba.
Ba̱yanyet nyin a̱ yin yet ntaka̱i iya, ma Ka̱za a̱ ka̱n tun a̱ka̱tukyya nyin nu a̱ wwon, yi bu yet ba̱nyet nka, ka si tyyi yi yet ba̱tsatsak a̱ta̱ssi nka rot diyrek A̱gwam Yesu Kristi bu Tswa Ka̱za njit ji.
Yi wwon ndwam nyin na na yet kyang dyep Ka̱za
Ba̱yanyet a̱ ni hywa, “N maai yya kyang a n cat i.” Ee, ku yet ka̱ryong, ma nkyang nzaan byyi kpungtun ba. N drok n hywa, “N maai yya kozan kyang,” ma n cat yya kyang a n nin tyyi dikwwa ni ba.
Ba̱yanyet a̱ ni hywa, “Kyangya yet nying ka̱hwa; ka̱hwa a̱ ma̱ yet ka̱nying kyangya.” Ee, Ka̱za a̱ ni ba̱ byyan ba̱sa̱rei. Rwam a̱neywu yet nying kan-a̱naan ba, ma ku yet nying yya A̱gwam Yesu dikwwa, A̱gwam Yesu a̱ ma̱n yet a̱nying rwam.
Cet na Ka̱za kan yrek Yesu i dikwu ni nkpa bu ni za yrek meyang.
Ku myim yi bvwo a̱yin nu a̱ sook rwam nu a̱ mon bu jyen ni, na̱ bvwo a̱ mon byin a̱mi ba̱ nu. Ba̱ryat Ka̱za ba a̱ za tyyei ba̱zizrak, “Mba ba̱mba ba̱hwa ba ni brak a̱ tyyi rwam yring.”
A̱yin nu a̱n ma̱ mon diccu nu ba̱ A̱gwam njit Yesu ni a̱ tyyi bu kyang yring ba̱ nu an tswa.
Yi wwon kan-a̱naan. A̱ka̱tukyya a̱yaan a̱n byyan rwam a ba, ma kan-a̱naan a̱ byyan rwam a.
Yi si wu bvwo di ndwam nyin na yet ka̱bvwa swat nTswa Ka̱za a? A̱tuba nu Ka̱za ka yin ya ryi na̱ swat ka̱yat ndwam nyin ka ni e? Yi swat a̱ccu nyin ba, ma yi shyi an bvak Ka̱za.
A̱ ya san a̱ tan ba̱gingang. Rot a̱mi se yi wwon ndwam nyin na tyyei shii Ka̱za na.
Ba̱ryat nyreng
Kyang a n ni ya tyyei tazwa wasika ka yi jem i, ku myim ka̱ a̱yin a̱ yya nyreng ba.
Ma rot bu dikan-a̱naan ti, ba̱ntyok a̱ bvei ba̱nyring, ba̱nyring a̱ ma̱n yreng.
A̱ntyok u a̱ ni yya kyang a myim a̱mbyring nu nu ni, a̱mbyring u a̱ ma̱n yya kyang a myim a̱ntyok nu nu ni. A̱ wwat a̱ccu mba di ba̱yaan ka̱sak ka koyan na̱n cat i.
A̱mbyring u a̱ byyi cet rwam nu ba, seko a̱ntyok u; a̱ntyok u meyang, na̱ ma̱n byyi cet rwam nu ba, seko a̱mbyring u.
Yi ryok rak kwai bu ba̱yaan ba, se yi shim ni yya a̱mi i ka̱baram, i gi wrak a̱ccu nyin ka̱yat a̱duwa. Ki ka̱ram iya a̱ seyak yi ya ka̱son, ho Ka̱ta̱nyrang a̱ bu shya diwat ya nwa rot yi breng a̱ccu nyin ansham ba.
N ya shim mi yi yya nyreng, truwang a̱mi n ya saai i ba.
I cat nzuk a yi swat da̱ nzuk i ban bu nyreng. Ma koyan bu ka̱sak ka Ka̱za ka ku yya ni -- ba̱yanyet Ka̱za a̱ ba̱ ryi za̱nang nyreng, ba̱yanyet ka ba̱ ryi za̱nang swat kpotyok.
Ba̱ntyok sang ba̱nyring bu ba̱nyring sang ba̱ntyok ba ryok bu cat nyreng ba; ba̱nyet ba meyang ba̱nyet nswat mba ba ka̱n kwi i ba ryok bu cat yreng ba, ba swat da̱ nzuk ni.
Ma a̱yin nu a̱ hok na̱ ni maai ni ba ku myim na̱ ya ka̱son a̱ nyreng, di na̱ pfong a̱ka̱tuk a̱huhwa.
Ba̱nyet ba a̱ ma̱n shyi bu nyreng i ba ryok na̱ kam ba. Ba̱ryat bani a̱ yet ba̱nyaam ba, ma ba̱nying A̱gwam Yesu a̱mi.
A̱ra̱mbyring u a̱ ma̱n wwon a̱ntyok nu ni na̱ bo ryok cat nat nyreng hwai ba, na̱ swrang a̱mi; ka̱ ma̱n shya ryen brek ba da̱ a̱ntyok u na̱ brek. A̱ntyok na̱ ma̱ nin nyying a̱mbyring nu ba.
Kpikpit nkyang a n dyat i nzuk a̱mi n dyat, na nyyai da̱ A̱gwam Yesu ba. A̱wumba nu a̱ byyi a̱mbyring na̱ wi tssup ma a̱ wa shim swrang nyreng a ni na̱ ryok cat ku wwok ba.
A̱ra̱mbyring u a̱ ma̱n byyi a̱ntyok u a̱ wi tssup i ma a̱ wa shim ba swat i, na̱ ryok tyet nyreng a ba.
Rot a̱ntyok u a̱ wi ka̱n wrak rya nu di Ka̱za ni, a̱ ni bvwo Ka̱za i ryen a̱mbyring nu na a̱ ka̱ tssup ni. A̱mi meyang a̱mbyring u a̱ wi ka̱n wrak rya nu di Ka̱za ni, a̱ nin ka̱ bvwo i ryen a̱ntyok nu na a̱ ka̱ tssup ni. Ka̱ a̱mi ba, na̱won nyin na a̱ ni yet a̱shishik di na̱won ba̱nyet wi tssup a ni; ma naani a̱mi yin dyi ba; na̱won nyin na a̱ ma̱n yet na̱nying Ka̱za.
Ma a̱tuba nu a̱ wi yet a̱ntyok tssup u ni, ki a̱ cat wwon a̱ntyok tssup u, na̱ ya ka̱son; ba ku yet dikwwa ba swat ndung ba, rot Ka̱za a̱ za yei zi gi swat ansham bu ba̱yaan.
Nwan a̱mbyring tssup u, a ni maai bvwo ba, shim Ka̱za a̱ cat nwan i yet ryen na a̱ntyok nwan nu na̱ nin shya sucet i. Ko nwan a̱ntyok u tssup ni, a ni yya ni n bvwo ka̱ nwan a̱mi ni yya ryen shya sucet a̱mbyring nwan na.
Yi cong ka̱cyet ka Ka̱za kan ya yei ni
Kyang a yi ni yya ni nkpa yet: koyan a̱ ya ka̱son bu kyang a Ka̱za ka ku nang i, da̱ni da̱ yin dyi ka̱ram ka Ka̱za ka yin ku yei ni. Truwang ji n tyyei sa̱rei ba̱nyet tssup ba ni zi yemi.
Ki ba yin tyyi a̱yin ncen, Ka̱za a̱ si wa bvwa a̱n ku yei, na̱ ryok yya koka̱ri a̱ tun tyyi ncen na a̱ jing ba. Brak, ki ba ma̱ yin wi ku tyyi ncen, na̱ ryok hywa se ba ku tyyi ncen ba.
Di tyyi ncen di wi tyyi ncen, ku yet kyang ba. Kyang a yet i seko tssup truwang Ka̱za.
Koyan a̱ sseng an kyang a na̱ yin shyi Ka̱za a̱ si wa bvwa a̱n ku yei ni.
Ka̱ a̱ yin na̱ yei a yet a̱kwwa, a ryok mbyyi a̱dyying ba. Ma ki a ryi ryen na a nin ya tun wwon ni, a kwan i ya tun.
Ka̱za a̱ tan ka̱tan a̱ na̱ san; rot a̱mi ryok ya tyyi dikwwa an bvak ba̱neywu ba.
Ba̱wumbeyang, kyang a a̱yin na̱ yin yet ka̱ram ka Ka̱za ka yin ku yei ni, na̱ mon diccu ba̱ nka a̱ sseng a nkpa.
Ba̱ryat tazwa nyreng
Nnaanini zzim nyin na tazwa ba̱nyet wi ka̱n yreng ka, n shya truwang nyyai da̱ A̱gwam Yesu ba. Ma a̱huhwa nzuk u, da̱ni da̱ a̱yin nu Ka̱za ka hok dizot nu ni, n maai ba wrak ka̱ryong i ba̱ryat nzuk ba.
I ryi nzuk a, ka̱ a̱yin a̱ swat a̱n sang nyreng a ku ku ran, rot ka̱bvung ba̱nyying ka.
A̱yin nu a̱ shyi bu nyreng ni na̱ ryok cat kpo kam ba. A̱yin nu a̱ sang nyreng ni na̱ ryok cat bvwa a̱mbyring ba.
Ma ka̱ a̱ra̱ntyok a̱ bvwa a̱mbyring, ku yet a̱ka̱tuk ba; ki ka̱neyang a̱ ma̱n nyreng, ku yet a̱ka̱tuk ba. Ma ku myim n tyyei kozan a̱neyring nyin ka̱bvung ka ba̱nyet ni nyreng ba ni sswa ni, n cat ryen na n nin ya brang yi shot ka̱bvung ka ni.
Ba̱wumbeyang, kyang a n cat yi bvwo ni nkpa yet: ka̱ram a̱ bo bvat a̱ shii ba. Rot a̱mi ba̱nyet ba̱nyring a̱ ni swat anye ba byyi ba̱nyring ba.
Ba̱nyet ka̱nak meyang a̱ yya anye ba shyi i dimrang, ba̱nyet dimrang a̱ yya di ba̱nyet ka̱nak i. Ba̱nyet kwei nkyang a̱ yya anye ba san kyang a̱ sak ba,
ba̱nyet ba a̱ byyi nkyang ka̱sa nani ni a̱ yya anye ba byyi kyang ba. Rot nnaani ka̱sak ka ka̱sa ka kan dyi ni, swrap ka nshyi.
N cat yi byyi a̱duniya a̱huhwa ba. A̱tuba nu a̱ sang a̱mbyring ni a̱ tyyi ka̱ssi nu an pfong Ka̱za, rot rya nu na shyi i cat yya kyang a da̱ ni myim Ka̱za ni.
Ma a̱yin nu a̱ shyi ba̱ a̱mbyring ni a̱ na tyyi ka̱ssi nu ka an nkyang ka̱sa nani, rot rya nu na shyi i cat yya kyang a ni myim a̱mbyring nu nu ni,
a ryi na̱ brak a̱ tyyi a̱ntyok tyyi tswam swa an dong. Ka̱neyang a̱ na tyyi ka̱ssi nka an pfong Ka̱za, rot ka cat wrak rwam nka na bu tswa nka ji; ma a̱tuba nu a̱ yreng i a̱ na tyyi ka̱ssi nu ka a̱ nkyang ka̱sa nani, rot rya nu na shyi i cat yya kyang a ni myim a̱ntyok nu nu ni.
N ya tyyei nkyang ani na gi ya brang. Yi ryok hwa di n cat n ya bvwo kyang a yi cat i ba, ma n cat koyan a̱ yya kyang a yet i i bu myim ni, yi gi maai wrak a̱ccu nyin sa̱rei a mpfong Ka̱za, i ryok kwak riryim ba.
Ma da̱ni di ka̱neyang ka a̱ seyak ka̱ram nyreng i, a̱tyyi nu a̱ ryi ku myim ba, ki ryen n shyi se na̱ ka̱ wwon ka yreng, ku yet a̱ka̱tuk ba.
Ma ki a̱yin a̱ ka̱n dop i rya nu a̱ ni wwon ka̱neyang ka yreng ba, ba di ba̱nyet mba a̱n ku tyyi ba, to, a̱ yya kyang a myim ni.
A̱yin nu a̱ tyyi ka̱won ka̱neyang nu nyreng ni a̱ yya ansham, ma a̱yin nu a̱ wwon ka̱nu ka ka̱ryi ni a̱ yya ansham ba̱t.
A̱ra̱mbyring u a̱ shyi ba̱ a̱ntyok nu ni a̱ byyi diwat nat nyreng a̱ntyok u na̱n shyi a̱cet ba. Ma ki a̱ntyok u a̱n srang, se na̱ yreng a̱yin nu na̱ cat i, ma dolet a̱ntyok u a̱ yet a̱ntyok tssup.
A̱ ni hok ansham ki a̱ yreng; ma a̱ ni hok ansham ba̱gingang ki a̱ yreng ba. Ryi nzuk a yemi; n dyi anye n shyi bu Tswa Ka̱za.
Nkyang a ba hywaai na̱za na̱yaan mi ni
Naanini zzim nyin na tazwa dinam ti ba hywaai na̱za na̱yaan mi ni. Ku yet ka̱ryong, “zi byyi bvwo,” ma taka̱i bvwo na ni na tyyi a̱yin a yayet, ma cat ba̱nyet a̱ na ba̱ nok.
A̱yin nu a̱ hwa na̱ byyi bvwo ni, a̱ bvwo di ka̱sak ka ku myim da̱ bvwo ni ba.
Ma a̱yin nu a̱ cat Ka̱za ni, nu a̱mi Ka̱za ka bvwo.
To, ba̱ryat tazwa dinam ti ba hywaai na̱za na̱yaan mi ni dei, na̱za na̱yaan a̱ yet kyang i ka̱sa ka ba, ko ba̱cincong, zi bvwo Ka̱za a̱ shyi bu ka̱yring.
Ko nkyang nzaan n shyi, ko Tazwa bu ka̱sa ka, ba̱yanyet ban yei na̱za ni, ko di na̱za nani nan shii ka̱tswa ni,
njit dei zi bvwo Ka̱za bu ka̱yring. Nka a̱ yet A̱tyyi njit u; nka a̱ bo yya sa̱rei ka̱sa ka. Zi bu swat sabo ba̱ nka. Zi bu byyi A̱gwam ba̱yring, nu a̱ yet Yesu Kristi. Bu Yesu Ka̱za ka yin krok nkyang a bu ba̱nyet ba sa̱rei, a̱ bo za ryi a̱hwai sucet.
Ba̱nyet ba̱yaan ba̱gingang a̱ bvwo ka̱ryong ka ni ba. Ka̱sak ka ba ka̱n myrang bu dinam ti ba wwat na̱za na̱yaan ni, ko ka̱pfun ba shyi i ya kyangya na ba na hwa di nkyang a ba wwat na̱za na̱yaan a̱mi ba ya. Ta ka̱rek tang-hywa mba nu ba shyi i yya a̱ka̱tukyya.
Kyangya ni ba ba̱ njit shishrek bu Ka̱za ba. Ko zi kpo ya ba, zi ni wai kyang ba; ko zi ya, njit ba nin shya kyang ba.
Ka̱ a̱yanyet u a̱ sang cet da̱ nyin ba̱nyet bvwo ba ni a̱ ryi yi ya nkyang a ba wwat na̱za na̱yaan ni, a ryi na̱ ma̱n nat ya na.
Rot a̱mi a̱wumba nwan nu Yesu na̱ kwu zi hywak nu ni a̱ kpa rot bvwo nwan na.
Ka̱ram ka yin yya a̱wumba nyin a̱ka̱tukyya i ryen ani ni, si ku byyan a bibyek a̱huhwa nu nu ni, Yesu Kristi a̱mi yi ku yya a̱ka̱tukyya nu.
Ki kyang a n ni ya ni ni tyyi a̱kpondang nzuk ka̱grap, goma n pfwi kpo ya na ho n bu ku tyyi digrap.
Cet ba̱nyet yya wa'azi
N swat diccu nzuk baa? N yet a̱pfong Yesu baa? N ka̱n dyi Yesu A̱gwam njit u baa? Nye nyin a̱mi yet pfong a n yya Yesu mi ni e?
Ko ba̱yanyet a̱ n dak i yet a̱pfong u, nyin yi ni n dak ba. Kyang a nyin yi yet ba̱nyying ka̱yat Yesu ni tyyei kyang a n ka̱ n yya i yet a̱pfong Yesu nu ni.
Ki ba̱nyet a̱ n byat, kyang a n na ba̱ tyyei ni ku na ni:
Ku myim yi n dyi ya bu sswa a mpfong a n yya ni baa?
Zi maai i ma̱n cong bu ba̱nyring njit ba yet ba̱nyet tssup ni baa? Da̱ni di kpikpit ba̱pfong a bu ba̱wumbeyang Yesu ba bu ba̱nyet Bitut ban yya ni baa?
Ki yi ryi anye ba̱ nzuk bu Barnabat njit a̱mi maai i yya pfong da̱ a̱ccu njit n za?
A̱nyan yi ka̱n dyi na̱ yet soja a̱ bo byin a̱ cat kyangya diccu nu? A̱nyan a̱ ni tup a̱ wi sswa disum ti? A̱nyan a̱ ni tsaai nyak a̱ wi sswa ba̱byyang ba?
N dyat a̱mi di cet ba̱neywu o? Ba̱ryat Ka̱za ma a̱ hywa a̱mi.
Musa a̱ yin jem a̱ hywa, “Ryok rop ka̱nu ka̱janki nka̱ bvwo ya yak a ka shai i ba.” A̱huhwa ba̱ryat ani a̱ shyi i ka̱janki ba,
ma njit Ka̱za ka yin dyat a̱ za kwot i. Da̱ a̱ntyok keyak u da̱ a̱ntyok yya yak u, koyan a̱ yya pfong nu na a̱ cat a̱ ga bun shya ka̱ssi nu.
Njit zi ka̱n tup nkyang Tswa Ka̱za ka̱yat ndya nyin ka. Ku ni ra̱u ki zi bu shya nkyang swat ka̱sa na da̱ nyin o?
Ki ku myim yi yya ba̱nyet wa'azi ba̱yaan ni a̱mi, ku myim yi za yya mi ra̱u koyan.
Ma zi yya amfani di cet iya ba, se zi wun sseng sswa ka̱bvung kozan kyang ho zi bu tyyi kyang n hwwun ryen Ka̱sham Ba̱ryat tazwa Yesu.
Yi bvwo ba̱nyet ba a̱ yya pfong a ka̱ryi Ka̱za ka ni a̱ ya ka̱ yemi, ba̱nyet ba a̱ shyi ka̱bvwa ba̱hyum ka ni a̱ ma̱n shai ka̱ssi mba ka̱ yemi.
A̱mi A̱gwam Tazwa na̱ bon za tyyei, di ba̱nyet ba a̱ zzek Ka̱sham Ba̱ryat ka ni ku myim ba shai kyangya mba na ka̱ yemi.
Ma nzuk n ka̱n yya a̱mi ba. Da an jem wasika a̱ni n byyi rya yi gin yya nkyang ani ba. Goma n kwu da̱ a̱yin a̱ ni n bvwo ya cin na.
Pfong tyyei Ka̱sham Ba̱ryat a ka̱bvwa nzuk yet kyang a n ni ya cin ni ba. Kaito nzuk ki n dak!
N si bu hywa da̱ nzuk a̱mi n kpo tssa n tun, Ka̱za a̱ ni n tan; ma ba ni n ti-tyyi, n byyi zzim zang pfong ba.
Zang a̱nzan n bo n shya? Zang nzuk jinji yet wa'azi ji n yya ni ba wi n tan a ni. I ryen nani n yya amfani di cet nzuk a ba; ki n shim, se ba n tan a wa'azi nu n yya ni.
N yet a̱kwwa a̱yin ba, ma n ya brak n yya a̱kwwa koyan, n ga n kwwat ba̱nyet ba̱gingang.
Ki n brak di ba̱nyet Yahuda, n yya anye n yet a̱ntyok ba̱nyet Yahuda. Ki n brak di ba̱nyet ba a̱ tssup Truwang Musa ji ni, ko da̱ n nin shyi an bvak Truwang na ni ba, n yya anye nkpa n ri tssup. N yya a̱mi n ga nshya ntaka̱i ba̱nyet iya a̱mi.
A̱mi brak, ki n brak di kpikpit nwap a n yya anye n shyi tssup zzek Ka̱za na ba. Da n si wa kpo sang ba, n tssup zzek Yesu a̱mi.
Ki n brak di ba̱nyet sang cet i tssup a, n ma̱ n yya da̱ni di n byyi cet i tssup a ba, n ga n ba̱ shya n ba mi ka̱rek Yesu. N yet kozan kyang di ba̱nyet sa̱rei, n ga n san ba̱yanyet ka̱yat mba i kozan ryen na n maai yya ni.
Yi bvwo: an cyi koyan a̱ na tyong, ma ba̱ a̱tuba a̱yring nu a̱ na si ya ryik a. Yi tyong cyi ji i ryen na yi nin za ryik a ni.
Ka̱yat ba̱nyet ncyi iya koyan a̱ nan tyyi ka̱ssi a̱ tun ka̱wai, a̱ ga shya zang ji ni wi bvwa ka̱ram ni. Ma njit zi yya a̱mi i gi shya zang wityak.
Rot a̱mi nzuk n tyong ba̱tai ba; n byyi ka̱bvwa ka n tyong n naat i. N bo n tsot n cam, ho n bu tsot bu wun.
Rot a̱mi n gwwak rwam nzuk a n tyei dikwwa, ho n nwa bu wak bu ba̱yanyet n wruk i, a̱wwon nzuk diccu nzuk n wa n hwan. N cat wa'azi nzuk ji i yet a̱mi ba.
Bulut a̱ ya cin tazwa mpfong Ka̱za ka
Nzuk Bulut n ya naai rot tung kap bu taka̱i hakuri na Kristi na̱ byyi ni. Yi hywa di ka̱ram ka n dyat ba̱ nyin a a̱ssi ba̱ a̱ssi ni n na ryat ba̱shinshwon, ma ki n bu drok nat zan se n nwa ya ryat ba̱set.
N ya naai yi ryok tyyi n ba n bu sak ba̱yanyet nyin a̱za̱ndong ba, rot n bvwo ki n shim n wan ba̱nyet ba a̱ hywa di zi tssup ka̱sa kani ni.
Ku yet ka̱ryong a̱mi zi shyi i ka̱sa ka, ma zi kwan zwang da̱ni di ba̱nyet ka̱sa ba ban kwan ni ba.
Nkyang nzwang njit a bvwon bu nying ka̱sa na; na yet nkyang nzwang nying ncet a Ka̱za ka za ryi zin byyan ba̱cecet ba̱ra̱ndwan.
Ko di ba̱nyet ba a̱ sseng akpam a̱cecet ni ma zin ba̱ byyan nta̱mak bu kozan kyang a zzu ka̱hok ni, i teyang a̱ta̱ssi njit nin za bvwo ya ka̱son bu bvwo ba̱ryat Ka̱za ni. Zi gwwak kozan a̱huhwa na hok Kristi.
Nyin se ka̱ram ka yin shim hok Kristi ba̱sa̱rei ni, zi si ya yya shirya wipfong nyin ji.
Yi cyang nkyang a shyi ba̱ a̱za̱kpai. Ka̱ a̱yin nyin a̱ hwa da̱ a̱ yet a̱ntyok tssup Yesu, se na̱ bvwo njit meyang zi ma̱n yet ba̱nying Yesu da̱ni da̱ nu ni.
Ko n si bu ya cin tazwa cet ka A̱gwam Yesu na̱n za ryi zin ya nok ni, ba zin ya hwwei ba, n nin hok nsum ba.
Ba ba̱wasika nzuk ba a̱ yet ba̱nying ya shyit ba.
Rot ba̱yanyet a̱ ryat a̱ yya, “Ba̱wasika Bulut ba a̱ byyi cet, ma nu diccu nu ki a ku ryi a̱ maai yet a̱yin ba ma, ba̱ryat nu ba a̱ byyi cet ba.”
A̱yin nu a̱ byyi taka̱i a̱huhwa iya ni na̱ bvwo: ba̱wasika njit ba zi ya jem mi ni ka̱ram ka zin shyi ba̱ nyin ni ba a̱ bvwon bu kyang a zi ni ba i bu ryat da̱ nyin ni ba.
To, ma njit zi ni maai i ya mak bu ba̱nyet ba a̱ ya breng ba̱ ntazwa ni ba. Ka̱ram ka ban ya mai ba̱ mba-mba ni a̱ bo ya mai bu ka̱yayat mba ni, ba byyi a̱za̱ncyi ba.
Ma njit dei, zi ya cin seyak ka̱bvwa ka a̱ yet ka̱njiit ni ba. Ma zi ni ya cin ba̱cicrak bu ka̱bvwa ka Ka̱za kan za tyyi ni, ka̱bvwa ka a̱ bu ya tat ni ma.
Zi naat gba̱gbang ba ka̱ram ka zin tyyei cet njit a a̱za̱n nyin ni, rot njit yin tason ba bu Ka̱sham Ba̱ryat Kristi ka da̱ nyin.
Njit zi ka̱ ya cin an pfong a ba̱yanyet ba ka̱n yya ku si seyak ka̱bvwa ka Ka̱za ka za sak i ni ba. Seko zin byyi rya yi ni wrak Ka̱za ndya nyin na, zi gi maai yya nkyang nzaan na Ka̱za ka za tyyi yya na ni, nying na ra̱u nying na yi ka̱n dyi ni.
Njit meyang zi si ma̱n shya diwat ti zi nin za ka̱son ni bu tyyei Ka̱sham Ba̱ryat ka i na̱byen na̱yaan na a̱ shyi gba̱gbang ba̱ nyin ni, da̱ njit ba naat ya cin an pfong a a̱yanyet na̱ ka̱n yya ni ba.
Da̱ni di ba̱ryat Ka̱za ban hywa ni, “Ka̱ a̱yin a̱ ni ya cin, ryok na̱ ya cin ka̱yat nkyang ka A̱gwam Ka̱za na̱ yya ni.”
Rot a̱yin a̱n tyyei diccu nu da̱ yet a̱tsatsak ba, se ka̱ram ka Ka̱za kan ku dyep ni, ba ka̱ram ka na̱ nin dyep diccu nu ni ba.
Bulut bu ba̱pfong diraa
Ki yi shim yi yen yya hakuri ba̱ nzuk, ho n yya brik ba̱cincong. Yi wu ka̱n yya hakuri nu.
N pfong a̱za̱ nyin da̱ni Ka̱za kan pfong a̱za̱n nyin ni. Yi ryi da̱ a̱zizrak ka̱neyang u n ka̱n dop n wwon ba̱ a̱yanyet n ni ku ryi ni; ba̱ a̱tuba a̱yring a̱mi, nu a̱ yet Kristi.
Ma n pfong ka̱wun ndya nyin na na bu kyyai, a̱tsatsak tssup u a̱ ya kaat, ku ryi di Ka̱ta̱nyrang ka yin tyyei Hawa'u a̱za̱ncyi a̱ ku raai ni.
Kyang a n byyi n nin hywa a̱mi ni, rot koyan a̱ ba da̱ nyin a̱ bu yya wa'azi Yesu a̱yaan ba̱zan ba̱ a̱nu zi ka̱n yya nyyai ka̱tsitsrang ka ni ba, ko yi san tswa ka̱ta̱nyrang bvwon bu Tswa Ka̱za ji yi ka̱n san ni, ko ba̱ryat ba̱yaan ba a̱ bvwon bu Ka̱sham Ba̱ryat ka yi ka̱n san da̱ njit i. Yi yya ansham ba n ba̱ ssang.
Ko n yet a̱ntyok bvwo ka̱nu ba ma n shyi bu bvwo, kuma ka̱ram ka zin shyi ba̱ nyin ni yi ryi bvwo nzuk a bu swat nzuk a ba̱zizrak i kozan ryen.
N yin san zang da̱ nyin a wa'azi Ka̱sham Ba̱ryat Ka̱za nu n yin ya yya mi ni ba. Da n yin ya yet ba, n ga ya tyyi shii. Ku yin yet ka̱ywap da̱ nzuk o?
Ka̱ram ka n nin yya pfong da̱ nyin ni, zang nzuk ji yin nyyai di ba̱nyet tssup i na̱bvwa na̱yaan. Ku ryi di n yin ba̱ bvei n cong a̱mi n ga ya brang.
Da n yi ya zzim krum ba ka̱ram ka n nin shyi ba̱ nyin ni. Ba̱nyet tssup ba a̱ yin nyyai Makidoniya ni a̱ yin breng kozan kyang a̱ bu n dyi. Da̱ni di ku ka̱n dyi ni, a̱mi ku bu nin dyi, ho n bu ya tyyi cot.
N ya tyyei: tun ka̱ryong Kristi ka kan shyi ba̱ nzuk ni, ba a̱yin nu a̱ shyi i ka̱byen Akaya ka a̱ ni-ni n bvwo ya cin nani ni, ka̱sak ka n nin wi san krum da̱ nyin ni.
Ho a̱nzan? Di n ya cat baa? Ka̱za ma a̱ bvwo n ya cat!
N ni ya ka̱son bu kyang a n yya naani ni n ga hweyak ba̱pfong iya ryen ya cin di zi yya bu pfong yring ba̱ mba.
Ba̱nyet iya a̱ yet ba̱pfong ka̱ryong ba. Sa̱rei mba ba yet ba̱pfong diraa, ma ba ya bvan a̱ cat ba ba̱ cyang ba̱cicrak bu ba̱pfong ka̱ryong Kristi ba.
Di ku yet kyang ka̱hat ba, rot Ka̱ta̱nyrang meyang a̱ na ya bvan a̱n yya a̱jijyat a̱pfong Ka̱za.
Rot a̱mi ku ni yet a̱hwai kyang ba ki ba̱kwwa nka ba a̱ ya bvan a̱n yya a̱tsatsak ba̱pfong. Ma nom n shyi cong bai koyan a̱ ni san zang pfong nu.
Bulut a̱ ya cin ka̱sak ka na̱n sswa ka̱bvung ni
N bo hywa, da̱ a̱yin a̱ ryok n cyang da̱ a̱bvwon ni ba. Ma ki yi n cyang a̱mi, yi san da̱ni yi ni san a̱bvwon ni, n ga ma̱ shya kyang a n ni ya cin ni.
Ma kyang a n dyat ni ba nkpa a̱mi Ka̱za ka ni shim n hywa ba, ma di ba̱ryat ya cin bani n dyat da̱ a̱bvwon ni.
Ma da̱ni di ba̱nyet ban shyi ba̱gingang a̱ cin a̱ccu mba ni, nzuk ma n ni ya cin.
Ma nyin ka̱sak ka yin byyi a̱za̱ncyi ni yi kula bu bvwon njit a ba.
Yi kula bu ba̱nyet ba a̱ ya tyyi i dikwwa, ko ban ya bvwa a̱n cong ni, ko bu tssem a ba ya tssem ni bu ryihywat a ba ya yya mi ni, har bu tsot a a̱ssi.
Yi hywa di n yet a̱bubvot a̱yin to, n shim n yet ba̱ a̱bubvot a nkyang iya.
Ma ka̱ a̱yin a̱n shyi a̱ ni ya cin, di wai nzuk ani n ma̱n pfong ka̱wun ya cin ba.
Ba yet Ibraniyawa a? N ma̱n yet. Ba yet ba̱nyet Isreila a? N ma̱n yet. Ba yet na̱mbvon Ibrahim o? N ma̱n yet.
Ba yet ba̱kwwa Yesu o? (Nzuk n dyat da̱ni di a̱tyong jyik ni.) N ma̱n yet a̱tsatsak a̱kwwa n ba̱ ran. N ka̱n yya pfong n ba̱ ra̱u. N ka̱n nwai a̱jaru n ba̱ ra̱u. Ba ka̱ n tsot da̱ a̱yo a̱ ba̱ ra̱u. N si bo naat shishrek bu dikwu ba̱t.
Nkrang ka̱pfon ba̱nyet Yahuda ban twang a̱yo nswak ntat ba̱ a̱kumbvuyring.
Ba̱cecet Rom a̱ n tsot di shan a̱ bvwa ka̱tat. Ba n mang di kpang nkrang ka̱yring. Nkrang ka̱tat jirgi ba̱shekwot ku hwwei ba̱ nzuk, har ka̱ram ka̱yaan n yya a̱sa nswak hwa ba̱ naai ka̱yat ba̱shekwot.
I na̱cyet nzuk a kozan ka̱ram n shyi ka̱nu dikwu a ncen, n shyi ka̱nu dikwu a mbvak ba̱nyet a̱tsaai. N bo nshyi ka̱nu dikwu a mbvak ba̱wumbeyang nzuk ba̱nyet Yahuda bu nwap nzaan. Ka̱ram ka̱yaan n shyi ka̱nu dikwu ka̱yat ka̱nkrang, ka̱ram ka̱yaan ka̱yat ka̱yit, ka̱ram ka̱yaan ma a a̱yuywu ba̱shekwot. Ka̱ram ka̱yaan n shyi a mbvak ba̱rywai diraa.
Ki n yya n kwwat ka̱tuk, ka̱ram ka̱yaan nda n shyi ba. Ka̱ram ka̱yaan cihywat bu na̱shyi. Ka̱ram ka̱yaan wun shrim bu ka̱gbyang.
Zi bring nkyang nzaan ma, kozan ka̱ram n shyi ba̱ a̱huhwa ba̱nyet tssup u koke.
Ki nkap a̱yin ta̱ruk, nzuuk a ma ta̱ruk. Ka a̱yin a̱ ma̱n kpa a a̱ka̱tukyya, dolet n hok dikwu.
Ki dolet a̱mi n ya cin, n ni ya cin tazwa nkyang ka tyyei sang cet nzuk a ni.
Ka̱za a̱tyyi A̱gwam njit Yesu ka zi dyep diyrek nka har a̱ba̱da ni a̱ bvwo ba̱ryat nzuk ba a̱ yet diraa ba.
Se ba ni n tyyi ka̱yat a̱gba̱dang ka̱nshang a̱ kwwat a̱ wruk i dibvong ka̱tanga n sin shot an bvak nu na.
Nkyang a ba tyyei Bulut i ba̱zzak ni
Dolet a̱mi n ya gba ko n nin bvwo ba̱gba ba a̱ myim ni ba. N ya tyyei kyang a A̱gwam nzuk u Yesu na̱ n tyyei i ba̱zzak ni.
N bvwo a̱ntyok tssup a̱yaan a̱rya swak ba̱ a̱naai a a̱ seyak ni ba yin ku wup a̱ nat i a̱tantai nTazwa ka. (Ki kun dyi a̱mi ooo, ki ba̱zzak na̱ ma̱ yin zzak oo, Ka̱za ba̱diyin a̱ bvwo.)
N bo ni hywa, ba yin ku wup a̱ nat ba̱ nu Ka̱ryi Pfwi. (Ma brak ki ba̱zzak oo, ki ku ma̱ yin dyi a̱mi oo, Ka̱za ba̱diyin a̱ bvwo.)
Ka̱ yemi na̱ sin hok nkyang a ba shim a̱neywu na̱ tyyei ni ba, di diryem ti ni maai i na̱ ryat ba.
N ya gba ka̱sak ka Ka̱za ka nin dyi taka̱i ba̱zzak iya ni, ba diccu nzuk n ni gba ba. Seko nkyang a tyyei sang cet nzuk a ni.
Ki cat ba̱gba ba a̱mi ma n ya gba, ku ni yet bvwon ba, rot ka̱ryong a̱mi n dyat. Ma n ni ya gba ba, rot n cat a̱yin a̱ tyyi a̱huhwa nu nu ba̱gingang a̱za̱ nzuk a̱ wa wwon kyang a n yya bu kyang a n dyat ni ba.
Ka̱za a̱ ta̱gbak Bulut di gugwak nu ti
Ba tyong bu ya gba n si ra̱u ka̱bvwa ka rot a̱cecet ba̱zzak u n si ryi ni. Ka̱za a̱ n tyyi hywu i rwam nzuk a ku ryi da̱ a̱pfong Ka̱ta̱nyrang ni, ku n zzap tyei, ho n bu ya cin n da̱u.
Nkrang ka̱tat n yya a̱duwa, n naai A̱gwam Yesu na̱ n tun da̱ nkpa
na̱ hywa da̱ nzuk “Za̱nang nzuk ji na̱ maai, rot cet nzuk a a̱mi yet a̱kpok ka̱ram ka an sang cet i.” Rot a̱mi n da̱u koyan di ba̱gwai ba, rot n hyong rat cet nzuk a n ga hok ka̱sak ka cet Yesu na ku ni n cam ni.
Di sang cet a, di ditok ti bu ka̱bvung ka n sswa a̱zihywak Kristi ni n na̱ san di rya sai. Rot ka̱ram ka n nin hok digugwak ti ni, ka̱ram iya a̱mi n nin hok cet.
A̱huhwa Bulut tazwa ba̱nyet Korinti
N dyat anye a̱bvwon a̱yin, ma nyin n byyi n nin yya a̱mi; nyin a̱mi yet ba̱nyet ba ni ryat a̱tsatsak nkyang tazwa nzuk ni! Rot ko n nin yet kyang ni ba, nzuk n yet ka̱baan di ba̱nyet iya yin yei ba̱cecet ba̱pfong ni ba.
Nkyang ka̱hat bu nying ka̱wun na a̱yin na̱ ni yya a̱n tyyei a̱ yet a̱pfong Kristi ni, n yi na̱ yya bu hakuri a a̱ssi nyin.
Bu ka̱bvwa ka yin bvat kpikpit ba̱nyet tssup a i na̱bvwa na̱yaan na ni nka a̱ yet n yi ya zzim kyang ba. N ya naai yi n cii ka̱ywap iya.
Bai a̱mba̱tat nzuk a naani n zzop n bai da̱ nyin, da̱ n bo ni ya zzim yi n brang di kyang ba. Nyin a̱mi n cat, ba zwa nyin ji ba. Ki zi tssup swat ka̱sa na ma, ba̱tyyi a̱ na ssang di na̱mawon ba, na̱mawon a̱mi a̱ wa na ssang di ba̱tyyi ba.
Ku ni n yet kyang gwai a̱mi n hywat sa̱rei kyang a n byyi ni nta̱mak bu diccu nzuk ma n ga n ya brang-brang. Ki n ya gwai n da̱u, nkpa ni tyyi gwai a yi n gwai ni i nwa zzak o?
Yi ni shim n yin cat ya tyyi cot ba. Ma shim a̱yanyet a̱ hywa di n yin bu ya raai n ya bvei diraa rot n yin san kyang da̱ nyin ba.
To ni? N ya bvwa n cong i ba̱nyet ba n tssop da̱ nyin ni e?
N yin naai Titut nta̱mak bu a̱ntyok tssup a̱yaan ba ba da̱ nyin. To, ki Titut nu a̱ yin bu ya bvwa a̱n cong? Anye ka̱cyet njit ka, nzuk bu Titut, a̱ yet bu ka̱yring o? Kyang a zi bu cat ni i yet bu yring o?
Shim yi ni hwa di zi cat bu ka̱bvwa sak tak a a̱ssi nyin. Kaai. Zi ryat a̱ta̱ssi Ka̱za da̱ni di ba̱nyet tssup ni. Ba̱kpondang, kyang a ni ya brang ni nkpa zi yya.
Ka̱wun a̱ n za. Ki n bu ba n bu shya yi bu ryi di ka̱sak ka n nin cat yi ryi ni ba, da̱ nyin ba nin dyi ka̱sak ka yin cat n dyi ni ba. Ki n bu ba n bu shya yi kpa swam bu ba̱yaan, yya diryen bu ba̱yaan. Ki n bu shya yi shyi an zok bu ba̱yaan. Ki n bai n bu shya ba̱shwwang bu cat diccu bu pfwei ba̱yaan ku ya sook. Ki n bu shya cat yet bu jyi ba ya nwa?
Ka̱wun a̱ n za, ki n bu ba Ka̱za a̱ bu n tyyi rat a a̱ssi nyin, har n kun i hywak a̱ka̱tukyya nu ba̱yanyet ba yya nyyai gba̱gbang a̱ rak wwon kan-a̱naan nu bu ka̱pfwa ka ba ka̱n nwa ni.
A̱ngbom ba̱ryat bu byet
Nkrang a̱mba̱tat ji njii n nin bai da̱ nyin. Ba̱ryat Ka̱za ba a̱ hywa, “Se ba̱nyet ba̱hwa ko ba̱tat a̱ wrak shaida, ba si wa bvwa a̱n hwaat a̱yin shirya.”
I yin ba a̱mba̱hwa nzuk a n bu ya kam. Ko n nin shyi zan ni n bo n ya tssap. Ki n bu ba da̱ nyin, ba a̱yin nu i ba̱nyet ba a̱ ka̱n yya a̱ka̱tukyya, di ba̱nyet nyyai ba di ba̱nyet ba̱nyying ba, a̱ ni shot ni ba.
Ko ku yin yet cet rat a̱mi, na̱ kwu tazwa ka̱teyang ka; ma ka̱yat cet Ka̱za a̱ bo yet a̱cet. Ki zi ma̱n zzak ncet to, rot zi yet kyang yring ba̱ nu. Ma ka̱yat cet Ka̱za zi ni swrang ba̱ nu i gi ya yya pfong.
Se yi ya mai i ryi ki yi swat ka̱yat ka̱ryong ka. Nyin yi bvwo ba̱zizrak yi byyi Yesu Kristi ka̱yat ndya nyin kaa? Ki yi hwan ba̱sa̱rei a̱ra?
Ma se yi si bu bvwo njit a̱mi hwan ba.
Zi naai Ka̱za yi bu ryok nwa a̱ka̱tukyya a̱yaan ba, ba ba ga ryi pfong njit a kun wruk tsutswat ba, ma yi gi yya kyang a myim ni ko di ku nin dyi di zi hwan ni.
Rot njit zi ni maai i ya sseng a̱gagak bu ka̱ryong ka ba, seko zi wu ka̱ tssup.
Kyang gwai njit a̱mi ki zi sang cet, ma nyin yi kpo byyi. Nkpa zi naai yi gi yet ba̱jyem.
Nkpa n byyi n ni ya jem nkyang ani ka̱ram ka n nin shyi zan ni. N cat n bu nyyai n bu ya kpa di diryen, n ga ya tyyei cet na A̱gwam njit na̱ n dyi ni ba. Cet nu na na̱ n dyi ni yet nying ya nok, ba nying ya sam zzwam ba.
A̱ngbom ba̱wumbeyang, yi gwai! Se ka̱tuk ka̱yaan. Yi kwan i gi shya yet ba̱jyem. Yi hok naai nzuk a. Yi ryok a̱huhwa nyin nu a̱ yet a̱yring, i swat ansham bu ba̱yaan. A̱mi Ka̱za ka a̱ yet a̱cat ba̱nyet ni a̱ bo ba̱ cat di tsswa nda ni a̱ ni swrang ba̱ nyin.
Yi ya byei di ba̱wumbeyang ni.
Ba̱nyet tssup ba kyi sa̱rei a̱ ya byei.
Aliheri A̱gwam Yesu Kristi bu cat Ka̱za bu mon diccu Tswa nka ti i swrang ba̱ nyin sa̱rei.
Nzuk Bulut, a̱tuba nu Ka̱za ka tssa n yet a̱pfong Yesu Kristi ni, bu Timoti, a̱wumba nzuk, zi jem ba̱nyet tssup ba a̱ shyi Korinti ni bu sa̱rei ba̱nyet Ka̱za ba a̱ shyi i ka̱byen Akaya ni.
Ka̱za ka a̱ yet A̱tyyi njit ni bu A̱gwam njit Yesu Kristi a̱ ya ryi aliheri mba nu bu myyi rya.
Ta̱gbak Ka̱za ka̱ram ka̱bvung
Zi dyep Ka̱za. Nka a̱ bo yet A̱tyyi A̱gwam njit u Yesu Kristi, A̱tyyi nu a̱ pfong dizot njit i, nu a̱mi a̱ bo za ta̱gbak.
Nu a̱mi a̱ za ta̱gbak sa̱rei i ka̱bvung ka zi sswa ni, njit meyang zi gi ma̱n ta̱gbak ba̱nyet ba a̱ shyi i sswa na̱bvung ba̱zi taka̱i ni, zi ba̱ ta̱gbak ka̱sak ka Ka̱za kan za ta̱gbak ni.
Ka̱sak ka zin byyi bvak a duniya ka̱bvung u Kristi na̱ sswa ni, a̱mi brak zi bun byyi bvak i ta̱gbak a na̱n ta̱gbak ba̱nyet ba ni.
Ki zi sswa ka̱bvung, zi hywak nyin a̱mi zin sswa, zi gi ya ta̱gbak, yi gi shya sucet. Ki ba za ta̱gbak, zi hywak nyin a̱mi, ba ga ya ta̱gbak meyang, rot yi bvwo ta̱gbak a ni ya ryi cet sseng di hakuri ka̱ram ka yin sswa ka̱bvung bu ka̱yring bu kanka zin sswa ni.
Rot a̱mi zin breng rya yi ni tyyi tintying ba, zi bvwo ka̱sak ka yin sswa ka̱bvung ka ba̱ njit ni, a̱mi brak yi bun byyi bvak i ta̱gbak njit a.
Ba̱wumbeyang, zi cat yi bvwo ka̱bvung ka zi si nwa i ka̱byen Asiya ni, ka̱bvung ka ba yin za cot i ni a̱ yin sswa cet njit ba̱gingang, har ma zin tun rya bu yet ba̱cet.
Zi ryi a ndya njit a anye ba za yya shirya dikwu, a̱ yemi dei zi gi bvwo njit a̱ccu njit zi maai i ya san ba se zi cyang Ka̱za ka a̱ wwat nkom sso ni.
Ka̱yat ka̱bvung iya ka̱nu dikwu na̱ za san a̱ wwon; nu a̱mi a̱ bo ni za san. Nu a̱mi zi bun cyang ko a̱zanson na̱ bo ni za san,
da̱ni di yin za brang ka̱yat a̱duwa nyin ka ni. A̱mi ba̱nyet ba̱gingang ba nin naai Ka̱za ka za ryi ka̱nu-a̱tan nka nu a̱ za cam ni, har na̱wan ba̱nyet ba̱gingang a̱ bo ka̱ dyep.
Kyang a tyyi Bulut a̱n trip nat Korinti ni
Ba̱ngam njit bamba a̱ yet: zi byyi a̱zizrak a̱huhwa nu a̱ za tyyei di zi swat a̱tsatsak nswat i ka̱sa ka ni, a̱tsatsak bu a̱zizrak swat njit u ba̱ nyin a̱ nyyai di Ka̱za. Zi yya a̱mi ba di zi hyong a̱za̱ncyi yet ba̱neywu ba, ma za̱nang Ka̱za a̱mi za brang.
Ba̱wasika ba njit zi ya jem mi ni a̱ byyi kyang yaan ba̱zan ba, se kyang a yi ni maai twang i bvwo ni. N nin byyi rya nom yaan yi ni bvwo kpikpit nkyang a yi ri swat bvwo na ni, ka̱tuk ba A̱gwam njit ka Yesu yi gi ya cin a̱za̱ njit ka̱sak ka zin ya cin a nyin ni.
Zi wrak ka̱ryong an nyin, yi ma̱n wrak ka̱ryong an njit; nkpa yin byyi n nin sak nyyai ka̱tsitsrang ka n ni ba da̱ nyin, yi gi bu shya ka̱nu-a̱tan nkrang a̱hwa.
Rot n sak n ni hyok da̱ nyin a̱mi ki n naat Makidoniya; ki n bo si brek n hyok da̱ nyin, yi n brang n seyak naat Yahudiya.
Da̱ni di yin bvwo Ka̱za ka nan dop kyang a̱ bo byyik ni ba, a̱mi ba̱ryat ba zi yin ya tyyei ni, ba yin yet “Ee” bu “Kaai” ba.
Rot nu Yesu nu a̱ yet Ka̱won Ka̱za ka ni, a̱tuba nu nzuk bu Sila bu Timoti zi yya wa'azi nu nu ni a̱ byyi na̱nu na̱hwa ba. Nu a̱ yet “Ee” ba “Kaai” ba, nu a̱mi a̱ yet shim Ka̱za na
rot sa̱rei nkyang a Ka̱za ka yin dop a̱wwon a̱ ni yya ni yet “Ee” ka̱yat Yesu. Rot a̱mi ka̱yat nu a̱mi zin tyei “Amin” nu zi tyei ni i gin dyep Ka̱za.
Ka̱za a̱mi a̱ ni za ryi maai a zi ni maai i sseng ansham a̱ta̱ssi Yesu ka ni, sa̱rei ba̱ nyin. Nka a̱mi a̱ za tssa a̱ tun
a̱ za zzu lamba nying na ni tyyei ka̱sak ka zin yet ba̱nuu ba ni, a̱ bo za ryi Tswa nka ji zi yet shaida kyang a Ka̱za ka sak a̱ ni za ryi ni.
Ka̱za a̱mi a̱ yet shaida nzuk. N cat yi sswa ka̱bvung ba, nkpa n byyi n nin dyok ba̱ryat bai da̱ nyin ba.
Ba di zi ya tyyei cet an kyang a yi ni tssup i ba, rot zi bvwo ndya nyin na sseng di cet i tssup a; ma zi yya pfong ba̱ nyin yi gi byyi rya sai.
Rot a̱mi n sook i rya nzuk n bo n ba da̱ nyin n bu ya tyyi rya byyan ba.
To, ki n tyyi yi yya ndyen na, to, a̱nyan a̱mi a̱ bo ni n tyyi shok ji? N bo n byyi ba̱yanyet ba, se ba̱ nyin ba̱nyet ba n ni ya tyyi yi yya ndyen na ni.
Nkpa yet ya jem wasika nu n yin ya jem mi ni, ho n bu ba ba̱nyet ba a̱ myim a̱ n tyyi shok ji ni a̱ n tyyi rya byyan. Rot n bvwo ki n shyi bu shok sa̱rei nyin yi ma̱ ni shyi bu shok.
N yin ya jem mi n pfong ba̱sisat bu ka̱bvung har ma bu ba̱ssi. Ba di n cat n ya tyyi rya byyan ba, ma yi gi bvwo ka̱sak ka n nin ya cat ba̱t ni.
Yi cii a̱yin nu a̱ nwa ka̱ywap ni
Ma a̱yin nu a̱ kwwat byyan rya ni, ba ba̱ nzuk na̱n yya mi ba, ma ki ba bo cyang i ryen yaan ku ya shyi ba̱sa̱rei nyin. Ba di n breng a̱yin a̱ywu a̱crang ndong ba.
Ma taka̱i a̱yin ani ka̱bvung ka ba̱nyet ba̱gingang ba ku ryi ni ka ku maai a̱mi.
Ma naanini ku myim yi ku cii i ku ta̱gbak, rya nu na i gi myyi, ho a̱ka̱tuk a̱huhwa a̱ bu ku bvwa.
Rot a̱mi n ya naai yi ku tyyei cat a yi ku cat i.
Dama n yi ya jem mi n ya me n dyi ki yi ni tssup kozan kyang a n ya tyyei ni.
A̱yin nu yi ku cii i ni nzuk meyang n ma̱ ku cii i. Ki kyang ku cii a n shyi, a̱zi hywak nyin a̱mi n nin ku cii rot Yesu Kristi.
A̱mi zi nin nyying Ka̱ta̱nyrang ho ka bu za raai a̱ san kyang a yet njiit ni, rot zi bvwo kyang a ka cat da̱ njit i.
A̱ka̱tuk a̱huhwa a̱ pyyem Bulut Taruwasa
To, ka̱ram ka n nin nat yya wa'azi Ka̱sham Ba̱ryat Kristi Taruwasa ni, n si shya A̱gwam Ka̱za na̱ ka̱n yrang ryen,
ma rya nzuk a i si tyyi ba̱kinkyai, rot n si shya Titut, a̱wumba nzuk u ka̱ yemi ba. Rot a̱mi n ba̱ byyek sak n seyak n nat Makidoniya.
Nasara ka̱yat Yesu
Ma zi dyep Ka̱za, rot ka̱yat mon a̱ccu njit bu Yesu Kristi, kozan ka̱ram Ka̱za a̱ za kwak di ba̱kwwa ba Yesu na̱ ya an zwang ni. Ka̱za a̱ za sook zi gi tyyei ba̱nyet koke ba ga bvwo Kristi, da̱ni di swam ka̱sham turare ku nwai ni.
Rot njit a̱mi yet turare Kristi ji ka̱bvwa Ka̱za, swam njit a ku nwai sa̱rei di ba̱nyet ba na̱ ssang ni, i mwi ba̱nyet ba a̱ kwi ni.
Ka̱bvwa ba̱nyet ka a̱ kwi ni zi ba̱ yet a̱ka̱tuk swam u a̱ hywaai ni. Ma di ba̱nyet ba a̱ ssang sucet ni zi ba̱ yet ka̱sham swam ka a̱ ba̱ tyei sucet i. To, a̱nyan a̱ ni maai taka̱i mpfong iya?
Njit zi ryi di ba̱yanyet ba̱gingang ba a̱ brak ba̱ryat Ka̱za ba a̱n yya kyang ka̱ssok ni ba, ma njit, zi wu ryat di ka̱ryong, di ba̱kwwa Kristi ba Ka̱za ka tom ni.
Ba̱nyet brang a̱hwai rop-wwon
Nyin a̱mi yet wasika nu zi jem ni; zi bvwo a̱mi a ndya njit a, sa̱rei ba̱nyet ba a̱ bo bvwo a̱mi.
Koyan a̱ bvwo nyin a̱mi yet wasika nu a̱ nyyai di Yesu ni ta ka̱rek pfong njit. Ba taka̱i a ba jem di tawada ni ba, ma ba jem di Tswa Ka̱za ka̱nying sucet; ba taka̱i a ba jem tazwa ngwwo nkpang ni ba, ma taka̱i a ba jem ka̱yat ndya ba̱neywu ni.
Swat ba̱set ani a̱ta̱ssi Ka̱za yet njiit rot Yesu Kristi.
Zi byyi kyang a ni za tyyi zin hywa di zi maai yya taka̱i mpfong a ni ba; cet a zi byyi ni nyyai di Ka̱za.
Nu a̱mi a̱ za tyyi zi maai i ku yya dikwwa ti a̱hwai rop-wwon nu na̱ wrak ni. Di ba bo yet ba̱nying truwang ji ba jem ni ba, ma ba̱nying Tswa Ka̱za. Truwang ji ba yin jem ni cong di kyang ba se dikwu; ma Tswa Ka̱za ji wwat sucet.
Ba yin krang a̱gwwo nkpang a̱n jem Truwang ji. Ka̱ram ka ban za̱ wrak ni, shii Ka̱za na tyyi ka̱bvwa sai ka̱rek ka. Ko ka̱bvwa sai ka ka yin hywat a̱ssi Musa na ni a̱ yin yet ka̱nying swrap, har ba̱nyet Isreila ba a̱ maai a̱ bo ku cyang ba. Ki pfong Truwang na yin cong di dikwu ni yin ba bu taka̱i ka̱bvwa sai iya,
ba̱lle shii a yet nying pfong Tswa Ka̱za na ni e?
Ki pfong a yin ba di shirya ni yin shii, ba̱lle a̱tsatsak pfong u a̱ ba di myim Ka̱za ni e?
Zi drok i hywa ba̱nyying, shii a zi byyi naanini i sai ra̱u har i si hywat shii nnyyai a.
Ki shii a̱ya yin shyi an kyang a yin yet nying ka̱baram ba̱cincong ni, ba̱lle shii a ba ba̱nyying an kyang a di na byyi tyak ni ba a?
Rot zin byyi rya an kyang ani, nkpa n byyi zin yya ba̱set.
Njit zi ryi di Musa ni ba, nu a̱ yin kup a̱ssi nu na di labule na ho ba̱nyet Isreila ba a̱ bu ryi sisai ji shii nu na ku ntyyai ni.
Rot a̱mi ba tyyi ndya mba na i tyyi ba̱ a̱kpa̱truk. Har bu tat ka̱pfun bu labule yring a̱mi bvat, ka̱ram ka ban twang a̱kukwo rop-wwon nu ni. Ba ka̱n ku tun ba, rot bu Yesu a̱mi a̱ tun labule na.
Ko bu tat nom ka̱pfun ma kozan ka̱ram ba shyi i twang Truwang Musa ji, se a̱tro labule a̱ywu a̱ kup ndya mba na.
Ma ba̱ryat Ka̱za ba a̱ za tyyei a̱ hywa “Ka̱ram ka a̱yin na̱n brak a̱ tssup A̱gwam njit ni, ba ni kruk labule na a̱ ku wwon.”
A̱gwam u ba ryat kyi ni nu a̱ yet Tswa Ka̱za ji; a̱yin nu Tswa A̱gwam Yesu ji zi shyi i rya nu na ni a̱ byyi ka̱trak.
Ma sa̱rei njit u yet ba̱nyet tssup ni kup a̱ssi njit di labule ba. Ma njit zi ryi di ma̱dubi ni shii Ka̱za na i ya a̱ssi an njit. Shii nu na i tyyi zin brang ryi na da̱ nu ni. Nnani yet pfong A̱gwam Yesu nu a̱ yet Tswa Ka̱za ni.
Cet na nyyai di Ka̱za, njit zi byyi cet ba
Ka̱za a̱mi a̱ hok dizot njit a̱ za ryi pfong ani; rot a̱mi zi ni kpo yya bu ka̱wai ba.
Zi ryok sa̱rei nkyang nsum a shyi i ka̱nrang ni; da̱ njit ba ya raai ba, da̱ njit ba tyyei ba̱ryat Ka̱za di diraa ba. Ma zi tyyei ka̱ryong ka ba̱zizrak i gi ya gba da̱ a̱huhwa ba̱nyet sa̱rei.
Ma ki Ka̱sham Ba̱ryat ka zi tyyei ni a̱ shyi i ka̱nrang, ka shyi i ka̱nrang bu di ba̱nyet ba a̱ kwi ni.
Ba rak san na rot a̱ka̱tuk a̱gwam ka̱sa nu a̱ tyyi ryin na a̱n hywat ndya mba na ni. A̱ ba̱ bvwo ryi ka̱bvwa sai ka ba yrang a̱ ba̱ wwon mi ni; nka a̱mi a̱ shyi i Ka̱sham Ba̱ryat ka zi tyyei tazwa shii Kristi ka ni, nu a̱mi zi ryi ka̱sak ka Ka̱za kan dyi ni da̱ nu ba̱zizrak.
Wa'azi nu zi yya ni a̱ shyi tazwa a̱ccu njit ba. Zi yya wa'azi nu Yesu Kristi na̱n yet A̱gwam njit ni, njit zi ma̱n yet ba̱kwwa da̱ nyin rot kyang a Yesu na̱ za yya mi ni.
Rot Ka̱za ka a̱ yin hywa, “Ryok ka̱bvwa sai a̱ nwa, ka̱bvwa ndyin ka a̱ brak sai,” nka a̱mi a̱ tyyi ka̱bvwa sai ka ka sai ka̱yat ndya njit ka a̱ ga za ba di bvwo Ka̱za na sai nyyai a a̱ssi Yesu Kristi na ni.
Njit ba̱nyet ba a̱ shya taka̱i zwa iya ni zi ryi da̱ a̱kpam a̱ron ni, koyan a̱ ga bvwo a̱gba̱dang cet nu a̱ yet a̱nying Ka̱za, ku yet njiit ba.
Ka̱ram ka̱yaan ba na za nyep ba̱t, ma ba nza gwwak ba. Ka̱ram ka̱yaan ba za tyyi a a̱ka̱tuk a̱huhwa, ma njit ba ntun ndya ba.
Zi byyi ba̱ra̱ndwan ba̱gingang, ma zi ta̱ba ryin ba̱rywai ba. Ka̱ram ka̱yaan ba yya da̱ njit, ma ba za hywaai ba.
Kozan ka̱ram zi swat-swat dikwu, taka̱i dikwu Yesu na, ba̱nyet a̱ ga bvwo swat Yesu na i taka̱i swat a zi swat i.
Rot wa'azi njit ji zin shyi i dikwu, ma nkpa n byyi yin shyi bu sucet.
Ba̱ryat Ka̱za a̱ hywa, “N san n sak i rya, nkpa n byyi n nin dyat.” Taka̱i tyyi rya iya a̱mi zi ma̱n byyi, njit zi ma̱n dyat rot zi san sak i rya.
Zi bvwo Ka̱za ka a̱ yin yrek A̱gwam njit u Yesu bu sso ni a̱ ma̱ ni za yrek ba̱ nu Yesu, a̱ nat ba̱ njit bu sa̱rei nyin zi si sseng a̱ta̱ssi nka.
Sa̱rei nkyang ani a̱zihywak nyin a̱mi, ba̱nyet ba̱gingang a̱ ga shya aliheri Ka̱za nu a̱ ka̱ dyep, a̱ bo tyyei shii Ka̱za na.
Ndya njit a shyi i ka̱ryi ka Ka̱za ka za nok i ni
Nkpa n byyi zi ka̱n wi tun rya na. Ko di ndwam ani zi byyi ni nan sswa ka̱bvung i, tswa njit ji bvan yet swai kozan ka̱tuk.
Ka̱babvung ka zi yen sswa ni a̱ ni seyak ba̱nyying zi nwa a̱gba̱dang gwai u a̱ byyi tyak ni ba, nying ji ran ka̱bvung ka zi sswa ni.
Rot zi sak ka̱ssi njit ka a nkyang a ba wi cyang da̱ a̱ssi ni, ma ba a nkyang a ba cyang da̱ a̱ssi ni ba. Nkyang a ba cyang da̱ a̱ssi ni a̱ na da̱de ba, ma nkyang a ba wi cyang da̱ a̱ssi ni byyi tyak ba.
Rot zi bvwo ka̱ram ka tenti na zin su-swat ani i ka̱sa ka ni kun cak i, tenti iya nkpa yet ndwam njit a, Ka̱za a̱ ni za jyi ka̱ryi Tazwa zin swrang. Ka̱ryi ka ka nok di bvak nka ni, ba di mbvak ba̱neywu kan nok ba, di ka̱ryi ka ka byyi hwwei ba har a̱ba̱da.
Naanini zi shyi i gwat i kwot a̱ssi tot ka̱ram ka ba nin za kup di ka̱ryi Tazwa ka ni.
Ki ba za kup di ba̱tro iya, zi bu shyi ka̱gbyang brak ba.
Ka̱ram ka zin shyi i rwam ani ni zi gwat bu ka̱bvung ka zi sswa ni. Ba di zi cat i wwon ndwam ani ba, ma zi cat i shya nying Tazwa na ku za kup, rot kyang a yet nying dikwu ni sucet a i gi kpo nwrang.
Ka̱za a̱mi a̱ za yya a̱ ga za shei. A̱ za ryi Tswa nka ji zi yet shaida nkyang ji ka ni za yya mi ni.
Rot a̱mi kozan ka̱ram zi swat ba̱ kpa̱u. Zi bu bvwo ki zi swat i na̱sa nani a̱ yet ndwam njit a ni, zi ya gang bu A̱gwam Yesu.
Rot ka̱cyet njit ka a̱ shyi ntyyi rya, ba cyang da̱ a̱ssi ba.
Zi tssa i wwon ndwam ani i gi shya swrang ba̱ A̱gwam njit u Yesu; nkpa n nin hywa ndya njit a swat ba̱ kpa̱u.
Rot a̱mi zi bu sook ka̱yat ndya njit ka, ko zi shyi i rwam, ko zi shyi zan, zi yya kyang a na̱ nin hok ansham njit i.
Rot zi bvwo sa̱rei njit zi ni sseng a̱ta̱ssi a̱ntwam shirya Kristi nu, koyan a̱ san ba̱cicrak bu kyang a na̱ yya i ka̱sa ka ni. Ki a̱ yya a̱tsatsak a̱ ni san a̱tsatsak; ki a̱ ma̱n yya a̱ka̱tuk na̱ san a̱ka̱tuk.
Yesu a̱ za brak a̱n yya ba̱rywai Ka̱za
Njit zi bvwo kyang a yet tyong A̱gwam Yesu ni, rot a̱mi zi kwan kwwat ba̱nyet ba ku bvwo. Ka̱za a̱ bvwo ka̱cyet njit ka ba̱zizrak, n nin byyi rya nyin ma yi za bvwo ba̱zizrak.
Ba di zi cat gba a̱ccu njit a̱mi da̱ nyin brak ba, ma zi ya jyet diwat yi gi ya gba a njit rot yi gi maai i tyyei ba̱nyet iya a̱ ya gba a nkyang a ba cyang ni a̱ ra̱u nkyang a shyi a mpfwa mba na ni.
Ka̱ a̱ccu njit a a̱ brak, to, a̱zihywak Ka̱za a̱mi. Ko zi ma̱n swat zizrak, to, a̱zihywak nyin a̱mi.
Cat Yesu Kristi a̱mi gwwak ndya njit a, rot zi bvwo ba̱zizrak, ki a̱tuba a̱yring a̱ yin kwu a̱zihywak ba̱nyet ba̱sa̱rei, to sa̱rei ba̱nyet iya a̱ ma̱n kwi ba̱ nu.
A̱ kwu a̱zihywak ba̱nyet ba̱sa̱rei; rot a̱mi ba̱nyet ba a̱ ri swat a̱cet u ni a̱ bo ryok swat-swat a̱ccu mba ba rot ba ka̱n kwi ba̱ nu, seko ba swat-swat a̱tuba na a̱ kwu ba bo ku shyek a̱zihywak mba na ni.
Rot a̱mi, zi bu byyi cyang a̱yin di ba̱nyet ka̱sa ba ni ba. Ko di ka̱ram iyemi zi yi yen cyang Yesu taka̱i cyang iya, ma naani zi bu ku cyang a̱mi ba.
Ka̱ram ka a̱yin na̱n mon bu Yesu Kristi ni, a̱ brak a̱ tyyi a̱hwai a̱yin. A̱kukwo a̱yin a̱ywu a̱ wruk, a̱hwai a̱yin nu a̱n nwa.
Ka̱za a̱mi a̱ yya nkyang ani sa̱rei rot dikwu Kristi ti, ka za brak nyyai i yet ba̱ra̱ndwan a̱n yya ba̱rywai; a̱ bo za ryi pfong kwak ba̱yanyet ba nwa dirywai ti ba̱ nka.
Pfong a zi tyyei ni nkpa yet: Ka̱za a̱mi a̱ yin tom Yesu na̱ bu tyyi ba̱nyet ba ba tyyi ba̱rywai nka; wato Ka̱za a̱ sook a̱ka̱tukyya mba nu a̱ weyang, a̱ za tom zi bu tyyei ka̱sak ka ba nwa dirywai ba̱ nka ni.
Yesu Kristi a̱ yin byyi a̱ka̱tukyya ba, ma a̱zihywak njit Ka̱za a̱ ku tyyi na̱ yet a̱ntyok a̱ka̱tukyya, zi gi tyyi kyang yring ba̱ nu i gi ma̱n shya dizizrak Ka̱za ti.
Njit ba̱nyet ba yya pfong ani bu Ka̱za ni zi ya naai, da̱ni di yi ka̱n shya aliheri Ka̱za nu ni yi ryok ku breng ba̱tai ba.
Yi hok kyang a Ka̱za ka hywa ni:
“Ka̱nak nwan ka a̱ ba a a̱tsak ka̱ram,
N na̱ hok ka̱ram ka a naai ni,
N na̱ brang i nom a yet nying na̱ san ni.”
Yi hok ansham, ba̱nyying a̱mi a̱ yet a̱tsak ka̱ram san aliheri Ka̱za nu, ka̱pfun a̱mi a̱ yet nom a ba ni ya san ni.
Hakuri Bulut ka̱yat wahala
Zi cat a̱yin a̱ ryi hywak an pfong njit a ba; rot a̱mi zi kwan i ryi zi tyyi a̱yin digrap ba.
Seko zi yya kozan kyang n tyyei ka̱sak ka zin yet ba̱kwwa Ka̱za ni: zi sseng di cet ka̱yat ka̱bvung bu wahala i yya kozan kyang bu hakuri.
Zi ka̱n sswa tsot, ba bo za tyei a jaru, a̱ za mang di kpang; ka̱ram ka̱yaan zi yya pfong a sswa cet njit i, ka̱ram ka̱yaan nda za kaat, ka̱ram ka̱yaan zi kwai cihywat.
Dizizrak ti zi tyyei ni bu bvwo njit a bu hakuri njit u bu pfong dizot ba̱nyet ti, sa̱rei zi yya i gi tyyei ka̱sak ka zin yet ba̱kwwa Ka̱za ni. Tswa Ka̱za shyi ba̱ njit, gwai a zi gwai ba̱yaan ni yet nying ka̱ryong, ba̱ryat ba zi bu tyyei ni a̱ bo yet ka̱ryong. Ka̱yat cet Ka̱za zi byyi dizizrak di dikpan zwang ti zi nin kwan i bun ya cam ni.
Ba̱yanyet a̱ za cin ba̱yanyet ba za byyai, ba̱yanyet a̱ za pfwei ba̱yanyet ba za dyep. Ko ban za yei ba̱nyet diraa ni, zi yet ba̱nyet ka̱ryong.
Ko di ban za breng a nkyang ni ba, ba̱nyet ba̱gingang a̱ za bvwo. Ba ka̱n za twang a̱ tyei a a̱kukwi, ma nyin yi bvwo zi yet ba̱cet. Ko ban yya da̱ njit i, ba za hywaai ba.
Ko ban za tyei rya byyan ni, njit zi gwai kozan ka̱ram. Zi tai byyi dizot, ma zi tyyi ba̱yanyet shya. Zi ryi anye zi byyi kyang ba, ma ba kyang a zi sang ni.
Ba̱nyet Korinti, zi ka̱n ya tyyei kozan kyang ba̱zizrak, zi ya yrang ndya njit a.
Zi ya yrang ndya njit a; nyin a̱mi wu rak za yrang ndya nyin na.
N dyat ba̱ nyin di na̱won nzuk ni. Yi za yrang ndya nyin da̱ni zin ya yrang njiit a ni.
Yi ta̱rwam yi bu mon bu ba̱nyet ba a̱ wi tssup Ka̱za ni
Yi ryok cong ka̱bvwa ka̱yring bu ba̱nyet ba a̱ wi tssup Ka̱za ni ba. A̱nza̱tuk a̱tsatsak ba̱ a̱ka̱tuk ba nin mon? Ko a̱nza̱tuk ka̱ta̱nom bu ka̱tuk ba nin mon?
Kristi a̱ ni yya ni a̱ mon bu Ka̱ta̱nyrang? Ki a̱nzan a̱ yet ka̱mon ba̱nyet tssup bu ba̱nyet witssup?
Ki a̱nzan a̱ mon bat Ka̱za bu a̱briga a̱bvei? Njit a̱mi yet bat Ka̱za ka̱nying sucet. Da̱ni di Ka̱za ka ka̱n hywa ni,
“N ni swrang ba̱ mba.
N ni yet Ka̱za mba,
ba ma̱n yet ba̱nyet nzuk.”
Nkpa n byyi A̱gwam Ka̱za na̱n hywa,
“Yi wruk i ba̱ wwon
i ya gang i ryen mba.
nzuk meyang n ma̱ ya san
n bo yet a̱tyyi nyin,
yi ma̱n yet na̱won nzuk, zam bu na̱neyang.
A̱mi A̱gba̱dang A̱gwam ba̱gwam na̱n hywa.”
Ba̱wumbeyang nzuk, da̱ni di ban dyat a̱wwon a̱ ni za ryi nkyang ani ni, se zi ryang kozan a̱shishik kyang u a̱ shyi ka̱yat ndwam njit ka bu ndya njit a ni wwon ba̱zizrak. Se zi wrak a̱ccu njit ba̱sa̱rei i tyong Ka̱za.
Rya Bulut sai ba̱ mba
Se yi za yrang ndya nyin na. Zi byyan a̱yin rya ba, da̱ njit ba byyan a̱yin ba, da̱ njit ba bu bvuk a̱yin ba.
Ba di n ya yya shirya ba; da̱ni di n ka̱n ya tyyei ni, yi shyi mpfwa njit har zi pfong di zi shyi ba̱ nyin kozan ka̱ram ni, ko zi yet ba̱cet ko zi kwi zi shyi ba̱ nyin.
Tazwa ba̱ryat, n pfong ba̱set n dyat ba̱ nyin, ya cin nzuk a bu shyi a nyin. Sa̱rei bu ka̱bvung ka zi sswa ni n pfong ba̱ kpa̱u. Ba̱gwai nzuk ba a̱ ra̱u.
Ko zi bu nwa Makidoniya ni, zi shya pfwi ba. Koke zin brak zi sswa ka̱bvung: Ba̱nyet ba shyi ba an zok ba̱ njit, ka̱wun a̱ si bo tyyi a̱ hywat ndya njit a.
Ma Ka̱za ka a̱ na ta̱gbak ba̱nyet ba a̱ ryi hwan ni a̱ za ta̱gbak a̱ za ba bu Titut.
Bu ba nu na diyin a̱mi za ta̱gbak ba, har na̱ bo bu za tyyei ka̱sak ka swat nyin na kun ku ta̱gbak ni. Na̱ bo n tyyei ka̱sak ka yin cat n dyi naani bu dizot nzuk ti yi pfong ni har cat n brang. Ku ni n brang rya sai a.
Ko wasika nzuk u a̱ bu ya byyan rya, n kun dambvwo ji n ni ku jem ni ba. N yi yen kun dambvwo i ka̱ram ka n nin dyi wasika nu na̱ ya byyan rya i ka̱baram ba̱cincong ni.
Ma naani n hok ansham; ba di n gwai n ni ya byyan rya ba, ma rya byyan nyin na tyyi yi shei ka̱cyet nyin ka. Ka̱za a̱n yya pfong di rya byyan na; rot a̱mi zi ya yya a̱ka̱tuk ba.
A̱yin nu Ka̱za ka ku tyyi rya byyan ni, a̱yin a̱ywu a̱ na shei ka̱yat mpfwa nu ka, a̱ shya sucet, kun dambvwo zin shyi i taka̱i iya ba. Ma rya byyan na yet nying ka̱sa na ni cong di dikwu.
Yi cyang kyang a rya byyan Ka̱za na ku ya ba mi ni: cyang taka̱i ka̱ryong bu ntyyi ka̱ssi na yin tyyi i gi ya tssu wwon ba̱zizrak ni, bu ka̱sak ka yin dak nkyang iya ni, a̱nzan taka̱i ka̱wun, a̱nzan taka̱i cat, bu ka̱sak ka yin tyyi ka̱ssi ryi ba yya shirya ka̱ryong ni. A kozan a̱gbang yi ya tssu tun an kyang ani.
To, ko n ya jem wasika nu ni, ba a̱yin nu a̱ byyi hywak a ni ba̱diyin n yin ku jem mi ba, ba a̱tuba nu ba ku yya hywak ani ni ba, ma n ya jem mi ba̱sa̱rei nyin i gi ya tyyei ba̱zizrak a̱ta̱ssi Ka̱za ka̱sak ka yin za ryi a̱ccu nyin di ka̱ryong ni.
Nkpa n byyi zin hok ansham.
Ba ba̱ nkpa za ta̱gbak ba ma, ka̱sak ka Titut na̱ bun za tyyei di yi ku brang i ku ta̱gbak na̱ hok ansham rot rya nu na yin shya pfwi ni, iyemi bu za tyyi shok ba̱t.
N ya cin ba̱t di Titut, nyin meyang yi ma̱n tun nsum. Kozan ka̱ram zi na ya tyyei ka̱ryong, ka̱sak ka meyang zi na ya cin ni, a̱mi Titut na̱ bun dyi ku yet ka̱ryong.
Rot a̱mi a̱ ya gwai a̱ ra̱u nyyai ka; ka̱ram ka na̱n yring ka̱sak ka sa̱rei nyin yin pfong zzek nu na ni bu ka̱sak ka na̱ bu nwa yi ku san di ka̱wun bu rwam ba̱trim ni.
N shyi bu gwai ka̱sak ka n nin byyi rya a nyin ba̱zizrak ni.
Ka̱sak ka ba̱nyet tssup ba nin wwat i
To, ba̱wumbeyang, zi cat yi bvwo aliheri nu Ka̱za ka nang ba̱nyet tssup Makidoniya ba ni.
Ko ba yin ba̱ me di ka̱bvung ni a̱ yya da̱ mba, sa̱rei ka̱yat ka̱bvung iya ba shyi bu ba̱gwai. Ko ba yin shyi i dizot ni, ba wwat bu ndya mba ba̱zizrak.
Yi ryok n ya tyyei ka̱ryong: har ma ba yin wwat a̱ seyak kyang a ba byyi ni. A̱mi ban sook ka̱yat ndya mba ka,
har ma ba za naai a̱ za faan zi ba̱ ryok ba bon brang a̱ ga san ba̱nyet tssup Ka̱za ba a̱ shyi Yahudiya ni.
Ba yya kyang a zi hwa di ba ni yya ni ba, se ba yen wrak A̱gwam Ka̱za ndya mba na, a̱ si wa bvwa a̱n za ryi a̱ccu mba na ka̱sak ka Ka̱za kan cat i.
Da̱ni yin sseng ansham i kozan kyang ni, rot yi byyi tyyi rya, i si bu bvwo ba̱ryat, i bu byyi bvwo. Yi si bun tyyi ka̱ssi brang ba̱nyet bu gwai a yi za yya mi ni. Rot a̱mi se yi sseng ansham ka̱yat a̱tsatsak pfong ka ni.
Ba di n ya tyei truwang ba, n cat a̱mi yi bvwo ka̱sak ka ba̱yanyet ba tyyi ka̱ssi i cat brang ba̱nyet bani ni, rot n ga n bvwo ki ba̱gwai nyin ba a̱ yet ba̱nying ka̱ryong.
Yi bvwo sa̱rei aliheri nu Yesu na̱ za ba mi ni. A̱ yin byyi shya ba̱t, ma a̱zi hywak njit na̱ kpa dizot. A̱ yin cat dizot nu ti i ya ba di shya.
A̱huhwa nzuk u a̱nuu: Dirya ti seyak ni nyin a̱mi yin yet ka̱son yrek ba̱ryat ba̱ brang ba i si bun yet ka̱tsitsrang tung ka.
Dolet yi ya ka̱son i zzwang kyang a yi ka̱n sook ni yya ni. Yin tyyi ka̱ssi i kpo tyak da̱ni yi yin sook ni, i zzwang ba̱cicrak bu shya nyin na.
A̱yin nu a̱n tyyi rya a̱ ni wrak ni, Ka̱za a̱ ku zzim kyang a na̱ sang ni ba. Kyang a na̱ byyi a̱ ni wrak ni, nkpa Ka̱za ka ni san.
Ba cat njit a ba̱yanyet a̱ byyi ba̱yanyet a̱ sang ba, ma zi cat koyan a̱ byyi ba̱cicrak ba̱yaan.
Ku myim yi ya ka ba̱ mba, rot nnanini yi shyi mi ba̱gingang kyang a yi nin ba̱ brang ni. Ka̱ram ka̱yaan meyang ba ma̱ bu ya nang kyang a ba byyi ni. To, a ryi yi ba ba̱cicrak bu ba̱yaan.
Da̱ni di ba̱ryat Ka̱za ban hywa ni,
“A̱yin nu a̱ tung ba̱t ni
di ku ku ra̱u ba,
da̱ a̱yin nu a̱ tung ba̱cincong ni
di ku ku rat ba.”
Titut bu ba̱nyet ka̱cyet nu ba
Zi dyep Ka̱za mi ka̱sak ka kan tyyi i rya Titut na na̱ sook ya brang a ka̱sak ka njit zin sook nin ya brang ni.
Zi tyyi na̱ ba da̱ nyin, na̱ shim. Ma a̱ yin sook ba na da̱ nyin nyyai zi ka̱n ku zzim ba.
Zi tom a̱wumba a̱yring njit ba̱ nu, a̱nuni sa̱rei ba̱nyet tssup ba ba cin i tyyei Ka̱sham Ba̱ryat ka ni.
Har ma ba̱nyet tssup a̱ bo ku tssa na̱ cong ba̱ njit ka̱ram ka zin breng za̱nang ji naat i Urushalima ka ni, ba̱nyet a̱ ga shya dyep Ka̱za a nji zi bu yet shaida ji zin wrak a̱ccu njit an pfong ani ni.
Zi cat a̱yin a̱ za tok i ryen na zin yya pfong wwat taka̱i a̱gba̱dang za̱nang ani ni ba.
Zi kwan i yya kyang a ni myim Ka̱za i bu myim ba̱nyet ni.
Zi tom a̱wumba a̱yring njit a̱ bai ba̱ mba. Nu ma zi ka̱n ku mak i na̱ta̱ryen ba̱gingang i ryi ntyyi ka̱ssi nu ka. Nnanini a̱ breng rya a̱za̱ nyin a̱n tyyi rya a̱ ya brang ba̱gingang.
Ma da̱ni di Titut ni, a̱ yet a̱kpondang pfong nzuk i dikwwa ti zi ya yya mi ni. Kpikpit ba̱wumbeyang a, ba̱pfong a̱mi ba̱nyet tssup ba ba tssa a̱ tom, ban bu tyyei shii Kristi na.
Rot a̱mi, a̱ta̱ssi ba̱nyet tssup i na̱nkrang na̱yaan ni sa̱rei ba̱ nyin yi tyyei ba̱nyet bani cat nyin na, ba ga bvwo ya gba na zi ya gba ni yet ka̱ryong.
Brang ba̱nyet tssup ba
N dyi ku yet la̱llei n bo ya jem i i ba̱ryat brang ba̱nyet tssup ba ba.
Rot n bvwo ka̱sak ka yin cat ba̱ brang a ni, har n na ya gba di ba̱nyet Makidoniya ba. N na ba̱ tyyei da̱ nyin ba̱nyet Akaya ba a̱ ka̱ soma tung nkyang nyyai a̱turya. Ntyyi ka̱ssi nyin ka a̱ hwwut ba̱yanyet ba̱gingang a̱mba ban tyyi ka̱ssi.
N tom ba̱wumbeyang bani da̱ nyin, rot n cat kyang a n ka̱n dyat tazwa nyin ka ni ku bu yet diraa ba. Se yi rop kozan kyang sak da̱ni di n ka̱n ba̱ tyyei yi ni yya ni.
Ki ba̱yanyet nyyai Makidoniya a̱ bu cong ba̱ nzuk a̱ ba da̱ nyin a̱ bu shya yi ka̱n yya kyang ba, ku n yet kyang nsum, ba̱lle nyin. Rot zi ya gba ba̱t.
Yi bvwo gan ji hywa, “A̱yin nu a̱ nai yak nu bu dissi ni ku ma̱ ni ta ba̱ a̱yayring; ma a̱yin nu a̱ nai ba̱gingang ni a̱ ma̱ ni kprem ba̱gingang.”
Se koyan a̱ wrak ka̱sak ka na̱n sook ka̱yat rya nu ni, bam bu byyan rya ko ba gwwak a̱yin ba. Rot Ka̱za a̱ cat a̱yin nu a̱ ni wrak bu rya sai ni.
Ka̱za a̱ byyi cet a̱ ya ryi a̱ ra̱u ka̱sak ka yin cat i, yi gi byyi shya ka̱yat kozan kyang, yi gi wwat bu rya yring n brang kozan taka̱i a̱tsatsak pfong.
Da̱ni di ban jem ni,
“A̱tsak a̱yin a̱ ka koke a̱ wwat ba̱nyet byyi dizot bu rya yring,
a̱tsatsak nkyang u na̱ yya ni a̱ byyi ka̱hywat ba.”
Ka̱za a̱mi a̱ wwat a̱keyak zwa ji na̱ ni tup ni a̱ bo wwat kyang a ba ni ya ni; nu a̱mi a̱ ni ya ryi zwa ji yi ni tup ni, a̱ za̱ tyyi zi rai a̱ bo za̱ tyyi disum ti, a̱ tyyi sa̱rei a̱tsatsak nkyang u yi yya ni na̱ byyi ka̱nu-a̱tan yi gi wwat ba̱gingang.
A̱ ni ya ryi kozan taka̱i shya, yi gi wwat bu rya yring kozan ka̱ram, har ba̱nyet ba a̱ dyep Ka̱za an za̱nang nyin ji ba san da̱ njit i.
Rot kyang a yi yya ni ba bu ba̱nyet Ka̱za ba a̱mi ku ba̱ jyet sa̱rei nkyangya na ba cat i ba, ma ku bu tyyi dyep Ka̱za ba̱gingang.
Taka̱i mpfong ani yet shaida tyyi ndya nyin ji, si bu tyyi ba̱nyet ba ba dyep Ka̱za, rot yi bu yya kyang a Ka̱sham Ba̱ryat Yesu ka ka hywa ni, ba bu Ba̱ryat ba yi tyyei ni ba, har yi bu ka kozan kyang a yi byyi ni ba̱set ba̱ mba, nta̱mak bu kpikpit ba̱nyet a ma.
Ba ni ryi aliheri Ka̱za nu ka ya nang ni a̱ hok ansham nyin, a̱ yya a̱duwa ba̱t a̱zi hywak nyin.
Zi gwai Ka̱za mi bu za̱nang ji ka za ryi ni, za̱nang ji sswa cet a̱yin a̱ kok ni.
Nzuk Bulut, a̱tuba nu yei a ba yin yei n yet a̱pfong Yesu ni ku hyok da̱ a̱neywu ba, di ku yin yet cat a̱neywu a̱mi nkpo yya ba, ma ku nyyai di Yesu Kristi bu Ka̱za A̱tyyi nu, nka a̱ yin shyek Yesu nyyai i dikwu.
Sa̱rei ba̱nyet tssup ba kyi ba̱ nzuk a̱ byei sa̱rei ba̱nyet tssup ka̱byen Galatiya ba.
Ka̱za A̱tyyi njit bu A̱gwam njit Yesu Kristi a̱ ya ryi a̱liheri mba nu bu myyi rya.
Nu Yesu a̱mi a̱ wrak diccu nu a̱ ga za tun a a̱ka̱tukyya a̱ za san a̱ wwon a a̱ka̱tuk ka̱ram a̱ni ka̱sak ka Ka̱za A̱tyyi njit kan cat i.
Zi dyep Ka̱za mi har a̱ba̱da. Amin.
Ka̱sham Ba̱ryat ka a̱ yet bu ka̱yring
N yya ka̱hat nyin ba̱gingang. I ka̱bacincong ka̱ram nyin ba nwa wwon Ka̱za ka a̱ ya yei i a̱liheri Yesu nuni ni, i bvan naat di ka̱sham ba̱ryat ka̱yaan.
I ka̱ryong, ka̱sham ba̱ryat ka̱yaan a̱n shyi ba, ma ba̱yanyet a̱mi a̱ ya bvan a̱ccu na a̱ bo cat bvan Ka̱sham Ba̱ryat Yesu ka.
Ko njit ko a̱pfong Ka̱za Tazwa a̱ bu yya wa'azi a̱yaan ba̱zan bu nji zi ka̱n ya yya mi ni, ryok Ka̱za a̱ za shyi.
N ka̱n hywa, an bo ni hywa brak: ki a̱yanyet a̱ yya wa'azi a̱yaan ba̱zan bu nji ni yi ka̱n san ni, ryok Ka̱za a̱ ku shyi.
Ki yi hok anye n cat myim ba̱nyet a̱mi e? Kaai! N cat myim Ka̱za. Yi hwa di n cat ba̱nyet a̱ ga hok ansham nzuk o? Kaai! Ki n ri yya a̱mi, to, n maai yet a̱kwwa Yesu ba.
Ka̱sak ka Bulut na̱ bun yet a̱pfong Yesu ni
Ba̱wumbeyang, n cat yi bvwo, Ka̱sham Ba̱ryat ka n tyyei ni a̱ nyyai da̱ a̱yin ba.
N yin san da̱ a̱yin ba, da̱ a̱yin na̱ yi n zzek ba. Ma Yesu Kristi diccu nu a̱mi a̱ yi n tyyei.
Ba ka̱n ya tyyei taka̱i swat a n yin swat i tssup ba̱nyet Yahuda ba ni, bu ka̱sak ka n yin yya di ba̱nyet tssup Yesu ba ni, di an pfong dizot mba ba, n kwan hywat tssup a.
N yin da̱u koyan i cei nzuk a i tssup ba̱nyet Yahuda na n cam tada ba̱tyyi a̱kwop ji n da̱u koyan.
a̱ n tyyei Ka̱won nka ka n ga nat n si yya wa'azi nu di kpikpit nwap a, ka̱ram iya n drok n nat da an zzim a̱yin kyang a n ni yya ni ba.
Da n yi nat Urushalima n ga si shya ba̱yanyet ba a̱ yi n tason a̱ yet ba̱pfong Yesu ba ni ba. Seko n drok ba ahwa n nat ka̱byen A̱rabiya n si brek n ba ka̱nkrang Damaskut.
Se a̱rya a̱tat nan seyak n si drok n nat di Bitut Urushalima n ga si hok kyang da̱ nu, n si tyak nom swak bu pfon ba̱ nu.
Da an bo yin shya ryi a̱pfong a̱yaan ba, se Yakubu a̱wumba A̱gwam Yesu.
Kyang a n ya jem mi ni ku yet diraa ba, ka̱ryong a̱mi, Ka̱za a̱ brang!
N si bo n yya n nat Siriya bu Silisiya.
Ka̱ram iya coci ji shyi Yahudiya ka ni ba ka̱n mon a̱ssi ba̱ nzuk ba.
Ba yin pfong bu kyang a ba̱yanyet ba ryat ni. Ba ri hywa, “A̱tuba nu a̱ yin yya da̱ njit ni a̱ ma̱ nwa yya wa'azi tssup ji na̱ yin kwan hywat a ni!”
Ba dyep Ka̱za mi ba̱gingang a̱zihywak nzuk.
Bulut bu ba̱pfong Yesu ba̱yaan
A̱rya swak ba̱ naai na bo bu yya n brek nat Urushalima bu Barnabat, n bo shyi bu Titut.
N yi nat rot Ka̱za a̱mi a̱ yi n tyyei di n nat. I ka̱batung zi si tung i nrang bu ba̱nyet ba a̱ yin tai yet ba̱cecet ba ni n ba̱ kok Ka̱sham Ba̱ryat ka n tyyei kpikpit nwap a mi ni. N yin cat pfong a n ka̱n yya ni bu nying na n yin shyi i yya na ni ku kpa ba.
Titut a̱ntyok ka̱cyet nzuk u ma a̱ yin yet a̱ntyok Helenawa, ma a̱yin a̱ ku gwwak ba ku tyyi ncen ba.
Ma ba̱yanyet a̱ yin shyi a̱ ya yei ba̱wumbeyang zi diraa, a̱ hywa di se ba ku tyyi ncen. Ma ba yin shyi ba̱ njit di ka̱ryong ba, ba yin bang a̱ bu nwa a̱mi a̱ ga ryi taka̱i ka̱cyet njit a bu Yesu Kristi. Ba yin cat a̱ ryi ka̱sak ka zin wruk i dikwwa Truwang ti ni, ba ga za brek a̱n tyyi i dikwwa ti.
Ma njit zi ba̱ shim mi ba, ko ba̱cincong, rot zi gi ya breng ka̱ryong Ka̱sham Ba̱ryat ka.
Ma mba ba̱nyet ba a̱ yin tai yet ba̱cecet ba ni -- (n hywa a̱mi rot kyang a ba yet ni kun shei kyang da̱ nzuk ba, Ka̱za a̱ yya shirya nka a a̱ssi ba) -- mba ba̱cecet iya a̱ yi n tyyei a̱hwai nkyang ba.
Ba sook-sook Ka̱za a̱ n tssa n yya kpikpit nwap a wa'azi, da̱ni di kan tssa Bitut na̱ yya ba̱nyet Yahuda na mi ni.
Rot Ka̱za ka a̱ yin shyi i yya pfong ka̱yat pfong Bitut ka a̱ yin yet a̱pfong Yesu di ba̱nyet Yahuda ni, a̱ ma̱ yin shyi i yya pfong ka̱yat pfong nzuk u n yet a̱pfong di nwap nzaan ni.
Yakubu bu Bitut bu Yohana, mba a̱mi a̱ yet ba̱cecet ba ba pfong ansham mba ni, to, ba shim pfong ani a̱mi Ka̱za ka ni n yei. Rot a̱mi ba sswa bvak ba̱ nzuk bu Barnabat. Ba shim zi nat di nwap nzaan, ma mba ba yya di ba̱nyet Yahuda na.
Bu kyang yring ba yin hywa, di zi ryok bring ba̱nyet dizot ba a̱ shyi ba̱ mba ni ba. Nzuk da ma nkpa n yin cat yya na.
Bulut a̱ kam Bitut ka̱yat Antiyok
Ka̱ram ka Bitut na̱n ba Antiyok ni, n bu ku yrek ka̱yat ba̱nyet rot a̱ yin nwa ka̱ywap.
Ba̱nyet ba Yakubu na̱ yin tom ni ba ka̱n ba ba, Bitut na̱ ya bu nwap a; ba bu nwa, na̱ jik a̱ sseng a̱za̱gbang a̱yring, rot a̱ yin pfong ka̱wun ba̱nyet ka a̱ yin sseng di kpikpit nwap a i tyei ncen na ni.
Kpikpit ba̱nyet tssup a a̱ yin yet ba̱nyet Yahuda na ni a̱ ma̱ yin nwa pfong nsum bu ka̱wun, Barnabat ma a̱ brak a̱ nwa ba̱ mba.
Ka̱ram ka n nin dyi ba kwan a̱ wwon ryen ka̱ryong Ka̱sham Ba̱ryat a ni, n hywa di Bitut a̱ta̱ssi mba sa̱rei, “N bvwo a yet a̱ntyok ba̱nyet Yahuda, ma a yya da̱ a̱kang nwap ni, nwan ba yya ni n gwwak nwap nzaan na ba brak a̱ yya di ba̱nyet Yahuda ni?”
Ka̱sham Ba̱ryat ka Bulut na̱ tyyei ni
Ka̱ryong a̱mi zi yet byin ba̱nyet Yahuda, ba zi yet a̱ka̱tuk nwap nzaan ba.
Ma zi bvwo a̱yin a̱ ni myim Ka̱za ba, se a̱ wrak Yesu rya nu na ba di tssup Truwang Musa ba. Njit meyang zi ka̱n san Yesu Kristi i ku ryi ndya njit a i gi myim Ka̱za, ma ba di i tssup Truwang Musa ba. Rot a̱yin a̱n shya myim Ka̱za i tssup Truwang Musa ba.
Rot ki n nok Truwang ji brak, nji ni n ka̱n hywa di zi bun tyyi n myim Ka̱za ba, n si bo tyyi a̱ntyok byyan Truwang yemi brak.
Rot n bvwo Truwang ji n hywat ka̱ram ka n nin kwan za̱ tssup a ni. Rot a̱mi n wwon Truwang ji n ga maai n swat bu Ka̱za n bo ka̱ myim.
Ba yi n ka̱teyang bu Kristi. Rot a̱mi nzuk a̱mi n sso naani ba, Kristi a̱mi a̱ yet sso nzuk ji. Sucet a n swat naani ka̱yat rwam ni n swat rot n nin tyyi rya di Ka̱won Ka̱za ka a̱ n cat ni a̱ si bo kwu a̱ ga n san.
N wwon a̱liheri Ka̱za nu ba. Rot ki a̱yin a̱ ni maai a̱ tssup Truwang a̱ ga myim Ka̱za, to, dikwu Yesu ti nat ba̱nza.
Truwang ji bu ntyyi rya
Ba̱bvwon Galati, a̱nyan a̱ ka̱n bu ya yya nkut a? A a̱ssi nyin n ya kok i ba̱zizrak taka̱i dikwu na Yesu na̱ yin kwu tazwa ka̱teyang ka ni.
Bu kyang yring n cat yi n tyyei: Yi yin san Tswa Ka̱za ji i tssup Truwang e? Ki yi yin hok Ka̱sham Ba̱ryat ka a̱mi i san?
To, a̱nzan a̱ ya ba di bvwon ani? Yi yin soma di Tswa Ka̱za, nyin ba cat tyak ka̱yat rwam o?
Wato ka̱bvung ka yi yin sswa ni a̱ nat ba̱nza, ka̱ni? Ki ka nat ba̱nza ooo? N bvwo ba.
Yi hwa di nkyang ka̱hat na Ka̱za ka yin ya ryi yi yya ni bu Tswa nka ji ka yin ya ryi ni yin nyyai i tssup Truwang a̱mi e? Ko kuwa san na yi san Ba̱ryat ba yi hok ni?
Ku ryi di kyang a ba̱ryat Ka̱za ba ba yin hywa tazwa Ibrahim ka ni, “A̱ yin wrak Ka̱za rya nu, Ka̱za a̱ ma̱n ku san meyang na̱ ka̱ myim.”
Se yi bvwo ansham, ba̱nyet ba a̱ wrak Ka̱za ndya mba na ni, mba a̱mi a̱ yet na̱mbvon ka̱ryong Ibrahim a.
Ba̱ryat Ka̱za ba a̱ yin dyi a̱wwon ka̱sak ka Ka̱za ka nin san kpikpit nwap a a̱ wrak ka̱ryong ni ba ka̱ myim. Nkpa nbyyi ba yin tason a̱ yya wa'azi Ka̱sham Ba̱ryat u a̱ hywa di Ibrahim, “A nwan a̱mi kpit ba̱nyet ka̱sa na ba nin shya ka̱nu-a̱tan Ka̱za.”
Ibrahim a̱ yin wrak rya nu na a̱ shya ka̱nu-a̱tan nu. Nyin ba̱nyet ba ku tssup ni yi ma̱n ni shya ka̱nu-a̱tan a̱ywu da̱ nu ni.
Ka̱za a̱ shyi ba̱nyet ba a̱ swat a̱ hyong Truwang ji ni. A̱mi ba̱ryat Ka̱za ba ban hywa: “A̱yin nu a̱ swat a̱ ya ka̱son i tssup kozan kyang a ba jem ka̱yat Truwang ji ni ba, Ka̱za a̱ ni ku shyi.”
Zi ryi a̱yin nu a̱ ni myim Ka̱za ni ba ho a̱ tssup Truwang ji, rot ba̱ryat Ka̱za ba a̱ hywa, “Ba̱ a̱yin nu a̱ ni myim Ka̱za ho a̱ ntyyi rya ni, nu a̱ ni kaat.”
Ma Truwang ji i swat i tyyi rya ba, rot ba̱ryat Ka̱za ba a̱ hywa, “A̱yin nu a̱ tssup kyang a kozan kyang a Truwang ji zi hywa ni, Truwang ji ni ku san.”
Ma Kristi a̱ ka̱n za tun a̱ san a shishyi iya Truwang ji zi cong i ni, a̱ sook shishyi iya a̱ ya cot i, da̱ni di ba̱ryat Ka̱za ba ban hywa ni, “A̱yin nu ba ryak a̱zi ka̱kon ni a̱ nwa shishyi Ka̱za.”
Ma Yesu a̱ yya a̱mi a̱ ga yet ryen na ka̱nu-a̱tan nu Ka̱za ka yin dyat a̱wwon bu Ibrahim ni a̱ ga shya bu tat di kpikpit nwap a, njit meyang ba̱nyet ba a̱ ma̱n tyyi rya ni zi si ma̱ shya san Tswa ji Ka̱za ka yin dyat a̱wwon a̱ ni wrak ni.
Truwang ji bu rop-wwon
Ba̱wumbeyang, yi ryok n ba bu kyang a zi cyang kozan ka̱tuk ni. Ki ba̱nyet ba̱hwa a̱ rop a̱ ni yya kyang a̱n tyyi bvak, a̱yin a mba a̱ bo byyi nshei kyang ka̱yat ba.
A̱mi Ka̱za ka yin dyat a̱wwon bu Ibrahim bu ka̱mbvon nu ka. Ba̱ryat Ka̱za ba a̱ yei ‘na̱mbvon’ ba ma ‘ka̱mbvon’, a̱tuba a̱yring a̱ yemi, nu a̱mi a̱ yet Yesu Kristi.
Kyang a n dyat ni nkpa yet: Ka̱za a̱ yin wrak rop-wwon nu a̱rya cyi nyaai bu swak tat a̱ si wa bvwa a̱ wrak Truwang Musa ji. Truwang ji yin tun kyang a Ka̱za ka yin dop a̱ sak a̱ ni wrak ni a̱ jing ba.
Rot ki kyang a Ka̱za ka yin wrak ni yin yet nying Truwang a̱mi, to, ku bu tssup kyang a Ka̱za ka ka̱n dyat a̱wwon ni ba. Ma Ka̱za, ka̱yat a̱liheri nka, ka wrak Ibrahim ta ka̱rek kyang a ka ka̱n dyat a̱wwon ni.
To a̱nzan a̱ yet a̱nying Truwang nu? Ka̱za a̱ cat tyyei a̱za̱kpai a̱ka̱tukyya ba̱nyet u si tat ka̱ram ka ka̱mbvon Ibrahim ka ka nin ba ni, rot nu a̱mi ba yin dyat a̱ ku sak i. Ka̱za a̱ yin wrak ba̱pfong nka Truwang ji, ba wrak Musa, na̱ wrak ba̱nyet ba.
Ma a̱dat a̱ na yet ba̱nying a̱neyring ba, ma Ka̱za a̱ yet ka̱yring.
Kyang a Truwang ji zi yet i
To ku ni ryi di Truwang ji ya sseng i bu nkyang a Ka̱za ka yin dyat a̱wwon ni e? Kaai, ko ba̱cincong! N da nhywa di truwang maai wrak a̱yin sucet, se ba̱nyet a̱ ni myim Ka̱za i tssup truwang ji.
Ma nyyai ka̱ram ka ba ka̱n za ba di ba̱ryat tyyi ndya ba ni ba, Truwang ji za rop tyyi di ba̱nyet a̱jaru ni, se ka̱ram ka ntyyi rya ku bun ba bu za yrang ni.
Truwang ji yi yen za cam a̱mi bai ka̱ram bai Yesu Kristi, zi gi bu shya wrak ndya njit i gi myim Ka̱za.
Naani ka̱ram tyyi ndya ka kan ba ni, Truwang ji bu za cam ba.
Ntyyi ndya na di Yesu a̱mi nbyyi sa̱rei nyin yin yet na̱won Ka̱za na.
Baptisma nu ba yin ya yya mi ni a̱ yin ya mon bu Yesu; rot a̱mi kozan kyang nyin ni ryi di Yesu.
Rot a̱mi di ba̱nyet Yahuda di kpit nwap nzaan na swat a̱ccu mba, di ba̱ntyok di ba̱nyring, zi yet bu kyang yring ka̱yat Yesu Kristi.
Ki yi yet ba̱nying Yesu, to, nyin yet na̱mbvon Ibrahim a, kuma nyin a̱mi ni san digado ti Ka̱za ka yin dyat a̱wwon ni.
Kyang a zi bu ni cyang naat a̱zanson ni nkpa yet, ka̱won ka a̱ ni kok digado a̱tyyi ni nyyai ka yet cincong ba na yen ka̱ breng da̱ a̱kwwa ni ma kozan kyang yet nkaa.
Ka̱ram ka na̱n yet ka̱bawon ka ni ba̱yanyet a̱n shyi a̱ ku cam, ba̱yanyet a̱ bo nshyi a̱ cyang nkyang nu na, kozan kyang nyin ni ryi di Yesse ka̱ram ka a̱tyyi nu na̱ sak ni a̱ bu yya.
A̱mi meyang zi ma̱ yin yet ba̱kwwa a̱ka̱tuk tswa nu a̱ breng ka̱sa kani ni, se ka̱ram ka zin maai breng nkyang Tswa Ka̱za na ni.
Ka̱ram ka ka bu yya a̱ maai, Ka̱za a̱ tom Ka̱won nka, a̱ra̱mbyring a̱ bu ka̱ byin, a̱ tssup Truwang ba̱nyet Yahuda ji
a̱ ga shya san ba̱nyet ba a̱ ri shyi i tssup Truwang ji ni zi shya yet na̱won Ka̱za.
Yi gi bvwo yi yet na̱won Ka̱za, Ka̱za a̱ tom di Tswa Ka̱won nka ji a̱ ndya njit a, Tswa ji a̱mi na tyyi zi maai i yei Ka̱za, “A̱tyyi, A̱tyyi nzuk.”
Rot a̱mi naani yi bu yet ba̱kwwa ba, yi yet na̱won. Ki yi yet na̱won, Ka̱za a̱ ni ya ryi kozan kyang a yet nying na̱won nka na ni.
Bulut a̱n byyi rya tazwa ba̱nyet Galati
Nnyyai yi yin bvwo Ka̱za ba, rot a̱mi yi yet ba̱kwwa nkyang nzaan na ma yet Ka̱za ni ba.
To ba̱nyying a̱mi yin bvwo Ka̱za -- ko n ma̱n hywa Ka̱za ka ya bvwo -- to a̱nzan a̱ ya bvwot i a̱ naat i da̱ a̱bubvot bu nkyang dizot iya? A̱nzan a̱n byyi yi bun cat brak bu si nwa dikwwa nna brak?
Yi sook a̱ssi nyin sak cam nom nzaan bu nhywan bu jen ba̱ a̱rya.
N pfong ka̱wun pfong a n yya ba̱ nyin ni ku bu nat ba̱nza.
N ya naai ba̱gingang ba̱wumbeyang, yi ryi da̱ nzuk ni, rot nzuk n dyi da̱ nyin ni. Yi ka̱ n ywap an kyang ba.
Yi bvwo kyang a yi n tyyi n ni ya yya wa'azi Ka̱sham Ba̱ryat u ni ka̱tsitsrang kani, n yi ya pfong ba.
Ma da̱ nyin ba n dak ba, da̱ nyin ba n byyai ba, ko hywu rwam nzuk a ku yin yet kyang ka̱mak ka̱rek nyin ni. Ma yi n san da̱ a̱pfong Ka̱za ni, da̱ni di yi si bun san Yesu Kristi ni ma.
Yi yin gwai i yya ma anye yi ni trung a̱ssi nyin na n dyi. To a̱nzan na̱ bo ya ba?
Naani n tyyi a̱ra̱ndwan nyin ho n ya tyyei ka̱ryong o?
Yi ni ryi da̱ni di ba̱nyet ba̱yaan iya a̱ byyi rya a nyin ba̱gingang ni, ma a̱huhwa mba nu a̱ yet a̱ka̱tuk tazwa nyin. Kyang a ba cat ni ba ya gang a̱ tun da̱ nzuk yi gi ba̱ pfong.
Ko n nin shyi ko n nin shyi ba, ku myim a̱yin a̱ byyi rya ki kyang iya yet a̱tsatsak.
Na̱won nzuk, da̱ni da̱ a̱mbyring ntyei na̱ nan hok dikwu nbyin ni, nzuk n bo pfong dikwu bu tiyring a̱za̱n nyin, se ka̱ram ka ndya nyin na nan brak a̱ tyyi nying Yesu ni.
Anye se n shyi ba̱ nyin naani e, n ga shei diwan nzuk ti a̱za̱ nyin, rot n shyi i ba̱dam tazwa nyin ba̱gingang.
Yi ryok n zzim ba̱nyet ba a̱ cat tssup Truwang ji ni. Yi bvwo kyang a Truwang ji zi hywa ni e?
Ba jem a̱ hywa: Ibrahim a̱ yin byyi na̱won na̱hwa. Ka̱won ka̱yring a̱ yin hyok a̱mbyring ka̱tsitsrang u, ka̱yring a̱ hyok da̱ a̱mbyring a̱mba̱hwa nu a̱ yin yet a̱kwwa ni.
Ka̱won a̱mbyring ka̱tsitsrang ka ba shya ka̱hwa nka ka a̱ ka̱ byin di kyang a Ka̱za ka yin dop a̱ sak ni, ma byin ka̱won a̱kwwa na yin dyi di ban tyei kpikpit na̱won na ni.
Ki zi sook ba̱nyring ba̱hwa bani ba za ryi di rop-wwon ba̱hwa. A̱yin nu a̱ byin ba̱kwwa ba ni nu a̱ yet Hajara, nu a̱ si ryi di rop-wwon dihwan Sinai u ni.
Hajara a̱mi a̱ shyi ka̱nu dihwan ti shyi i ka̱byen A̱rabiya ka ni, a̱ bo yet a̱lama ka̱nkrang Urushalima ba̱nyying u a̱ shyi i dikwwa bu sa̱rei na̱won nka ba̱nyet Yahuda ni.
Ma a̱hwai Urushalima Tazwa nu a̱mi a̱ yet a̱naa njit u. A̱ shyi i dikwwa ba.
Rot ba̱ryat Ka̱za ba a̱ hywa ni tazwa a̱naa njit ka,
“Gwai ba̱t, nwan a̱na̱kwu a̱ra̱mbyring.
Bvom tazwa i gwai, nwan nu wi ka̱n hok dikwu nbyin ni.
Rot a̱tuba nu a̱ntyok u na̱ nyying ni
a̱ ra̱u a̱ntyok nyreng u di na̱won na.”
To, ba̱wumbeyang, njit zi ma̱n yet na̱won na Ka̱za ka yin dop a̱ sak da̱ni di Ishaku ni.
Da̱ni di a̱tuba nu ba yin byin di kpikpit na̱won na na̱ yin cat yya da̱ a̱tuba nu a̱ yin nyyai di Tswa Ka̱za ji ni, a̱mi kun dyi naani ni brak.
Ma a̱nzan ba̱ryat Ka̱za ba ban hywa? “Nyying a̱kwwa a̱ra̱mbyring u bu ka̱won nu ka, rot kan ka digado bu ka̱won a̱mbyring ka̱tsitsrang ka ba.”
Rot a̱mi ba̱wumbeyang, njit ba̱nyet tssup zi yet na̱won a̱kwwa a̱ra̱mbyring a ba, zi yet na̱won a̱mbyring ka̱tsitsrang a.
Yesu a̱ za san a̱ kaai a̱ wwon
Kristi a̱ za san a̱ kai a̱ wwon; nkpa yet kyang a na̱ cat za yya mi ni. Rot a̱mi yi sseng ansham, ho yi bu bu brek si nwa dikwwa brak.
Nzuk a̱mi Bulut n dyat ba̱ nyin. Yi cam kyang a n ya tyyei ni. Ki yi shim ba ya tyyi ncen, to, Kristi a̱ bo shyi ka̱nu nkyang da̱ nyin ba.
Nkpa n bo ya tyyei yi gi bvwo: a̱yin nu a̱ shim ba ku tyyi ncen na̱ ga n myim Ka̱za ni, dolet a̱mi na̱ tssup sa̱rei Truwang ji.
Nyin ba̱nyet ba cat i myim Ka̱za ta ka̱rek tssup Truwang ni, yi ya gang bu Yesu, si bu wai za̱nang Ka̱za ji.
Ma da̱ni da̱ njit ni, zin sak rya Ka̱za a̱ ni za tyyi zi ka̱ myim. Nkpa a̱mi zin shyi i tot a, ta ka̱rek Tswa Ka̱za ji brang ntyyi ndya njit a ni.
Ki zi ka̱n shya Yesu Kristi, di tyyi ncen di wi tyyi ncen njit yet kyang ba. Tyyi ndya njit a nkpa yet kyang a ya tyyei ka̱yat cat ni.
Yi sook cyi ji ansham, to, a̱nzan a̱ bu ya brak ndya na yin dak tssup ka̱ryong ka?
A̱yin nu a̱ bu ya brak ndya nyin na ni a̱ nyyai ka̱rek Ka̱za ka a̱ ya yei ni ba.
Da̱ni gan ji zin hywa ni, “Ka̱bacincong yisti nka a̱mi a̱ na ngeyak dikwang burodi ti sa̱rei.”
N byyi rya a nyin, mon diccu njit ti ka̱yat A̱gwam Yesu n tyyi n hok ka̱wun di yi ni sook ryen yaan ba. Ma a̱yin nu a̱ ya zun ni a̱ shyi bu ka̱bvung, ko a̱nyan a̱mi na̱ yet.
Ma ki n za ka̱son bu zzek di tyei ncen na yet dolet, to ba ni yya da̱ nzuk ba. Ki iyemi yet ka̱ryong a̱mi, to, i ryen iya ba̱nyet a̱ bo ni pfwei a̱ rak dikwu Yesu Kristi ti ba.
N cat ma ba̱nyet iya a̱ ya kikyyai iya ni a̱ ya ka̱son a̱ bvok a̱ccu mba di na̱rom ni.
Rot Truwang ji tung sa̱rei an truwang jring: “Cat a̱wumba nwan ka̱sak ka an cat diccu nwan ni.”
Ma ki yi yya di ba̱yaan ya bvei di nyam ni, to yi ta̱rwam ho yi bu ya hywaai tyak.
Tswa Ka̱za bu hali a̱neywu
Kyang a n dyat ni nkpa yet: Yi wwon Tswa Ka̱za ji ya kwak ka̱son i swat nyin na, ho yi bu tssup kyang a ndwam nyin na cat i.
Rot a̱ka̱tuk hali njit u a̱ ya byyi bu kyang a Tswa Ka̱za ji zi cat i ba. A̱mi meyang kyang a Tswa Ka̱za ji zi cat i ya byyi bu kyang a a̱ka̱tuk hali njit u na̱ cat i ba. Wato ba yet ba̱ra̱ndwan ba̱yaan, rot a̱mi a̱yin a̱ maai a̱ yya kyang a na̱ cat i ba.
Ma ki Tswa Ka̱za a̱mi ya kwak, to, Truwang ji byyi cet tazwa nyin ba.
Nkyang ndwam a shyi ba̱ a̱za̱kpai, nna yet kan a̱naan bu a̱shishik yya bu sang nsum
bu kok nkyang nzaan ntong nta̱mak bu bvok. Ba̱nyet a̱ rak ya ryi a̱ kwan, a̱ swat bu swam ba̱yaan bu diryen nta̱mak bu a̱huhwa nu a̱ seyak cet mba ni. A̱ ya sang a̱n yya na̱srong bu ba̱tswa,
bu swam bu hyong bu dira̱ntong bu nkyang nzaan a̱mi. Nkpa n ya ghap da̱ni n yin ya ghap nyyai ka ni: ba̱nyet ba a̱ yya nkyang ani ni a̱ ni maai nwa Dityok Ka̱za ti ba.
Ma Tswa Ka̱za ji cong di cat bu ba̱gwai bu myyi rya bu hakuri bu kun dizot bu ditsatsak bu aminci,
a̱ bo tyyi a̱yin a̱ ya breng an kyang ba, a̱ cam diccu nu. Truwang nshyi nbvwo taka̱i nkyang ani ba.
Ba̱nyet ba a̱ yet ba̱nying Yesu Kristi ni a̱ ka̱n hywat a̱ka̱tuk hali mba nu bu cat nu na.
Ka̱sak ka zin swat an Tswa Ka̱za ji ni, ryok zi cong bu Tswa Ka̱za ji za jyet sucet iya ni.
Zi ta̱rwam bu yet a̱ccu njit, i ryok byyan ba̱yaan ndya ba, i bu ryok pfong nswam ba̱yaan ba.
Yi cot ncot ba̱yaan
Ba̱wumbeyang, ka̱ a̱yin a nyin a̱ si nwa hywak, nyin ba̱nyet ba a̱ cong ansham an Tswa Ka̱za ni yi ku brak tyyi i ryen na. Ma yi ku brak ba̱shinshwon, i ta̱rwam ba̱ a̱ccu nyin, ho yi ma̱ bu kwei.
Yi ya brang ccok ncot ba̱yaan i gi myim truwang Yesu Kristi ji.
Ka̱ a̱yin a̱ ya breng an kyang di na̱ yet kyang ba, to, a̱ raai bu diccu nu.
Ku myim koyan a̱ cyang taka̱i ka̱cyet nu na a̱ ryi ki ku myim, na̱ si nwa ya gba an kyang a na̱ ka̱n yya ni, di na̱ ryok mak kyang a na̱ yya ni bu nying na a̱yanyet na̱ ka̱n yya ni ba.
Rot koyan a̱ ni hok bu nnuu.
Ku myim a̱yin nu ba zzek i ba̱ryat Ka̱za ni na̱ ka a̱tsatsak nkyang u na̱ byyi ni ba̱ a̱ntyok ku zzek u.
Yi ryok ya raai ba, ba zzang Ka̱za ba. Bu kyang a a̱yin na̱ tup ni nkpa na̱ ni nkpyei.
Ka̱ a̱ tup kyang a rwam nu ku cat i, a̱ ni kpyei dikwu. Ka̱ a̱ ma̱n tup nying Tswa Ka̱za, a̱ ni kpyei sucet ka̱u di tyak.
Rot a̱mi zi ryok rwan bu yya a̱tsatsak nkyang ba; rot ki zin tyyi bu rya, ka̱ram kpyei ka a̱ ni ba.
Rot a̱mi se zin tyyi ka̱ssi i brang sa̱rei ba̱nyet ba zi shya brang ni, tun ba ba̱nyet ba a̱ shyi i tssup a ba̱ njit ni ba.
A̱ngbom tssap bu byet
Yi ryi a̱cecet zizwa nu n ya jem mi di bvak nzuk ni.
Ba̱nyet ba a̱ cat tyyei ba maai ba̱nyet ni, mba a̱mi a̱ ya gwwak a̱ tyei i tyei ncen na. Ma ba yya a̱mi ba ga wi sswa ka̱bvung sabo bu ka̱teyang Yesu Kristi na.
Ma ka̱bvwa nzuk, se bu ka̱teyang A̱gwam njit Yesu Kristi nkpa a̱mi yet kyang a n ni ya gba ni. Rot i hywak ka̱teyang na a̱mi ka̱sa ka ka nin yet kom da̱ nzuk, nzuk n ma̱n yet kom di ka̱sa ka.
Di tyyi ncen di sang tyyi ncen kun yet bu ka̱yring. Kyang a nyet a̱kpok ni nkpa yet a̱hwai sucet u Ka̱za ka wwat i.
Ba̱nyet ba a̱ tssup taka̱i truwang jini ni, Ka̱za a̱ ba̱ ryi myyi ndya. Mba a̱mi a̱ yet Isreila Ka̱za nu.
A̱ngbom nkyang u n ni hywa ni: n cat a̱yin a̱ bo n shwu a̱pfo ba. A̱huhuk a n byyi i rwam nzuk a̱ tyyei ka̱sak ka n nin yet a̱kwwa Yesu ni.
Ba̱wumbeyang, n naai a̱liheri A̱gwam njit Yesu Kristi a̱ swrang bu Tswa nyin ji. Amin.
Wasika a̱ni a̱ nyyai da nzuk Bulut, a̱pfong Yesu Kristi ka̱sak ka ku myim Ka̱za ni, naat di ba̱nyet ba a̱ tyyi ndya mba na i tssup Ka̱za ni a Afisa, mba a̱mi a̱ yet ba̱nyet ka̱ryong ka̱yat Yesu Kristi.
Ka̱za A̱tyyi njit, bu A̱gwam njit Yesu Kristi a̱ ya wwon nda bu myyi rya.
Ka̱nu-a̱tan Kristi
Se zi dyep Ka̱za bu A̱tyyi A̱gwam njit Yesu Kristi. Nu a̱mi a̱ za krok kozan taka̱i ka̱nu-a̱tan a̱nying tswa nu a̱ nyyai Tazwa ni rot ka̱mon njit bu Yesu.
Nyyai ba ka̱n yya ka̱sa ka ba, Ka̱za ka za tssa zi yet ba̱nkaa rot ka̱mon njit bu Yesu Kristi, i gi yet ba̱zizrak ba̱nyet, ba̱nyet sang hywak a̱ta̱ssi nka. Ka̱yat za cat nu ka
kan za tssa a̱ tun, a̱ za sook zi yet na̱won nka rot pfong a Yesu Kristi na̱ yya ni, ka̱yat hok ansham nka bu kyang a ka̱ myim ni,
zi gi dyep Ka̱za rot a̱gba̱dang a̱liheri nu ka za ryi ka̱yat a̱tuba ka ka cat i.
Ba̱sok Kristi ba a̱mi a̱ tyyi zin shya shot a, wato ba za tssu a̱ka̱tukyya njit u. Yi cyang taka̱i a̱gba̱dang za̱nang Ka̱za na ni.
Ka̱yat sa̱rei, ka za nang a̱za̱ncyi bu bvwo,
rot ka ka̱n za tyyi zi bvwo a̱ bo za tyyei nkyang a shyi ka̱nrang ka̱yat kyang a ka sak i hok ansham nu ni, kyang a ka sak a̱ ni yya ka̱yat Yesu ni, a̱ ga tyyi ku yya pfong ki ka̱ram ka a̱ bu yya.
Yya ka̱ram a̱ ni ba bu sa̱rei nkyang a shyi ka̱yat Tazwa bu ka̱byen ni, sa̱rei an bvak a̱neyring, nu a̱mi a̱ yet Yesu.
Ka̱za, ba̱ a̱huhwa nka nu, ka za tssa njit ba̱nyet nka ka̱yat mon a̱ccu njit bu Yesu rot kyang a ka cat i bu kyang a ka shirya nyyai ndoson ni,
njit u yin tason sak rya a Kristi ni, zi gi dyep shii Ka̱za na.
To, nyin meyang nwap nzaan na yi mon a̱ccu bu Kristi ka̱ram ka yin hok ba̱ryat ka̱ryong ba ni, Ka̱sham Ba̱ryat ka a̱ ya ba di sucet nyin a ni. Yi san Kristi tyyi ka̱yat ndya nyin ka. Ka̱za a̱ ma̱ ya ryi Tswa nka ji zi yet a̱lama nu yin yet ba̱nyet nka ni. Nkpa a̱mi na̱ yin dyat a̱wwon.
Ka̱za a̱ za ryi Tswa nka ji, zi yet shaida ka̱sak ka zi nin san kyang a ka ryat a̱wwon a̱ ni za ryi ni. Nji a̱mi bu za tyyei ka̱sak ka zin yet ba̱nyet Ka̱za ni, se ka̱ram ka na̱n za tun a̱ wwon ni. Se zi dyep shii nka na!
A̱duwa Bulut
Nkpa a̱mi n byyi, nyyai ka̱ram ka n nin hok ka̱sak ka yin tyyi ndya nyin na i tssup A̱gwam njit Yesu ni bu ka̱sak ka yin gwai sa̱rei ba̱nyet tssup ba ni,
n dyep Ka̱za a̱zi hywak nyin n byyi pfwi ba. Kozan ka̱ram n nin yya a̱duwa n na ya yring.
N na yya a̱duwa nu n naai Ka̱za A̱gwam njit Yesu Kristi, A̱gba̱dang A̱tyyi, ka ga ya ryi Tswa nka ji zi ya tyyi a̱za̱ncyi i ya tyyei Ka̱za ka, yi gi ka̱ bvwo.
N naai Ka̱za ka ya tat a̱ssi ndya nyin na yi gi ryi ka̱bvwa saai ka, gi bvwo nsak rya na kan ya yei ni, ba̱ a̱duniya ka̱nu-a̱tan nu na̱ sak a̱ ni wrak ba̱zizrak ba̱nyet ba a̱ yet ba̱nuu ba ni,
bu ka̱sak ka a̱gba̱dang cet nu nu na̱n yya pfong ka̱yat njit ba̱nyet ba a̱ wrak ka̱ryong ni. Cet na ni yya pfong bu yring ba̱ a̱gba̱dang cet nu
ka yin tyyi a̱n yrek Yesu Kristi nyyai a̱yabyen ka ni, a̱ si ku sak mbvuk yak dityok Tazwa ti.
Kristi a̱ shyi tazwa a̱ breng kozan dityok; kozan cet bu dityok bu ba̱gwam sa̱rei a̱ shyi mbvak nu. Diyrek nu ti shyi tazwa kozan cet bu dityok i ka̱sa kani bu ka̱sa cong bai.
Coc ji yet rwam Kristi. Na̱ swat ba̱sa̱rei ka̱yat nji, a̱ si bo swat ka̱yat ka̱sa ka sa̱rei.
Ba za tun i dikwu zi shya sucet
Nyyai ka tswa nyin ji yin yet nkom rot wipfong nyin bu a̱ka̱tukyya.
Ka̱ram iya yi yin tssup a̱ka̱tuk na̱ta̱ryen ka̱sa. Yi yin tssup a̱gwam ka̱sa a̱ni, tswa ji shyi yya pfong ka̱yat ba̱nyet ba a̱ wi pfong Ka̱za ni.
Sa̱rei njit zi ma̱ yin dyi a̱mi, i tssup bu nkyang a byyi ndwam njit sham ni. I swat njit a zi yin yya bu nkyang a ka̱kpeyang njit bu ndya njit na yin cat i. Da̱ni di ka̱kpeyang njit ni zi ma̱ yin cong i ryen na Ka̱za ka yin tssa a̱ nin za yya shirya ni.
Ma Ka̱za a̱ pfong dizot ba̱gingang a̱ si bo za cat ba̱t.
Nkpa n byyi nyyai ka̱ram ka tswa njit zi yin yet nkom rot wipfong njit ni, ka za shyek bu Yesu. Kaat nyin na yet a̱liheri Ka̱za a̱mi.
Ka̱sak ka zi mon bu Yesu Kristi ni, a̱mi Ka̱za kan za yrek ba̱ nu zi ya dityok Tazwa ti ba̱ nu.
Ka̱za a̱ yya a̱mi a̱ ga za tyyei kozan ka̱ram ka a̱ cong a̱ bai ni taka̱i a̱gba̱dang a̱liheri nka na i cat a ka za tyyei ka̱yat Yesu Kristi ni.
Rot kaat nyin na yet a̱liheri Ka̱za a̱mi, ku bu si mon bu ka̱ ryi ndya nyin na. Ku yet kyang a yi yya mbvak nyin ni ba; ma za̱nang Ka̱za a̱mi.
Da̱ni di kun wi yet kwan diccu nyin ni, yi byyi kyang a yi nin ya cin ni ba.
Rot Ka̱za a̱mi a̱ za yya a̱ za mon bu Yesu zi gi yya a̱tsatsak nkyang u ka ka̱n za jyi mi a̱wwon zi yya ni.
Zi yet kyang yring ka̱bvwa Kristi
Yi yet byin nwap nzaan nyyai tyei, ba̱nyet Yahuda na ya yei ba̱nyet wi tyei ncen, a̱ ya yei mba-mba ba̱nyet tyei ncen (ma nkyang ani yet bu nying rwam), se yi yring kyang a yi yin yet nyyai ka ni.
Ka̱ram iya yi yin shyi gbang bu Kristi. Yi yin yet ba̱yecen, rot a̱mi i shyi i ba̱nyet ba Ka̱za ka tssa ba yet ba̱nkaa ni ba. Nkyang a Ka̱za ka yin dyat a̱wwon bu ba̱nyet nka ba ni yi yin byyi kyang ba. Yi swat i ka̱sa ka ka̱ram iya da̱ nyin ba byyi kyang a yin breng rya ni ba, da̱ nyin ba yin byyi Ka̱za ba.
Ma naani ni nyin ba̱nyet ba yi yen shyi gbang bu Kristi ni ba ya brek a̱ bu mon bu Yesu Kristi i hywak ba̱sok nu na.
Rot Yesu diccu nu a̱ za ba di tsswa nda na a̱ za kwwat a̱ mon, ba̱nyet Yahuda bu kpikpit nwap a zi yet kyang yring. Rwam nu a̱mi na̱ tyyi a̱n hwwei tswa bat ji yin za gang zi yet ba̱ra̱ndwan ba̱yaan ni.
A̱ tun Truwang ba̱nyet Yahuda bu sa̱rei tada ji yin shyi ni, yin yet tswa bat ji ni a̱ jing a̱ ga kwwat ba̱nyet ba sa̱rei ba yet kyang yring ba̱ nu. A̱mi na̱n za shya tsswa nda na.
Dikwu nu ti tazwa ka̱teyang ka a̱mi tyyi Kristi a̱ hywat dira̱ndwan ti shyi ka̱yat njit ni. Dikwu nu ti tazwa ka̱teyang ka a̱mi tyyi na̱n kwwat nwap ka̱sa na sa̱rei a̱ tyyi ka̱bvwa ka̱yring a̱ si ba̱ brak ba yet ba̱rywai Ka̱za
Kristi a̱ ba a̱ bu yya wa'azi tsswa nda ba̱nyet u sa̱rei, da̱ nyin nwap nzaan na yin shyi gbang bu Ka̱za ni, bu ba̱nyet Yahuda na yin shyi shishrek ba̱ nka ni.
Rot Kristi a̱mi a̱n byyi sa̱rei njit di ba̱nyet Yahuda bu nwap nzaan zi maai mon ka̱yat Tswa jring a̱ta̱ssi A̱tyyi ka.
Rot a̱mi nyin kpikpit nwap a yi bu ri yet ba̱yecen ba, sa̱rei njit zi yet kyang-bvak Ka̱za bu ba̱nyet nka ba.
Nyin ba ya nok tazwa ba̱pfong Yesu ba bu ba̱nyet tyyei ba̱ryat Ka̱za ba a̱ yin yet dityin dinok ti ni. Kristi diccu nu a̱mi a̱ yet kpang ka̱gwut ji yet cet dinok a ni.
Nu a̱mi a̱ breng dinok ti ka̱bvwa ka̱yring, a̱ ta̱ jyi a̱n yya bat Ka̱za.
Ka̱mon nyin ka bu Yesu Kristi a̱ tyyi ba ya nok a̱ mon bu kpikpit ba̱nyet a, har yi tyyi ka̱bvwa ka Tswa Ka̱za zin swat ni.
Pfong Bulut bu nwap nzaan
Nkpa n byyi nzuk Bulut, a̱tuba nu ba hwam a̱zi hywak nyin na nwap a ni, rot n yya wa'azi Kristi --
N bvwo yi ka̱n hok ka̱sak ka Ka̱za ka ni n dyi pfong ani n yya zihywak nyin ni.
Ki yi twang kyang a n ya jem mi ni, yin bvwo ka̱sak ka n nin bvwo nkyang Yesu na shyi i ka̱nrang ni).
Nnyyai ka ba yin nyyak ba̱nyet nkyang ani, ma ba̱nyying Ka̱za ka̱yat Tswa nka ka a̱ yrang a̱ tyyei ba̱zizrak ba̱pfong Yesu ba bu ba̱nyet tyyei ba̱ryat Ka̱za ba.
Kyang a shyi ka̱nrang i nkpa yet: ka̱yat tyyei Ka̱sham Ba̱ryat ka̱sak ka kpikpit nwap a a̱ byyi ka̱sak mba a ka̱nu-a̱tan ka ba̱nyet Yahuda na ba shya di Ka̱za ni. Sa̱rei njit zi yet rwam yring, bun byyi bvak an kyang a Ka̱za ka yin dyat a̱wwon ka̱yat Yesu ni.
Ka̱za a̱ yin tyyi n yya dikwwa tyyei Ka̱sham Ba̱ryat kani, di za̱nang nka ji ka n dyi bu cet nka ni.
Sa̱rei i ba̱nyet Ka̱za ba nzuk a̱mi n yet ka̱baan ka; ma Ka̱za a̱n shim mi n yet a̱pfong nka i tyyei Ka̱sham Ba̱ryat nka ka di kpikpit nwap ka̱sa na, n ba̱ tyyei ka̱sak ka Kristi na̱n byyi zwa a̱ za wwat a̱ ra̱u koyan ni,
n bo n ba̱ tyyei ba̱zizrak pfong a ka̱za ka n dyi ni an kyang a ka nyat i nyyai ka̱ram ka ka nyya ka̱sa ka ni.
Ka yya a̱mi ba̱nyet tssup ba a̱ ga yet ryen na ba̱pfong Ka̱za bu kozan cet Tazwa ku nin bvwo ntaka̱i a̱za̱ncyi Ka̱za na i ka̱sak ka kan wrak ba̱nyet sucet i.
Ka̱za a̱ yya a̱mi ba̱cicrak bu kyang a ka rop a̱ sak nyyai ba ka̱n yya ka̱sa kani ba; ka yya a̱mi ta ka̱rek A̱gwam njit Yesu Kristi.
Zi maai i nwa a̱ta̱ssi Ka̱za ban bu ka̱wun, rot zi ku ryi ndya njit a bu mon diccu ba̱ nu.
Rot a̱mi n ya naai yi ryok wwon ka̱bvung ka n sswa a̱zi hywak nyin ni a̱ ya kwu nkap ba. Ku myim yi wu shya shii.
Cat Kristi na
Nkpa n byyi n nin ta̱gbok a̱kwut nzuk a̱ta̱ssi A̱tyyi ka.
Nu a̱mi kozan byin i ka̱sa ka bu Tazwa ba shya diyrek da̱ nu.
N naai Ka̱za ka̱yat a̱gba̱dang shya dityok nka ti ka ya ryi cet ka̱yat Tswa nka ka yi maai i sseng di cet ka̱yat ndya nyin ka.
N naai brak Kristi a̱ brak ndya nyin na a̱n yya ka̱ryi nu, rot yi ku ryi ndya nyin na. N yya a̱duwa yi tyyi ndya nyin na i cat ba̱yaan.
Rot a̱mi nyin bu sa̱rei kpikpit ba̱nyet tssup Ka̱za na i bvwo ka̱sak ka dipa̱rra̱rre bu swap, bu bvwo shii ka̱za bu ka̱yat cat ka Kristi na̱n za cat i,
nyin yi gi ma̱n shya bvwo cat nka na, ko da̱ a̱yin na̱ nin maai a̱ kpo bvwo sa̱rei ni ba, a̱mi zi tyyi hywat sisaai ryi Ka̱za ji.
Zi dyep nu a̱tuba a̱ywu a̱ maai a̱ yya pfong ka̱yat njit a̱ ra̱u kyang a zi hwa ni bu kyang a ma zi maai naai ni ba.
Zi dyep Ka̱za njit ba̱nyet tssup ka̱yat Kristi, kozan ka̱ram har a̱ba̱da abadin, amin.
Rwam yring
Nzuk a̱tuba nu n shyi a jaru rot dikwwa ti n yya A̱gwam njit u mi ni, n ya naai yi cong ka̱cyet ka a̱ myim bu yei a Ka̱za kan ya yei ni.
Yi yet ba̱shinshwon ba̱nyet i bu byyi hakuri bu ba̱yaan kozan ka̱ram rot cat nyin na.
Yin tyyi ka̱ssi, i breng mon ka̱nu na Tswa Ka̱za ji zi ya ryi i tsswa nda na ya mon ni.
Rwam shyi bu yring bu Tswa Ka̱za bu jring, da̱ni di zin byyi sak rya bu yring nying na Ka̱za kan za yei ni.
Zi byyi A̱gwam ba̱ a̱yring, tyyi rya yring bu baptisma njit ba̱ a̱yring.
Ka̱za a̱ shyi bu ka̱yring, nka a̱ yet A̱tyyi njit sa̱rei. Nka a̱ yet A̱gwam njit sa̱rei, a̱ wwat koyan njit cet nkyang a na̱ yya ni; a̱ si bo shyi ba̱ njit sa̱rei.
Ma koyan a̱ shya za̱nang nu ba̱cicrak bu ka̱sak ka Yesu na̱n ka ni.
Da̱ni di ba̱ryat Ka̱za ban hywa ni,
a̱ nat bu ba̱yanyet a̱ sin yya ba̱kwwa
a̱ si bo ka ba̱yanyet za̱nang.”
To, a̱nzan a̱ yet wrak nat a̱tantai ka? A̱za̱ncyi ba̱ryat ani nna a̱ yet: se na̱ yen nwa a̱ ba duniya na.
Nu a̱tuba nu a̱ nwa a̱ nat ka̱babyen ka ni nu a̱mi a̱ bo wrak a̱ nat ka̱yayat Tazwa ka, a̱ ga shyi koke i ka̱sa ka.
Nu a̱mi a̱ ka ba̱nyet ba za̱nang ji: a̱ tssa ba̱yanyet ba yet ba̱pfong nu, ba̱yanyet a̱ ssang ba̱ryat Ka̱za a̱ tyyei, ba̱yanyet ba nwai a̱ yya wa'azi, ba̱yanyet ba yet ba̱pastor bu ba̱nyet zzek.
A̱ yin yya a̱mi, sa̱rei ba̱nyet tssup ba koyan a̱ ga yya pfong a Ka̱za kan ku tyyi ni, ba ga nok rwam Kristi na.
Sa̱rei njit zi gi tung-dung ka̱yat wrak ndya njit ka bu bvwo na zi bvwo Ka̱won Ka̱za ni, har i si tat ka̱bvwa ka zi nin yet ba̱jyem ba̱nyet ba̱cicrak bu ka̱sak ka Yesu na̱n yet a̱jyem ni.
Wwon zi ni yet na̱mawon na wun ku hywap bvan koke ni bu zzek ba̱nyet dira ni ba. Ba̱nyet ba a̱ raai ba̱yanyet a̱ si tyyi a a̱ka̱tuk ryen, ta ka̱rek dira ti ba bvei ni.
Seko zi wu ryat ka̱ryong ka̱yat gwai ba̱yaan, ka̱yat kozan kyang zi rai ka̱yat nu ka a̱ yet diccu njit ti ni, wato Kristi.
Ka̱yat nu rwam a i tung ka̱bvwa ka̱yring, ka̱sak ka ki kozan nkap rai a̱ yya pfong nkpa ka̱sak ka ku myim ni, a ryi rwam a sa̱rei ku rai ka̱yat hok ansham.
Sucet nyyai di Kristi
Ka̱yat diyrek Agwam njit ka n ya tyyei n bo ya kam: yi ryok ya ka̱son bu ka̱cyet di ba̱nyet witssup ba ban cong ni akpam a̱huhwa mba nu.
Ndya mba na ryi ba̱gbyik. Ban byyi kyang ka̱yat sucet ka Ka̱za ka za jyet i ba, rot ba bvwo kyang ba rot ba hweyak a̱pfo mba na.
Ban byyi nsum ba; a̱ kaai a̱ccu mba a̱ wwon i dira̱ntong, kozan a̱ka̱tuk nkyang ba kpo yya ba̱ set.
Ma ba kyang a yi yin myyam tazwa Kristi ka ni yemi ba.
N bvwo yi yin hok zzek tazwa nu. Di ba̱nyet ba a̱ yin ku tssup ni ba yin ya zzek ka̱ryong ka a̱ yet ka̱nying Kristi kani.
Rot a̱mi se yi hwrok a̱kukwo swat nnyaan nyin nu jing, ba̱ a̱kukwo a̱yin nu a̱ yin shyi ba̱ nyin ni; a̱kukwo a̱yin a̱ywu a̱mi a̱ yin ya raai a̱ tyyi i cat ndwam.
Dolet Ka̱za a̱ shei ndya nyin na ba̱ a̱huhwa nyin nu, na tyyi a̱hwai.
Yi tyyi a̱hwai a̱yin nyin nu Ka̱za ka yya na̱ ka̱ tai ni ka̱yat ditsatsak bu dizizrak ti ti yet dira ni ba.
Rot a̱mi se yi ryok bvei ba̱yaan dira ba, koyan a̱ kok a̱wumba nu ka̱ryong; rot sa̱rei njit zi yet rwam yring ka̱yat Kristi.
Ka yya diryen, ryok wwon diryen nwan ti i tyyi a nwa a̱ka̱tukyya ba. Ryok kpa nom a yya diryen ba
ho a bu nang a̱gwam a̱ka̱tuk tswa diwat.
A̱yin nu a̱ ssang nkyang ba̱nyet di cet i na̱ ryok, a̱ yya a̱tsatsak pfong di bvak nu a̱ ga shya kyang swat ka̱sa nu a̱ ga ma̱n brang ba̱nyet dizot ba.
Yi ryok wwon a̱ka̱tuk ba̱ryat a̱ wwut na̱nu nyin ba, se bu kyang a ni brang ba̱yaan bu ba̱ nok an kyang a ba cat i, rot kyang a yi ryat i i gi byyi ba̱nyet ba a̱ ya pfong ni amfani.
Yi bu ryok byyan Tswa Ka̱za rya ba. Tswa Ka̱za ji a̱mi yet a̱lama nu yin yet ba̱nying Ka̱za ni, rot nji a̱mi bu yet shaida ji Ka̱za kan za tssa a̱ ni za tun a̱ wwon i nom bai Yesu na ni.
Rot a̱mi se yi jing a̱cwai ba̱ryat bu fwi diryen. Yi pfwi a̱cwrya bu ditok. Yi ryok kozan taka̱i dincwok.
Se yi hok dizot ba̱yaan ba̱ brang, i ya cii da̱ni Ka̱za kan ya cii ka̱yat Kristi ni.
Zi cong a̱zizrak ka̱cyet
Dolet ndya nyin na i tyyi nhywaai bu cat ba̱yaan da̱ni di Kristi na̱n za cat hat a̱ wrak sso nu a̱zi hywak njit ni, da̱ni da̱ a̱tsatsak ka-kyang bu ba̱hyum ba Ka̱za ka hok ansham mba ni.
Da̱ni di ba̱nyet ba a̱ tssup Ka̱za ni, ku yet ba ko ba̱cincong ba hok kyang a̱za̱ nyin da̱ni di kan-a̱naan ko a̱shishik a̱huhwa ko a̱gha̱n.
Di ku yet ba ba bu ya shya bu ninyying ba̱ryat ko a̱bvwon ba̱ryat ko a̱kpam ba̱ryat. Seko kozan ka̱ram ba̱ryat nyin ba a̱ yet ba̱nying dyep Ka̱za.
Se yi bvwo ansham, a̱yin nu a̱ yet a̱kan-a̱naan ni ko a̱yin a̱shishik a̱huhwa ko a̱gha̱n (ku shyak bu byyi Ka̱za ka̱hwa ba), sa̱rei ntaka̱i ba̱nyet iya a̱ byyi kyang i dityok Kristi ko Ka̱za ba.
Yi ryok wwon a̱yin a̱ ya raai di ba̱ryat dira ba. Ntaka̱i nkyang ani a̱mi mbyyi diryen Ka̱za ti tin bai i ba̱nyet ba a̱ rak ka̱ pfong a ni.
Rot a̱mi yi ryok mon kyang bu ntaka̱i ba̱nyet iya ba.
Nyin ma yi yi yen shyi an dyin, ma nyyai yin tyyi ba̱nyet A̱gwam Ka̱za yi nwa ka̱bvwa sai. Se ka̱cyet nyin ka a̱ ryi di ba̱nyet ba a̱ cong i ka̱bvwa sai ka ni.
Rot na̱won ka̱bvwa sai a a̱mi a̱ cong di kozan a̱tsatsak kyang bu a̱zizrak yya bu ka̱ryong.
Yin tyyi ka̱ssi i bvwo kyang a A̱gwam njit u na̱ pfong ansham nkpa ni.
Yi ryok kula da̱ a̱kpam nkyang u ba̱nyet ba yya na yet nying ndyin ni ba; se yi wu wruk ba̱ na ba mi a̱za̱kpai.
(Nkyang a ba yya ntsang ka ni, ki ba na̱ ryat a̱za̱kpai ku ni yet kyang nsum).
Kyang a ka̱bvwa sai ka a̱ wruk i a̱ ba mi a̱za̱kpai ni, koyan a̱ ni kpo ryi a bvwo kyang a ku yet i, rot kyang a ba wruk i a̱za̱kpai ni koyan a̱ na kpo ryi ba̱zizrak.
Nkpa a̱n byyi ba̱ryat Ka̱za ba ban hywa,
“Nwan a̱shyi nda, ta̱za;
ta̱za nyyai i dikwu i tyyi a̱cet;
Kristi a̱ si bo na̱ ryi ka̱bvwa sai.”
Rot a̱mi se yi cam taka̱i swat nyin na. Yi ryok swat di ba̱gbyik ba̱nyet ni ba, seko yi swat di ba̱nyet a̱za̱ncyi ni.
Ki a shya ka̱ram a ryok byyan ba, rot nnom a yet a̱ka̱tuk.
Yi ryok swat-swat ba̱bvwon ba. Se yi kwan i bvwo kyang a A̱gwam njit u na̱ cat yi yya ni.
Yi ryok hyong nkwwa, rot na byyan bu rwam; seko yi wu nhywat Tswa Ka̱za a ndwam nyin na.
Kozan ka̱ram yi ryat bu ba̱yaan ka̱yat dyep ba̱ a̱zizrak a̱bvom; yi bvom i bu dyep A̱gwam njit u ka̱yat ndya nyin ka.
Ka̱yat kozan kyang yi gwai Ka̱za A̱tyyi njit u mi ka̱yat diyrek Yesu Kristi.
Swat ba̱ntyok bu ba̱nyring mba
Sa̱rei nyin ba̱nyet tssup ba yi wrak ba̱yaan a̱ccu nyin rot tyong a yi tyong Kristi ni.
Ba̱nyring nyreng, yi wrak a̱ccu nyin di ba̱ntyok nyin ba, da̱ni yin wrak A̱gwam njit u a̱ccu nyin ni.
Rot da̱ni di Kristi na̱n byyi cet tazwa ba̱nyet tssup ba a̱ yet rwam nu na ni, ba̱nyet ba na̱ san ni, a̱mi a̱ntyok u na̱n byyi cet a̱mbyring nu na.
Rot a̱mi se ba̱nyring ba a̱ wrak ba̱ntyok mba a̱ccu mba ka̱yat kozan kyang, da̱ni ba̱nyet tssup ban tssup Kristi ni.
Ba̱ntyok ba, se yi cat ba̱nyring nyin ba ka̱sak ka Kristi na̱n cat ba̱nyet tssup har a̱ wrak diccu nu a̱zi hywak mba ni.
a̱ ga ra ba̱nyet tssup ba a̱ ya tyyi mi ka̱yat shisham mba, ba̱zizrak ba̱nyet bam bu hywak, ko huhwuk, ko ntaka̱i nkyang iya.
I ryen nani dolet ba̱ntyok a̱ cat ba̱nyring ba ka̱sak ka ban cat ndwam mba na ni. A̱yin nu a̱ cat a̱mbyring nu ni a̱ cat rwam nu.
Ba a̱yin nu a̱n shyi a̱ rak rwam nu ni ba, seko na̱ kpo tot a̱ cam, a̱ kpo jyi. A̱mi meyang Kristi na̱n za cam njit ba̱nyet tssup ba,
rot zi yet nkap ka̱yat rwam nu ka.
Da̱ni di ba̱ryat Ka̱za ba ban hywa ni, a̱ra̱ntyok ba̱ a̱mbyring a̱ yet rwam yring, “Nkpa n byyi a̱ra̱ntyok na̱ nin wwon a̱na nu ba̱ a̱tyyi nu a̱ mon ba̱ a̱mbyring nu, ba tung a̱ tyyi rwam yring.”
Swat nyreng bvwa dikwu bvwo; ma n kpo cyang ku ryi di misali nyreng Yesu bu ba̱nyet tssup nu ba ni.
Ku si bu ryi a̱mi da̱ nyin. Kozan a̱ra̱ntyok a̱ cat a̱mbyring nu di diccu nu ni. Nyin meyang ba̱nyring ba, yi pfong ba̱ntyok nyin ba.
Na̱won bu ba̱tyyi
Na̱won, dolet a̱mi yi pfong ba̱tyyi bu ba̱naa nyin ba, rot kyang a myim ba̱nyet tssup a̱ yya ni yemi.
Truwang ji hywa, “Tyong a̱tyyi nwan ba̱ a̱na nwan.” nji a̱mi yet truwang ka̱tsitsrang ji byyi rop-wwon ni.
Rop-wwon nu nu a̱ yet “Nnom swat ka̱sa nwan na i gi shii ka̱tswa, a bu hok ansham nna.”
Nyin meyang ba̱tyyi, yi ryok yya di na̱won nyin na har ba hok diryen ba. Seko yi ba̱ breng ansham i ba̱ zzek i ryen tssup A̱gwam njit a.
Ba̱kwwa bu ba̱nyet na̱sa mba
Nyin ba̱kwwa, yi pfong ba̱nyet na̱sa nyin, i ba̱ tyong bu rwam ba̱trim ba̱ a̱zizrak rya da̱ni yin yya Kristi dikwwa ti ni.
Ba se bu ka̱ram ka ban ya cam ni yi nin ba̱ tyong i gi shya hok ansham mba ba, ma sa̱rei ka̱yat ndya nyin ka yi yya kyang a Ka̱za ka cat i, di ba̱kwwa Kristi ni.
Di ba̱kwwa ni yi yya mpfong nyin bu a̱tsatsak ndya. Yi yya da̱ A̱gwam njit u Tazwa yi ku yya dikwwa ti ni, ba bu ba̱neywu ba.
Yi ryok bring ba, Ka̱za a̱ ni wrak koyan zang nu ba̱cicrak bu a̱tsatsak nkyang u na̱ yya ni, da̱ a̱kwwa da̱ a̱ntyok swat diccu nu.
Nyin meyang ba̱nyet na̱sa, se yi ba̱ yya ansham, da̱ni n nin ba̱ tyyei ba yya ba̱ nyin ni. Yi ryok ba̱ shyit ba. Yi ryok bring ba, da̱ nyin di ba̱kwwa nyin ba, a̱tuba nu yi shyi mbvak nu ni a̱ yet ba̱ a̱yring, nu a̱ shyi Tazwa. Nu a̱mi a̱ yya shirya ba̱nyet ba̱cicrak.
Nkyang nzwang a Ka̱za ka za ryi ni
A̱ngbom kyang u n ni ya tyyei ni: yi tyyi cet ka̱yat A̱gwam Yesu bu ka̱yat a̱gba̱dang cet nu ka.
Se yi ya rop ansham i sook sa̱rei nkyang zwang a yet nying Ka̱za na ni, i gi maai sseng ba̱ a̱ka̱tuk a̱za̱ncyi a̱gwam a̱ka̱tuk tswa nu.
Rot zwang njit ji shyi bu ba̱neywu ba, ma bu a̱ka̱tuk ntswa nu a̱ byyi cet na̱bvwa Tazwa bu ka̱byen ni, a̱tityok, cet, bu a̱tityok ndyin zamani nani.
Rot a̱mi se yi kup sa̱rei nkyang zwang Ka̱za, ki a̱ka̱tuk nom u a̱ bu ba yi gi bu maai sseng ka̱bvwa nyin ka, ka̱ram ka yin tyak kozan kyang ni yi gi maai sseng.
Se yi sseng ansham: Tyet ndyang nyin na rop di ka̱ryong. A̱zizrak ka̱cyet a̱mi a̱ ni yet a̱ryet u yi ni kup ni.
Rop a̱tak naat tyyei Ka̱sham Ba̱ryat myyi rya nkpa yet a̱kpatak nyin na.
Tyyi rya nkpa yet a̱ryet u yi gi n hwwun nhyot a Ka̱ta̱nyrang ka tang ni.
Sucet a Yesu na̱ wwat i nkpa yet a̱ka̱te ntswam u, ba̱ryat Ka̱za ba a̱ yet ka̱krong a̱kpat ka Tswa Ka̱za zi wwat ni.
Sa̱rei nkyang ani yi yya nta̱mak ba̱ a̱duwa naai Ka̱za ka ya brang. Yi ryok yya a̱duwa ntrung ka̱ram ba, Tswa Ka̱za a̱mi ya brang yya a̱duwa. Rot a̱mi se yi cam, yi ryok rwan ba, sa̱rei ba̱nyet ba a̱ yet ba̱nying Ka̱za ni yi ba̱ yya a̱duwa kozan ka̱ram.
Ba̱ryat bani a̱mi a̱ n tyyi yet wakili nu, ko n nin shyi a jaru ba̱nyying ni. Yi n naai Ka̱za a̱ n wwon n dyat bam bu ka̱wun, ka̱sak ka n nin cat i.
A̱ngbom byet
Tikikut a̱wumba njit u zi pfong ansham nu ni bu a̱kwwa ka̱ryong ka̱yat mpfong A̱gwam Yesu a̱ ni ya ryi nkhang nzuk a sa̱rei, yi gi bvwo ka̱sak ka n nin dyi ni.
Nkpa n nin ku tom na̱ bu ya tyyei ka̱sak ka zin dyi kyi ni sa̱rei njit, a̱ ga ya ta̱gbak.
Ka̱za A̱tyyi njit ba̱ A̱gwam njit Yesu Kristi a̱ ya wwon nda a̱ tyyi cat nka na di sa̱rei ba̱wumbeyang ba. Ka̱za a̱ ya brang yi tyyi ndya nyin na a nka.
Ka̱za a̱ wwon za̱nang nka ji di sa̱rei ba̱nyet ba a̱ cat Yesu Kristi bu cat wityak ni.
Nzuk Bulut bu Timoti, ba̱kwwa Yesu Kristi, naat da̱ nyin ba̱nyet tssup Yesu ba a̱ shyi Filibi ni sa̱rei, bu ba̱pastor bu sa̱rei ba̱nyet ba a̱ brang breng a̱bat ba̱nyet tssup a ni.
N naai Ka̱za A̱tyyi njit bu A̱gwam njit Yesu Kristi ba ya ryi a̱liheri a̱ ya wwon nda.
A̱duwa Bulut zi ba̱nyet ba na̱ ba̱ jem kpa na ni
Kozan ka̱ram n ni ya yring n na dyep Ka̱za mi a̱za̱ nyin.
Kuma kozan ka̱ram n nin ya yya a̱duwa sa̱rei n na yya bu gwai ka̱yat mpfwa nzuk,
rot yi n brang i tyyei Ka̱sham Ba̱ryat kani nyyai ka̱ram ka n nin nwa ni har bu tat ka̱ram kani.
Rot a̱mi n bvwo ba̱zizrak, Ka̱za ka a̱ tup ka̱sham mpfong kani a mpfwa nyin na ni a̱ ni ya ka̱son ba̱ nkpa har tyak nkpa na ka̱tuk ka Yesu Kristi na̱ nin brek ni.
Kozan ka̱ram yi shyi mpfwa nzuk; rot a̱mi ku myim n hwa nkyang ani a̱za̱ nyin, rot sa̱rei nyin yin byyi bvak ka̱yat mpfong ka Ka̱za ka ni n tyyi ni, ba bu ka̱ram kani n nin shyi a jaru nu ni ba, ma nyyai n ri sseng a̱ta̱ssi ba̱nyet n ta̱gbak Ka̱sham Ba̱ryat Yesu ka, ba ga ka̱ san ansham.
Ka̱za nka a̱ yet shaida nzuk ji ka̱sak ka cat a n ya cat i nyyai di Yesu diccu nu.
Ka̱yat a̱duwa nzuk ka, nkyang ani a̱mi n na naai Ka̱za: kan ya brang gwai ba̱yaan, a̱ bon ya brang bvwo, a̱ bo ya ryi cet a yi ni maai cyang nkyang a yet i,
yi gi maai tssa nkyang a yet a̱tsatsak ni. A̱mi yi nin maai sseng ba̱zizrak ka̱tuk ka Yesu na̱ bo nin brek a̱ ba i ka̱sa ka ni, na̱ bu ya shya yi yet ba̱nyet sang hywak,
yi gi bu shya a̱tsatsak hali nu a̱ nyyai di Yesu Kristi ni i yya a̱tsatsak nkyang a ba̱nyet ba ni ryi a̱ dyep Ka̱za a̱ bo ka̱ ryi shii ni.
Kristi a̱mi a̱ yet sucet nzuk a
Ba̱wumbeyang, n cat yi bvwo ka̱bvung ka n sswa ni a̱ brang Ka̱sham Ba̱ryat a̱ shya nwa di ba̱nyet ahwa.
Nkpa n byyi sa̱rei nsoja na shyi ka̱ryi a̱gwam ka ni bu kpikpit ba̱nyet a ba bvwo, a̱zi hywak Yesu Kristi a̱mi ba nin zzop.
Shyi a jaru nzuk u tyyi ba̱wumbeyang ba̱gingang a̱ tyyi ndya mba na yring i tssup A̱gwam njit u a̱ jing ka̱wun a̱ tyyei ba̱nyet ba̱ryat Ka̱za ba di cet.
Ku yet ka̱ryong ba̱yanyet a̱ yya wa'azi Yesu nu rot swam bu dinccok. Ma ba̱yanyet a̱n shyi a̱ yya da̱ a̱tsatsak ka̱ryong
rot ba n cat, rot ba bvwo Ka̱za a̱mi a̱ n dyi pfong ta̱gbak Ka̱sham Ba̱ryat ka.
Ba̱nyet yaan ni a̱ yya wa'azi Yesu di ka̱ryong ba, ma di cat diccu. Ba hwa di ba ni n kwwat ka̱bvung ba̱gingang ka̱ram ka n nin shyi a jaru nu ni.
Ma ku yet kyang ba! A̱kpok nkyang a̱nu: ka̱yat kozan ryen, ko ka̱yat a̱ka̱tuk ko a̱tsatsak a̱huhwa, ban yya wa'azi Yesu. Rot a̱mi n gwai ba̱gingang
rot n bvwo a̱duwa nyin nu bu brang a Tswa Ka̱za ji zi nin brang ni ni tyyi ba n kaai a̱ wwon.
Kyang a n cat i n bo n tyyi rya nzuk a ni nkpa yet: i kozan ryen n hok nsum ba, ma n byyi gbung rya na maai ni, ba̱nyying bu kozan ka̱ram Yesu a̱ ga shya shii i rwam nzuk a, ko an sso ko i dikwu.
Ma ki sso nzuk ji ni byyi ba̱nyet ba kpungtun, to, n ka̱n bvwo kyang a n ni tssa ni ba.
Nkyang hwa na n tyet tyyi a̱katyyi: nzuk n cat n wwon ka̱sa ka n nat di Kristi, kun dan kozan kyang.
Ma ki n bo n cyang ansham, n dyi ku yet dolet bu byyi kpungtun n yen swrang i ka̱sa ka ni sabo ba̱ nyin.
N bvwo a̱mi; rot a̱mi n bo n bvwo n sseng. N ni yen swrang ba̱ nyin sa̱rei n ga ya brang yin tyyi ka̱ssi, i gwai ka̱yat wrak Yesu ndya nyin ka,
yi gi shya kyang a yi nin dyep Yesu Kristi a̱za̱ nzuk ni ka̱ram ka n nin brek n ba da̱ nyin ni.
A̱gba̱dang kyang brak nu a̱ yet: ka̱cyet nyin ka i tssup Ka̱sham Ba̱ryat Kristi ka yi san ni. Rot a̱mi, ko n do bu shya ba da̱ nyin ba, n ga n hok nkhang a yin sseng ka̱nu nyin ka̱yring ba̱ a̱huhwa nyin ba̱ a̱yring kwan ka̱rek ka̱yring, Ka̱sham Ba̱ryat Yesu ka a̱ ga ya ka̱son,
i ryok hok ka̱wun ba̱ra̱ndwan nyin ka ba, ba ga bvwo ba ni hwan, ma nyin yi gi bvwo yi ni kaat rot Ka̱za a̱mi a̱ ya san.
Ka̱za nka a̱ ya ryi ndya na yin san Kristi ni; ba bu ku san na ba, ma a̱ bo ya nang diwat ti yi nin sswa ka̱bvung ka a̱zi hywak nu na ni.
Yi drok i kwan zwang jini ba̱ nzuk. Zwang ji yi yin dyi n kwan nnyyai ka ni, nji a̱mi n ri kwan di nkhang a yi shai pfong ni.
Ba ywwai Yesu a̱ ga bu ku yrek
Ki yi byyi yata̱gbak nyyai di Kristi rot mon diccu ti ba̱ nu, ki cat a Kristi na̱ ya cat i ya ka rya-sai, ki Tswa Ka̱za ji ya cong di ka̱mon bu ba̱yaan, ki yi gwai ba̱yaan bu pfong dizot ba̱yaan,
n ya naai a̱huhwa nyin nu a̱ yet ba̱ a̱yring, cat nyin ka̱yring, tswa nyin ji jring ka̱nu nyin ka̱yring, rya nzuk a i gi myyi.
Yi ryok yya kyang bu swam ko yet diccu ba, seko koyan a̱ ya breng a̱ shyi ka̱nu nkyang ba, a̱ cyang ba̱yanyet ba ku ran.
Koyan a̱ ryok tyyi bu diccu nu ba an kyang a na̱ cat i ba, seko yi yya nkyang a ni brang ba̱yaan ni.
Yi ryok a̱huhwa nyin nu a̱ yet ba̱ a̱yring ba̱ a̱nying Yesu Kristi nu:
Na̱ yin yet bu kyang yring bu Ka̱za nyyai ndoson;
nu na̱ kwan zwang ba rang bu Ka̱za ba,
ma a̱ ya brak a̱n yya kyang ba,
se a̱ wa ya brak a̱n yya a̱kwwa.
A̱ brak a̱ tyyi a̱neywu da̱ njit i.
Ka̱ram ka na̱n brak a̱ tyyi a̱neywu ni,
a̱ ya breng na̱ yet kyang ba
a̱ pfong Ka̱za
har a̱ tyyi diccu nu i dikwu nssom
dikwu tazwa ka̱teyang.
Nkpa n byyi Ka̱za a̱n ku yrek a̱ nat i a̱gba̱dang ka̱bvwa dityok,
a̱ ku ryi diyrek ti shyi tazwa kozan diyrek i,
rot ka̱ram ka ban yei diyrek Yesu ni,
di ba̱nyet shyi Tazwa, di ba̱nyet ka̱sa ba ni, di ba̱nyet ba a̱ shyi a̱yabyen ni.
Kozan diryem a̱ ni tyyei ka̱sak ka Yesu Kristi a̱mi a̱ yet A̱gwam ni,
a̱ bo dyep Ka̱za, A̱tyyi nu ka.
Nyin yet fitila ka̱sa ji
Rot a̱mi ba̱wumbeyang nzuk, da̱ni yin tssup ba̱ryat nzuk ba ka̱ram ka n nin shyi ba̱ nyin ni, naanini n ni shyi ba̱ nyin ni ba ku myim yi tssup ba̱ryat nzuk ba ra̱u ka̱ram ka n ni shyi ba̱ nyin ni ma. Yi ya ka̱son bu yya pfong sucet nyin na di ka̱wun bu rwam ba̱trim,
rot Ka̱za a̱mi a̱ yya pfong ka̱yat nyin kozan ka̱ram a̱ tyyi yi cat bu maai yya kyang a ka̱ myim ni.
Kozan kyang yi ni yya yi ryok nkop a̱dyying ko yin za a̱cecet ba,
yi gi yet ba̱nyet sang hywak i bu yet ba̱zizrak ba̱nyet da̱ni di ba̱tsatsak na̱won Ka̱za na a̱ swat bu ba̱nyet ka̱sa ba ndya mba na na ka̱n cyik bu a̱ka̱tukyya ni. Yi sai ka̱yat mba di na̱ta̱ngwat ka̱yat a̱ninyyan ni
da̱ni yin ba̱ jyet Ka̱sham Ba̱ryat ka a̱ wwat sucet ni. Ki yi yya a̱mi n ni byyi kyang gba diccu nzuk ka̱tuk brek Kristi, rot n ni ryi pfong a n yya ni bu ka̱bvung ka n sswa ni a̱ nat ba̱kpam ba.
Wrak ndya nyin na yet ba̱hyum ba yi krok Ka̱za mi ni. Shim ba̱sok nzuk a̱mi ba nin krok ba̱hyum ba. Ka̱ a̱mi n gwai, n bo n ka gwai nzuk ji ba̱ nyin sa̱rei.
Ka̱ a̱mi nyin meyang yi ma̱n gwai i bu gwai ba̱ nzuk.
Timoti bu Abafaroditat
Ka̱ A̱gwam njit Yesu a̱ shim, n byyi rya n tom Timoti na̱ ba a̱ bu ya byyek ba̱nyying, a̱ ga brek n bu hok nkhang nyin na, rya nzuk a i gi myyi.
N bo n byyi a̱yanyet u zi byyi a̱huhwa nyin ba̱ nu da̱ nu ni ba, a̱ byyi a̱huhwa ya brang ba̱t.
Kpikpit a koyan a̱ tyyi ka̱ssi bu an pfong nu, ba̱ryat pfong Yesu a̱ bo ba̱ shyi ba.
Ma yi bvwo kyang a Timoti na̱ yet an pfong ani ni. Yi bvwo ka̱sak ka n nin yya pfong ani ba̱ nu ka̱rek ka̱yring ni anye a̱tyyi bu ka̱won i tyyei Ka̱sham Ba̱ryat ka ni.
Ki n bvwo kyang a n nin shyi ni, nu a̱mi n nin byyi rya n tom da̱ nyin.
N ni n byyi rya nzuk diccu nzuk A̱gwam njit a̱ ni n brang n ba da̱ nyin ba̱nyying.
N dyi kun yet dolet n ya tom di Abafaroditat na̱ brek a̱ ba da̱ nyin, a̱wumba nu a̱ sseng ba̱ nzuk an pfong a bu zwang ji ni. Nu a̱mi a̱ yet a̱pfong u yi tom da̱ nzuk na̱ bu n brang ni.
A̱ssi nu na a̱ shyi bu da̱ nyin sa̱rei naani, rya nu na tyyi ba̱ a̱suswak rot yi hok ka̱sak ka hywu na kun ku yya ni.
Ka̱ryong a̱mi hywu yin ku yya, har na̱ bvat ba̱cincong a̱ kwu. Ma Ka̱za a̱ hok dizot nu, ma ba̱ nu diyin ba har ba̱ nzuk, a̱ ga ni n bvwo hok a̱gba̱dang rya byyan.
Rya nzuk a sook n ku tun na̱ ba da̱ nyin, yi gi gwai ki yi ku ryi, rya byyan nzuk a i gi ma̱n tyak.
Rot a̱mi yi ku san di sai rya ka̱yat A̱gwam Yesu. Ntaka̱i ba̱nyet ani a̱mi myim yi ba̱ ryi shii,
rot a̱ tyyi diccu nu a̱ ga yya pfong Kristi har a̱ bvat ba̱cincong bu dikwu a̱ ga n yya pfong a nyin yi si bu maai n yya mi ni ba.
Tssup ka̱ryong
Ba̱wumbeyang nzuk, a̱ngbom kyang u n ni ya tyyei ni nkpa yet: yi gwai ka̱yat A̱gwam njit Yesu. Ko n ya jem kyang a n ka̱n ya jem mi ni, n ni rwan ba; ku ni ya brang, kyang i ya tyyi ba.
Yi cam a̱ka̱tuk na̱bvwu nu, ba̱nyet na̱kpot iya, ba̱nyet ba a̱ cat hwak ndwam ba̱nyet a ni.
Njit a̱mi ba za tyyi ncen ka̱ryong, mba a̱mi ba. Njit a̱mi tssup Ka̱za i ryen nTswa nka na, i bu pfong ansham mon diccu bu Yesu Kristi. Zi tyyi ndya njit a nkyang rwam a ni ba.
Ba yin n byin, ka̱tuk nom a̱naimbvak ba n tyyi ncen. N yet a̱ntyok Isreila, an sot Banyami, a̱zizrak mbyin Ibraniyawa. I tssup Truwang ba̱nyet Yahuda ji n yin shyi ka̱yat ba̱nyet Farisa;
da̱ni di ntyyi ka̱ssi ni n wwat ba̱nyet tssup ba ka̱bvung; di ditsatsak ti ni n tssup Truwang ba̱nyet Yahuda ji sa̱rei, a a̱ssi ba̱nyet n byyi hywak ba.
Ma nkyang a n yin cyang na yet ka̱ssok ni n na̱ sook naani na yet dikpak n ga n shya Kristi.
A̱kpak a̱ssi, sa̱rei nkyang a n byyi ni n na̱ ryi na yet dikpak, sabo bu kyang a byyi kpungtun ba̱gingang ni, wato bvwo Yesu Kristi A̱gwam nzuk. Rot nu a̱mi n ni shim n wwon kozan kyang; kozan kyang a a̱ssi nzuk yet dibvwo, n ga n shya Kristi
n ga n yet kyang yring ba̱ nu. N bo ni byyi ditsatsak tinying diccu nzuk ba, tintini ba yin shai ta ka̱rek tssup Truwang ji ni. Naanini n byyi ditsatsak ti ba n dyi rot n wrak Kristi rya nzuk a. Ka̱za a̱mi a̱ n dyi ditsatsak ti rot wrak rya nzuk a.
Kyang bu yring n cat, nkpa yet n bvwo Kristi, n bo n bvwo cet ta̱za nu na i dikwu ti. N bo n cat n sswa taka̱i ka̱bvung a na̱ sswa ni, n bo n dyi da̱ nu ni i dikwu nu ti;
nsak rya nzuk a nkpa yet n ma̱ ni ta̱za i dikwu ti n shya sucet.
N nin tyyi ka̱ssi n ga si ya ryik
N hywa di n ka̱ n za nasara ba, da n hywa di n tyyi a̱jyem ba. Ma n ni n tyyi ka̱ssi n ga n shya zang ji ka̱sak ka Yesu Kristi na̱ ka̱n ni n shya ni.
Ba̱wumbeyang, n ka̱ n hywa da̱ n za̱ shya ba, ma kyang yring a̱mi n yya, n na bring nkyang a shyi riryim ni n ni n tyyi ka̱ssi n cyang nkyang a shyi a̱zanson nzuk ni.
N ni n tyyi ka̱ssi n ga si ya ryik a n shya zang ji yet yei a Ka̱za ka za yei ni rot kyang a Yesu Kristi na̱ yya ni, a̱ za ryi sucet wityak Tazwa.
Ku myim njit ba̱nyet ba a̱ kan dai i tssup Yesu na di ka̱ryong ni zi hwa a̱mi; ma ki a nkyang zaan yin byyi a̱huhwa nyin ba̱zan, iyemi Ka̱za a̱ ni ya tat a̱ssi na yi ryi.
Kozan a̱ yya, zi ya ka̱son i breng ka̱ryong ka zi ka̱n shya ni.
Ba̱wumbeyang nzuk, n cat yi cong taka̱i ka̱cyet nzuk a, i bu cyang ba̱nyet ba a̱ tssup ka̱cyet nzuk ka n cong ni.
Ba̱yanyet a̱n shyi ka̱yat nyin, swat mba na ba̱ tyyi ba yet ba̱ra̱ndwan i dikwu ka̱teyang ti Yesu na̱ kwu ni. N ka̱n tyap a̱cwrya ba̱ nyin an kyang ani, nkpa n bo ya tyyei nta̱mak bu ka̱nak ka̱pfun.
Taka̱i ba̱nyet iya a̱ngbom mba nu a̱ yet ka̱ryi ndong; rot ka̱za mba ka nka a̱ yet nkyang a byyi ndwam mba sham ni. Nkyang a yet nying nsum ni, nna a̱mi ban ya gba; a̱huhwa mba nu a̱ yet ba̱ a̱nying ka̱sa a̱ni.
Ma njit zi yet ba̱nyet nTazwa. A̱ssi njit a a̱ shyi i cam brek A̱gwam njit Yesu Kristi, a̱ntyok za san, nyyai Tazwa.
Nu cet nu na ku ni ku tyyi na̱ maai brak kozan kyang ku shyi an bvak dityok nu na, nkpa na̱ nin brak a̱gugwak ndwam njit u na tyyi di rwam da̱ra̱ja nu na ni.
Bulut a̱ ba̱ zzek nkyang a ba ni yya ni
Rot a̱mi, ba̱wumbeyang nzuk, nyin ba̱nyet ba n gwai ni, zi sseng i tssup A̱gwam njit a ansham. N ya gwai ba̱t, n cat n ya ryi. Nyin a̱mi yet rya sai nzuk a bu kyang ba̱gwai nzuk a, i bu yet kyang yagba nzuk bu zang mpfong nzuk ji.
N naai Afodiya bu Sintiki ba jyi swat mba na bu ba̱yaan di ba̱wumbeyang ba̱nyring ni, ka̱yat A̱gwam njit Kristi.
Nwan a̱kpondang mpfong nzuk, n na̱ naai a brang ba̱nyring bani, rot ba shyi ba̱ nzuk i yya pfong ba̱gingang i tyyei Ka̱sham Ba̱ryat ka, nta̱mak bu Klement bu kpikpit ba̱nyet a a̱ yya pfong a ba̱ nzuk ni, ba̱nyet ba a̱yiyrek mba na shyi kpa sucet i.
N cat yi gwai kozan ka̱ram ta ka̱rek mon a̱ccu nyin bu A̱gwam njit Yesu. N bo hywa, yi gwai!
Yi yya hakuri bu koyan; yi bvwo A̱gwam njit u a̱ bvwot ba̱nyying.
Yi ryok kula bu kyang ba, ma ka̱yat kozan kyang, seko yi naai i yya a̱duwa bu gwai, yi tyyei Ka̱za kyang a yi naai i kozan ka̱ram.
A̱mi Ka̱za ka nin ya ryi myyi rya nka na a̱ seyak ka̱rek ka a̱neywu na̱ nin bvwo sa̱rei ni, nying na ni tot ndya ba̱nyet tssup a ka̱yat Yesu Kristi ni.
Yi hwa nkyang a ni ansham
Ba̱wumbeyang, a̱ngbom kyang u n ni ya tyyei ni nna yet, yi tyyi ndya nyin na̱n hywat bu nkyang a yet a̱tsatsak n maai a̱didyep ni, nkyang a yet nying ka̱ryong ni, nkyang a byyi shii ni, nkyang a myim ni, nkyang a yet a̱zizrak ni, nkyang a byyi ba̱nyet shok ni, bu nkyang a ba̱nyet ba gwai ni. N cat yi hwa nkyang ani ansham.
Bulut a̱ gwai ba̱nyet Filibi mi rot nkyang a ba ku tom mi ni
N gwai ba̱gingang n bo n dyep A̱gwam njit Yesu Kristi ka̱sak ka yin da̱de nyin ba bu shya diwat n brang ni. N bvwo yi yin dak n brang a ba, diwat n brang ti a̱mi yi yi yen shya ba.
Ba n shyi i dizot nkpa n byyi n ni n hywa a̱mi ba, rot n ka̱n myyam ka̱sak ka kozan kyang a n byyi ni ku ni n ni maai ni.
N bvwo kyang a yet dizot, n bvwo kyang a yet shya ni. N ka̱n myyam ka̱sak ka nkyang ani na nin ni maai sa̱rei. Kozan ka̱ram, koke n ni n shyi n bvwo diwat ti n ni nswat ni, ko i cihywat ko i diswak, ko i dizot ko shya.
N ni maai sseng n yya kozan kyang ka̱yat cet Yesu Kristi, a̱tuba nu a̱ n jyet cet rya ni.
Ma ku yet ka̱sham yi n ni n brang ka̱ram ka n ni n shyi ka̱yat ka̱bvung ni.
Nnaanini da̱ni nyin Filibi na ni, yi bvwo nyyai ka̱tsitsrang ka yin bvwo Ka̱sham Ba̱ryat ka ni n ni n drok Makidoniya ni, ba̱ nyin ba̱nyet tssup Filibi a̱mi yi n brang bun byyi bvak n jyet krum ji.
Yi yin n tssop di nkyang ka̱ram ka n yin shyi Tasalonika ni, ba nkrang ka̱yring ba, ka̱ram ka n yin cat brang ni.
Ba nkyang a yi n tssop i a̱mi rya nzuk a ku n shyi ba̱diyin ba, ma n cyang riba na ba ni ya ryi ni.
To, n shya nkyang a yi tom Abafaroditat na̱ bu n dyi ni. Na ra̱u ka̱sak ka n ni n cat ni ma. Risit nyin nu a̱nu n ya tssop i. Nyyai n ni n san nkyang ani n bo n byyi kyang a n cat ni ba. Nkyang ani ryi di ka̱sham turare ni bu nkyang ba̱hyum a Ka̱za ka san a̱ bo hok ansham nna ni.
Ka̱za nzuk ka i dityok nka ti a̱ byyi shya ba̱t. Nka a̱ ni ya ryi sa̱rei nkyang a yi cat i. Yi ni na̱ san mbvak Yesu Kristi.
Zi dyep shii Ka̱za ka a̱ yet A̱tyyi njit i har a̱ba̱da abadin. Amin.
A̱ngbom byet u
Yi n byei sa̱rei ba̱nyet ba Yesu Kristi na̱ tssa a̱ yei ba yet ba̱nuu ni. Sa̱rei ba̱wumbeyang tssup ba a̱ shyi ba̱ nzuk ni a̱ ya byei.
Sa̱rei ba̱nyet ba a̱ yet ba̱nying Ka̱za ni a̱ ya byei, tum ba ba̱nyet a̱gbang A̱gwam Rom ba ba.
N naai A̱gwam njit Yesu Kristi na̱ tyyi a̱liheri nu nu i swrang bu tswa nyin ji sa̱rei.
Nyyai da̱ nzuk Bulut, a̱tuba nu Ka̱za ka shim a̱ tssa na̱ yet a̱pfong Yesu Kristi ni, nta̱mak bu Timoti a̱wumba njit u.
Zi ya jem mi, nyin ba̱nyet tssup Ka̱za Kolosi, ba̱nyet ba a̱ yet ba̱wumbeyang ka̱ryong njit i tssup Kristi ni. Ka̱za A̱tyyi njit a̱ ya ryi a̱liheri nka bu myyi rya.
Didyep bu a̱duwa
Kozan ka̱ram zin na ya yya a̱duwa, zi na dyep Ka̱za A̱tyyi A̱gwam njit u Yesu Kristi mi,
rot zi ka̱n hok ka̱sak ka yin tyyi ndya nyin i tssup Yesu Kristi ni bu ka̱sak ka yin gwai sa̱rei ba̱nyet tssup ba ni.
Ka̱ram ka ba̱ryat ka̱ryong kan ba da̱ nyin in, wato Ka̱sham Ba̱ryat kani, yi hok mbreng ndya na ba wwat i; rot tyyi ndya nyin na bu gwai a yi gwai ba̱yaan ni ta̱za nyyai i breng ndya nyin na an kyang a ba ya sak i Tazwa ni.
Ka̱sham Ba̱ryat kani a̱ cong di ka̱nu-a̱tan a̱ si bo shyi i nwai koke i ka̱sa ka da̱ni ba ka̱n bun tat da̱ nyin ni, nyyai ka̱tuk ka̱tsitsrang ka yi yin hok za̱nang Ka̱za ji ni, i bu za̱ bvwo ni zin dyi ni.
A̱mi yi myyam di Abafarat, a̱rywai u zi cat i, nu zi yya dikwwa ti ba̱ nu. Nu a̱mi a̱ yet a̱ntyok pfong ka̱ryong Kristi nu, nu a̱ ba a̱ bu ya brang ka̱nu njit ka,
a̱ brek a̱ bu za tyyei ka̱sak ka Tswa Ka̱za zin ya tyyi gwai ba̱yaan ni.
Nkpa nyyai ka̱ram ka zin hok a̱mi ni zi shyi i ya yya a̱duwa. Zi naai Ka̱za a̱ ya brang yi gi bvwo kyang a ka cat yi yya ni. Ka ni ya ryi sa̱rei a̱za̱ncyi bu bvwo na Tswa nka ji zi wwat i.
Ku ni tyyi yi swat ka̱sak ka Ka̱za kan cat i, i yya kyang a ka nin hok ansham nyin kozan ka̱ram ni. Swat nyin na ni wrak kozan taka̱i a̱tsatsak pfong, bvwo Ka̱za nyin na i si bu rai.
Zi bu naai yi shya cet a nyyai cet shii nu na ni, yi gi maai i sseng i kozan kyang bu hakuri,
Nu a̱mi a̱ za tun a̱ wwon cet ndyin na, a̱ si ba ba̱ njit i dityok Ka̱won nu ti na̱ cat i.
Nu a̱mi a̱ za tun a̱ wwon, wato nu a̱mi a̱ yet ryen na ban za cii a̱ka̱tukyya njit u ni.
Kristi bu pfong nu na
Kristi a̱mi zin cyang Ka̱za ka ba wi cyang ni. Nu a̱mi a̱ yet Ka̱won ka̱tsitsrang ka a̱ si bo ra̱u kozan kyang a Ka̱za ka yya ni.
Rot Ka̱za a̱ yin yya kozan kyang ba̱ nu, di nying shyi kyi i ka̱sa ka di nying shyi nTazwa, di nying na zi cyang ni di nying na zi wi cyang ni; nta̱mak ba̱ a̱tityok bu sa̱rei kozan kyang a byyi cet ni. Ka̱za a̱ yin yya ka̱sa ka ba̱ nu a̱ bo ku tyyi da̱ nka mbvak.
A̱n shyi nyyai ba ka̱n yya nkyang a ni ba, nu a̱mi a̱ bo tung nkyang a sa̱rei a̱ tyyi ka̱rek ka̱yring.
Nu a̱ yet diccu ti, ba̱nyet tssup ba a̱ yet rwam nu; nu a̱mi a̱ si bo breng sucet a shyi i rwam a ni. Nu a̱ yet ka̱tsitsrang a̱yin ka a̱ brek nyyai a̱yabyen ni, na̱ ga shyi a̱zanson kozan kyang.
Rot Ka̱za a̱ yin cat sa̱rei diccu nka i shyi ka̱yat Ka̱won nu ka.
Da̱ni di Ka̱za kan sak ni, Ka̱won kani a̱ ni brak di ka̱sa ka a̱ ka̱ ryi. Rot weyang ba̱sok Ka̱won na tazwa ka̱teyang ka Ka̱za a̱ jyi swat ba̱nyet a ba̱ nka a̱ brek di kozan kyang sa̱rei a̱ ya tyyi mi, nying ka̱sa na bu nying Tazwa na sa̱rei.
Ka̱ram iyemi, yi yin shyi gbang bu Ka̱za i yet ba̱ra̱ndwan Ka̱za, rot a̱ka̱tuk nkyang u yi yin yya i bu hwa ni.
Ma naani, rot dikwu ti Ka̱won ka ka kwu ka̱yat rwam ni, Ka̱za a̱ ya brak a̱n yya ba̱rywai nka, a̱ ga ya brak yi maai i sseng a̱ta̱ssi nka ba̱zizrak, ba̱kinkreng ban bu hywak
ki yi sseng di cet i tyyi ndya nyin na, i ryok wwon ba ya jim ba̱tai ba, yi gi maai breng ndya nyin na an kyang a Ka̱sham Ba̱ryat ka ka ya tyyei ni. Ka̱sham Ba̱ryat kani a̱mi a̱ tyyi nzuk Bulut n nin brak n tyyi a̱kwwa. Ka̱sham Ba̱ryat kani a̱mi ba tyyei koyan a̱ tyak ka̱sa ka.
Pfong Bulut zihywak ba̱nyet tssup Kolosi
Naanini n gwai bu ka̱bvung ka n sswa a̱za̱ nyin ni. Rot ka̱bvung ka n sswa ni a̱ zzwang kpikpit ka̱bvung a Kristi na̱ yin sswa a̱zi hywak rwam nu na wato ba̱nyet tssup nu ba.
Ka̱za a̱mi a̱ si bo n tssa n yya dikwwa ba̱nyet tssup ti. Nka a̱mi a̱ n dyi pfong ani n yya ni a̱zi hywak nyin. Pfong a nkpa yet tyyei sa̱rei ba̱ryat nka ba.
Nkpa a̱mi yet a̱rya ba̱brika̱tei Ka̱za ka nyyak ba̱nyet ka̱sa mi, ma se ba̱nyying ka si ma̱n tyyang a̱ tyyei ba̱nyet tssup nka ba.
Kyang a Ka̱za ka rop a̱ ni yya ni nkpa yet ka tyyei ba̱nyet nka ba a̱cecet nkyang u a̱ shyi ka̱nrang ni, na yet nying ba̱nyet ka̱sa ba sa̱rei. Kyang a shyi i nrang a ni nkpa yet: Kristi a̱ shyi ka̱yat nyin, rot a̱mi yi nin byyi bvak i dityok Ka̱za ti.
Zi yya wa'azi Yesu di koyan. Zi tssap i bu zzek koyan bu sa̱rei ba̱ a̱za̱ncyi na zi byyi ni, zi gi ba di koyan a̱ta̱ssi Ka̱za ba̱zizrak a̱ bo yet a̱jyem i mon diccu bu Kristi.
Nkpa n byyi n nin tyyi ka̱ssi, n tung sa̱rei cet a Kristi na̱ n jyet i. Nkpa a̱mi yya pfong ka̱yat nzuk.
N cat n ya tyyei ka̱sak ka n ka̱n yya pfong ba̱gingang zihywak nyin ni bu ba̱nyet Lawudikiya bu sa̱rei ba̱nyet ba a̱ n cyi ni.
N cat ba ga hok cet ka̱yat ndya mba ka, ba ga ya tung a̱ tyyi ka̱rek ka̱yring i cat mba na, ndya mba na i bu myyi i bu shya a̱tsatsak bvwo nu bvwo ka̱ryong ku cong i ni. I ryen ani ba nin bvwo nkyang a Ka̱za ka nyat ni, nnaani yet Yesu mbvak nu ni.
Nu a̱mi ba nyat sa̱rei zwa a̱za̱ncyi bu bvwo da̱ nu.
Rot a̱mi n ya tyyei yi ryok wwon a̱yin a̱ ya raai ba̱ a̱cecet diraa ba, ko ba̱ryat nu ba a̱ tai yet ka̱ryong.
Ko n nin shyi ba̱ nyin ka̱yat rwam ni ba, ma tswa nzuk ji shyi ba̱ nyin, n bo n gwai ka̱sak ka yin swat ansham i bu sseng di cet i tssup Kristi na ni.
Sa̱rei sucet nyyai di Kristi
Da̱ni di yi ka̱n san A̱gwam Yesu Kristi tyyi a ndya nyin na ni, se yi cong ba̱ nu.
Yi ryok a̱nan nyin na a̱ nwa ba̱t da̱ nu; yi wwon sa̱rei swat ka̱sa nyin na da̱ nu, i gi tyyi cet i tssup nyin na da̱ni di ba yin ya zzek ni; kozan ka̱ram yi shyi bu a̱didyep a mpfwa nyin na.
Yi ta̱rwam a̱yin na̱ bu pyyem ndya nyin na a̱ tyyi i dikwwa a̱kwot bvwo ba̱neywu nu a̱ yet bu diraa ni. Taka̱i zzek iya nyyai di ba̱nyet ba̱ a̱ka̱tuk tswa ku nyyai di Kristi ba.
Nyin meyang sucet nyin na tyyi a̱jyem ka̱yat Yesu. Nu a̱ yet a̱kpok ba̱gwam bu ba̱nyet cet ka̱sa ba sa̱rei.
Ku tssup nyin na a̱mi tyyi ban ya tyyi ncen na, ba taka̱i tyyi ncen rwam a ba, ma tyyi ncen na Yesu na̱ ya tyyi mi ni, nkpa ya tssu tun a a̱ka̱tuk cet ndwam nyin nu.
Rot ka̱ram ka ban ya yya baptisma nu ni ba ya nyat bu Yesu, ka̱yat baptisma ka ba bo ya yrek ba̱ nu, ka̱sak ka yin tyyi ndya nyin na an cet pfong Ka̱za na ku shyek nyyai i dikwu ti ni.
Ka̱ram iyemi nyin yi yin kwi ka̱yat tswa nyin ka rot a̱ka̱tukyya bu yet nwap nzaan da̱ nyin ba byyi Truwang ji ba. Ma naani Ka̱za a̱ tom Yesu na̱ bu ya ryi sucet, Ka̱za a̱ bo za tssu sa̱rei a̱ka̱tukyya njit u.
Ka̱ram ka kan hywat Truwang ji ni, nji ni yin za a̱gagak ba̱ njit i, a̱ za̱ sook a̱ si krok tazwa ka̱teyang.
Tazwa ka̱teyang ka Yesu na̱ sin san diccu nu a̱ wwon di a̱ka̱tuk tswa bu ba̱nyet byyi cet ka̱sa ba, a̱ ba̱ tyyi nsum.
Rot a̱mi yi ryok wwon a̱yin a̱ ya yya shirya tazwa nkyang ka yi ni ya ko sswa ni ba. Ko tazwa nom a̱swa a̱nying dirya ko a̱nying sseng nhywan. Ko tazwa nom pfwi.
Sa̱rei nkyang ani yet bu ma̱nwwuk nkyang a bai ni; ka̱ryong nna ka a̱mi a̱ yet Kristi.
Yi ryok wwon taka̱i a̱yin na a̱ hok ansham i ywwai diccu nu zi diraa bu kok ba̱pfong Ka̱za ntong ni a̱ ya bvwo shya zang nyin ji ba. Taka̱i a̱yin iya na nwa a nkyang a na̱ ryi ni nat gbang, se a̱huhwa nu nu a̱ yet a̱nying a̱neywu ni a̱ ku tyyi na̱ yet diccu nu.
Taka̱i a̱yin iya bo breng Diccu ti ba, Yesu nu sa̱rei rwam a ku ntung da̱ nu ni, a̱cip a a̱ mon nkap a ka̱rek ka̱yring ni, na rai ka̱sak ka Ka̱za kan cat na rai ni.
Kwu bu Yesu bu shya sucet ba̱ nu
Yi ka̱n kwi bu Kristi ba ya san a̱ kaai a̱ wwon di a̱ka̱tuk ntswa ka̱ta̱nyrang ka̱sa a̱ni. To, a̱nzan a̱n byyi yi bun yya anye yi ri yet ba̱nying ka̱sa ba ni. A̱nzan a̱n byyi nyin yi tssup truwang ji hywa
“Ryok byram ba”, “Ryok rrak ba”, “Ryok n sak bvak a a̱ywu ni ba”?
Sa̱rei nkyang ani ki ba na̱ sook a̱n yya pfong, na bo byyi kpungtun ba. Sa̱rei truwang jini yet yya mbvak njit bu zzek ba̱neywu.
Ka̱ryong a̱mi truwang ji cyang di byyi a̱za̱ncyi i tssup ba̱pfong Ka̱za di cet a̱ccu mba, bu ywwai diccu diraa, bu ka̱bvung ka ba wwat ndwam mba na ni: ma truwang jini maai ba̱ tun i ka̱pfwa ndwam mba ba.
To, da̱ni di ban ya shyek ndung bu Kristi ni, dolet se yi brak ndya nyin na tyyi a nkyang a shyi Tazwa ni, ka̱rek ka Kristi diccu nu na̱n swat a a̱ntwam dityok nu mbvuk yak Ka̱za ni.
Yi tyyi ndya nyin na a nkyang iya shyi Tazwa ka ni, i wwon nying na shyi kyi i ka̱sa ka ni,
rot nyin yi ka̱n kwi, sso nyin ji i shyi nrang bu Kristi di Ka̱za.
Sucet ka̱ryong nyin na nkpa yet Kristi. Ka̱ram ka na̱n wruk a̱ swrang ni nyin meyang yi ma̱n swrang ba̱ nu i shya ka̱ssi nyin ka i dityok nu ti.
A̱kukwo sucet ba̱ a̱hwai u
Rot a̱mi, se yi sswa cet a̱huhwa nkyang ka̱sa na yi cat i: da̱ni di kan-a̱naan ni, ka̱cyet dira̱ntong, a̱ka̱tuk a̱huhwa, cat nkyang ka̱sa (nna ni yet tssup na̱za na̱yaan ni.)
Ntaka̱i nkyang ani a̱mi kwak diryen Ka̱za ti tazwa ba̱nyet ba a̱ rak ka̱ pfong a ni.
Nyin ma yi yin cong taka̱i ka̱cyet iya, ka̱ram iya a̱ka̱tuk nkyang a̱ni na̱ ri shyi yya cet ka̱yat mpfwa nyin.
Ma dolet nkyang ani yi na̱ weyang: da̱ni di diryen ni, bu fwi diryen, bu na̱kpot, bu a̱kyyat ko rak ryi ba̱yaan. Di ditok ko a̱ka̱tuk ba̱ryat ba ryok ku hok ka̱nu nyin ba.
Yi ryok bvei ba̱yaan diraa ba, rot yi ka̱n tun a̱ka̱tuk a̱yin a̱ywu a̱ shyi ka̱yat nyin ka ni ba̱ a̱ka̱tuk hali nu nu,
i sook a̱hwai a̱yin nu Ka̱za ka yya ba̱ a̱hwai di ka̱sak ka kan dyi ni, yi gi tat ka̱rek ka ka nin ya ssek yi ka̱ bvwo ba̱cicrak ni.
Rot a̱mi zi yet ba̱ a̱yring, di ba̱nyet Yahuda di nwap nzaan, di ba̱nyet ba ba ka̱n ba̱ tyyi ncen ni di ba̱nyet sang ncen, di ba̱necen di ba̱gbyik ba̱nyet, di ba̱kwwa di ba̱nyet ba a̱ swat a̱ccu mba ni, se Kristi a̱mi a̱ yet kozan, nu a̱mi a̱ si bo shyi ka̱yat koyan.
Yi yet ba̱nyet Ka̱za. Ka ya cat a̱ ya tssa a̱ tun yi yet ba̱nkaa. Rot a̱mi se yi pfong dizot ba̱yaan i ba̱ yya ditsatsak, koyan a̱ breng diccu nu di kyang ni ba, yi ya cam ba̱shinshwon bu hakuri.
Sa̱rei nkyang ani yin brang gwai ba̱yaan, yagwai a a̱mi yet diccu kozan a̱tsatsak ka̱mon.
Yi ryok myyi rya na Kristi na̱ ya ryi ni ku breng ndya nyin na. Nkpa a̱mi Ka̱za kan ya yei a̱ tyyi i rwam yring a. Yi ka̱ dyep.
Dolet a̱mi ba̱ryat Yesu ba bu sa̱rei bu shya na ba byyi ni a̱ shya ka̱bvwa swrang a ndya nyin. Yi ya zzek da̱ mba bu sa̱rei a̱za̱ncyi na yi byyi ni ka̱yat a̱bvom Zabura ba̱ a̱nying dyep Ka̱za, i bvom Ka̱za mi i ka̱ gwai ka̱yat ndya nyin ka.
Kozan kyang yi yya, ko i ba̱ryat ko pfong, yi yya sa̱rei ka̱yat diyrek A̱gwam njit Yesu, i dyep A̱tyyi Ka̱za mi a̱zi hywak nu.
Taka̱i swat a myim ba̱nyet tssup ni
Ba̱nyring, yi pfong ba̱ntyok nyin ba, rot a̱mi kun myim ba̱nyet tssup ba a̱n swat.
Ba̱ntyok, yi gwai ba̱nyring nyin ba i ryok yya da̱ mba ba.
Na̱mawon, yi tyong ba̱tyyi nyin ba kozan ka̱ram, rot taka̱i iya a̱mi Ka̱za ka cat.
Nyin meyang ba̱tyyi, yi ryok hywei na̱won nyin na diryen ba, ho ba bu rwan a̱ brak brik ka̱ssi.
Nyin ba̱kwwa, se yi pfong ba̱nyet ba yi ba̱ yya dikwwa ti ni kozan ka̱ram, ba se bu ka̱ram ka ban sseng a̱ ya cam ni ba, ba ga hok ansham nyin, ma yi yya bu rya yring rot A̱gwam Ka̱za a̱mi yi tyong.
Kozan kyang yi yya, yi yya bu rya yring di A̱gwam Ka̱za yi ku yya mi ni, ba a̱neywu ba,
rot yi bvwo Ka̱za a̱ ni ya ryi digado ti yet zang ji ka sak ba̱nyet nka ba mi ni. Kristi a̱mi a̱ yet a̱tuba nu zi ku yya dikwwa ti ni.
A̱yin nu a̱ ma̱n yya kyang a myim ni ba, ko a̱nyan a̱mi na̱ yet, ba ni ku ryi zang nu, rot Ka̱za a̱ yya koyan shirya nka, a̱n byyi cat diccu ba.
Ba̱ntyok na̱sa, yi breng ba̱kwwa nyin ba ansham, rot yi bvwo nyin meyang yi ma̱n byyi A̱ntyok Ka̱ryi nu yi ku yya dikwwa Tazwa ni.
Bulut a̱ ba̱ zzek
Yin tyyi ka̱ssi ba̱ a̱duwa bu byin cam, i gwai Ka̱za mi.
Yi bu za yya a̱duwa Ka̱za a̱ ga za ryi diwat tyyei Ka̱sham Ba̱ryat Kristi ka a̱ yin shyi i ka̱nrang ni. Nka a̱mi a̱ yin byyi n nin shyi a jaru nu ba̱nyying.
Yi yya a̱duwa n ga maai tyyei Ba̱ryat ba ba̱zizrak, da̱ni n nin cat i.
Yi ta̱rwam bu kyang a yi yya a a̱ssi ba̱nyet a a̱ yet ba̱nyet witssup ba ni. Yi yya amfani di kozan diwat ti yi shya ni.
Ba̱ryat nyin ba kozan ka̱ram a̱ byyi sham hok a̱ swat di ntwak ni; ki a̱yin a̱ ma̱ ya zzim kyang, yi bvwo ka̱sak ka yi nin ku shim mi ni.
A̱ngbom byet
Tikikut a̱wumba njit, a̱kpondang mpfong ka̱ryong njit u, a̱tuba nu zi yya dikwwa A̱gwam Yesu ti ndung ba̱ nu ni, a̱ ni ya tyyei kozan kyang tazwa nzuk.
Nkpa n nin ku tom na̱ bu ya tyyei kyang a zin shyi ni, a̱ ga ya ta̱gbak, ndya nyin na i gi myyi.
A̱ shyi bu Onisimut a̱wumba ka̱ryong a̱yring njit u zi cat i, a̱tuba nu a̱ yet a̱neyring nyin ni. Ba ni ya tyyei sa̱rei kyang a ba ryi kyi ni.
Aristakut, a̱tuba nu a̱ shyi ba̱ nzuk a jaru nu ni, a̱ ya byei. Markut u a̱ yet ka̱won a̱nap Barnabat ni, a̱tuba nu ba ka̱n ya tyyei di ki a̱ ba yi ku san ansham ni, a̱ ma̱ ya byei.
Jeshua, a̱tuba nu ba bon yei Justut u ni a̱ ma̱ ya byei. Bu ba̱nyet ba̱tat bani a̱mi a̱ yet ba̱nyet Yahuda na yet ba̱nyet tssup ba a̱ yya pfong a ba̱ nzuk rot Dityok Ka̱za ti ni. Ba ka̱ n brang ba̱t.
Abafarat, a̱kwwa Yesu Kristi a̱yaan, a̱ ma̱n shyi ka̱yat nyin ka, a̱ ya byei. A̱ yya a̱duwa ba̱cincrim a̱zi hywak nyin a̱ naai Ka̱za ka ya brang yi gi maai sseng di cet di ba̱nyet ba a̱ yet ba̱jyem ni, ba̱nyet ba a̱ tssup kyang a myim Ka̱za di ndya mba ba̱sa̱rei ni.
Nzuk ma n yet shaida a̱gba̱dang pfong u na̱ ya yya mi ni, nta̱mak bu ba̱nyet Lawudikiya ba bu ba̱nyet Hirafolit.
Yi si tyyei ba̱wumbeyang ba a̱ shyi Lawudikiya bu a̱mbyring a̱ywu ban yei Nimfa ni nta̱mak bu ba̱nyet tssup ba a̱ na tung gbang nu ka ni di zi ba̱ byei.
Ki yi bu twang wasika a̱ni, yi tom mi ba bo si twang ba̱nyet tssup Lawudikiya ba mi, i bu twang a̱nying nu ba̱nyet Lawudikiya ba ba ni ya tom mi ni.
I tyyei Arkibut na̱n tyyi ka̱ssi a̱ tyak pfong a A̱gwam Kristi na̱n ku sak ni.
Nzuk Bulut a̱mi n jem byet ani di bvak nzuk. Yi ryok bring zzop a n nin shyi ni ba.
A̱liheri Ka̱za a̱ swrang ba̱ nyin.
Wasika a̱ni a̱ nyyai da̱ njit, Bulut bu Sila bu Timoti, a̱ naat di ba̱nyet tssup ba a̱ shyi Tasalonika ni, ba̱nying A̱tyyi njit Ka̱za bu A̱gwam njit Yesu Kristi.
Ka̱za a̱ ya ryi a̱liheri a̱ bo ya wwon nda.
Tyyi rya ba̱ a̱tsatsak nswat nyin nu i brang ba̱nyet ba̱gingang
Zi na ya yring kozan ka̱ram zin yya a̱duwa, da̱ njit ba na bring dyep Ka̱za mi a̱za̱ nyin ba.
Kozan ka̱ram zi na ya yring a̱ta̱ssi Ka̱za bu A̱tyyi njit, ka̱sak ka yin tyyei ntyyi ndya nyin na an pfong ni, ka̱sak ka cat nyin na kun ya tyyi yi yya pfong ba̱t i, bu ka̱sak ka nsak rya nyin na ka̱yat A̱gwam njit Yesu Kristi kun sseng di cet i.
Ba̱wumbeyang, zi bvwo Ka̱za a̱ ya cat, a̱ ya tssa yi ka̱ tssup,
rot ka̱ram ka zi yin ya tyyei Ka̱sham Ba̱ryat ka ni, ba yin yet a̱kpam ba̱ryat ba, ma Tswa Ka̱za yin yya pfong nji di cet, njit zi bu bvwo an ndya njit a ba̱ryat ba a̱ yet ka̱ryong. Yi bvwo taka̱i swat a zi yin swat ba̱ nyin ni; zihywak nyin a̱mi zi yin swat.
Yi myyep taka̱i swat njit a bu taka̱i nying A̱gwam njit Yesu Kristi; ko ba̱ryat ba ba yin ya ba di ka̱bvung ni, yi ba̱ san bu shok ji Tswa Ka̱za zi wwat i,
har yi tyyi ba̱nyet ba ba̱yanyet ba ni cyang a̱n myyam da̱ mba ni; sa̱rei ba̱nyet tssup ba shyi ka̱byen Makidoniya bu A̱kaya ni.
Rot nyin tyyi ba̱ryat Ka̱za ba a̱ nwa a pfwo ba̱nyet koke, ba bu i ka̱byen Makidoniya bu Akaya ba, ma koke nkhang wrak Ka̱za ndya nyin na sin tat. Njit ma zi bu bvat kyang hywa ba.
Mba di na̱nu mba, a̱ tsaai nkhang tazwa ba njit a da̱ nyin, ka̱sak ka yin wwon na̱za na yi yin yya mbvak nyin na̱ kok ntong ni, i nwa tssup Ka̱za ka̱ryong ka a̱ swat a̱cet i;
bu ka̱sak ka yin swat tot Ka̱won nu ka, Yesu, a̱ brek nyyai Tazwa ka ni. Nu a̱mi a̱ yin kwu, Ka̱za a̱ bo ku yrek nyyai yabyen. Yesu nu a̱mi a̱ yet a̱ntyok za san i diryen Ka̱za ti za bai ni.
Pfong Bulut a Tasalonika
Nyin ma ba̱wumbeyang, yi bvwo ba njit a da̱ nyin yin yet ba̱ a̱kpam ba.
Yi bvwo nyyai zi ka̱n ba da̱ nyin ba zi sswa ka̱bvung nta̱mak bu ditok ka̱yaani Filibi. Ma Ka̱za a̱ za ryi cet rya na zi nin sseng i ya tyyei Ka̱sham Ba̱ryat nka ka ni, ko di ba̱yanyet nyin ba yin za rak ba̱gingang ni.
Sa̱rei ba̱ryat ba zi ya tyyei ni, brik n shyi ba, di ba byyi ka̱ywap ko a̱ka̱tuk a̱huhwa ba, da̱ njit ba ya raai ba.
Ka̱za a̱mi a̱ shim a̱ za ryi Ka̱sham Ba̱ryat ka zi tyyei ba̱nyet ba. Kyang a Ka̱za ka cat i, nkpa zi ryat. Da̱ njit ba ryat ba̱nyet a̱ ga hok ansham njit ba, ma zi gi myim Ka̱za ka a̱ mai a̱huhwa njit u ni.
Nyin yi bvwo a nkyang a zi yin dyat i, zi yin ya cin ba, ko ba̱cincong, da̱ njit ba yin cat bvei diraa nshya krum ba -- Ka̱za a̱ yet shaida njit.
Zi yin cat a̱didyep ba̱nyet ba, ko da̱ nyin ko ba̱yanyet ba̱yaan.
Ma, di ba̱pfong Yesu ni, ku maai zi yet cot ba̱gingang da̱ nyin, ma zi yya ba̱ nyin ba̱shinshwon da̱ a̱naa bu na̱macincong na̱mawon ni.
Bu Ka̱sham Ba̱ryat Ka̱za a̱mi zi yin ya ba mi ba, ma hat ba̱ a̱ccu njit ma zin tyyi, rot zi yin ya gwai ba̱t.
Ba̱wumbeyang, yi yring ka̱sak ka zin yya mpfong a i ya di ka̱ra̱hywu njit i. Zi yya mpfong njit a, da̱ njit ban byyi ka̱ta̱nom ba ko ka̱tuk, rot zi yin cat yi rwan ba̱ njit ba ka̱ram ka zin ya tyyei Ka̱sham Ba̱ryat Ka̱za kani ni.
Nyin ma yi yet shaida, Ka̱za a̱ ma̱n yet shaida, ka̱sak ka zin cong a̱zizrak ka̱cyet assi nyin ba̱nyet ba a̱ san ba̱ryat Ka̱za ba ni, da̱ nyin ba ryi ka̱ywap i ka̱cyet njit ka ba.
Zi ya ta̱gbak i ya tyei cet i ya naai ka̱sak ka yi nin cong a̱zizrak ka̱cyet assi Ka̱za na a̱ ya yei a̱ tyyi yi shya A̱gba̱dang Dityok nka nu ni.
Kyang yaan ri bvat zi nan dyep Ka̱za, nkpa yet: ka̱ram ka zi bun ya tyyei ka̱sham ba̱ryat Ka̱za ba ni, yi yin ba̱ san di ba̱ryat ba̱nyet ni ba, ma di ba̱ryat Ka̱za ni, ba bo yet ba̱ryat Ka̱za ba. Mba a̱mi a̱ yya pfong a ka̱yat ndya nyin ka, nyin ba̱nyet ba ka̱ ryi ndya nyin na ni.
Ba̱wumbeyang, kyang a ya ba ni yet bu kyang yring bu ba ba̱nyet tssup Yesu ba a̱ shyi Yahudiya ka ni. Ka̱sak ka yin sswa ka̱bvung di ba̱nyet nyin ba ni, a̱mi mba ba ma̱n sswa ka̱bvung ka di ba̱nyet Yahuda na.
Ba̱nyet mba ba a̱mi a̱ hywat A̱gwam njit u Yesu a̱nta̱mak bu ba̱nyet tyyei ba̱ryat Ka̱za ba. Mba a̱ bo za nyying. Ka̱za a̱ pfong ansham mba ba, ba bo yet ba̱ra̱ndwan koyan.
Ba kwan zwang n za bvwo zi tyyei kpikpit nwap a ka̱sak ka ba nin shya sucet i. Nkpa yet a̱gba̱dang a̱ka̱tukyya nu ba yya kozan ka̱ram ni, diryen Ka̱za ti ma̱n kyrek a̱za̱ mba.
Bulut a̱ cat bu nat ba̱ byyek
Ba̱wumbeyang, ka̱baram ka zi yen ya wwon ni, zi ya wwon bu i rwam ma a̱huhwa njit u a̱ shyi ba̱ nyin, zi pfong ansham zin ya wwon ba, njit ba kwan diwat ti zi bu nin ya ryi ni.
Zi cat bu brek ba da̱ nyin. Nzuk Bulut n ka̱n tyuk ba na na̱ram ba̱gingang, ma Ka̱ta̱nyrang a̱ za wwon ba.
Ba̱nzan zin breng rya na, ba̱ nyin baa? Nyin a̱mi yet rawoni yet a̱ccu njit a, ba̱nyet ba zi nin ya gba a̱ta̱ssi A̱gwam Yesu ka̱tuk brek nu ka ni.
Nyin a̱mi zi nywa, nyin bu yet shok njit ji.
Timoti a̱ nat Tasalonika
Nnaani zi ryi zi ni maai tot a ba, zi ryi ku myim zi swrang kyi Atina ba̱ njit
i tom Timoti, a̱wumba njit u a̱ yya pfong Ka̱za na i tyyei Ka̱sham Ba̱ryat Kristi ka ba̱ njit ni, na̱ bu ya tyyi cet rya a̱ ya brang i tyyi ndya nyin na.
Da̱ a̱yin a̱ ryok tyyi byrep i hywak ka̱bvung a yi sswa ni ba. Yi bvwo njit ka̱bvung ka a̱ yet kyang a Ka̱za ka za shirya mi ni.
Nyyai bu ka̱ram ka zin shyi ba̱ nyin ni, zi ya tyyei zi ni sswa ka̱bvung, ku ma̱n cong bu yet ka̱ryong; yi bvwo a̱mi.
Nkpa n byyi n nin tom Timoti da̱ nyin na̱ ga n ba bu nkhang sseng nyin na i tssup a, rot rya nzuk a maai myyi ba. N yin hok ka̱wun ki yi ni hywop Ka̱ta̱nyrang ka a̱ ya me ni ba o, pfong njit a nat ba̱ a̱kpam.
Bulut a̱ gwai Ka̱za mi rot ka̱sham nkhang Tasaloni
Timoti na̱ za brek bu ka̱sham nkhang ka̱sak ka yin tyyi ndya nyin i tssup a bu gwai ba̱yaan ni. A̱ bo za tyyei ka̱sak ka kozan ka̱ram yin za yring ni, i bu cat za ryi ka̱sak ka njit zi ma̱n cat ya ryi na ni.
Rot a̱mi, ba̱wumbeyang, ko zin shyi i dizot bu ka̱bvung ni, nkhang tyyi ndya nyin na za ta̱gbak ba̱t.
Rot nnanini zi shyi bu sso, rot yi sseng di cet ka̱yat A̱gwam Yesu.
A̱nzan ba̱gwai zi ni gwai a̱ta̱ssi A̱gwam njit ka n tyyei sai rya njit a a̱zi hywak nyin?
Ka̱ta̱nom bu ka̱tuk zi yya a̱duwa di rya yring i gi shya mon ba̱ nyin a̱ssi ba̱ a̱ssi, i gi shya diwat jyi nkyang a yi ryin i tyyi ndya nyin na ni.
Nnaanini zi naai Ka̱za A̱tyyi njit u nu bu Yesu A̱gwam njit ba za jyi ryen, nna zi nin ba da̱ nyin ni.
A̱gwam Yesu a̱ ya brang yin tyyi ka̱ssi bu gwai ba̱yaan bu sa̱rei ba̱nyet da̱ni di zin ya gwai ni.
Zi naai na̱ ya brang yi sseng di cet, rot ka̱ram ka na̱n brek bu sa̱rei ba̱nyet ba a̱ yet ba̱nuu ba ni na̱ bu shya yi yet ba̱nyet sang hywak, ba̱zizrak ba̱nyet a̱ta̱ssi Ka̱za A̱tyyi njit.
Swat a myim Ka̱za ni
Ba̱wumbeyang, a̱ngbom nkyang u n byyi n ni ya tyyei ni nu a̱ yet: yi yin myyam da̱ njit ka̱sak ka yi nin cong a̱zizrak ka̱cyet i, Ka̱za a̱ ga hok ansham nyin. A̱mi yin swat nyyai ka̱ram iya. To, ba̱nyying zi ya naai hwat mbvak i diyrek Yesu A̱gwam njit, yin tyyi ka̱ssi i yya ra̱u a̱mi.
Rot yi bvwo kyang a zi yin ya zzek ka̱yat cet Yesu A̱gwam njit i.
Kozan a̱ra̱ntyok a̱ bvwo ka̱sak ka na̱ nin bvwa a̱mbyring a tsatsak bu zizrak ryen ni,
da̱ a̱yin a̱ ryok bu cat hok ansham diccu nu di ba̱gbyik ba̱nyet ba a̱ cyi Ka̱za ni ba.
Ka̱yat nkyang ka ni, da̱ a̱yin a̱ ryok yya a̱yanyet a̱ka̱tuk kyang ba, ko na̱ ku sook na̱ yet ryen yya a̱ka̱tuk. Zi yin ya tyyei di cet ka̱sak ka A̱gwam Yesu na̱ nin wrak taka̱i ba̱nyet iya ka̱bvung ni.
Rot yi bvwo Ka̱za a̱ za yei zi cong a̱shishik ka̱cyet ba, ma yi swat a̱zizrak swat.
A̱yin nu a̱ rak zzek ani ni a̱yin na̱ rak ba, seko Ka̱za ka ka ku ryi Tswa nka ji ni.
Ka̱sak ka yi nin gwai ba̱nyet tssup ba̱yaan ni, a̱ yemi ku myim se ba bo ya tyyei ba, rot Ka̱za mbvak nka a̱ ya zzek ka̱sak ka yi nin gwai ba̱yaan ni.
A̱mi yin gwai ba̱yaan sa̱rei ka̱byen Makidoniya; ma zi ya naai, ba̱wumbeyang, yi ya gwai ra̱u a̱mi.
Yin tyyi ka̱ssi i cat swat ansham bu ba̱yaan, koyan a̱n tyyi ka̱ssi an pfong a ku shyi ni, i yya mpfong kyangya nyin na di mbvak nyin, da̱ni di zi ka̱n ya tyyei ni.
Ki yi yya a̱mi, ba̱nyet ba a̱ yet ba̱nyet tssup ba ni ba a̱ ni ya ryi shii, da̱ nyin ba ni pyaat dissi an kyang a̱yin i swat ka̱sa nyin na ba.
Brek A̱gwam Yesu
Ba̱wumbeyang njit, da̱ni di ba̱nyet tssup ba a̱ ka̱n kwi ni, zi cat yi bvwo ku yet kyang byyan rya da̱ nyin da̱ni di kpikpit ba̱nyet a a̱ wi shyi bu nsak rya ni ba.
Njit zi bvwo Yesu a̱ yin kwu a̱ bvo ta̱za, a̱mi meyang ba̱nyet ba a̱ yet ba̱nyet ku tssup ba a̱ kwi ni, Ka̱za a̱ ni ba ba̱ mba bu Yesu.
Zi ya tyyei kyang a Yesu di ka̱nu nu na̱ yin hywa ni. Nkpa yet: ka̱ram ka A̱gwam njit u na̱ nin ba ni, njit u ri shyi bu sucet i zi ni yet ka̱son ba̱nyet ka a̱ ka̱n kwi ni ba.
Zi bu hok diwan a̱gba̱dang a̱pfong Ka̱za ti kam, ba bo tyyak digba Ka̱za ti, wwon A̱gwam njit u diccu nu a̱ kyrek nyyai Tazwa. Ba̱nyet ba a̱ ka̱n kwi ba tssup Kristi ni a̱ yet ka̱son a̱ ta̱za.
Njit ba̱nyet ba ri shyi a̱cet i ba za sook a̱nta̱mak bu kpikpit a ka̱yat a̱ninyyan, zi si mon ba̱ A̱gwam njit u ka̱yat a̱ninyyan ka. A̱mi zi nin swrang ba̱ A̱gwam njit har a̱ba̱da.
Rot a̱mi yi ta̱gbak ba̱yaan di ba̱ryat bani.
Yi swat cam
Ma ba̱wumbeyang, da̱ni di ka̱ram ba nu ka ni, ba se zi ya jem i ba.
Rot nyin ma yi bvwo ka̱tuk ba A̱gwam njit ka a̱ ni hyok da̱ a̱tang na̱ nan nwa a̱ta̱tuk ni.
Ka̱ram ka ba̱nyet ban shyi ryat myyi ndya bu wi pfong ka̱wun ni, ka̱bvung a̱ ba̱ nwa ba ahwa, da̱ni da̱ a̱mbyring ka̱hwa na̱ nan kun bu byyin ni, di ba ni byyi ryen shot ba.
Ma nyin ba̱wumbeyang yi shyi an dyin ba, ba̱lle nom iya i bun ya ba da̱ a̱tang ni ba.
Rot sa̱rei nyin yi yet na̱won a̱ta̱nom, bu na̱won ka̱bvwa sai. Zi yet na̱won ka̱tuk ko na̱won ndyin ba.
Rot a̱mi zi ta̱rwam zi bu kai nda di ba̱yanyet i, seko zi swat ba̱ a̱ssi njit zizrak n cam.
Rot ba̱nyet tssak nda ba a̱ na kai a̱ta̱tuk, ba̱nyet ba ma̱n swei nkwwa na ni a̱ swei a̱ta̱tuk.
Ma njit zi yet ba̱nying a̱ta̱nom, rot a̱mi se zi cam i ryok hyong, gwai ba̱yaan bu tyyi ndya njit a i yet a̱ryet u zi nin ya cam ni, byyi rya i shya sucet njit i ryi di a̱ka̱te ntswam u ni.
Ka̱za a̱ za sak i diryen nka ba, seko sucet wi tyyai ka̱yat A̱gwam njit Yesu Kristi,
njit a̱mi na̱ kwu zi hywak njit a, rot ko zi yet ba̱cet ko zi shyi nda ba bu shya zi shyi swat ba̱ nu.
Rot a̱mi, se yi ta̱gbak ba̱yaan ndya na bu nok ba̱yaan, da̱ni di yi ka̱n sook ni.
Ba̱wumbeyang, zi ya naai yi tyong ba̱nyet ba a̱ ya yya mpfong a ba̱gingang ni, ba̱kwak-ka̱son nyin ba a̱ ya zzek ka̱yat A̱gwam Yesu ni.
Yi ba̱ ryi shii i ba̱ gwai rot pfong a ba yya ni, i bu swat ansham bu ba̱yaan.
Zi bu ya naai, ba̱wumbeyang: yi kam ba̱rentong ba, ba̱nyet ba ndya mba na ka̱n tyyi cet i ba yi ba̱ brang, i bu brang ba̱nyet sang cet ba, i yya hakuri bu koyan.
Se yi ta̱rwam, yi ryok brek a̱ntyok a̱kpot i da̱ a̱kpot ba, ma kozan ka̱ram yi tyyi ndya i yya ba̱yaan a̱tsatsak bu sa̱rei ba̱nyet ba.
Yi gwai kozan ka̱ram
bu yya a̱duwa kozan ka̱ram
bu san kozan kyang a ya ba ni di shok. Nkpa yet nkyang a Ka̱za ka cat da̱ nyin i swat mon diccu nyin na bu Yesu ni.
Yi ryok zzap Tswa Ka̱za ji tyei ba,
i ryok byyai ba̱ryat Ka̱za ba ba̱nyet ba pfong ni ba.
Seko yi na mak kozan kyang: nying na yet i yi kpo breng ansham
i tyong kozan taka̱i na̱kpot.
Ka̱za di bvak nka a̱mi a̱ wwat tsswa nda na, a̱ ni ya jrang sa̱rei, a̱ bvo cam tswa nyin ji bu sso nyin ji bu ndwam nyin na, yi gi bu yet ba̱nyet sang hywak bu ditok ka̱tuk brek A̱gwam njit Yesu Kristi.
A̱tuba nu a ya yei ni a̱ yet a̱ntyok ka̱ryong; rot a̱mi a̱ ni ya yya kyang a na̱n ya yei ni.
Ba̱wumbeyang, njit ma zi cat yi za yya a̱duwa.
Yi byei ba̱yaan da̱ a̱zizrak byei.
N cat ka̱yat cet Ka̱za yi twang wasika a̱ni a pfwo ba̱nyet tssup a sa̱rei.
A̱liheri A̱gwam njit Yesu Kristi a̱ swrang ba̱ nyin. Amin.
Nyyai di Bulut bu Silwanut bu Timoti, zi jem ba̱nyet tssup ba a̱ shyi Tasalonika mi ni, ba̱nyet ba a̱ yet ba̱nyet tssup A̱tyyi njit Ka̱za bu A̱gwam njit Yesu Kristi ni.
Ka̱za A̱tyyi njit bu A̱gwam njit Yesu Kristi a̱ ya ryi a̱liheri bu tsswa nda.
Shirya ka̱ram bai Yesu
Ba̱wumbeyang, dolet zi dyep Ka̱za mi kozan ka̱ram a̱zi hywak nyin. Ku myim njit zin yya a̱mi, rot ntyyi ndya nyin na kun brang ni, har gwai a yi gwai ba̱yaan ni i ra̱u nyyai ka.
Nkpa n byyi zin yet a̱ccu njit a sa̱rei ka̱yat ba̱nyet tssup Ka̱za ka; zi yet a̱ccu na rot ka̱sak ka yin byyi hakuri ni bu tyyi ndya nyin na sa̱rei ka̱yat ka̱bvung ka yi sswa ni, bu yya na ba yya da̱ nyin ni.
Sa̱rei nkyang ani za tyyei ka̱sak ka shirya Ka̱za ji zin yet ka̱ryong ni, bu tyei ba ya twang a̱ tyyi i ba̱nyet ba a̱ maai a̱ nwa i Dityok Ka̱za ti ni; nkpa a̱mi si bu yet hywak sswa ka̱bvung nyin na.
Ka̱za a̱ ni yya kyang a myim ni: ka ni tyyi ba̱nyet ba a̱ yya da nyin ni i ka̱bvung
a si bo ya ryi pfwi, nyin ba̱nyet ba a̱ sswa ka̱bvung ka ni, har nta̱mak ba̱ njit. A̱ ni yya a̱mi ka̱tuk ka Yesu A̱gwam njit na̱ nin brek bu ba̱cecet ba̱pfong Ka̱za ba nyyai Tazwa bu diryem ndong ni,
a̱ ga bu nyep ba̱nyet ba a̱ rak san Ka̱za ni bu ba̱nyet ba a̱ rak tssup Ka̱sham Ba̱ryat Yesu Kristi ka ni.
Shirya mba ji byyi tyak ba; ba sswa ka̱bvung di ba bo byyi ryi a̱ssi A̱gwam Yesu bu a̱gba̱dang shii nu nu ba,
ka̱tuk iya na̱ nin ba san digba̱dang nu ti ni nyyai di sa̱rei ba̱nyet nu ba bu gwai nyyai di ba̱nyet ku tssup ba sa̱rei. Yi ma̱ nin shyi ka̱yat mba, rot yi san ba̱ryat ba zi ya tyyei ni.
Zi yya a̱duwa a̱ni, diyrek A̱gwam Yesu njit ti i gi shya shii a̱ nyin, nyin meyang ka̱yat nu. A̱liheri Ka̱za njit nu bu A̱gwam njit Yesu Kristi nu a̱ tyyi zin shya nkyang ani.
A̱ka̱tuk a̱ntyok wipfong u
Di ba̱ryat bvwot A̱gwam njit u Yesu Kristi ni bu tung a ba ni za tung ka̱bvwa ka̱yring a̱ta̱ssi nu ni: zi ya naai ba̱wumbeyang
yi ryok kyyai ndya nyin na ba ahwa ba, ko yi hok ka̱wun ba̱ryat ntswa ko kozan ba̱ryat ko wasika nu a̱ ryi anye a̱ nyyai da̱ njit ni a̱ bu hywa di Nom bai A̱gwam Yesu na wu ka̱n ba.
Yi ryok wwon a̱yin a̱ ya raai a kozan ryen ba. Nom iya ni ba ba, se ba̱nyet rak pfong ba̱nyet a̱ yen ba, a̱ka̱tuk a̱ntyok wipfong u ba tssa na̱ nwa rong ni a̱ si wruk a̱ ba a̱ta̱sa.
A̱ rak kozan kyang a ban yei ka̱za ni, ko nna ni ba̱nyet ba kpo kok ntong ni, a̱ ya cin a̱ si bo sook diccu nu a̱ sak i bat Ka̱za na. A̱ si bo tyyei da̱ nu diccu nu a̱ yet Ka̱za.
Yi bring o? Ka̱ram ka n nin shyi ba̱ nyin ni, n yi ya tyyei nkyang ani sa̱rei.
Yi bvwo kyang a n shyi ku zzap saai ni, se bu ka̱ram nu ka a̱ ba, a̱ka̱tuk a̱ntyok wipfong a̱ywu a̱ si wruk a̱ ba a̱za̱kpai.
Ko ba̱nyying a̱ ma̱n shyi bu i ya ka̱son ntsang. Ma ka̱ram ka ban tun a̱tuba nu a̱ ku zzap ni, kozan kyang i si wruk a̱za̱kpai.
A̱ka̱tuk a̱ntyok wipfong u a̱ si wruk a̱za̱kpai; wwon A̱gwam Yesu a̱ si nyyai bu cet nu na, a̱ bu ku hywwak di wun ka̱nu nu na, a̱ si ku byyan di cet bai nu na.
Ka̱ta̱nyrang a̱mi a̱ byyi cet ba a̱ntyok wipfong a. A̱ ni tyyei cet iya di nkyang dira, da̱ni di alama bu ka̱wun bu nkyang ka̱hat ni.
A̱ ni yya kozan taka̱i na̱kpot a̱ gan daai ba̱nyet ba a̱ ka̱n pyyem ryen naat an ndong ni. Ba ni kwi, rot ba rak gwai ka̱ryong a̱ ga kaat.
Rot a̱mi Ka̱za a̱ ba̱ tom di cet dira ku yya pfong ka̱yat mba, ba ga wrak ka̱ryong an kyang a yet dira ni;
rot a̱mi sa̱rei ba̱nyet ba a̱ rak ka̱ryong ka ni, ma a̱ tyyi ndya mba i na̱kpot i, ba ni ba̱ tyyi an shirya.
Nyin ba tssa yi ni shya sucet a
Ma dolet zi gwai Ka̱za mi kozan ka̱ram nyin nu A̱gwam Yesu na̱ cat i. Rot Ka̱za a̱ ya tssa yi yet ba̱nyet ka̱tsitsrang ba cet nTswa na ku san yi yet ba̱zizrak ba̱nyet nka rot yi wrak ka̱ryong ni.
Ka̱za a̱ ya yei yi wrak ka̱ryong i Ka̱sham Ba̱ryat ka zi ya tyyei i; ka yin ya yei yi gin byyi ka̱sak nyin i dityok A̱gwam njit ti Yesu.
Rot a̱mi ba̱wumbeyang njit, se yi sseng di cet. Se yi breng nkyang a zi ka̱n ya zzek ni, ko di ka̱nu ko ka̱yat wasika, yi na̱ breng di cet.
Zi naai A̱gwam njit Yesu Kristi bu Ka̱za A̱tyyi njit, a̱tuba nu a̱ za ryi cat nu na ni bu dizot njit ti na̱ hok ni har a̱ za ryi cet ndya bu breng rya,
nu zi naai na̱ ya ta̱gbak har a̱ba̱da a̱ ya brang yi maai yya bu ryat kozan kyang a yet a̱tsatsak ni.
Yi za yya a̱duwa
A̱ngbom kyang u ba̱wumbeyang, yi za yya a̱duwa, ba̱ryat Ka̱za ba a̱ ga nwa ahwa di ba̱nyet ba, ba ba̱ san bu shok ka̱sak ka yi yin ba̱ san ni.
Yi bu yya a̱duwa Ka̱za a̱ za tun an mbvak a̱ka̱tuk ba̱nyet na̱kpot a. Rot ba koyan a̱mi a̱ san ba̱ryat ba zi tyyei ni ba.
Ma A̱gwam Yesu a̱ yet. A̱ ni ya tyyi ncet a̱ ya cam a̱ tun a mbvak A̱ka̱tuk A̱yin na.
Yesu a̱ za ryi cet rya a̱za̱ nyin. Zin byyi rya yi yya, nyin ba bu ni ya ka̱son bu yya kyang a zi yin ya tyyei ni.
Zi naai A̱gwam u na̱ tyyi ndya nyin na bvwo cat Ka̱za na bu cet rya na Kristi na̱ wwat i.
Dolet koyan a̱ yya pfong
Ka̱yat diyrek A̱gwam njit Yesu Kristi, ba̱wumbeyang njit, zi ya tssap yi wruk ryen ba̱wumbeyang a yet ba̱ta̱ran ni, ba̱nyet ba a̱ rak tssup kyang a zi yin ya tyyei ni.
da̱ njit ba san kyang a̱yin wi tan ba. Seko zi wu tyyi a̱ccu njit yya pfong ka̱ta̱nom bu ka̱ta̱tuk ho zi bu ya tyyi rwan.
Ba di zi yin dat san zang mpfong njit ji da̱ nyin ba; ma zi yin cat yi gi ma̱n myyam da̱ njit.
Ka̱ram ka zin shyi ba̱ nyin ni zi ya tyyei i hywa, “Koyan a̱ rak yya pfong na̱ ryok ya ba.”
Zi hywa a̱mi rot zi hok di ba̱yanyet a̱n shyi ka̱yat nyin a̱ yet bu ba̱ta̱ran, ba byyi kyang a ba yya ni ba se ssop na̱nu i ba̱ryat ba̱yanyet.
I diyrek A̱gwam njit Yesu Kristi zi breng ba̱nyet iya mbvak mpfwa ba cam ka̱cyet mba ka, a̱ bo yya pfong a̱ ga shya kyang a ba ni ya ni.
Nyin ba̱wumbeyang, yi ryok rwan bu yya kyang a yet a̱tsatsak ni ba.
Ka̱ a̱yanyet a̱n shyi ka̱yat nyin a̱ ni rak hok kyang a zi ya tyyei a wasika a̱ni ni, yi ku cam ansham i wruk ryen nu, na̱ ga hok nsum.
Ma yi ryok sak dinccok ba̱ nu ba, seko yi ku tssap da̱ a̱wumba ni.
A̱ngbom ba̱ryat u
A̱gwam Yesu nu a̱ wwat myyi rya ni a̱ ya wwon nda kozan ka̱ram bu ka̱yat kozan kyang A̱gwam Yesu a̱ swrang ba̱ nyin sa̱rei.
Di bvak nzuk n nin jem. Nzuk Bulut n ya byei. Ryen na n nan tyyi bvak a a kozan wasika nu n jem ni, ku naa ni. A̱mi n nin jem.
Zi naai za̱nang A̱gwam Yesu ji swrang ba̱ nyin sa̱rei.
Nzuk Bulut, a̱tuba nu Ka̱za a̱ntyok za san bu Yesu Kristi A̱gwam njit ba yei, a̱ tyyi na̱ yet a̱pfong Yesu Kristi ni, ka̱rek tyyi ndya njit, nzuk n jem wasika a̱ni.
N na̱ jem mi, nwan Timoti, ka̱won mbyin nzuk ka̱yat ka̱ryong. A̱liheri bu kun dizot bu myyi rya nyyai di Ka̱za A̱tyyi njit bu Yesu A̱gwam njit i swrang ba̱ nwan.
Ba̱malam diraa
A bvwo ka̱ram ka n yin swrap naat Makidoniya nu ni, n hywa di a swrang Afisa. N ri cat a yen swrang ka̱ yemi. Kyang a mbyyi ni, ba̱yanyet a̱n shyi ka̱ yemi a̱ nwa a̱ka̱tuk zzek. N cat a ba̱ kam ba ryok.
Tyyi ba ryok ninyying nkhang a ba tsaai i, bu twang a̱yiyrek ba̱tyyi na, rot na tyei ba̱ a̱cecet. Na ni tyyi zi bvwo kyang a Ka̱za ka cat zi yya ni ba, se ta ka̱rek wrak Ka̱za ndya njit ka zi nin bvwo kyang a ka cat zi yya ni.
N na̱ tyyei a̱mi a gi ba̱ tyyi ba gwai ba̱yaan di cat a nyyai di a̱zizrak ndya, bu a̱zizrak a̱huhwa, bu ntyyi rya yring i tssup Yesu ni.
Ba̱yanyet a̱ ka̱n wwon nkyang ani a̱ sook ndya mba na a̱ tyyi a a̱kpam ba̱ryat.
Ba cat zzek Truwang Musa ji, ma ba bvwo kyang a ba ryat i ba. Ba zzek ba̱set, ma di ba bvwo kyang a ba zzek i ba.
Zi bvwo Truwang Musa ji yet, ki zi za̱ breng ka̱sak ka Ka̱za kan cat i.
Nyin yi bvwo ba̱tsatsak ba̱nyet ba ba̱ yya Truwang ji ba, ba̱ka̱tuk ba̱nyet a̱mi, da̱ni di ba̱nyet swrap Truwang bani, bu ba̱nyet bvei a̱bvun, bu ba̱nyet wi pfong ka̱wun Ka̱za, bu ba̱nyet a̱ka̱tukyya bu ba̱nyet wi tssup Ka̱za, ba̱nyet hywaai ba̱tyyi bu ba̱naa, bu ba̱nyet hywaai ba̱nyet,
ba̱kan-a̱naan bu ba̱ntyok kwai bu ba̱yaan, ba̱nyet zzing ba̱nyet zzap, ba̱nyet bvei diraa bu ba̱nyet ssing tai ko ba̱nyet ba a̱ yya nkyang wi myim ba̱ a̱tsatsak zzek u ni.
Zzek ani nkpa yet Ka̱sham Ba̱ryat ka ba n dyi n tyyei ni. Zzek ani nyyai da̱ A̱gwam Ka̱za, A̱ntyok ka̱nu-a̱tan.
Zi dyep Ka̱za i pfong dizot ti ka za pfong i ni
N gwai Yesu Kristi A̱gwam njit i, na̱ ni n dyi cet mpfong a n yya ni. N gwai na̱n dyi n maai na̱ n yei n ku yya dikwwa.
Ko nnyyai ka anye nzuk a̱mi yin ku ryat a̱ka̱tuk ba̱ryat u, n sak dira̱ndwan ba̱ nu, n bo n ku pfwei o? Ma Ka̱za a̱ hok dizot nzuk, rot ka̱ram iya n ka̱n bvwo Yesu ba, da an yin bvwo kyang a n yya ni ba.
Ka̱za a̱ hok dizot nzuk ba̱gingang a̱ tyyi n wrak Yesu rya nzuk a, a̱ bo n nang cat a shyi ka̱yat Yesu Kristi ni.
Ma Ka̱za a̱ hok dizot nzuk, Yesu a̱ ga shya hywak tyyei hakuri nu na di ba̱nyet da̱ni da nzuk ni, a̱ngwak ba̱nyet a̱ka̱tukyya nu, ba̱nyet ba a̱ ri bai da̱ nu ni a̱ ga ryi a̱n tyyi kap a̱ ku san a̱ ga shya sucet wityak.
A̱gwam Ka̱za nu a̱ byyi sucet wityak ni. Di ba nku ryi ba. Nu ba̱diyin a̱ yet Ka̱za. Zi ku yya sujada i ku ryi shii wi byyi ka̱hywat! Amin.
N tyei ba̱ryat bani a mpfwa nwan Timoti, ka̱won nzuk. Mba a nin zzek ba̱nyet ba, ba tssup kyang a Ka̱za ka yin tyyi ba̱nyet a̱ ryat tazwa nwan ni nyyai gba̱gbang. Ba̱ breng ansham i gi maai kwan a̱tsatsak zwang u a̱ shyi a̱ta̱ssi nwan ni ansham.
Wrak Yesu rya nwan na i bu yya kyang a myim i. Ba̱yanyet a̱ ka̱n dak yya nkyang a myim ni. Rot a̱mi ba wwon wwat Ka̱za ndya mba na.
Ntaka̱i ba̱nyet Himanayat bu Alezanda n ka̱n ba̱ yrik n tyyi an bvak Ka̱ta̱nyrang ka yen ba̱ nyyek, ba ga tyong pfwei Ka̱za.
Ka̱sak ka yi nin naai Ka̱za ni
Kyang ka̱son na n cat da̱ nwan ni nkpa yet: yi yya a̱duwa naai Ka̱za, i bu ka̱ gwai rot ba̱nyet ba̱sa̱rei.
Naai ba̱gwam mi brak, nta̱mak sa̱rei ba̱nyet a̱tityok ba, zi gi swrang ansham bu ba̱yaan i pfong ka̱wun Ka̱za i bu cong a̱zizrak ka̱cyet.
Ku yet ka̱sham ba̱gingang, Ka̱za a̱ntyok za san a̱ bo pfong ansham nkpa.
Nu a̱ bo cat ba̱nyet sa̱rei a̱ shya sucet a̱ bo cat ba bvwo ka̱ryong ka.
Rot a bvwo Ka̱za a̱ yet bu ka̱yring. A̱yanyet a̱n shyi a̱ shyei ba̱nyet ba a̱ naat i shishrek bu Ka̱za. A̱yin a̱ywu nu a̱ yet Yesu Kristi.
Nu a̱n tyyi diccu nu a̱ ga san sa̱rei ba̱nyet ka̱sa ba a̱ wwon. A̱ yin yya a̱mi a̱tsatsak ka̱ram a̱ ga tyyei ka̱sak ka na̱n cat ba̱nyet ba a̱ shya sucet i.
Nkpa bu yet hywak a Ka̱za ka ni n tyyi n yet a̱pfong Yesu a̱ bo n tom n si zzek kpikpit nwap a n ba̱ tyyei ka̱sak ka ba nin wrak Ka̱za ndya mba ni a̱ bo bvwo ka̱ryong ka. Sa̱rei kyang a n dyat i ka̱ryong a̱mi. Diraa nshyi ba.
N cat ba̱ntyok ba a̱ wrak Ka̱za a̱ccu mba ni sa̱rei koke ba naai Ka̱za a̱ ka̱ neyak a̱zizrak mbvak. Ba ryok ka̱ naai a̱n byyi a̱dyying ba, ko ban byyi a̱cecet ba.
N bo n cat ba̱nyring ba sa̱rei ba tung kap, a̱ bo cam taka̱i ba̱tro na ba tssup i, a̱ ba̱ tssup ansham. Ba ryok bat a̱ccu mba na a̱n yya cit-yet ba bu ntyei zinariya bu nkyang byyi krum ba.
Ma ba yya a̱tsatsak da̱ni di ba̱nyring ba a̱ cong i ryen Ka̱za ni.
Ka̱bvwa zzek, ba̱nyring a̱ swat ba̱ nyong, a̱ pfong bam bu ya-yet.
N shim a̱ra̱mbyring a̱ zzek ba, da n shim a̱ntyok a̱ tssup a̱ra̱mbyring ba, se a̱ra̱mbyring a̱ swat ba̱ nyong.
Rot A̱damu nu ba yin yet ka̱son a̱ rot a̱ sin sak Hawa'u.
A̱damu brak a̱mi Ka̱ta̱nyrang ka yin daai ba, ma a̱ra̱mbyring a̱mi ba yin daai, na̱ si yya a̱ka̱tukyya.
Ma tyei na̱won nkpa ni tyyi ba̱nyring a̱n shya sucet, ki ba ya ka̱son a̱ breng wrak ka̱ryong mba na ka̱sak ka Ka̱za kan cat i, bu cat ba̱yaan, ba̱zizrak ndya a̱ bo byyi tung kap.
Ba̱nekwo ba̱nyet tssup
Ba̱ryat bani a̱ yet ka̱ryong: A̱yin nu a̱ cat yet a̱kwak-ka̱son ba̱nyet tssup ni a̱ cat a̱tsatsak kyang.
Ma a̱yin nu a̱ yet a̱kwak-ka̱son ba̱nyet tssup u ni, dolet na̱ yet a̱yin nu a̱ byyi hywak ni ba, a̱ byyi a̱mbyring a̱yring, a̱ntyok hakuri, a̱ yya kyang a̱ swrap ka̱bvwa nkpa ba, a̱ byyi a̱tsatsak hali, a̱ bo gwai ba̱necen, a̱ bo yet a̱ntyok zzek ba̱yanyet;
a̱ ni rot ka̱nu nu i sswa nkwwa ba, di na̱ ni ra̱u diryen ba. A̱ ya byyi bu ba̱nyet ba̱gingang, di na̱ ni ra̱u cat krum ba,
a̱ bo bvwo breng ka̱ryi nu ka, a̱yin nu na̱won nu na ku pfong ni.
Ki a̱yin a̱ maai cam kyang-bvak nu na ba, na̱ bu cong ni a̱n bvwo breng ba̱nyet ba a̱ yet ba̱nying Ka̱za ba ni?
A̱ ni yet a̱tuba nu a̱ si nwa tssup ani ba, ho a̱ bu nwa dingwak ti si ku ba di dikpak bu shirya da̱ a̱gwam a̱ka̱tuk ntswa na̱ yin yya ni.
Ba̱nyet brang ba i bat ka̱za
A̱mi brak ba̱nyet ba a̱ yet ba̱pfong ka̱yat coc kani a̱ ma̱ ni byyi a̱tsatsak hali, ba ni yet ba̱nyet na̱nu na̱hwa ba. Ba ni krok na̱nu mba i sswa nkwwa ba, di ba ni ra̱u cat krum ba.
Dolet ba san ba̱ryat Ka̱za ba a̱n yya ka̱ryong bu a̱zizrak a̱huhwa.
Dolet se ba yen ba̱ myyek a̱ ryi ki ba maai yya pfong a, ba si wa bvwa a̱n ba̱ tyyi yya na.
A̱mi ba̱nyring ba meyang a̱ nin byyi kap, ba ba̱nyet ba̱shwwang ba, ma ba̱nyet hakuri, bu ba̱nyet kok ka̱ryong ka̱yat kozan taka̱i kyang.
A̱yin nu a̱ yet a̱pfong coc ni, dolet na̱ byyi ba̱ a̱mbyring a̱yring a̱ bo maai breng kyang-bvak nu na sa̱rei.
Ba̱nyet ba a̱ bvwo pfong mba na ni a̱ ni shya a̱gba̱dang dyep, di ba̱nyet ba a̱ si bo maai tyyei ba̱nyet ba̱ryat Yesu ba ni.
Kyang a tssup njit a ku yet i
N kwan ba da̱ nwan ba̱nyying, ma n yen na̱ jem nkyang ani.
Rot ki n ba ahwa ba, a byin bvwo ka̱sak ka ba̱nyet tssup ba ba nin swat i. Mba a̱ yet ba̱nyet tssup Ka̱za ka a̱ byyi sso ni. Mba a̱ yet dityin bu ba̱ram ka̱ryong ka zi breng ni.
Ku seyak zzim: ka̱ryong njit ka a̱ yin shyi nrang ni a̱ yet a̱gba̱dang.
A̱ yin ba i rwam a̱neywu,
Tswa Ka̱za i tyyei ba̱nyet ba ditsatsak nu ti.
Ba̱pfong Ka̱za a̱ ku ryi.
Ba̱nyet a̱ yya wa'azi nu sa̱rei ka̱sa ka.
Ba̱nyet ba̱gingang i ka̱sa ka a̱ ku san.
Ka̱za a̱ ku sook a̱ nat i Tazwa, a̱ si ku sak a a̱gba̱dang dityok nka nu.
Ba̱malam diraa
Tswa Ka̱za ji ka̱n za tyyei ba̱zizrak ka̱sak ka ka̱ram ka̱yaan kan bai ni ba̱nyet ba̱gingang a̱ ni wwon wwat Ka̱za ndya mba na, a̱ pfong zzek a̱ka̱tuk tswa bu diraa ti ba bvei ni.
Ntaka̱i zzek ani nyyai di ba̱ka̱tuk ba̱nyet ba a̱ raai ba̱nyet i, ba̱nyet bvei diraa. Ntaka̱i mba na Ka̱ta̱nyrang a̱ ka̱n ba̱ tyyi huhwuk, ndya mba na i kwu anye ba hwwi di rong tswam, di ba bo pfong nsum yya a̱ka̱tuk ba.
Ntaka̱i ba̱nyet iya zzek di ku myim ba yya nyreng ba, a̱ bo twang nkyangya nzaan na zi ni ya ni ba. Ka̱za a̱ yya nkyangya nani ba̱nyet tssup nka ba a̱ bvwo ka̱ryong ni a̱ ga na̱ san di gwai.
Sa̱rei nkyang a Ka̱za ka yya ni na yet. Rot a̱mi kyang nshyi zi ni rak ba ki zi na̱ san bu gwai.
Rot ba̱ryat Ka̱za ba bu a̱duwa nu zi yya ni a̱ ni kpo jrang.
A̱kwwa Kristi a̱nying ka̱ryong
Ki a ni yet a̱kwwa ka̱ryong a̱nying Yesu, se a zzek ba̱wumbeyang ba sa̱rei nkyang ani, da̱ a̱yin nu ba breng ka̱yat ba̱ryat ka̱ryong ni, bu a̱tsatsak zzek u a tssup bu tat ka̱ram kani ni.
Ninyying nkhang nshyi ba̱kukwo ba̱nyring ba ka̱ tsaai, na̱ tyong rot na yet a̱ka̱tuk. Zzek diccu nwan i tssup Ka̱za.
Ku yet ka̱sham a̱yin a̱ ruk rwam nu, ma kpo ruk a ka̱yat nTswa Ka̱za nkpa yet a̱kpok, rot ryen na Ka̱za ka za yya mi zi nin shya sucet ba̱nyying bu nying cong bai ni.
Ba̱ryat bani a̱ yet ka̱ryong; rot a̱mi zi ba̱ breng ansham.
Ba̱ tyyi ba yya nkyang ani i bu ba̱ zzek da̱ na.
Ryok yya ba̱nyet a̱ na̱ ryi a̱ hywat ho a yet hwung ba, seko a̱ yet a̱yin nu ba̱nyet tssup ba nin myyam da̱ nu ni: cam a̱nyyi ba̱ryat nwan, i byyi a̱tsatsak hali, i gwai ba̱nyet, i bu cong a̱zizrak ka̱cyet, i bu tssup Ka̱za.
Ntyyi ka̱ssi bu twang ba̱nyet ba ba̱ryat Ka̱za ba, i yya wa'azi, i bu ba̱ zzek tot ka̱ram ba nzuk ka.
Ryok yya dikpam bu za̱nang nTswa Ka̱za ji shyi a nwan ni ba, za̱nang ji ba̱nyet tyyei ba̱ryat Ka̱za ba ba yin dyat a̱wwon ni, ba̱nekwo ba a̱ si ma̱ na̱ krok mbvak a̱ yya a̱duwa.
N tyyi ka̱ssi i wrak diccu nwan i yya nkyang ani, ba̱nyet sa̱rei a̱ ga ryi ka̱sak ka an za ka̱son ni.
Ya cam, i bu cam nkyang a a zzek ni ansham. Ryok ntyyi ka̱wai ba. Ki a yya a̱mi, da̱ nwan di ba̱nyet ba a̱ pfong zzek nwan na ni sa̱rei, yi ni shya sucet.
Ka̱sak ka zi nin swat bu ba̱nyet tssup ba ni
Ryok byat a̱kukwo a̱yin ba, ma ryat ba̱shinshwon ba nu da̱ni da̱ a̱tyyi nwan ni. Yya bu zam ji di ba̱wumbeyang ni.
Yya bu ba̱nekwo ba̱nyring ba di ba̱naa ni, i bu breng na̱neyang ba̱nyring a di ba̱wumbeyang ni ba̱ a̱zizrak a̱huhwa.
Breng ba̱nyring ba a̱ yet ba̱kpotyok ka̱ryong ni ansham wato ba̱nyring ba a̱ sang ba̱nyet ba̱ brang ni.
Ma a̱kpotyok u a̱ byyi na̱won ko na̱mbvon ni, dolet mba a̱ ni ku breng, ka̱sak ka kun myim ba̱nyet tssup Ka̱za ba a̱n yya ni. Dolet ba cam ba̱tyyi mba ba bu ba̱tyyi a̱kwop ba, da̱ni di mba ba̱tyyi ba ba ka̱n breng na̱won ani, a̱mi tssup njit a kun cat. Ka̱za a̱ bo pfong ansham nkpa.
A̱kpotyok a̱ra̱mbyring u a̱ shyi ba̱diyin ni, a̱ na wrak Ka̱za diccu nu. Kozan ka̱ram a̱ yya a̱duwa ka̱ta̱nom bu ka̱ta̱tuk a̱ naai Ka̱za ka ku brang.
A̱ra̱mbyring u a̱ yet a̱kpotyok a̱ swat bu hok ansham ka̱sa nani ni, ko na̱n sso ni a̱ shyak bu kom ba.
Ba̱ tyyei nkyang ani, ho a̱yin a̱ bu ba̱ pfwei.
A̱yin nu a̱ ya yei a̱ntyok tssup ma a̱ rak wwat ba̱nyet nu ko ba̱tyyi bu ba̱wumbeyang nu ni nkyang swat ka̱sa na, taka̱i a̱yin iya a̱ rak ka̱ryong ka. Ba̱nyet ba a̱ yet ba̱nyet witssup ni ma ba ku ran.
Ryok twang a̱ra̱mbyring tyei bu ba̱kpotyok ba, se a̱rya nu na a̱ seyak nswak a̱kitat, na̱ bo yet a̱yin nu a̱ yin swat a̱tsatsak swat ba̱ a̱ntyok nu nu ni.
A̱ ni yet a̱tuba nu ba̱nyet ba pfong ansham mpfong nu ni, a̱yin nu a̱ ka̱n breng na̱won nu ansham, a̱ bo gwai ba̱yecen, a̱yin nu a̱ gwai ba̱nyet tssup ba ni, a̱ bo brang ba̱nyet ba a̱ nwa i ka̱bvung ni, a̱ tyyi diccu nu i yya nkyang a Ka̱za ka cat i.
Ryok n tyyi a̱yiyrek ba̱nyring a a̱ ka̱n wi kop ni ba̱kpotyok ba, rot ka̱ram ka ba bun drok cat nyreng ni ba ni brak ka̱ryim a̱ sak Yesu mi.
Ki ba yya a̱mi, ba ni ya kwwat shirya, rot ba jing ba̱ryat ba ba ka̱n dop a̱wwon di ba bo ni nyreng ni ba.
Shim ba bo nwa dikpam, a̱ nwa ki nwwai na̱sa; bam ba̱ a̱mi ma, shim ba nwa ba̱shwwang, a̱ nwa tyei na̱nu mba i ba̱ryat ba̱yanyet, a̱ nwa ryat nkyang a myim ba hok i na̱nu mba ni ba.
Nkpa n byyi ku nin yet ka̱sham na̱neyang ba̱nyring a a̱ yreng a̱ tyei na̱won a̱ breng na̱sa mba, ho a̱ra̱ndwan njit u a̱ bu shya kyang ditok.
Na̱neyang ba̱nyring ba̱yaan na a̱ yet ba̱kpotyok ni a̱ wa ka̱n nwa ntam, a̱ brak a̱ tssup Ka̱ta̱nyrang.
Rot a̱mi a̱ra̱mbyring tssup u a̱ byyi ba̱kpotyok ba̱nyring i a̱gbang nu ni na̱ ba̱ breng a̱ ryok rak a̱ wwon ba̱nyet tssup i ba, ba̱nyet tssup ba a̱ ga ma̱n shya diwat cyang ba̱nyet ba a̱bibyyi a̱yin ni ba.
A̱kwak-ka̱son nu a̱ yya pfong ansham ni ba ku ryi shii a̱ bo ku tan a̱ ra̱u kpikpit ba̱nyet a, tun ba ba̱nyet ba a̱ yya wa'azi a̱ bo zzek ba̱gingang ni brak.
Ba̱yrat Ka̱za ba a̱ hywa, “Nyak ji na̱ yya pfong ni, ryok za̱ yim kyangya ba.” Ka̱bvwa ka̱yaan ba̱ryat Ka̱za ba a̱ bo hywa, “Tan a̱yin nu a̱ na̱ yya pfong ni ba̱cicrak bu pfong nu na.”
Ryok san a̱tyyak tazwa a̱kwak-ka̱son n yya pfong ba, se a hok ka̱nu ba̱nyet ba̱hwa ko ba̱tat.
Ki ba shya na̱ yya a̱ka̱tukyya, a ku byat ka̱yat ba̱nyet, kpikpit ba̱nyet a i gin tyong nom yaan.
A̱ta̱ssi Ka̱za bu Yesu Kristi bu ba̱pfong Ka̱za n kwak a̱pfo nwan, a yya nkyang ani i ryok cat ba̱yanyet i rak ba̱yanyet ba.
Ryok sseng bu i sswa ba̱shekwot ba. A nan sswa ba̱shekwot a̱nap ba̱cincong, i gi pfong ansham ka̱hwa nwan na gwai na̱ yya na ni.
A̱ka̱tukyya ba̱yanyet a̱ shyi ba̱ a̱za̱kpai. Ba̱nyet ba̱gingang a̱ bvwo ba ni ba̱ yya shirya; ma nying ba̱yanyet shyi nrang, seko ku ri naat wruk ba a̱ta̱sa.
A̱mi meyang zin cyang a̱tsatsak mpfong ba̱yanyet ba̱zizrak, ma kpikpit a ni swrang nyat hat a̱ba̱da ba.
N cat ba̱kwwa ba a̱ pfong ba̱nyet na̱sa mba ba ansham, ho ba̱nyet a̱ bu pfwei diyrek Ka̱za bu kyang a zi zzek ni.
Ba̱kwwa ba ba̱ntyok na̱sa mba ba ba yet ba̱nyet tssup ni, ba ryok ba̱ yya ryihywat di ho ba yet ba̱wumbeyang ba; seko ba ba̱ yya pfong di ka̱ryong, rot ba̱nyet ba a̱ ya mbvak mba na ni a̱ yet ba̱nyet tssup ba ba gwai ni.
A̱ka̱tuk zzek bu byyi zwa
Dolet a ba̱ yya wa'azi, i bu ba̱ zzek nkyang ani.
A̱yin nu a̱ zzek kyang yaan ba̱zan ku bvwon bu ba̱ryat A̱gwam Yesu Kristi ba, bu kyang a zi zzek tazwa tssup njit ka ni,
a̱yin a̱ywu a̱ yet bu diccu nu, di na̱ bvwo kyang ba. Kozan ka̱ram a̱ sseng ba̱ a̱ka̱tuk a̱cecet bu zok tazwa ba̱ryat. Nkyang ani cong di kyang ba, se swam ba̱yaan bu ka̱ghai bu ditok bu bang ba̱yaan.
Ntaka̱i ba̱nyet ani sseng ba̱ a̱cecet ani, a̱huhwa mba nu a̱ ka̱n cyik a̱ tyyi zan. Ba bo bvwo ka̱ryong ka ba se bu zok ban sseng. Ba hwa di tssup Ka̱za ka ni tyyi ba shya zwa.
Ee, ku yet ka̱ryong, a̱yin nu a̱ tssup Ka̱za di ka̱ryong ni a̱ byyi dizot ba, ki a̱ breng kyang a Ka̱za ka ku jyet i bu sai rya.
Ko dama a̱nzan zi yin ba mi i ka̱sa ka? Kyang ba! Ki zi bu naat wwon ka̱sa ka, zi ni nat mbvak kwot.
Rot a̱mi ki zi byyi kyangya bu ba̱tro, nkyang ani za maai.
Ba̱nyet ba a̱ cat byyi zwa ni a̱ ya kwak bu dikpak i ka̱mak bu a̱grung, a̱ si bo nwa ka̱yat a̱bvwon a̱huhwa nu a̱ ni kwak ba̱nyet ba̱gingang a̱ si tyyi i dikwu ni.
Cat krum nkpa yet ryen kozan taka̱i a̱ka̱tuk swat. Cat krum a̱mi n byyi ba̱yanyet ba ka̱n wwon wwat Yesu ndya mba na, a̱ ya kwwat a̱ka̱tuk byyan rya.
A̱ngbom ba̱ryat u
Ma nwan a̱tuba nu yet a̱nying Ka̱za nu ni, ta̱rwam bu nkyang ani. Ntyyi ka̱ssi i cong a̱tsatsak ka̱cyet i yya kyang a Ka̱za ka cat i, wrak Ka̱za rya nwan na, cat Ka̱za i bu gwai ba̱nyet, yya hakuri kozan ka̱ram, i yya kozan kyang ba̱shinshwon.
Tung cet nwan na sa̱rei n kwan zwang ji ni, wrak Ka̱za rya nwan na, i gi shya sucet wityak. Nkpa Ka̱za ka yi na̱ yei a san, ka̱ram ka a yin sseng a̱ta̱ssi ba̱nyet ba̱gingang i tyyei ka̱sak ka an wrak Yesu rya nwan na ni.
A̱ta̱ssi Ka̱za ka a̱ wwat kozan kyang sso ni bu Yesu Kristi a̱tuba nu a̱ yin sseng a̱ta̱ssi Buntut Bilatut a̱ ryat ba̱set i, n na̱ tssap.
Tssup truwang jini i za̱ breng ba̱ a̱zizrak rya se ka̱tuk ba A̱gwam njit Yesu Kristi.
Ka̱za, A̱yin nu ka̱nu-a̱tan njit sa̱rei na̱ shyi da̱ nu ni, A̱gwam njit, nu a̱ bo yet A̱gwam ba̱gwam, A̱tyyi njit, a̱ ni brek da̱ nu cicrak ka̱ram ka na̱ sak i.
Nu ba̱diyin a̱ ni wi kwu, ka̱bvwa ka na̱n shyi ni a̱ sai a̱ seyak ntat a̱yin. A̱yin a̱n shyi a̱ ka̱n maai ku ryi ba, da̱ a̱yin na̱n shyi a̱ ni ku ryi ba. Nu a̱mi a̱ byyi cet wityak; zi ni ku yya sujada har a̱ba̱da. Amin.
Kam ba̱nyet ba a̱ byyi zwa ni ba ryok ya yet ba, ba ryok tyyi ndya mba na an zwa mba ji nying ji ni tyak bu i ka̱sa kani ni ba, ba tyyi ndya mba na i tssup Ka̱za, nka a̱ za jyet kozan kyang zi gin pfong ansham.
Ba̱ tyyei, ba cong a̱tsatsak ka̱cyet, a̱ ga byyi shya i yya a̱tsatsak nkyang, a̱ ya gwai, a̱ ya ka nkyang a ba nbyyi ni bu ba̱yanyet.
Ki ba yya a̱mi, ba ni sak nkyang a ni ba̱ brang a̱zanson ni; a̱mi ba nin ba a̱ shya sucet ka̱ryong.
Timoti, ba̱ryat bani a̱ shyi an bvak nwan, ba̱ cam ansham. Ta̱rwam bu ninyying ba̱ryat ba̱nyet ba a̱ wi tssup Ka̱za ni ba̱ a̱kpam a̱cecet u ba̱yanyet ba hwa da̱ a̱ yet bvwo ni.
Ba̱yanyet a̱ ka̱n hyong taka̱i bvwo na ni a̱ sin brak brik, a̱ wwon ryen ka̱ryong wwat Ka̱za ndya mba na.
Ka̱za a̱ ya brang ba̱sa̱rei nyin. Amin.
Wasika nu a̱ naat di Timoti, ka̱won nzuk ka n nin breng rya ni.
Ka̱za A̱tyyi bu A̱gwam njit Yesu Kristi a̱ na̱ ryi za̱nang ji a̱ hok dizot nwan a̱ na̱ wwon nda.
Gugwai bu ta̱gbak
N na dyep Ka̱za nzuk ka n tssup bu rya yring ni, da̱ni n bu n shya ba̱tyyi nzuk ban yya ni. Kozan ka̱ram n na na̱ yring ka̱yat a̱duwa nzuk ka n dyep Ka̱za, ka̱ta̱tuk bu ka̱ta̱nom.
N yring ba̱ssi nwan ba n cat n na̱ ryi, rya nzuk a i gi hok shok ba̱gingang.
N na yring tyyi rya ka̱ryong nwan na taka̱i a a sook nyyai di Luwisa a̱naa a̱kwop nwan nu ni nta̱mak ba̱ a̱naa nwan nu Afiniki. N bvwo hat ba̱nyying ku ri shyi mpfwa nwan ka meyang.
Rot a̱mi n na̱ yring i a ryok tyyi bvubvak bu za̱nang ji Ka̱za ka na̱ nang ni ba, nyyai ka̱ram ka n yi na̱ krok mbvak ni.
Rot Tswa ji Ka̱za ka za ryi ni yet nying za tyei ka̱wun ba, seko zi za ryi cet bu gwai ba̱yaan bu breng a̱ccu njit ansham.
Rot a̱mi, ryok hok nsum tyyei ba̱ryat A̱gwam Yesu ba ba, da̱ nwan ba ni hok nsum shyi a jaru nzuk a sabo bu Yesu ba, ma ka̱yat ncet ka Ka̱za a̱ ni na̱ ryi ni a mon diccu ba̱ nzuk i ka̱bvung ka n sswa rot tyyei Ka̱sham Ba̱ryat ka ni.
Nka a̱ za san a̱ za yei zi bu yet ba̱nyet nka. Ba rot kyang a zi ka̱ yya mi ni ba, seko za̱nang nka a̱mi bu kyang a ka cat a̱za̱ njit i. Za̱nang nka a̱mi ka sak a̱ ni za ryi i ba Yesu nyyai ndoson.
Ba̱nyying ka i ba Yesu Kristi A̱ntyok za san na a̱mi ba sin za yrang kozan kyang. Nu a̱mi a̱ san cet dikwu a̱ wrak sucet ka̱u di tyak ka̱yat Ka̱sham Ba̱ryat ka.
Ka̱za a̱ n tssa n yet a̱pfong Yesu ba̱ a̱ntyok wa'azi i tyyei Ka̱sham Ba̱ryat nka ka.
Nkpa n ba di sa̱rei ka̱bvung ka n sswa ni. Ma n ni pfong ba̱set, rot n bvwo a̱tuba nu n ku ryi rya nzuk a ni. N bo n bvwo a̱ maai a̱ cam sa̱rei kyang a na̱ tyyi mbvak nzuk ni hat si tat ka̱tuk iya.
Breng ba̱ryat ka̱ryong ba n na̱ zzek ni ba yet kyang a a nin tssup ni, i wwon rya nwan na ku sseng ka̱yat tssup bu cat a zi byyi i tssup Yesu Kristi ni.
A̱tsatsak nkyang u ba na̱ ryi cam a ni, Tswa Ka̱za ji swat ka̱yat ndya njit ka ni ni na̱ brang a na̱ san sak ansham.
A bvwo sa̱rei ba̱nyet ba a̱ shyi i ka̱byen Asiya ka ni a̱ brak ka̱ryim a̱n sak i, nta̱mak bu Fijalat bu Harmajanat.
Ka̱za a̱ wwon a̱gbang Unasifarat nda, rot nnu a̱ cong cincrim da̱ nzuk a̱n shrim rya, di na̱ hok nsum a n nin shyi a jaru ni ba.
Nyyai bu i nwa nu Rom, na̱ nwa n cat koke se na̱ bun ni n shya.
N naai Ka̱za ka bu hok dizot nu i Nom iya. Nwan ma a bvwo ba̱zizrak kyang a na̱ yi n yya mi a Afisa ka ni.
Soja ka̱ryong nying Yesu Kristi
Nwan ka̱won nzuk, se a sseng di cet ka̱yat za̱nang ka zi byyi i ka̱mon njit bu Yesu Kristi ni.
N cat a sook ba̱ryat ba a yin hok n dyat a a̱pfo ba̱nyet ba̱gingang ni, i ba̱ tyyi mbvak ba̱nyet ba a ryi ba byyi ka̱ryong ni, ba̱nyet ba a̱ ma̱ ni maai a̱ zzek ba̱yanyet ni.
Di soja Yesu Kristi ni, sswa ka̱bvung ka a̱ yet ka̱nwaan ni.
Soja na shyi a̱ta̱ssi nzwang ni ku na kwan myim a̱kwak ka̱son nkpa nu; rot a̱mi se ku brak ka̱ryim sak a nkyang a ba̱nyet ba a̱ wi yet nsoja ba yya ni.
A̱ntyok tyong ncyi a̱n maai ya zang a ncyi ji ba se a̱ tssup truwang ncyi ji.
A̱ntyok keyak u a̱n tyyi ka̱ssi a̱ kap ni, nu a̱mi a̱ myim a̱ tason a̱ shya ka̱ssi nu ka i yak ka̱tsitsrang a.
Hwa ansham kyang a n dyat ni, rot Ka̱za a̱ ni na̱ brang a kpo bvwo ba̱sa̱rei.
Yring Yesu Kristi, a̱tuba nu a̱ nyyai an sot Dawuda ni, ba yin ku yrek nyyai a̱yabyen. Nkpa yet diccu Ka̱sham Ba̱ryat nzuk ti.
Ma n jing diccu nzuk i sswa ka̱bvung kani rot ba̱nyet ba Ka̱za ka tssa ni, mba meyang ba ga ma̱n shya sucet a Yesu Kristi na̱ wwat ni, a̱ shya nwa dityok wityak nu ti.
Da̱ni di hywa nani kun yet ka̱ryong ni:
“Ki zi kwi ba̱ nu,
zi ma̱ ni shya sucet ba̱ nu.
Ki zi jing ka̱wai i sseng di cet,
zi ma̱ ni ya dityok ti ba̱ nu.
Ki zi ku ton,
nu meyang a̱ ma̱ bu za ton.
Ko zi yet ba̱nyet ka̱ryong ba,
nu a̱ ni sseng a̱ntyok ka̱ryong
rot nu a̱ maai a̱ ton diccu nu ba.
A̱pfong ka̱ryong
A na yring ba̱nyet nwan ba ba̱ryat bani, i ba̱ tssap a̱ta̱ssi Ka̱za ba ryok sseng an zok tazwa nkyang ka na byyi diccu ni ba. Rot ku ni ba̱ brang di kyang ba, seko ku wu byyan bu ba̱nyet ba a̱ pfong ni.
Ntyyi ka̱ssi i yya kyang a myim Ka̱za ni da̱ a̱pfong u a̱ pfong nsum mpfong a na̱ yya ni ba, a̱tuba nu a̱ zzek ba̱ryat ka̱ryong ansham ni.
Ninyying ba̱ryat bu ba̱nying ba a̱ yet a̱shishik ni, wruk ryen mba, rot ba wa kwak bu ba̱nyet a̱ saai zan bu Ka̱za.
Kyang a ba zzek ni ku ryi da̱ a̱gap u a̱ ya rwam a̱yin ni. Ba̱nyet ba̱hwa ka̱yat ba̱malam iya mba a̱ yet Himanayat bu Filitut.
Ba wwon ryen ka̱ryong a, a̱ kyyai ndya ba̱nyet tssup ba̱yaan na, a̱ zzek di ka̱ram ta̱za njit ka a̱ wa ka̱n seyak.
Ma a̱tsatsak dityin nu Ka̱za ka tup ni a̱yin a̱n ta̱ zun ba, tazwa ka ban jem a̱nyyi ba̱ryat ani: “A̱gwam Ka̱za a̱ bvwo ba̱nyet ba a̱ yet ba̱nuu ba ni.” A̱ bo hywa, “A̱tuba nu a̱ hywa da̱ a̱ yet a̱nying A̱gwam Ka̱za ni, dolet na̱ wwon a̱ka̱tukyya.”
A̱gba̱dang ka̱ryi, a̱cicyi a̱n shyi ba̱ a̱zi ntaka̱i, a̱yaan a̱ yet a̱nying a̱zurfa, a̱yaan a̱ yet a̱nying zinariya, a̱yaan kukon a̱mi bu dinok diryem. A̱yaan a̱ yet a̱nying a̱kpam mpfong, a̱yaan se ba shya a̱gba̱dang ka̱tung.
To, a̱yin nu a̱ ya tssu a̱ tun a a̱ka̱tuk na̱hywak a̱ni ni, nu a̱mi Ka̱za ka ni sook a̱n yya a̱cecet nkyang, rot a̱ wrak a̱ntyok ka̱ryi nu nu diccu nu a̱ ku byyi kpungtun a kozan a̱tsatsak pfong u a̱ yet i.
Tun rya nwan a a̱ka̱tuk a̱huhwa yet ka̱seyang, seko a tyyi rya nwan i yya ditsatsak, i wrak Ka̱za rya nwan i bu byyi cat ba̱nyet bu swat shasham, i mon diccu nwan bu ba̱nyet ba ka̱yat a̱zizrak ndya a̱ yei Ka̱za ka ba̱ brang ni.
Ryok ssop ka̱nu a a̱bvwon ba̱ a̱gbyik a̱cecet ba; a bvwo ba na si tyak an zok.
Ku myim a̱kwwa Ka̱za a̱ hwwon ba, seko na̱ pfong dizot ba̱nyet ba̱sa̱rei, a̱ bo yet a̱tsatsak a̱ntyok zzek di hakuri
a̱ bvan ba̱ra̱ndwan nu ba ba̱shinshwon a̱ tyei i ryen ka̱ryong. Shim Ka̱za a̱ ba̱ brang ba wwon a̱ka̱tukyya mba nu a̱ san ka̱ryong ka
a̱ brek a̱ nwa a̱tsatsak a̱huhwa a̱ shot a̱grung a̱gwam a̱ka̱tuk ntswa, nu a̱mi a̱ ka̱n ba̱ pyyem a̱ ba̱ gwwak a̱ tyyi ba ku yya kyang a na̱ cat i.
A̱ngbom nom u
Nwan se a bvwo ansham, a̱ngbom nom u a̱ ni byyi ka̱bvung.
Ba̱nyet a̱ ni nwa cat a̱ccu mba a̱ tyyi ba̱nyet cat krum, bu ba̱nyet ya cin, ba̱nyet gba a̱ccu mba, ba̱yanyet a̱ yet ba̱nyet pfwei ba̱nyet, ba̱nyet wi tyong ba̱tyyi, ba̱nyet sang zigode, ba̱nyet witssup,
ba̱nyet ya amana, ba̱nyet hweyak a̱pfo, bu ba̱nyet cat ya yei ba̱nyet. Ba cat pfong ansham ndwam mba a̱ ra̱u tssup Ka̱za.
Ba breng diyrek tssup ti, ma ba ton cet tssup a. Ntaka̱i ba̱nyet iya ba̱ tyong gba̱gbang.
Ba̱yanyet mba a̱ na tat a̱ nwai i na̱sa na̱yaan a̱ si raai ba̱nyring ba a̱ sang a̱za̱ncyi ni a̱ bo hwrang ba̱ a̱ka̱tukyya mba nu, a̱ka̱tuk cat mba nu a̱ ba̱ ra a̱ si tyyi a kozan taka̱i a̱ka̱tukyya.
Kozan ka̱tuk ba̱nyring bani a̱ myyam, ma ba maai a̱ bvwo ka̱ryong ka ba.
Da̱ni di Yanisu bu Yambarisu ba yin yrek Musa ni, a̱ rak ku hok a, a̱mi meyang ba̱nyet bani ba ma̱n hweyak a̱pfo mba di ka̱ryong ka. Ba̱nyet a̱mi a̱huhwa mba nu na̱ ka̱n cyik a̱ tyyi zan, da̱ni di ntyyi ndya mba na ni ba bvwo Ka̱za ba.
Ma ba ni tat gbang ba koyan a̱ ryi wai mba na a̱ bvwong, da̱ni di ba̱nyet ba̱hwa ba n ka̱n dyat ni.
A̱ngbom zzek
Ma nwan, a ka̱n tssup zzek nzuk a bu hali nzuk a bu kyang a n nin tyyi rya i swat ka̱sa nzuk a ni. A cyang ntyyi rya nzuk a bu hakuri nzuk u, cat a n cat ba̱nyet i bu ka̱sak ka n nin gbung rya ni.
A cyang ka̱bvung ka n sswa ni, bu yya na ba yya da̱ nzuk ni. A bvwo sa̱rei nkyang a n shai Antakiya ni bu Ikoniya bu Listira, wato a̱ka̱tuk ka̱bvung u n sswa ka̱ yemi ni, ma A̱gwam Ka̱za a̱ n tun a̱ wruk i.
Koyan nu a̱ ni tyong Ka̱za ni a̱ mon diccu bu Yesu ni, dolet na̱ sswa ka̱bvung.
Ma ba̱ka̱tuk ba̱nyet bu ba̱nyet raai ba̱nyet, seko ba bvwut-bvwut a̱ naat, a̱raai ba̱nyet ba ba ma̱n ba̱ raai.
Ma da̱ nwan ni, se a sseng i ka̱ryong ka ba yi na̱ zzek ni, ka̱nying ka a breng di cet i. A bvwo ba̱nyet ba a̱ na̱ zzek da̱ nka ni;
brak nyyai a yet ka̱bawon a ka̱n bvwo ba̱ryat Ka̱za ba a̱ ni na̱ ryi a̱za̱ncyi shya sucet a rot ntyyi rya nwan na di Yesu Kristi ni.
Sa̱rei ba̱ryat ba a̱ shyi i kpa Ka̱za na ni, Ka̱za a̱mi a̱ yin ba̱ tyyi a ndya ba̱nyet a; rot a̱mi ba byyi kpungtun a̱za̱gbang zzek ka̱ryong, bu jyi ka̱ywap, bu trung digrap, bu tyyei kyang a myim yya ni,
a̱tuba nu a̱ yet a̱yin Ka̱za ni a̱ ga maai yya kozan a̱tsatsak kyang u ni myim Ka̱za ni.
N na̱ kam a̱ta̱ssi Ka̱za bu a̱ta̱ssi Yesu Kristi, a̱tuba nu a̱ ni yya ba̱nyet swat a̱cet bu ba̱nyet ba a̱ ka̱n kwi ni shirya, ka̱ram ka na̱ nin brek a̱ bu sak dityok nu ti ni,
a yya wa'azi ba̱ryat Ka̱za, i sseng di cet i ba̱ tyyei, ko a byyi ka̱ram ko a byyi ba, i kwwat hankali mba na, i ba̱ tssap, i ba̱ ta̱gbak, i zzek bu hakuri.
Rot ka̱ram a̱ bai ba̱nyet a̱ ni cat pfong ba̱ryat ka̱ryong ba ba. Ba ni wwon a̱pfo mba na nat i pfong kyang a ba̱ myim ni, a̱ tung ba̱malam ba a̱ ni ba̱ tyyei kyang a a̱pfo mba na seyang a̱ cat pfong ni.
Ba ni wwon pfong ba̱ryat ka̱ryong ba a̱ tyyi a̱pfo mba na i pfong ninyying nkhang.
Ma nwan a cam diccu nwan ka̱yat kozan kyang. Sseng di cet i ka̱bvung ka, i yya pfong a myim a̱ntyok wa'azi Ka̱sham Ba̱ryat u ni, bu yya sa̱rei kyang a myim a̱kwwa Ka̱za a̱ yya ni.
Nzuk, ka̱ram ka ba nin nin sook a̱ n hywuk ka̱bvwa ni a̱ yya. Ka̱ram wwon sucet ka ni a̱ yya.
N tyong ncyi ji ka̱sak ka n nin maai ni. N ka̱n tyong tyak ka̱gra ka, n breng wrak ka̱ryong nzuk a.
Naani n pfong rawoni ka̱ryong a ba ni n dyi ni. Nying na Kristi a̱ntyok shirya ka̱ryong na̱ ni n dyi Ka̱tuk iya ni, ba ba̱ nzuk ba̱diyin ba ma sa̱rei ba̱nyet ba a̱ pfong nom ba nu na bu gwai ni.
A̱ngbom ba̱ryat
Ntyyi ka̱ssi i ba da̱ nzuk ba̱nyying.
Dimat a̱ tun rya nu a̱ wrak ka̱sa a̱ n tyong a̱ wwon a̱ nat Tasalonika. Karaskat a̱ nat ka̱byen Galatiya, Titut a̱ ma̱n nat ka̱byen Dalmatiya.
Bu Luka ba̱diyin a̱ bvat a̱ shyi ba̱ nzuk. Yei Markut na̱ ba ba̱ nwan da̱ nzuk, rot a̱ n byyi kpungtun ka̱yat mpfong nzuk ka.
Tikikut a̱nu ni n tun n tom Afisa.
Alezanda a̱tuba nu a̱ yet a̱pfu nu ni a̱ n hok hywu ba̱gingang. A̱ ni san zang kyang ji na̱ yya ni di Ka̱za.
Se a ta̱rwam ba̱ nu, rot a̱ yin dak wa'azi njit u di jyik ni.
Nom ka̱tsitsrang a n nin sseng a̱ta̱ssi nshirya ni ba a̱yin nu a̱ yin n brang ni, koyan a̱ tyong a̱ n wwon. Ki di Ka̱za a̱ sook ku ba̱ yet a̱ka̱tuk kyang ba, ma ka ba̱ cii.
Ma A̱gwam Yesu a̱ sseng ba̱ nzuk a̱ n dyi cet rya ka̱sak ka n nin maai n tyyei sa̱rei ba̱ryat nu ba, sa̱rei kpikpit nwap a i hok ni. Nu a̱mi a̱ yi n san ka̱nu zaki.
Nu a̱mi a̱ bo ni n san di kozan a̱ka̱tuk nkyang u a̱ ni n shya ni, a̱ nat ba̱ nzuk i Dityok Tazwa nu ti. Zi dyep diyrek nu har a̱ba̱da! Amin.
A̱ngbom byet
N byei ba̱nyet Briska bu Akila bu ba̱nyet a̱gbang Unasifarat.
Arastat a̱ yen sseng Korinti. N wwon Tarufimat Militut, na̱ ya pfong ba.
Ntyyi ka̱ssi i ba, za zi ka̱n kpa ka̱byen ba.
Aubulut bu Budat bu Linat bu Kalaudiya bu sa̱rei kpikpit ba̱wumbeyang a a̱ na̱ byei.
A̱gwam Yesu a̱ swrang ba̱ nwan. A̱liheri nu a̱ swrang bu tswa nyin ji sa̱rei. Amin.
Nzuk a̱mi Bulut a̱kwwa Ka̱za ba̱ a̱pfong Yesu Kristi.
Nzuk ba yin tssa, a̱ tom n si brang ba̱nyet ba Ka̱za ka tssa ba ka̱ tyyi ndya mba na ni, n ga ba̱ brak n tyyi i ka̱ryong ka tssup njit a ku zzek ni.
Ku hyok i breng ndya bu bvwo njit a i sucet cong bai a byyi tyak ni ba. Ka̱za ka di ka bvei diraa ni ba a̱mi a̱ yin dyat ba̱ryat sucet ba a̱ wwon nyyai ndoson,
ba bu tat ka̱ram ka na̱ sak ni na̱ yrang ba̱ryat nu ba. A̱ n tyyi da̱ mba bvak n ga tyyei kyang a Ka̱za A̱ntyok zasan ka ni n tyyi ni.
Titut, n na̱ jem mi rot tssup a za mon ni, da̱ni di ka̱won ka̱hwa nzuk ni.
N naai Ka̱za A̱tyyi bu Yesu Kristi A̱ntyok zasan, ba na̱ ryi a̱liheri nu, a̱ na̱ wwon nda.
Pfong Titut ka̱byen Karita
N yi na̱ wwon Karita a gi jyi nkyang a n yin wi jyi ntyak a ni, i tssa ba̱nekwo a̱bat tssup a kozan ka̱nkrang. Ryok bring nkyang a n yi na̱ tyyei ni ba:
Dolet a̱nekwo a̱ yet a̱ntyok sang hywak, a̱ byyi a̱mbyring a̱yring, na̱won nu na brak a̱ yet ba̱nyet tssup, a̱ byyi a̱tsatsak shaida, ba ba̱kaat ba ko ba̱nyet wipfong ba.
Da̱ni di a̱ntyok breng pfong Ka̱za ni dolet na̱ yet a̱ntyok sang hywak. A̱ ryok ya gba ba, ko gwai diryen, ko na̱ rot ka̱nu a nkwwa ba, ko cat jyi, a̱ ryok cat a̱ka̱tuk ka̱ssok ba.
A̱ ni gwai ba̱yecen, a̱ cat kyang a yet i. A̱ bvwo breng diccu nu nta̱mak ba̱ a̱zizrak ka̱cyet a̱ bo ya tot.
Dolet na̱ breng zzek ka̱ryong a kpunkpam, da̱ni ba yin kpo zzek ni. A̱mi na̱ nin brang ba̱nyet ba di zzek ka̱ryong a, a̱ si bo tyyei ba̱nyet ba a̱ kpo rak ni ka̱ywap mba ka.
Rot ba̱yanyet ba̱gingang a̱n shyi a̱ kwot a̱ hywop a̱ bo shyi i raai ba̱yanyet di ba̱ryat nwun, tun ba ba̱nyet ba a̱ brak nyyai i tssup ba̱nyet Yahuda na ni ba.
Dolet a ba̱ muk na̱nu mba na, rot ba hwwei na̱sa ba̱gingang bu taka̱i zzek a di ku myim ni ba. Ba kyang yaan ban cat ba, seko ba ga shya bu krum i ryen diraa.
A̱ntyok cyang a̱yaan mba a̱ ka̱n hywa, “Karitawa ba̱jyem ba̱nyet diraa a̱mi, ba̱ka̱tuk nyam ka̱yit, bu ba̱nyet ndan, bu ba̱nyet ka̱hwa a̱dyying.”
Kyang a na̱ hywa ni brak i yet ka̱ryong, rot a̱mi se a ba̱ ta̱twang ka̱ta̱hrung, ba ga jyi tssup mba na ku tyyi a̱zizrak,
ba ga pfwi tssup tashikum ba̱nyet Yahuda nu, bu truwang ba̱neywu ji yet zzek ba̱nyet a a̱ ka̱n dak ka̱ryong ka ni.
Ba ya yei ba̱nyet tssup Ka̱za, ma ka̱cyet mba ka a̱ ton. Ba yet kyang tyong, ba̱nyet wipfong, di ba byyi kyang a ba maai yya ku yet ni ba.
Zzek ka̱ryong
Ma nwan, dolet a zzek a̱tsatsak swat u a̱ yet zzek ka̱ryong a ni.
Tyyei ba̱nekwo ba ba ta̱rwam ba̱ a̱ccu mba i kozan kyang, a̱ breng a̱ccu mba ansham, tssup mba i yet nying ka̱ryong, a̱ gwai ba̱yaan, a̱ bo gbung rya.
A̱mi a bu nin tyyei ba̱nekwo ba̱nyring ba, ba cong a̱zizrak ka̱cyet, a̱ ryok yet ba̱nyet ki pfwei ba̱nyet a̱ kat ba, ba ba̱nyet tssup nkwwa ba; dolet ba zzek kyang a myim ni,
wwon ba si zzek na̱neyang ba̱nyring a ka̱sak ka na nin gwai ba̱ntyok mba ba a̱nta̱mak bu na̱won mba na ni,
a̱ bo cam a̱ccu mba a̱ yet ba̱zizrak, a̱ breng na̱sa mba na ansham, a̱ pfong dizot ba̱nyet, a̱ bo pfong ba̱ntyok mba, ho ba̱nyet a̱ bu shya kyang pfwei ba̱ryat Ka̱za.
A̱mi brak a bu tyyei zam ji ba bvwo breng a̱ccu mba ansham.
Nwan meyang, ryok kozan kyang a a yya ni ku yet nyyi na ba̱nyet ba nin myyam yya a̱tsatsak pfong da̱ nwan ni. N tyyi ka̱ssi i zzek di ka̱ryong.
Tssa a̱nyyi ba̱ryat nwan na na byyi sham, ka̱sak ka ba̱nyet ba nin maai n byyi a̱cecet ni ba, ba̱nyet ba a̱ rak na̱ ryi ni a̱ ga hok nsum hywa a̱ka̱tuk nkyang tazwa njit.
Da̱ni di ba̱kwwa ba ni, ba̱ zzek ba pfong ba̱nyet ba̱byyi ba, a̱ ba̱ yya kyang a myim ni kozan ka̱ram, a̱ ryok ya sseng a̱gagak ba̱ mba ba,
a̱ bo ryok ba̱ zzing nkyang ba. Seko ba wa tyyei ka̱sak ka ban yet ba̱nyet kok ka̱ryong ni, ka̱yat kozan ryen ba ga tyyi zzek a zi zzek tazwa Ka̱za A̱ntyok zasan ni shok.
Rot Ka̱za a̱ ka̱n tyyei a̱liheri nka nu, nu a̱ ni san sa̱rei ba̱nyet ka̱sa ba ni.
A̱liheri a̱ywu a̱ za zzek di zi wwon a̱ka̱tuk ka̱cyet tssup nkyang ka̱sa na, i breng a̱ccu njit ansham, i cong a̱zizrak ka̱cyet i ka̱sa kani
ka̱ram ka zin shyi pfong A̱gba̱dang nom u zin sak rya a̱ cong a̱ bai ni, ka̱tuk ka ba nin tyyei dityok a̱gba̱dang Ka̱za Yesu Kristi A̱ntyok zasan ni.
Nu a̱mi a̱ yin wrak diccu nu a̱zihywak njit, a̱ ga za san a̱ wwon nyyai a a̱ka̱tuk swat, a̱ za brak a̱n yya ba̱zizrak ba̱nyet, zi yet ba̱nuu nu ba̱diyin, ba̱nyet ba a̱ tyyi ndya mba i yya a̱tsatsak nkyang ni.
Ba̱ tyyei nkyang iya. Ka̱yat cet npfong nwan ka a ba̱ brang, i bu tssap ba̱nyet ba a̱ pfong ba̱ryat ba a ryat ni. Ryok shim a̱yin a̱ na̱ byyai ba.
Ka̱cyet ba̱nyet tssup ka
Yring ba̱nyet nwan ba mi ba tyong ba̱gwam ba a̱ ba̱ pfong, a̱ swat-swat yya kozan kyang a yet i.
Ba̱ tyyei ba ryok ryat a̱yin a̱ka̱tuk ba̱ryat ba, ba swat lafiya a̱ bo yet ba̱rywai ba̱nyet, a̱ tyyei koyan a̱tsatsak hali.
Njit ma zi ma̱ ka̱n sam wai a, i yya wipfong a, i ma̱n brik. I yya dikwwa nkyang ka̱sa ba̱ a̱nzitaka̱i, i yya na̱kpot bu swam. Ba̱nyet a̱ rak za ryi, zi ma̱n dak ba̱ ryi.
Ma ka̱ram ka Ka̱za A̱ntyok zasan kan za tyyei ka hok dizot njit bu za cat nka ni
a̱ za san. Ba wei di zi yya a̱tsatsak nkyang ba, ma rot dizot njit ti ka hok ni, Tswa nka ji za tssu i za ryi a̱hwai nbyin ba̱ a̱hwai nsso.
Ka̱za a̱ wrak Tswa nka zi bu tyyi hywat ndya njit a rot Yesu Kristi A̱ntyok zasan.
A̱liheri nu a̱ yin tyyi zi gi myim Ka̱za i gi shya sucet ka̱u di tyak a zin breng ndya di na̱won nka ni.
Ba̱ryat bani a̱ yet ka̱ryong.
N bo n cat a ba̱ tyyei nkyang ani di cet, rot ba̱nyet ba a̱ yet ba̱nyet tssup Ka̱za ni a̱ ga tyyi ndya mba na i yya a̱tsatsak nkyang. Nkyang ani yet, i bu byyi kpungtun ka̱bvwa ba̱nyet sa̱rei.
Ma a tyong a̱cecet sang diccu, bu tyong a̱yiyrek ba̱tyyi, i ryok hwwon zok ko zwang tazwa Truwang ji ba, rot nkyang ani byyi kpungtun ba.
A bvwo taka̱i a̱yin iya rya nu na bu yet a̱tsatsak ba, nnu ma a̱ ka̱n ya rot.
A̱ngbom ba̱ryat bu ka̱nu-a̱tan
Ki n bu tom Artimat ko Tikikut da̱ nwan, a kwan i ba da̱ nzuk ka̱nkrang Nikafolit, rot n ka̱n dop ni swrang dikwei ti ka̱ yemi.
Yya koka̱ri i brang Zinat a̱ntyok bvwo shirya nu bu Apollot ka̱ram pyyem ryen mba ka, i bu ryi kozan kyang a ba cat i ku ba̱ maai.
Ryok ba̱nyet njit ba a̱n myyam tyyi ka̱ssi bu yya nkyang a yet i a̱ gan brang ba̱nyet dizot a nkyang a ba cat kozan ka̱tuk ni, ho ba bu yet ba̱nyet sang kpungtun.
Sa̱rei ba̱nyet ba a̱ shyi ba̱ nzuk ni a̱ na̱ byei. N cat a byei sa̱rei ba̱kpondang ba a̱ za cat i tssup a ni.
Za̱nang Ka̱za ji swrang ba̱ nyin sa̱rei.
Nyyai di Bulut, a̱tuba nu a̱ shyi a jaru rot diyrek Yesu Kristi ni, bu nyyai da̱ a̱wumba njit, Timoti --
Naat da̱ a̱rywai njit ba̱ a̱kpondang mpfong njit, Filimon,
nta̱mak bu ba̱nyet tssup ba a̱ tung a̱gbang nwan ka ni, ba̱ a̱wumba a̱ra̱mbyring njit u Affiyat, ba̱ a̱kpondang nzwang njit Arkibut.
Ka̱za A̱tyyi njit, bu A̱gwam njit Yesu Kristi a̱ ya nang a̱liheri bu myyi rya.
Cat bu ntyyi rya Filimon
Filimon, kozan ka̱ram n nin yya a̱duwa n na gwai Ka̱za n yei diyrek nwan ti,
rot n pfong ka̱sak ka an gwai sa̱rei ba̱nyet Ka̱za ba ni, bu ka̱sak ka an wrak ka̱ryong nwan di Yesu ni.
N yya a̱duwa mon diccu njit ti ba̱ nwan, da̱ni di ba̱nyet tssup i, ni na̱ ba di tsung bvwo kozan ka̱nu-a̱tan a̱nuni zi byyi i swat njit a ka̱yat Yesu ni.
Gwai a an gwai ba̱wumbeyang ba ni n tyyi shok i bu n ta̱gbak, rot a tyyi ndya na̱won Ka̱za hok ansham.
Bulut a̱ naai sabo bu Onisimut
Nkpa n byyi nzuk, a̱wumba nwan ka̱yat Kristi, n maai na̱ tyyei kyang a myim a yya ni.
Ma cat a n na̱ cat i n tyyi dolet n na̱ naai. Nzuk Bulut, a̱kukwo a̱yin, nnaanini n shyi a jaru rot diyrek Yesu Kristi tini,
n na̱ naai tazwa Onisimut (nu a̱ yet kpungtun), ka̱won nzuk ka̱yat Yesu, rot ka̱ram ka n nin shyi a jaru nu ni n tyyi a̱tyyi nu ka̱yat ntswa.
Ka̱ram iyemi a̱ yin byyi kpungtun ka̱rek nwan ba, ma ba̱nyying a̱ byyi kpungtun da̱ nwan ba̱ nzuk.
N bvwot da̱ nu na̱ jyet, ko da̱ n nin ku cat di diccu nzuk ni.
N si bu cat na̱ swrang ba̱ nzuk kyi a̱ n brang ka̱ram ka n nin shyi a jaru nu rot Ka̱sham Ba̱ryat ka ni, a̱ ga sook ka̱bvwa nwan ka.
Ma n cat n yya kyang n wi n na̱ tyyei ba, rot kozan kyang a yya ku yet kyang a a sook i rya nwan ni, ba cet a̱mi ba na̱ tyyi ba.
Shim Onisimut a̱ yi yen drok da̱ nwan ka̱baram ba̱cincong a gi ku shya sa̱rei kpikpit ka̱ram swat nwan na i ka̱sa ka.
Ku naani ni ka̱pfun a̱ bo yet a̱kwwa ba. A̱ seyak ka̱bvwa yet a̱kwwa. A̱ yet a̱wumba nu n cat ba̱gingang ka̱yat diyrek Yesu ni. Ka̱bvwa nwan ma a̱ yet a̱wumba nu a cat ba̱gingang ni ma n da̱u, da̱ni da̱ a̱kwwa ba̱ a̱wumba ni i diyrek Yesu.
To, ki a bvwo n yet a̱nwaan, a ku san ka̱sak ka nzuk n si n bu ba a ni n san ni.
Ki a̱ na̱ yya kyang, ko a̱ na̱ breng kyang, a n wwon ni n tan.
Rot a̱mi n na̱ naai, a̱wumba, a n brang ka̱yat diyrek Yesu i tyyi rya nzuk a i hok ansham.
N bvwo ki a shya kpa nani n jem ni, a ni yya kyang a n cat i. N bvwo a ni yya ra̱u a̱mi ma.
Kyang yring nbvat nkpa yet: a bu n jyi bat kwai a, rot n nin byyi rya Ka̱za a̱ ni hok a̱duwa nyin nu a̱ brek da̱ nzuk a̱ ya ryi.
A̱ngbom byet
Abafarat, a̱tuba nu a̱ shyi a jaru nu ba̱ nzuk rot diyrek Yesu Kristi ni, a̱ ya byei.
A̱mi brak, Markut, bu Aristakut, bu Dimat, bu Luka, ba̱nyet yya pfong ba̱ nzuk a̱mi, ba ma̱ ya byei.
A̱liheri Ka̱za a̱ swrang bu tswa nyin ji. Amin.
Truwang ba̱nyet Yahuda ji yet bu ma̱nwwuk a̱tsak nkyang cong bai; a̱ yet a̱tsatsak ma̱nwwuk ba. Rot a̱mi ba̱hyum ba a̱ yet bu ba̱yring kozan dirya di ba byyi tyak ba, di Truwang iya zin tyyi ba̱nyet ba a̱ naai Ka̱za ni ba tyyi zizrak ba.
N da n hywa di ba cii ba̱nyet ba a̱ naai Ka̱za ni a̱ka̱tukyya mba nu, se ba bo byyi hwa a̱ka̱tukyya mba nu ba, da se ba ryok ba̱hyum ba ba̱sa̱rei.
Ma da̱ni di a̱mi ni, ba̱hyum ba a̱ ri ba̱ yring a̱ka̱tukyya mba nu kozan dirya,
rot ba̱sok mbvon bu nyak a̱ maai tssu a̱ka̱tukyya ba, ko ba̱cincong.
Nkpa yin byyi ka̱ram ka Yesu na̱ yin naat ba ka̱sa ka ni a̱ hywa di Ka̱za:
“Ba̱hyum bu za̱nang a cat ba,
ma a n jyi rwam.
A pfong ansham nyam ji ba na sook sa̱rei a̱ hwwi tazwa ka̱rek ba̱hyum ka ni ba,
da̱ nwan cat ba̱hyum a̱ka̱tukyya ba.
A̱wwon n hywa, ‘Nzuk nu ni Ka̱za,
n ba n yya pfong a a cat n na̱ yya mi ni;
da̱ni di ban jem ka̱yat kpa Truwang kani.’ ”
A̱ yet ka̱son a̱ hywa, “A cat ba, da̱ nwan ba pfong ansham ba̱hyum ko za̱nang nyam ji ba na hwwi ba̱sa̱rei tazwa ka̱rek ba̱hyum bu ba̱hyum ba a̱ ni tssu a̱ka̱tukyya ni ba,” ko ban yya da̱ni di Truwang ji zin hywa ni.
A̱ si bo hywa, “Ka̱za, nzuk nu ni n ba n bu yya kyang a a cat n yya ni.” Rot a̱mi Ka̱za a̱ jik ba̱hyum ka̱tsitsrang ba a̱ sak zan, a̱ ga sak ba̱hyum ba̱hwai ka̱rek mba ka.
Ka̱sak ka Yesu na̱ yin yya kyang a myim Ka̱za ni a̱ wrak diccu nu nkrang ka̱yring ku maai sa̱rei ba̱hyum ba ba cat i, nkpa n byyi ban za jrang a̱ka̱tukyya njit u i hywak wrak diccu nu na na̱ wrak bu nkrang ka̱yring ni.
Kozan gado Ka̱za ba̱nyet Yahuda a̱ swat a̱ sseng kozan ka̱tuk a̱ kwot ba̱hyum bu ba̱yring, di ba̱hyum iya di ba maai tssu a̱ka̱tukyya ba̱nyet u ba.
Ma nu gado Ka̱za a̱ni a̱ krok ba̱hyum nu ba ba̱ nkrang ka̱yring ba maai a̱ tssu a̱ka̱tukyya nu har a̱ba̱da, a̱ brek a̱ si swrang mbvak yak Ka̱za.
Nyyai ka̱ram iya a̱ shyi pfong Ka̱za ka ra ba̱ra̱ndwan nu ba a̱ tyyi ka̱ntai tak nu ka na̱ cring.
Rot ba̱hyum nu nkrang ka̱yring a̱ tssu sa̱rei ba̱nyet nu ba a̱ka̱tukyya mba nu ba tyyi ba̱zizrak har a̱ba̱da. Rot ba̱hyum nu nkrang ka̱yring, ba̱nyet ba na̱ ka̱n tssu a̱ka̱tukyya mba nu ni na̱ ba̱ tyyi ba yet ba̱zizrak har a̱ba̱da.
Tswa Ka̱za ji brak i si bu za tyyei shaida, rot i hywa ka̱tsitsrang ka,
“Di hywa A̱gwam Ka̱za ni,
kyang a n ni rop n sak ba̱ mba ni ku na ni:
N ni tyyi truwang nzuk ji ka̱yat ndya mba,
n za̱ jem ka̱yat mpfwa mba ka.”
A̱ si bo hywa, “N ni bring a̱ka̱tukyya mba nu bu a̱ka̱tuk mpfong mba nu mut.”
Ki ba ka̱n tssu a̱ka̱tukyya nu, ba̱hyum a̱ bo byyi kpungtun ba.
Zi shek ba shishrek bu Ka̱za
Rot a̱mi, ba̱wumbeyang, zi drok n nwa ba̱set si nat A̱kpok A̱zizrak Ka̱bvwa rot ba̱sok Yesu ba.
A̱ za yrang a̱hwai ryen nu a̱ sso ni zi si seyak nwa labule na yet rwam nu na ni si tat A̱zizrak Ka̱bvwa nu.
Zi shyi ba̱ a̱gba̱dang Gado Ka̱za nu Ka̱ryi Ka̱za ka sa̱rei ka shyi mbvak nu ni.
Rot a̱mi se zi tun ka̱wun ba̱ a̱ka̱tuk a̱huhwa njit u jing, i tssu ndwam njit a di a̱zizrak ba̱shekwot, i drok nat di Ka̱za bu ndya njit ba̱set rot wrak ka̱ryong njit a.
Se zi breng di cet ka̱bvwa sak rya njit ka zi ka̱n shim di na̱nu njit ni, rot Ka̱za a̱ ni sseng an kyang a ka rop a̱ sak ni.
Se zi hwa ansham na̱ta̱ryen na zi nin brang ba̱yaan dicet i, zi gi ya gwai, i bu yya kyang a myim ni.
Zi ryok tyong na̱tung ba̱nyet tssup a ba, da̱ni di ba̱yanyet ban yya ni. Se zi ta̱gbak ba̱yaan da̱ni di zin dyi nom A̱gwam Yesu kun cong bai ba̱shishrek ni.
Ki zi ka̱n bvwo ka̱ryong ka i si bu ya ka̱son bu yya a̱ka̱tukyya nu ba̱kpot, ba̱hyum ba̱yaan a̱n shyi a̱ bo ni za tssu a̱ka̱tukyya nu ba.
Sa̱rei kyang a bvat i nkpa yet zi swat bu ka̱wun pfong shirya Ka̱za bu diryen nka ti ni hwwi ba̱nyet ba a̱ shyi gagak ba̱ nka ni.
Ki ba shya a̱ntyok ba̱nyet Yahuda na̱ cring truwang Musa jring, ba ni ku hywat a̱n byyi dizot ba, ki ba shya shaida a̱ tat ba̱nyet ba̱hwa ko ba̱tat.
Ba̱lle a̱tuba nu a̱ byyai Ka̱won Ka̱za ka ni, a̱nzan taka̱i shirya ba ni ku yya mi. A̱tuba nu a̱ rak ba̱sok rop-wwon ba ba ka̱n ku san a̱wwon ni, ba̱sok iya a̱mi a̱ ku tssu a̱ka̱tukyya nu nu, a̱ si bo yya Tswa Ka̱za ji pfong dizot njit ni na̱nyan.
Zi bvwo Ka̱za, a̱tuba nu a̱ hywa, “Nzuk a̱mi ni tan na̱kpot a ba ya yya mi ni. N ni ya tan ni.” Nu a̱mi a̱ bo hywa, “Ka̱za a̱ ni yya ba̱nyet nka shirya.”
Kyang ka̱wun a̱mi a̱yin a̱ kpa mbvak Ka̱za ka a̱ byyi sucet ni.
Yi yring kyang a yin ya shya ka̱ram ka yi ka̱n san ka̱bvwa sai Ka̱za ka ni. Ko yi yin kwan sswa ka̱bvung ni, yi sseng di cet.
Ka̱ram ka seyak ni ba ya pfwei bu tsot ba̱ a̱za̱kpai. Yi bu mon a̱ccu nyin bu ba̱nyet ba a̱ ma̱ yin sswa taka̱i ka̱bvung iya ni.
Yi sswa ka̱bvung bu ba̱nyet ba a̱ shyi a jaru ni, ba ssang nkyang nyin a̱n ya bvwo da̱ nyin ba kula ba yi shyi bu gwai, rot yi yin bvwo yi shya kyang a ran a̱mi ni, kyang a di ku byyi tyak ni ba.
Rot a̱mi yi ryok ntun ndya nyin na ba. Ku ni ya ba da̱ a̱gba̱dang nzang.
Dolet yi yya hakuri i gi yya kyang a myim Ka̱za ni, i gi san zang ji ka ryat a̱wwon a̱ ni ya ryi ni.
Rot Ba̱ryat Ka̱za ba a̱ hywa,
“Ka̱baram a̱ bvat ba̱cincong,
a̱ntyok cong bai u a̱ ni ba;
a̱ ni kwak rwam ba.
ma ka̱ brek riryim
n bo n pfong shok nu ba.”
Njit zi shyi i ba̱nyet ba a̱ brek riryim ka ni a̱ brik ni ba. Njit zi wrak Ka̱za ndya njit, ka ma̱n za san.
Tyyi rya
Tyyi rya na ryi di wrak ka̱ryong an kyang a zin breng rya ni, i shim kyang a zi wi ryi da̱ a̱ssi ni.
Tyyi rya na a̱mi yin byyi Ka̱za a̱ hok shok ba̱nyet ndoson ba.
Tyyi rya na a̱mi tyyi zin bvwo ka̱sak ka Ka̱za ka yin yya ka̱sa ka di diwan nka ni, nkyang a zi cyang da̱ a̱ssi ni yin wruk a nkyang a ba yin maai a̱ ryi da̱ a̱ssi ni ba.
Tyyi rya na a̱mi yin tyyi Habila a̱ wrak ka-kyang na ran nyyi Kainu na ni. Rot ntyyi rya nu na, nkpa yin byyi Ka̱za a̱ hok shok nu a̱ san za̱nang nu ji a̱ bo ku san da̱ a̱zizrak a̱yin ni, ko na̱ ka̱n kwu ni a̱ ri ryat har ka̱pfun.
Tyyi rya na a̱mi yin byyi Ka̱za a̱n sook Anuhu a̱cet na̱ kwu ba. Ba yin ku cat a̱ ku shya ba; Ka̱za ka ka̱n ku sook a̱ drok i. Rot ba̱ryat Ka̱za ba a̱ za tyyei di nyyai ba ka̱n ku sook ba Ka̱za a̱ yin pfong shok nu.
A̱yin nu a̱ wrak ka̱ryong ni ba a̱ byyi myim Ka̱za ba. Rot koyan a̱ bai a̱ta̱ssi Ka̱za, dolet na̱ wrak ka̱ryong Ka̱za a̱n shyi a̱ wwat ba̱nyet ba a̱ ka̱ tssup ni zang mba.
Tyyi rya na a̱mi yin byyi Nuhu a̱n hok diwan Ka̱za ti tazwa ka̱bvung ka a̱ yin cong a̱ bai ni, na̱ hok ba̱ryat Ka̱za ba a̱ nok jirgi. Ka̱yat na̱ nwa sa̱rei bu ba̱nyet ka̱ryi nu ba a̱n shot. Tyyi rya nu na yin yet shirya di ka̱sa ka. Nkpa yin ba di dizizrak ti Ka̱za ka wwat ba̱nyet ba a̱n tyyi rya ni.
Tyyi rya na a̱mi yin tyyi Ibrahim a̱n hok diwan Ka̱za ti a̱ wruk a̱ nat ka̱byen ka Ka̱za ka yin dop a̱wwon a̱ ni ku ryi ni, ko na̱ wi bvwo ka̱bvwa ka na̱n naat ni.
Tyyi rya na a̱mi yin tyyi na̱ swat i ka̱byen ka Ka̱za ka yin dop a̱wwon a̱ ni ku ryi ni, a̱ swat ba̱ a mbvut da̱ a̱yecen ni, bu Ishaku bu Yakubu, mba meyang Ka̱za a̱ ma̱ yin dop a̱wwon ba̱ mba.
Ibrahim a̱ yin swat a̱ pfong ka̱nkrang ka Ka̱za ka nok di bvak nka a̱ ka̱ tuk di cet i.
Tyyi rya na a̱mi yin byyi Saraya a̱ maai byin ka̱won ka̱ram ka na̱ ka̱n kop a̱ seyak jen ntyei ji ni. Na̱ wrak Ka̱za rya nu na ka ni yya kyang a ka ka̱n dop a̱wwon ni.
Ko di ka̱ram iya Ibrahim na̱ ka̱n tyyi di kom ni, zwa a̱tuba a̱yring a̱mi ni wruk di ka̱tswa ba̱nyet di na̱ta̱ngwat ni bu ryi ba̱brika̱tei di jijak ka̱nu a̱yring ncen ni.
Ba̱nyet iya a̱ yin wrak ka̱ryong di Ka̱za har si tat ka̱ram ka ba yin kwi ni. Ba yin san kyang a Ka̱za ka yin dop a̱ ni ba̱ ryi ni ba, ba yin bvwo na̱ ri shyi gba̱gbang a̱zanson ba hok ansham. A̱ shim ka̱sak ka ban yet ba̱yecen ni a̱ yen pfwi-pfwi i ka̱sa ka.
Ba̱nyet ba a̱ ryat taka̱i nkyang ani ni ba na tyyei ba̱zizrak ka̱sak ka ban byyi ka̱byen ka ba cyang ni.
Ba da yin hwan i hwa ka̱byen ka ban wruk ni, se ba yin shya ryen na ba nin brek a̱ nat a nka ni.
Ma di sook mba na ni ba sak a̱ssi mba i ka̱byen ka a̱ ran ka̱nying ka ban wruk ni, ka̱byen iya a̱ shyi Tazwa. Nkpa n byyi Ka̱za kan pfong nsum ba ka̱ yei Ka̱za mba ka ba. Rot ka ka̱n jyi a̱gba̱dang ka̱nkrang a̱ ba̱ wwon ni.
Tyyi rya na a̱mi yin byyi ka̱ram ka Ka̱za kan me Ibrahim na̱ hwaat Ishaku a̱n yya ba̱hyum ni, ko na̱ yin bvwo a̱ yet a̱yin nu Ka̱za a̱ ka̱n dop a̱wwon di Ishaku a̱mi a̱ ni yet ka̱srak nu ka ni, ma na̱ shim a̱ naat ku hywat a.
A̱ yin dyi Ka̱za a̱ byyi cet ko Ishaku a̱ kwu ka bo ni ku tyyi sso. Da̱ni di zi nin hywa ni, Ibrahim a̱ yin san Ishaku nyyai a̱yabyen.
Tyyi rya na a̱mi yin tyyi Ishaku a̱n pfwa Yakubu bu Isuwa nda na, rot a̱ yin cam nkyang cong bai.
Tyyi rya na a̱mi yin tyyi Yakubu a̱ pfwa na̱won Yusufu na nda, a̱ ta̱kwut a̱za̱ shan ka̱cyet nu ji a̱ naai Ka̱za a̱ si wa bvwa a̱n kwu.
Tyyi rya na a̱mi yin byyi ka̱ram ka Yusufu na̱ naat dikwu ni a̱ tyyei ka̱sak ka na̱won Isreila ba nin wwon ka̱byen Masar ni a̱ si bo ba̱ tyyei kyang a ba bu yya bu rwam nu na ni.
Tyyi rya na a̱mi yin byyi ba̱tyyi Musa ba a̱ ku nyat a̱n yya hywan tat ka̱ram ku byin ka. Ba yin dyi na̱ yet ka̱sham ba rak hok ka̱wun truwang a̱gwam ji.
Tyyi rya na a̱mi yin byyi ka̱ram ka Musa na̱n dai a̱ maai a̱yin ni a̱ rak ba ku yei ka̱mbvon Fir'auna.
A̱ yin tssa a̱ ni sswa ka̱bvung bu ba̱nyet Ka̱za ba, di na̱ hok ansham a̱ka̱tukyya ka̱baram ba̱cincong.
Tyyi rya na a̱mi yin tyyi Musa a̱n drok Masar, di na̱ hok ka̱wun diryen a̱gwam ti ba, di na̱ bo hwa brek riryim ba anye a̱ yin cyang Ka̱za ka ba wi cyang da̱ a̱ssi ni.
Tyyi rya na a̱mi yin tyyi na̱n sak Swrap wwon nu, a̱ tyyi ba hyum na̱nu a̱bat mba na di ba̱sok, a̱pfong Ka̱za nu a̱ cong bu dikwu ti ni a̱ ga bu wi hywaai zam ji yet na̱won ka̱tsitsrang Isreila na ni.
Tyyi rya na a̱mi yin brang na̱won Isreila na ban byyek A̱gba̱dang A̱shong Kei nu anye ba cong a kwot ka̱byen; ma ba̱nyet Masar ba ba bu naat byyek a, ba̱shekwot ba a̱ ba̱ bvwum a̱ tyyi ba kwi.
Tyyi rya na a̱mi yin tyyi ka̱ram ka na̱won Isreila na ban cong a̱ krang Yariko ni a̱ bvwa nom a̱tiyring ganuwa ka̱nkrang a i trip kpa.
Tyyi rya na a̱mi yin tyyi Rahab a̱kan-a̱naan nu a̱ shot dikwu ti kpikpit ba̱nyet a yin dak hok Ka̱za ba yin kwi ni, rot a̱ yin san ba̱nyet ba ba tom ba si cyang ka̱nkrang ka ni a̱ ba̱ gwai.
To, n ma̱n za ka̱son o? Di ka̱ram kan shyi n ni ya twang kpikpit ba̱nyet a ni ba, di ba̱nyet Gidiyan, bu Baraka, bu Samsuna, bu Yaftaha bu Dawuda, bu Samuila, bu ba̱nyet tyyei ba̱ryat Ka̱za ba.
Tyyi rya mba yin ba̱ tyyi ba kwan bu na̱byen na a̱ ba̱ ya. Ba yin yya kyang a myim ni, a̱ san kyang a Ka̱za ka rop a̱ sak a̱ ni ba̱ ryi ni. Ba yin muk na̱nu nzaki,
a̱ zzip a̱cecet ndong, a̱ shot hwak di na̱krong. Ncet mba i tyak, Ka̱za a̱ ba̱ ryi cet har ba yin yet kyang ka̱wun ka̱bvwa nzwang a̱ ya nsoja na̱byen na̱yaan.
Ntyyi rya ba̱nyring ba̱yaan ba̱nyet mba ba ba ka̱n kwi ni ba bo ba̱ san bu sso.
Ba̱yanyet a̱ rak hok ansham a, ba yya da̱ mba ba kwi, rot ba yin tyyi ndya mba na ba ni ta̱za a̱ shya a̱tsatsak sucet cong bai.
Ba̱yanyet ba ba̱ mai a̱ ba̱ tsot, ba̱yanyet ba ba̱ zzop a̱ tyei a jaru.
Ba ba̱ mang di kpang ba kwi, a̱ hwak ba̱yanyet di na̱krong a̱ hywaai. Ba̱yanyet, a̱kpa mbvon a̱mi a̱ yet ba̱tro mba ba, ba swat ka̱yat dizot bu ka̱bvung ba yya da̱ mba.
Ba yin dan ka̱sa ka. Ba ka̱ cong ka̱yat ka̱yit bu tsutsok a̱ kwai ka̱yat nhywra bu a̱bvong ka̱yat ka̱byen.
Sa̱rei ba̱nyet bani ba za ryi shaida tazwa mba ba yya ansham rot ban tyyi ndya mba na. Ma di ba si wa san kyang a Ka̱za ka rop a̱ ni ba̱ ryi ni ba,
rot Ka̱za a̱ jyi a̱tsatsak nkyang a̱ sak a̱ ni za ryi. Se Ka̱za a̱ za mon ba̱ mba, ba si tyyi ba̱zizrak.
Ka̱za A̱tyyi njit a̱ za nyep
To, da̱ni di a̱ssi ba̱nyet ba̱gingang nan shyi a njit ni, se zi yrik kozan kyang a shyi a̱zi ryen njit ka ni bu sa̱rei a̱ka̱tukyya nu a̱ za hwwok ni i tyong ncyi ji i shyi a̱ta̱ssi njit ni ba̱ a̱huhwa.
Zi sak Yesu a̱ssi njit a, nu a̱mi a̱ yet ka̱bvwa ntyyi ndya njit ka, nyyai ka̱tsitsrang bu tat a̱ngbom u. A̱ yin gbung rya bu ka̱teyang na. A̱ cyang ba̱gwai ba a̱ ri bai diccu nu ni, rot a̱mi na̱ dam nsum dikwu ka̱teyang na ba, na̱ shyi naani mbvak yak Ka̱za i dityok nka ti.
Yi hwa ansham i ryi ka̱sak ka̱ Yesu na̱n gbung rya a̱ sswa ka̱bvung a mbvak ba̱ka̱tuk ba̱nyet ba a̱ rak ku ryi ni; se yi ryok hok ka̱wai i rwan ba.
Rot i ka̱yrak nyin ka ba̱ a̱ka̱tukyya yi ka̱n tat ka̱bvwa ka yi nin kwan har ka̱nu dikwu ni ba.
Yi bring ba̱ryat ya nok ba Ka̱za ka ya tyyei di na̱won nka ni e? Ka hywa,
“Ka̱won nzuk, tung kap ka̱ram ka A̱gwam Ka̱za na̱ na na̱ nyyek ni,
Ka̱ram ka na̱ na̱ kam ni, a ryok hok ka̱wai ba.
Rot a̱yin nu Ka̱za ka cat ni, nu a̱mi ka nyep.
A̱tuba nu ka san da̱ yet ka̱won ni a̱mi ka ku breng a̱yo.”
Yi gbung rya i ka̱bvung ka yi sswa ni i bvwo A̱tyyi a̱mi a̱ ya nyep. Ka̱bvung nyin ka a̱ tyyei ka̱sak ka Ka̱za kan ya breng di na̱won nka ni. Ki ka̱won a̱n shyi a̱tyyi na̱ na wi nyep?
To, ki Ka̱za a̱ ya nyep da̱ni di sa̱rei na̱won nka na ni ba, to, yi yet na̱won nka ba yi yet na̱won a̱za̱nkei.
Da̱ni di ba̱tyyi njit ba ba nan za nyep ni, to, a ryi zi ba̱ tyong; ba̱ a̱nzan a̱ nin za bvwo zi wrak a̱ccu njit da̱ A̱tyyi njit u Tazwa ka i gi shya sucet?
Ka̱ram ka ba nan za nyep ni zi na hok dikwu ka̱ram iya, da̱ njit ba na hok ansham ba. Ma ki ka̱ram ka a̱ seyak, ba̱nyet ba ba nyep ni ba ni shya za̱nang myyi rya ba̱ a̱tsatsak sucet.
Zi ta̱rwam ba̱ a̱ccu njit
Yi yrek a̱bubvot mbvak nyin nu ba̱ a̱bubvot a̱tak u i sseng di cet.
Yi sook ryen na ba̱tuntwang i ryok cip tyei zan ba, ho a̱tak a̱ta̱ruk nkap a a̱ bu ta̱ruk a̱ wai creng a.
Yi swat ansham bu koyan i si bu cong a̱zizrak ka̱cyet, rot ka̱ a̱mi ba a̱yin a̱ ni maai ryi Ka̱za ba.
Yi ta̱rwam bu ba̱yaan a̱yin a nyin na̱ bu brak ka̱ma a̱ sak a̱liheri Ka̱za mi. Yi ta̱rwam a̱yin nyin na̱ bu ta a̱cwai tswa jok u a̱ ni rai a̱ tyyi kpikpit a swat cwai ni.
Yi ta̱rwam yi bu nwa kan-a̱naan, i ta̱rwam yi bu nwa a̱ka̱tuk a̱huhwa di Isuwa ni, nu a̱mi i hywak ka̱bankyangya na̱n dyap digado yet a̱yekwo ka̱won nu ti.
Yi bvwo na̱ si bu cat a̱tyyi nu nu a̱ ku pfwa nda, ma a̱nyan a̱ bo ni ku cyang? Rot a̱ yin shya ryen na na̱ bo nin shei kyang a na̱ ka̱n yya ni ba. Ko di ka̱nak nu a̱ bo yin maai brek riryim ba.
Ka̱bvwa ka yin ba ni, ba ka̱bvwa ka yi nin bam i hok di mbvak nyin ni ba, ba da̱ni di na̱won Isreila ba yin bun sseng a̱ta̱tyin dihwan Sinai ti ya rong bu a̱dindying ndyin bu ryi nza ni ba.
Ba si bo hok digba bu diwan ti ryat. Ka̱ram ka ba̱nyet ba ban hok diwan iya, a̱ naai ba ba̱ ryok ba bo ryok hok ba.
Rot ba yin maai ba a̱ sseng bu truwang ji hywa, “Ko nyam ra dihwan ti, ba za̱ mang a̱ hywat.”
Kyang a ba yin dyi ni yin byyi ka̱wun har Musa a̱ hywa, “Rwam nzuk a trim bu ka̱wun.”
Ma nyin yi ba i dihwan Sihiyona bu ka̱nkrang A̱gwam Ka̱za a̱ntyok byyi sucet, Urushalima nu a̱ shyi tazwa ni. Yi ba ka̱tung hok ansham ba̱pfong Ka̱za ba̱brika̱tei
bu ka̱tung ba̱nekwo na̱won Ka̱za, ba̱nyet ba ba jem a̱yiyrek mba na Tazwa ni. Yi ba a̱ta̱ssi Ka̱za, nka a̱ ni yya sa̱rei ba̱nyet ka̱sa ba shirya, ka̱bvwa tswa a̱tsatsak ba̱nyet ban tyyi a̱zizrak a̱ tun ni.
Yi ba a̱ta̱ssi Yesu, a̱tuba nu a̱ yet a̱dat rop-wwon a̱hwai u ni, bu ka̱bvwa ka ba hyum ba̱sok ba a̱ ran ba̱nying Habila ba ni.
Nde, se yi ta̱rwam ryok hweyak a̱pfo i rak hok a̱tuba nu a̱ ryat ni. Ba̱nyet ba a̱ yin dak hok a̱pfong u Ka̱za ka yin tom i ka̱sa ka ni a̱ yin hwan. Ba̱lle njit, ki zi rak hok a̱tuba nu a̱ ryat nyyai Tazwa ka ni, zi ni hwan.
Diwan nu ti yin zun sa̱rei ka̱sa ka ka̱ram iya, ma naanini a̱ hywa, “Nkrang ka̱yring brak n bo ni zun sa̱rei tazwa bu ka̱byen.”
Ba̱ryat nu ba na̱ hywa ‘Nkrang ka̱yring brak’ ni, ba za tyyei ba̱zizrak kozan nkyang u Ka̱za ka krok ni ba ni na zun a̱ sook, se bu nkyang a yet nying wi zun ni nna ni sseng.
Se zi gwai dityok njit ti zi san ni rot ti yet tinying ti ba ni zun ni ba. Se zi dyep Ka̱za i ka̱ naai i ka̱ tyong i hok ka̱wun nka, ka̱sak ka ka nin hok ansham njit ni,
rot Ka̱za njit ka a̱ yet diryem ndong ti hwwi ni.
Kyang a zi ni yya Ka̱za a̱n hok ansham njit ni
Yi ya ka̱son bu gwai ba̱yaan da̱ni di ba̱nyet tssup Kristi ni.
Yi bu ssang ba̱yecen ba a̱ nwai i na̱sa nyin ni. A̱mi ba̱yanyet ba yin ssang ba̱pfong Ka̱za a̱ saai i na̱sa mba ba bvwo ba.
Yi hok dizot ba̱nyet ti shyi a jaru ni, anye yi shyi ba̱ mba a jaru nu. Ba̱nyet ba a̱ sswa ka̱bvung ni anye yi sswa ka̱bvung ka ba̱ mba.
Yi breng nyreng nyin di da̱ra̱ja. Ba̱ntyok ba bu ba̱nyring ba ya breng di ka̱ryong. Ba̱nyet ba a̱ cong a̱ka̱tuk ka̱cyet ni bu ba̱nyet ba a̱ kan-a̱naan ni, Ka̱za a̱ ni ba̱ yya shirya.
Yi ryok tyyi ndya nyin i cat krum ba. Yi sswa bu kyang a yi shyi mi ni. Rot Ka̱za a̱ ka̱n hywa, “N byyi na̱ wwon ba, da n ni na̱ rak ba.”
Rot a̱mi se zi gbung rya i hywa,
“A̱gwam Ka̱za nu a̱ yet a̱ntyok n brang,
A̱nzan a̱yin na̱ ni n yya mi?”
Yi yring ba̱kwak-ka̱son ba a̱ yin shyi a̱zanson nyin ni, ba̱nyet ba a̱ yi ya tyyei ba̱ryat Ka̱za ba ni. Yi cyang ka̱sak ka ba yin swat ka̱sa ka ni, i tssup a̱nyyan mba na ka̱sak ka ba yin wrak Ka̱za ndya mba na ni.
Yesu Kristi a̱ yet ba̱ a̱yring ryu, bu ka̱pfun, bu ka̱ntson, di na̱ byyi shei ba.
Yi ryok wwon ninyying nzzek i nwa ndya nyin na i ya jik tyyi zan ba. Ku myim zi wwon a̱liheri Ka̱za a̱ ta̱gbak ndya njit a, zi ryok tssup tada nkyangya ba. Ba̱nyet ba a̱ tyyi ndya mba i tssup taka̱i tada na ni ni a̱n shai kpungtun ba.
Zi shyi bu ka̱rek ba̱hyum nna ni ba̱nyet ba yya pfong a tazwa tenti ba̱nyet Yahuda ka ni a̱ byyi ryen ya nkyang ba̱hyum a ba.
A̱gba̱dang gado Ka̱za ba̱nyet Yahuda nu a̱ ri nwa bu ba̱sok nyam a̱ nat i a A̱kpok A̱zizrak Ka̱bvwa nu a̱ sin krok ba̱hyum a̱ka̱tukyya; ma dinam ti ba wruk ba̱ nti a̱ si hwwi a̱za̱n kei.
A̱mi meyang ba yin wruk bu Yesu a̱ si hywat a̱za̱n kei, na̱ ga tssu ba̱nyet a̱ tun a a̱ka̱tukyya mba nu di ba̱sok nu ba.
Njit meyang se zi ma̱n wruk nat a̱za̱n kei ka da̱ nu, nsum a na̱ yin sswa ni zi ma̱n sswa.
Njit zi byyi ka̱nkrang ka ba za yya mi i ka̱sa ka a̱ ni wi tyak ni ba. Zi swat a̱mi cam ka̱nkrang ka a̱ bai ni.
Rot brang a Yesu na̱ za brang ni, ryok zi wrak Ka̱za a̱didyep njit ji, njini yet za̱nang na̱nu njit ji zi na wrak ka̱ram ka zin yei diyrek nu ti ni.
Yi ryok bring brang ba̱yaan ba bu ya yya nom, rot nkyang ani a̱mi yet a̱zizrak ka-kyang njit u Ka̱za ka pfong ansham ni.
Yi pfong ba̱cecet nyin ba i tssup kyang a ba hywa ni. Mba a̱mi a̱ cam sucet nyin na kozan ka̱ram, rot ba ni twang kyang a ba yya ni a̱ta̱ssi Ka̱za. Ki yi ba̱ pfong, ba ni hok ansham mpfong a ba yya ni. Ki yi rak, ba ni hok ansham ba, di yemi ku ni ya brang ba.
Yi za yya a̱duwa kozan ka̱ram. Njit zi bvwo zi byyi a̱ka̱tuk a̱huhwa ba, rot kozan ka̱ram zi cat yya kyang a myim ni.
N ya naai ba̱gingang yi naai Ka̱za ka shim n brek n ba da̱ nyin ba̱nyying.
A̱duwa
Ka̱za a̱ ka̱n yrek A̱gwam njit Yesu nyyai a̱yabyen. Nu a̱mi a̱ yet A̱gba̱dang A̱ntyok A̱tsaai bvon-tsaap u rot dikwu nu ti. Ba̱sok nu ba a̱mi a̱ yet shaida nkyang nji na̱ yin dyat a̱wwon ba̱ njit har a̱ba̱da ni.
Zi naai Ka̱za ka a̱ wwat myyi rya ni a̱ ya brang yi shya kozan kyang a yi cat i gi maai yya kyang a ka̱ myim ni. Zi bu naai ka za brak a̱n yya nkyang a ka̱ myim ni, ka̱yat Yesu Kristi. Kristi a̱ byyi shii wityak, amin.
A̱ngbom ba̱ryat u
N ya naai, ba̱wumbeyang, yi rot a̱pfo ba̱shinshwon i hok ba̱ryat bani a̱ ya ta̱gbak ni. Rot wasika a̱ni n ya jem i ni a̱ shii swap ba.
N cat n ya tyyei ka̱sak ka ban tun a̱wumba njit u Timoti a jaru nu ni. Ka̱ a̱ ba ahwa n ni cong ba̱ nu ka̱ram ka n nin bai da̱ nyin ni.
Yi za byei ba̱cecet nyin ba bu sa̱rei ba̱nyet ba a̱ tssup Ka̱za ni. Ba̱wumbeyang njit ba nyyai Italiya a̱ ya byei.
Ka̱za a̱ ya wwon nda sa̱rei nyin.
Ba̱ryat Ka̱za ka̱nu Ka̱won nka
Ka̱ram ka seyak ni Ka̱za ka ryat bu ba̱tyyi a̱kwop njit ba, nkrang ba̱ brika̱tei i na̱ta̱ryen ba̱gingang. Ba̱nyet ba a̱ tyyei ba̱ryat nka ba ni a̱mi a̱ yin ssang ba̱ryat ba a̱ tyyei.
Ma a̱ngbom nom a̱ni Ka̱won nka ka a̱mi ka ka̱ tyyi ba̱ryat ba ka̱nu nka ka ka bu za tyyei. Ka̱za a̱ yin yya ka̱sa ka ba̱ nu. Nu a̱mi Ka̱za ka bo tssa a̱ ku wwon kozan kyang bvak.
Nu a̱mi a̱ tyyei ka̱bvwa sai ka Ka̱za ka byyi ni. Ka ku ryi a ryi Ka̱za ba̱zizrak. Di cet diwan ba̱ryat nu na a̱mi na̱n breng ka̱sa ka. Na̱ bu tyak cii ba̱nyet ba a̱ka̱tukyya mba nu, a̱ brek a̱ si swrang Tazwa an bvak yak Ka̱za, A̱ntyok A̱gba̱dang Cet sa̱rei.
Ka̱won ka a̱ ra̱u ba̱pfong Ka̱za
Da̱ni di Ka̱za kan wrak Ka̱won ka diyrek ti ra̱u tinyyi ba̱pfong Ka̱za ni, a̱mi Ka̱won ka ka bo ba̱ ra̱u ka̱yat kozan kyang.
“A yet Ka̱won,
ka̱pfun n ni tyyi a̱tyyi nwan” ba,
di Ka̱za ka ka̱n hywa di a̱pfong nka,
“N ni yet A̱tyyi nwan,
a ma̱n yet Ka̱won nzuk” ba.
Ka̱ram ka Ka̱za ka yin naat tom di Ka̱won ka̱tsitsrang nka i ka̱sa ka ni a̱ hywa,
“Dolet sa̱rei ba̱pfong Ka̱za ba a̱ ku kok ntong.”
Tazwa ba̱pfong Ka̱za ba Ka̱za a̱ yin hywa,
“Ka̱za a̱ bvan ba̱pfong Ka̱za ba a̱n yya wun,
ba̱kwwa nka ba ka bvan a̱n yya a̱riryem ndong.”
Ma tazwa Ka̱won ka Ka̱za a̱ hywa,
“Ka̱za, dityok nwan ti byyi ka̱hywat ba,
koke dityok nwan ti ti ya sin kpang ka̱ryong a̱mi a̱n shyi.
A cat kyang a yet ka̱ryong ni, ma a̱ka̱tuk a ku rak.
Nkpa n byyi Ka̱za nwan ka ka na̱ tssa
a̱ na̱ tyyi shok a̱ bo na̱ ryi digba̱dang
ti ra̱u tinti ni ka wrak kpikpit ba̱kpondang nwan na ni.”
Ka̱za a̱ bo hywa,
“A̱gwam, nyyai ndoson nwan a̱mi yya ka̱sa ka;
di bvak nwan a bu nyya tazwa ji.
Sa̱rei nna na ni tyak, ma nwan a byyi tyak ba.
Ba ni cak di ba̱tro ni.
A ni ba̱ gut da̱ a̱godo ni
i ba̱ shei da̱ a̱yin na̱ nan kup a̱tro a̱ bo shei ni.
Ma nwan a byyi kop ba,
di sucet nwan na ku byyi tyak ba.”
Ka̱za a̱ yin ta̱ba hywa di ko a̱pfong Ka̱za a̱yring,
“Swrang kyi mbvak yak nzuk
To, a̱nzan ba̱pfong Ka̱za ba ba yet? Sa̱rei mba ba yet tswa Ka̱za, mba a̱ yya Ka̱za dikwwa, Ka̱za ka ba̱ tssop ba cong a̱ brang ba̱nyet ba a̱ ni san sucet ni.
A̱gba̱dang sucet u Ka̱za ka za ryi ni
Rot a̱mi se zi breng di cet ka̱ryong ka zi ka̱n hok ni i ka̱ sak ka̱yat ndya njit ka, ho ba bu ka̱ sook a̱ za wwon.
Zi bvwo ba̱ryat ba Ka̱za ka yin wwat ba̱pfong nka ba ssang a̱ tyyei ba̱nyet ni ba yin yet ka̱ryong, a̱yin nu a̱ kpo seyak ni a̱ ni seyak ka̱nu sso nu.
Ka̱ a̱mi zi ni yya ni nshot ki zi rak san a̱gba̱dang sucet a̱ni ba za ryi ni? A̱gwam Yesu di bvak nu a̱ tason a̱ za tyyei ba̱ryat sucet bani. Ba̱nyet ba a̱ hok ba̱ryat ba ka̱nu nu ni ba shim ba yet ka̱ryong.
Ka̱ram iya Ka̱za a̱ ma̱ yin yya nkyang ka̱wun bu nkyang ka̱hat ba̱gingang a̱ tyyei ba̱ryat ba ba yet ka̱ryong. A̱ bo ba̱ nang za̱nang ji Tswa Ka̱za zi ka ni, ka̱sak ka kan cat i.
A̱kwak ka̱son nu a̱ za ryi sucet ni
Ka̱sa ka a̱ cong a̱ bai ni a̱mi zi ryat. Ba ba̱pfong Ka̱za a̱mi Ka̱za ka yin ba̱ tyyi ka̱sa iya mbvak ba.
Ni da̱ a̱yanyet a̱ ka̱n dyat ka̱yat ba̱ryat Ka̱za ka a̱ hywa,
“Ka̱za, a̱neywu a̱ shyi a̱nzan har a nin yya a̱huhwa nu?
Ka̱ a̱nzan a̱yin na̱ yet a nin hok dizot nnu?
A ku ywwai na̱ yen dat ba̱pfong nwan ba ka̱baram ba̱cincong;
a sin ku yrek i ku tyyi shii bu dityok.
Kozan kyang a ra tyyi ka̱tak a̱tak nu.”
Da̱ni di hywa na kozan ba ra a̱ tyyi ka̱tak a̱tak nu ni, kyang n shyi ba wwon ba. Ma da̱ni di ryi iya ni, zi ka̱n dyi kozan kyang ku shyi mbvak nu ba.
Ma zi cyang Yesu, nu a̱mi ba yen ywwai di ba̱pfong Ka̱za ba, ma nnani kan ku kup dityok bu shii rot dikwu ti na̱ kwu ni. Ka̱za a̱ ga tyyei za̱nang nka ji, nkpa n byyi kan tyyi Yesu a̱ kwu a̱zi hywak koyan.
Ka̱za a̱ yin yya kozan kyang a n shyi ni na yet nkaa, a̱ yin dyi ku myim ka ku tyyi na̱ yet a̱zizrak a̱ ga maai kwak ka̱son ba̱nyet ba a̱ naat ssang sucet a ni, ba̱nyet ba̱gingang a̱ ga shya yet na̱won Ka̱za bu hok ansham nka na. Ka̱bvung ka na̱ yin sswa ni a̱mi a̱ yin ku tyyi maai a.
Nu a̱yin nu a̱ cii ba̱nyet a̱ka̱tukyya ba ni da̱ a̱yin nu ba cii ni, A̱tyyi mba a̱yring. Nkpa n byyi Yesu na̱n pfong nsum ba̱ yei ba̱wumbeyang ba.
A̱ yin hywa,
“N ni yei diyrek nwan ti a pfwo ba̱wumbeyang nzuk a.
N ni nwa i ba̱nyet ba a̱ tung ni n bvom n na̱ dyep.”
A̱ si bo hywa, “N ni tyyi rya nzuk a an bvak Ka̱za.” A̱ bo hywa brak, “Nzuk nu ni bu na̱won na Ka̱za ka n dyi ni.”
To da̱ni di na̱won na na byyi dinam bu ba̱sok ni, Yesu a̱ ma̱n tyyi diccu nu ka̱yat taka̱i swat mba ka di ba̱neywu ni. A̱ yin yya a̱mi, rot dikwu nu ti na̱ ga byyan a̱gwam a̱ka̱tuk tswa nu a̱ byyi cet dikwu na ni,
a̱ ga san ba̱nyet ba a̱ shyi i dikwwa sa̱rei swat mba na ni rot ba pfong ka̱wun dikwu.
Ka̱ryong ka a̱ yemi ba̱zizrak, ba ba̱pfong Ka̱za ba na̱ brang ba, na̱mbvon Ibrahim a̱mi.
Nkpa yin byyi dolet ba ku brak na̱ tyyi ba̱cicrak bu ba̱wumbeyang ba, a̱ ga maai yya Ka̱za dikwwa di ka̱ryong da̱ a̱gba̱dang gado Ka̱za ni a̱ bo byin a̱ pfong dizot ba̱nyet ti, a̱ ga ba̱ cii a̱ka̱tukyya mba nu.
Nnani a̱ maai a̱ brang ba̱nyet ba ba me ni, rot nu diccu nu ba yin ku me na̱ bo sswa ka̱bvung.
Yesu a̱ ra̱u Musa
A̱ yin yya pfong a Ka̱za ka yin ku tyyi ni di ka̱ryong, da̱ni di Musa na̱ yin yya pfong di ka̱ryong ka̱yat ka̱ryi Ka̱za ka sa̱rei ni.
Ma Musa a̱ maai ba ku mak bu Yesu ba. Yi bvwo a̱yin nu a̱ nok ka̱ryi ni a̱ ra̱u ka̱ryi ka.
Kuma kozan ka̱ryi a̱ byyi a̱ntyok ka̱nok, ma Ka̱za a̱mi a̱ krok kozan kyang.
Musa a̱ yin yya pfong a ka̱ryi Ka̱za di ka̱ryong da̱ a̱kwwa ni, a̱ tyyei kyang a Ka̱za ka ri naat ryat a̱zanson ni.
Yesu a̱ ma̱ yin yya pfong nu na di ka̱won ka̱ryi ka̱ryong ni, nkyang ka̱ryi Ka̱za na shyi da̱ nka. Njit zi si bu yet na̱won ka̱ryi Ka̱za ki zi maai i sseng di ka̱ryong an kyang a zin breng ndya njit a ni.
Pfwi ba̱nyet Ka̱za
Tswa Ka̱za ji hywa,
“Ki yi hok diwan Ka̱za ti ka̱pfun,
yi ryok hweyak a̱pfo nyin na da̱ni di yi yin ka̱ yya kaat ka̱yat ka̱yit ka ni ba,
ka̱tuk ka yi yin ka̱ me ka̱yit ka ni.”
Ka̱za a̱ hywa, “Ka̱ yemi ba̱tyyi a̱kwop nyin ba yin ni me.
Har a̱rya nswak naai ba krok a̱ssi a̱ ryi kyang a n yya ni.
Nkpa yin si ba di diryen ti n nin hywa da̱ mba,
‘A̱huhwa mba nu a̱ yet a̱ka̱tuk,
di ba bvwo na̱ta̱ryen nzuk a ba.’
I diryen nzuk ti n dop n hywa,
‘Ba byyi nwa pfwi nzuk a ba.’ ”
Nkpa n byyi n nin ya naai, ba̱wumbeyang, yi ta̱rwam yi bu nwa a̱ka̱tuk a̱huhwa nu a̱ ni ya kwu ndya na ni, har yi si wwon Ka̱za ka a̱ byyi sucet ka̱u di tyyai ni.
Ma ka̱ram kani zin yei ka̱pfun ni, se yi brang ba̱yaan kozan ka̱tuk, ho a̱ka̱tukyya a̱ bu raai ba̱yanyet nyin ba hweyak a̱pfo mba na a̱ rak hok Ka̱za.
Ki zi breng tssup njit a di ka̱ryong, da̱ni di zin kpo sook nyyai ka̱tsitsrang ka ni, si tat a̱ngbom, zi ni shya swrang bu Yesu Kristi.
Ba̱ryat Ka̱za a̱ bo za tyyei a̱ hywa,
“Ki yi hok diwan Ka̱za ti ka̱pfun,
yi ryok hweyak a̱pfo nyin na
da̱ni yi yin yya Ka̱za kaat ni ba.”
Ba̱nzan a̱mi a̱ yin hok diwan Ka̱za ti a̱ ka̱ yya kaat a? Sa̱rei ba̱nyet ba Musa na̱ yin wruk i nyyai i Masar ka ni.
Ba̱nzan Ka̱za ka yya diryen ba̱ mba a̱n yya a̱rya nswak naai? Mba ba̱nyet ba a̱ yin nwa a̱ka̱tukyya nu ni. Dikwu i ma̱n ba̱ brak krok ka̱yat ka̱yit ka.
Ba̱nzan na̱ yin shyi a̱ hywa di ba byyi nwa i pfwi nu na ba? Mba a̱mi ba̱t ba̱nyet ba a̱ yin ka̱ yya kaat a ni.
To, yi ryi, nwa na si pfwi bu Ka̱za yin ba̱ kaat, rot ba yin tyyi ndya mba na ba.
Da̱ni di ba yin yya ba̱nyet nnyyai ba wa'azi Ka̱sham Ba̱ryat ji ni, a̱mi ba ma̱ ka̱n za yya mi, ma ba̱nyet nnyyai ba wa'azi ji ba yin yya ni a̱ yin ba̱ byyi kpungtun ba, rot ko ba yin hok da̱ a̱pfo mba na ni ma di ba wrak ka̱ryong a ndya mba na ba.
Njit zi ni nwa pfwi a rot zi wrak ka̱ryong, da̱ni di ba̱ryat Ka̱za ban hywa ni,
“I diryen nzuk ti n shyi:
‘Ba ni nwa pfwi nzuk a ba.’ ”
Nyyai ka̱ram yya ka̱sa ka Ka̱za a̱ tyak pfong nka na.
Kyang a ba̱ryat Ka̱za ba hywa tazwa nom a̱tiyring ka ni nkpa yet, “Ka̱za a̱ yin pfwi pfong nka na ka̱tuk nom a̱tiyring.”
Ma ba̱ryat Ka̱za ba a̱ bo hywa, “Ba ni nwa pfwi nzuk a ba.”
Ba̱nyet ba a̱ yin hok Ka̱sham Ba̱ryat ka̱tsitsrang ka ni a̱ yin nwa pfwi a ba, rot ba yin wrak ka̱ryong ba. Rot a̱mi ka shim ba̱yanyet i ba san pfwi a.
To, Ka̱za ka bo sak nom a̱n yei ‘Ka̱pfun’. A̱rya na ka̱n bvwa, ka bo hywa ka̱yat Zabura ka Dawuda na̱ yin jem ni a̱ hywa,
“Ki yi hok diwan nka ti ka̱pfun,
yi ryok hweyak a̱pfo nyin na ba.”
Jeshua a̱ da yin ba̱ ryi pfwi a, se Ka̱za a̱ si bo bu ryat ba̱ryat nom yaan bai ba.
Rot a̱mi nom pfwi iya ri swat pfong ba̱nyet ba a̱ yet ba̱nying Ka̱za ni ba nwa a̱ pfwi.
A̱yin nu a̱ nwa i pfwi Ka̱za na ni, wato, a̱ pfwi pfong nu da̱ni di Ka̱za ka yin tyak pfong nka na a̱ pfwi ni.
Rot a̱mi se zin tyyi ka̱ssi i ryi zi nwa pfwi iya. Zi ryok wwon sang ka̱ryong n za bvwo nwa pfwi iya ba.
Ba̱ryat Ka̱za a̱ yet a̱cet a̱ bo byyi cet. Ba ya a̱ ra̱u ka̱krong ka a̱ byyi ngre hwa ni. Ba na hwaat se ba si gang rya na bu tswa ji. Ba na hwaat kup se ba si shya dinhwu ti. Ba bvwo a̱huhwa a̱yin nu bu kyang a a̱yin na̱ sak a̱ ni yya ni.
Kyang n shyi shyi i nrang di Ka̱za ba. Kozan kyang i ka̱sa kani swat ba̱ a̱za̱kpai assi nka; a̱ta̱ssi nka a̱mi zi bu naat si twang sa̱rei nkyang a zi yya ni.
Yesu a̱ yet A̱gba̱dang Gado Ka̱za
Se zi sseng di ka̱ryong i tssup njit a, rot zi byyi A̱gba̱dang Gado Ka̱za nu a̱ wrak a̱ shyi bu Ka̱za ni. Nu a̱ yet Yesu Ka̱won Ka̱za ka.
A̱gba̱dang gado Ka̱za njit u a̱ yet a̱tuba nu a̱ pfong dizot sang cet njit a ni, nu a̱ yet gado Ka̱za nu ba ka̱n me i kozan ryen da̱ni da̱ njit i, ma di na̱ kpa a a̱ka̱tukyya ba.
Rot a̱mi se zi tun ka̱wun jing i ta̱za ba a̱ta̱ssi dityok Ka̱za i gi san dizot nu ti i bu shya a̱liheri nu i ka̱ram ka zin ku cat i.
Kozan a̱gba̱dang gado Ka̱za ba na ku tssa ka̱yat ba̱nyet nu ka na̱ sseng a̱ta̱ssi Ka̱za ka̱nu ba̱nyet nu ka. Nu a̱mi a̱ ni kwot ba̱hyum bu ka-kyang rot a̱ka̱tukyya mba nu.
Da̱ni nu na̱n sang cet i, nkpa ni tyyi na̱n yya ba̱shinshwon bu ba̱nyet ba a̱ byyi ka̱ywap a̱ bo cyi ni.
Rot sang cet nu na nkpa na̱ nan krok ba̱hyum ba rot a̱ka̱tukyya nu nu, ba̱rimi meyang na̱ nan krok ba̱hyum ba rot a̱ka̱tukyya ba̱nyet u.
A̱yin a̱n shyi a̱ na ya tssa yet a̱gba̱dang gado Ka̱za nu ba. Ka̱za a̱mi a̱ na tssa a̱yin nu a̱n sak i yet a̱gba̱dang gado Ka̱za nu, da̱ni di ka yin tssa Haruna ni.
A̱mi meyang Kristi nu a̱ yin ya tssa yet a̱gba̱dang gado Ka̱za nu ba. Ka̱za a̱mi a̱ yin hywa da̱ nu,
“A yet Ka̱won nzuk.
N tyyi A̱tyyi nwan ka̱pfun.”
“A yet gado Ka̱za wityak,
a nyyan da̱ni di Malkizadik ni.”
Ka̱ram ka Yesu na̱ yin shyi i rwam a̱neywu na ni, a̱ naai a̱ hwat mbvak har bu ba̱ssi da̱ a̱tuba nu a̱ maai a̱ ku tun a̱ wwon i dikwu ti ni; ka ma̱n ku hok rot a̱ yin wrak diccu nu a̱ ka̱ tyong ba̱t.
Ko na̱ yin yet Ka̱won Ka̱za ni, a̱ myyam tung kap ka̱yat ka̱bvung ka na̱ yin sswa ni.
Ka̱ram ka na̱ sin tyyi a̱jyem ni, a̱ brak a̱ tyyi ryen sucet wityak di ba̱nyet ba a̱ ku pfong ni.
Rot a̱mi Ka̱za a̱ ku ryi diyrek a̱gba̱dang gado Ka̱za ti a nyyan Malkizadik a.
Yi ta̱rwam yi bu wwon ka̱ryong ka
Zi ri bvat nkyang ba̱gingang ni ya tyyei tazwa ba̱ryat ka ni; ma ku bvwa dikwu ya tyyei ti, rot yi myyam nkyang ahwa ba.
Ka̱ram ka a̱ maai yi yet ba̱nyet zzek, ma nyin ba ri yet ba̱nyet ba ba ni ya zzek na̱macwwang nkyang a yet nying myyam i ba̱ryat Ka̱za ni. Har ba̱nyying yi ri sseng bu i zzwa, yi ka̱n maai ya a̱tsit nkyang ba.
To, a̱yin nu a̱ ri zzwa ni a̱ ka̱n maai ba ku tyyei ka̱sak ka na̱ nin swat a̱zizrak nswat ni ba, rot a̱ ri yet ka̱bawon.
Ma a̱tsit nkyangya nu a̱ yet a̱nying ba̱nyet u a̱ ka̱n dai ni, ba̱nyet ba a̱ ka̱n myyam swat ka̱sa ka a̱ maai a̱ gang a̱ka̱tuk ba̱ a̱tsatsak ni.
To se zi ya ka̱son i myyam a̱jyem zzek u ma ryok zzek nkyang ka̱tsitsrang a tazwa Kristi ka kozan ka̱ram, da̱ni:
Wwon a̱ka̱tukyya wrak Ka̱za ndya njit,
ko baptisma,
ko kwot mbvak,
ko ba̱ryat ta̱za ba̱nyet ba a̱ ka̱n kwi ni,
ko shirya Ka̱za ji cong bai ni.
Zin tyyi ka̱ssi, ki Ka̱za a̱ za shim i, zi ni yya nkyang ani.
Ryen n shyi ba nin brek di ba̱nyet ba a̱ ka̱n wwon ka̱ryong mba ka ni ba. Ba ka̱n dyi ka̱bvwa sai Ka̱za; a̱ bo san za̱nang Ka̱za ji nyyai Tazwa har a̱ bo san za̱nang Tswa Ka̱za.
Ba bvwo ka̱sak ka ba̱ryat Ka̱za ba ban yet i, a̱ bo hok cet zamani cong bai a.
Ba wwon ka̱ryong mba ka. Rot a̱mi ryen bu brek da̱ mba n shyi har ba bo shei ba, rot ba ka̱teyang Ka̱won Ka̱za nkrang ka̱hwa a̱ ka̱ tyei nsum ka̱yat ba̱nyet.
Ka̱byen ka a̱ sswa za ji kwei a nka ni, ka bo wwat ba̱nyet ba a̱ ka̱ kap i a̱tsatsak yak, ka ssang ka̱nu-a̱tan Ka̱za.
Ma ki ka ta a̱shyim ba̱ a̱kpam ba̱pyyi ka byyi kpungtun ba; ka bvat ba̱cincong Ka̱za a̱ ka̱ shyi, a a̱ngbom u ka bu ka̱ tyyi rong.
Ba̱kpondang, ko zin dyat a̱mi ni, zi byyi a̱ka̱tuk a̱huhwa ba̱ nyin ba. Zi bvwo yi ka̱n shya ka̱nu-a̱tan nu a̱ yet a̱nying sucet nyin nu ni.
Ka̱za a̱ byyi ka̱hwabyyi ba. Ka ni bring pfong nyin na yi ka̱n yya mi ni ba, bu cat a yi ka̱n cat i i brang ba̱nyet ba a̱ yet ba̱nyet tssup ba ba̱ nyin ni har nyin ba ri brang ni.
Njit zin byyi rya sa̱rei nyin yi ni sseng i tyyi rya nyin na, nkyang a yin byyi rya ni na ni yet ka̱ryong.
Zi cat yi ryok ntyyi ran ba, ma yi sseng di ba̱nyet ba a̱ wrak ka̱ryong ni a̱ bo byyi hakuri ni i gi san kyang a Ka̱za ka sak a̱ ni ya ryi ni.
Kyang a Ka̱za ka ryat a̱ sak ni yet ka̱ryong
Ka hywa da̱ nu, “N shyi n ni na̱ wwon nda n tyyi byik nwan i tyyi ka̱tswa.”
Ibrahim a̱ ma̱n san ba̱ryat iya a̱ sak di hakuri se na̱ bun san kyang a Ka̱za ka yin dyat a̱ sak ni.
Kozan a̱yin a̱ na ssing di diyrek a̱yin ti a̱ ku ra̱u ni, brak, kyang a ba ryat a̱ sin ta̱mak bu ssing ni a̱cecet a̱ bon shyi ba.
Ka̱za a̱ yin cat ba̱nyet ba a̱ ni san kyang a ka ryat a̱ sak ni ba bvwo ba̱zizrak ka bo ni shei kyang a ka ka̱n dyat ni ba, nkpa yin byyi ka yin shyi.
Nkyang nhwa nani n shyi, kyang a Ka̱za ka ryat i bu shishyi nka ji, di ka ni shei ko ka bvwa dira ba. Rot a̱mi njit ba̱nyet ba shya nrang a ka̱bvwa nka ni, nkyang ani za brang zi sseng di cet an kyang a zin breng rya na ni.
Nsak rya njit a ni breng sso njit ji, di kyang ka̱wun ku n shyi ba, da̱ a̱ka̱tuk a̱huhwa na̱n shyi ba. Nsak rya nani shyi an kyang a shyi Tazwa ka ni, na shya nwa har a̱ si nat ma labule ka̱ryi Ka̱za ka.
Yesu a̱ wa ka̱ sin nwa ka̱ yemi ka̱nu njit. A̱ yet a̱gba̱dang gado Ka̱za wityak da̱ni di Malkizadik ni.
Ka̱sak ka Malkizadik na̱ yin yet Gado Ka̱za ni
To, Malkizadik a̱ywu a̱ yin yet a̱gwam Shalima, a̱ si bo yet gado Ka̱za A̱gba̱dang A̱gwam Ka̱za. Ka̱ram ka Ibrahim na̱n bvwot nyyai an zwang ji na̱ yin sin hywaai ba̱gwam ba ni, Malkizadik a̱ mon ba̱ nu, a̱ ku pfwa nda.
Ibrahim meyang a̱ ma̱n tun a̱tswa a̱yring ka̱yat ba̱tswa swak an nkyang a na̱ yin si kok ka̱rek nzwang ka ni a̱ ku ryi. Diyrek nu ti yin yet “a̱tsatsak a̱gwam”. Brak a̱ yin yet a̱gwam Shalima nkpa yet a̱gwam salama yemi.
To, a̱yin da̱ a̱ bvwo a̱tyyi nu ko a̱naa nu ko ba̱tyyi nu ba, da̱ a̱yin na̱ bvwo nom ku byin ba, da̱ a̱yin na̱ bvwo nom dikwu nu ba. Da̱ni di Ka̱won Ka̱za ni, a̱ yet gado Ka̱za wityak.
Da̱ cyang a̱yin a̱ni bu shii nu na, a̱tuba nu Ibrahim a̱tyyi na̱won Isreila nu na̱ yin ku ryi a̱tswa a̱yring ka̱yat ba̱tswa swak a̱nying nkyang a na̱ yin si kok ka̱rek nzwang ka ni.
Truwang ji tyyi na̱mbvon Lawi na a̱ yin yet ba̱gado Ka̱za ni ba trung a̱tswa a̱yring ka̱yat swak di na̱won Isreila na, ba̱wumbeyang mba. Mba meyang ba ma̱n yet na̱mbvon Ibrahim.
To, Malkizadik a̱ yin nyyai an sot Lawi ji ba, ma a̱ san a̱tswa a̱yring u ka̱yat swak di Ibrahim a̱ ku pfwa nda, a̱tuba nu a̱ yin san kyang a Ka̱za ka ryat a̱ sak ba̱ nu ni.
Zi bvwo sa̱rei, a̱gba̱dang a̱yin a̱mi a̱ na pfwa ka̱baan ka nda na.
Ni di pfong gado Ka̱za na ni ba̱nyet ba a̱ ni kwi ni mba a̱ ni trung a̱tswa a̱yring u ka̱yat swak ka. Ma ni di Malkizadik ni, a̱yin nu a̱ swat a̱cet ni nu a̱ yin trung a̱yring tazwa swak ka, ni di ba̱ryat Ka̱za ban hywa ni.
Ki zi drok i hywa, Ibrahim a̱ yin tan a̱yring ka̱yat swak o? Lawi nu, sot nu ji ba trung a̱yring ka̱yat swak ka ni, a̱ ma̱ yin trang,
rot ka̱ram ka Malkizadik na̱ yin mon bu Ibrahim ni ka̱ram iya Lawi na̱ ri shyi i rwam ba̱tyyi nu na.
Truwang ji ba yin wrak na̱won Isreila na ni yin shyi a mbvak ba̱gado Ka̱za nyyai an sot Lawi. N da n hywa pfong ba̱gado Ka̱za sot Lawi na yin yet a̱zizrak, da zi bu cat gado a̱yaan na̱ ba ba, a̱nu ni a̱ ni sook ka̱bvwa Malkizadik ka, ba ka̱nying Haruna ka ba.
Ka̱ram ka ban shei digado Ka̱za ti ni, dolet ba bo shei truwang ji.
A̱tuba nu zi ryat i, nu A̱gwam njit u Yesu, a̱ yin nyyai an sot ji a̱yin mba na̱ ka̱n yet gado Ka̱za ni ba.
Rot zi bvwo ba̱zizrak A̱gwam njit Yesu a̱ yin wruk a̱ sot Yahuda. Musa da̱ a̱ yin hywa di ba̱nyet nsot ba ni a̱ ni yet ba̱gado Ka̱za ba.
Gado Ka̱za nu a̱ ra̱u Malkizadik ni
To, ku za yet kyang wi ryi bvwong ba, ki gado Ka̱za a̱yaan a̱ hywok di gado Ka̱za Malkizadik ni.
Digado Ka̱za nu ti yin nyyai di truwang ba̱tyyi ba, ma rot cet sucet a na̱ byyi ku sang ka̱hywat i.
Rot ba̱ryat Ka̱za ba a̱ hywa, “A yet gado Ka̱za wityak a nyyan Malkizadik a.”
Truwang ka̱son ji ba za̱ jik a̱ sak zan rot i byyi cet ko kpungtun ba,
rot Truwang Musa ji yin maai i tyyi a̱yin na̱ yet a̱zizrak ba. Rot a̱mi ba wruk ba̱ a̱tsak kyang u ba nin tyyi ndya mba na ni, nkpa za kwwat nat i shishrek bu Ka̱za.
Yesu a̱ yin sook digado Ka̱za nu ti ka̱ram ka Ka̱za ka yin shyi a̱ hywa,
“A̱gwam Ka̱za a̱ shyi,
di ka bo byyi brek riryim i ba̱ryat nka ba ba,
‘A yet gado Ka̱za wityak.’ ”
Rot a̱mi Yesu a̱mi a̱ sook bvak a̱tsatsak bu a̱hwai nkyang u Ka̱za ka rop a̱ sak bu ba̱nyet nka ba ni.
Kyang yring zi bu ni cyang: ba̱gado Ka̱za ba a̱ yin yya pfong a ka̱ryi Ka̱za ka ni a̱ yin shii ka̱tswa, rot dikwu yin ba̱ bvwo da̱de na an pfong a.
Ma nu Yesu a̱ shya yet gado Ka̱za nu a̱yanyet na̱ nin san da̱ nu ni ba, rot a̱ yet gado Ka̱za wityak.
Rot a̱mi a̱ maai a̱ san ba̱nyet ba a̱ hywei da̱ nu a̱ cong di Ka̱za ni, rot a̱n shyi a̱cet a̱ ga ba̱ naai i.
Taka̱i a̱gba̱dang gado Ka̱za iya a̱mi a̱ maai san ka̱nak njit ka rot a̱ yet a̱zizrak gado Ka̱za, di na̱ byyi hywak ko a̱ka̱tukyya ba, a̱ si bo ya gang a̱ tun bu ba̱nyet a̱ka̱tukyya, a̱ shyi an bvak yak Ka̱za.
Kpikpit ba̱cecet ba̱gado Ka̱za a ri krok ba̱hyum kozan ka̱tuk rot a̱ka̱tukyya mba nu ba̱ nying kpikpit ba̱nyet u. Ma Yesu a̱ bvwon bu kpikpit ba̱gado Ka̱za na, rot a̱ byyi cong bu ba̱hyum kozan ka̱tuk ba. A̱ ka̱n krok nkrang ka̱yring ku maai a̱mi, rot a̱ yin wrak diccu nu i ba̱hyum ba.
Truwang Musa ji tssa ba̱nyet ba a̱ byyi ka̱ywap di ba̱neywu ni ba yet a̱gba̱dang gado Ka̱za ba, ma ba̱riryim Truwang ji Ka̱za a̱ rop a̱ sak a̱ bo shyi a̱ tssa Ka̱won nka ka yet a̱zizrak gado Ka̱za wityak.
Yesu a̱gba̱dang gado Ka̱za njit
A̱gba̱dang kyang i ba̱ryat njit ba a̱mi a̱ yet, zi byyi A̱gba̱dang Gado Ka̱za nu a̱ swat Tazwa mbvak yak dityok Ka̱za ni,
a̱ yya pfong di a̱gba̱dang gado Ka̱za ni ka̱yat a̱zizrak bat bu ka̱bvwa ka̱ryong ka Ka̱za ka nok di bvak nka ni, ba dinok a̱neywu ba.
Dolet kozan a̱gba̱dang gado Ka̱za a̱ cong di nkyang za̱nang a̱ si bo kwot ba̱hyum. Rot a̱mi dolet meyang A̱gba̱dang Gado Ka̱za njit u a̱ byyi kyang a na̱ ma̱n ni wrak ni.
Ki a̱ si bu shyi i ka̱sa ka a̱ si bu maai a̱ yet gado Ka̱za ba, rot ba̱gado Ka̱za a̱n shyi a̱ kwot ba̱hyum di Truwang ba̱nyet Yahuda ji zi yin sak ni.
Pfong a ba yya ni yet ma̱nwwuk nkyang a shyi Tazwa ni. Da̱ni di Musa na̱ yin naat tuk mbvut a ni, Ka̱za a̱ ku tyyei a̱ hywa “Ta̱rwam i yya da̱ni di ba na̱ tyyei tazwa dihwan ka ni.”
Ma da̱ni zin dyi ni, ba yin wrak Yesu pfong a ra̱u nying ba̱gado Ka̱za na ni ba̱gingang, a̱mi brak kyang a na̱ rop a̱ za sak i ni ran nying ka̱ram Musa na, rot ba ryat a̱ sak a̱tsatsak nkyang.
Rot ba̱ryat ka̱son ba Ka̱za ka yin dop a̱ wwon ni a̱ da yin sang ka̱ywap, ka si bu cat ryen ba da̱ a̱hwai a̱yaan ba.
A̱ yin si shya ba̱nyet nu ba bu hywak, nkpa yin byyi na̱ yin hywa,
“A̱gwam Ka̱za a̱ hywa, ka̱ram ka̱yaan a̱ cong a̱ bai,
n ni rop a̱hwai ba̱ryat bu ka̱ryi Isreila bu ka̱ryi Yahuda.
Ba taka̱i rop a n yin dop bu ba̱tyyi mba ba ni ba,
ka̱tuk ka n yin ba̱ pyyem mbvak n ni wruk ba̱ mba ka̱yat Masar ka ni,
rot ba yin breng kyang a n yin dop ba̱ mba ni ba,
nzuk meyang n tun mbvak n ba̱ wwon.
A̱mi A̱gwam Ka̱za kan hywa.
Kyang a n ni ryat n wwon bu ka̱ryi Isreila ka ka̱ram iya ni,
n ba̱ jem i a ndya mba.
N ni yet Ka̱za mba
mba ba ma̱n yet ba̱nyet nzuk.
A̱yin a̱n shyi a̱ bo ni zzek a̱wumba
ko a̱kpondang nu
a̱ hywa ‘Yi bvwo Ka̱za’ ba.
Rot di cincong da̱ a̱gba̱dang
koyan a̱ ni n bvwo.
N ni yring ka̱ywap mba ka ba,
n ni ba̱ tssu a̱ka̱tukyya mba nu.”
Tazwa a̱hwai kyang u na̱ rop a̱ sak ni Ka̱za a̱ brak ka̱tsitsrang ka a̱n yya a̱kukwo, kyang a ka̱ram nkpa a̱ seyak ni a̱yin a̱ bo kpo ryi ba.
Naai Ka̱za ka̱sa bu Tazwa
Kyang ka̱tsitsrang a Ka̱za ka yin dyat a̱ sak ni i yin byyi truwang ka̱sak ka ba nin naai Ka̱za ni. Ka̱bvwa naai a̱ si bon shyi ka̱nying ka ba̱neywu ba yin nok ni.
Ba yin yya tenti. Ka̱byekwuk ka ba yin yei A̱zizrak Ka̱bvwa. Ka̱ yemi fitila ji zi yin swat, bu tebur ji bu burodi na ba yin sak Ka̱za mi ni.
Ka̱ a̱yin a̱ seyak labule a̱mba̱hwa na a̱ nwa ka̱swang ka̱yat ka, ba ka̱ yei A̱kpok A̱zizrak Ka̱bvwa.
Ka̱ yemi a̱ntwam zinariya nu ba yin hwwi turare ji ni na̱ yin shyi. Ba yin tyyi manna i ka̱bandrong ka ba nok di zinariya ni. Ba tyyi ka̱bandrong ka bu shan Haruna ji yin truk ni bu kpang swa ji ba yin jem Truwang ji ni ka̱yat a̱kwati rop-wwon ka ba kup di zinariya ni, a̱ sak ka̱yat A̱kpok A̱zizrak Ka̱bvwa nu.
To, tazwa a̱kwati rop-wwon ka nkyang nzaan yin shyi ban yei cerobim (ba yet nyam nhweyak), nna yin tyyei nshyi Ka̱za bu shii nka na kozan ka̱ram. Mba cerobim u a̱ yin trak nhweyak mba na tazwa ka̱bvwa ka ba yin cii a̱ka̱tukyya nu ni. Ma ka̱ram kani a̱ yet ka̱nying ya tyyei kozan kyang ba.
A̱mi ba yin jyi nkyang ani a̱ sak sa̱rei. Ba̱gado Ka̱za ba a̱ yin shyi ka̱nu tenti rop-wwon ka a̱ yya pfong kozan ka̱ram.
Seko a̱gba̱dang gado Ka̱za nu a̱mi ba̱diyin a̱ ri nwa a̱ nat ka̱yat ka nkrang ka̱yring i dirya. Na̱ nwa bu ba̱sok a̱ sin pfwa nda rot diccu nu bu a̱ka̱tukyya nu kpikpit ba̱nyet a ba yya i cyi ni.
A nkyang ani ba yin yya ni Tswa Ka̱za za zzek ba̱zizrak ka̱sak ka ba ri nswat yrang ryen nwai A̱zizrak Ka̱bvwa nu ni, ki ka̱nu tenti iya a̱ ri sseng.
Yi ryi, nkyang a za tyyei ka̱ram kani ni. Na za tyyei ka̱sak ka ka-kyang bu hwak nyam yya ba̱hyum n pfwa nda ku maai i tssu ndya ba̱nyet a a̱ naai Ka̱za ni na tyyi zizrak ba.
Nkyang ani yin shyi bu i ya bu sswa bu tssu nkap. Sa̱rei nkyang ani hwan bu i rwam se ka̱ram ka Ka̱za kan shei kozan kyang ni.
Ma Yesu Kristi a̱mi a̱ yet A̱gba̱dang Gado Ka̱za a̱nying a̱tsatsak nkyang u zi ka̱n shya ni. Tenti na na̱n yya pfong a ni ra̱u sa̱rei i bu yet a̱zizrak, di ba kpo yya di mbvak ba̱neywu ba, wato, ku shyi a nkyang a Ka̱za ka yin krok i ka̱sa ka ni ba.
Ka̱ram ka nu Kristi na̱ yin nwa ka̱yat tenti iya, a̱ nwa ba̱ nkrang ka̱yring a̱ si tat a A̱kpok A̱zizrak Ka̱bvwa nu, di na̱ yin breng ba̱sok mbvon bu na̱won nyak a̱n nat ba̱hyum ba, ma ba̱sok nu na̱ yin nat i a̱ ga sin za san a̱ kaai a̱ wwon har a̱ba̱da.
Ki ba sook ba̱sok mbvon bu nyak bu ntong a ba yin hwwi na̱won nyak a ni a̱ fut ba̱shishik ba̱nyet ba mi, nkyang iya ba̱ jrang.
Rot a̱mi ba̱sok Kristi, nu a̱ wrak diccu nu a̱zizrak ba̱hyum di Ka̱za ka̱yat cet nTswa nka, ba yya pfong ba̱gingang a̱ ran ba̱sok nyam ba. Ba̱sok nu ba a̱ ni jrang a̱huhwa njit u a̱ za tssu a̱ tun a a̱ka̱tuk mpfong u a̱ ni nat ba̱ njit dikwu ni zi gi maai i yya Ka̱za ka a̱ yet a̱cet ni dikwwa.
Rot a̱mi Yesu a̱mi a̱ sook bvak a̱hwai ba̱ryat a Ka̱za ka ryat a̱ sak ni, rot ba̱nyet ba Ka̱za ka yei ni a̱ ga shya ka̱nu-a̱tan ka̱u di tyak u Ka̱za ka rop a̱ sak a̱ ni wrak ni. Ku yet a̱hyom rot dikwu ti a̱tuba a̱yring na̱ kwu ni a̱ ga tun na̱hywak ba̱nyet a a̱ wwon nyyai ba ri tssup ka̱tsitsrang rop-wwon ka.
Ka̱ a̱yin a̱ wrak digado, ba na sook digado ti ba, se ba bu ryi na̱ kwu.
Nkpa n byyi ka̱tsitsrang rop-wwon ka a̱ yin byyi cet ba, se bu ba̱sok.
Rot ka̱ram ka Musa na̱n tyak ba̱ twang sa̱rei Truwang ji ni, a̱ bvwa ba̱sok na̱won nyak bu bvon a̱ kyyai bu ba̱shekwot, a̱ rop a̱shong wulu nu a a̱pipyyi hisop, a̱ hyum ba̱sok ba tazwa kpa Truwang na bu ba̱nyet ba sa̱rei,
a̱ hywa, “Ba̱sok bani a̱mi a̱ yet shaida an kyang a Ka̱za ka rop a̱ sak ba̱ nyin yi tyong ni.”
A̱mi brak na̱ hyum ba̱sok ba i tenti rop-wwon na bu sa̱rei nkyang naai Ka̱za na yin shyi i tenti na ni.
Ka̱ryong a̱mi Truwang Musa ji hywa, ni di kozan kyang ba kpo tssu di ba̱sok a̱mi; ki ba weyang ba̱sok ba, ban tssu a̱yin a̱ka̱tukyya nu ba.
Kristi a̱ wrak diccu nu a̱ ga sook a̱ka̱tukyya ba̱nyet
Nkyang ani yet bu ma̱nwwuk nkyang ka̱ryong a shyi Tazwa ni, ma nkyang Tazwa na cat a̱tsatsak ba̱hyum u a̱ ra̱u ni ni.
Rot ka̱bvwa ka Yesu na̱ yin nwa ni ba yin ka̱ nok di bvak ba̱neywu ba, di ka yet ma̱nwwuk a̱nying ka̱ryong a ba. A̱ yin wrak a̱ nat Tazwa, ka̱ yemi naanini na̱n sseng a̱ta̱ssi Ka̱za a̱zi hywak njit.
A̱gba̱dang Gado Ka̱za ba̱nyet Yahuda nu a̱ ri nwa a̱ nat a A̱zizrak Ka̱bvwa nu nkrang ka̱yring i dirya bu ba̱sok nyam; ma Yesu a̱ wrak diccu nu nkrang ba̱gingang ba;
ka̱ a̱mi a̱ si bu sswa ka̱bvung nkrang ba̱gingang nyyai ka̱ram ka ba̱ yin yya ka̱sa ka ni. Ma ba̱ nkrang ka̱yring na̱n sseng a̱ tyak ka̱ram ka zamani na kun ba ka̱nu tyak ni, a̱ bu wrak diccu nu ba̱hyum a̱ ga tun a̱ka̱tukyya ba̱nyet u.
Koyan a̱ ni kwu nkrang ka̱yring a si nat a̱ta̱ssi Ka̱za ka si ku yya shirya.
A̱mi meyang Yesu na̱n wrak diccu nu ti nkrang ka̱yring a̱ ga sook a̱ka̱tukyya ba̱nyet ba̱gingang. I brek a̱mba̱hwa nu na a̱ bai ba̱ryat a̱ka̱tukyya ba, seko a̱ ga bu san ba̱nyet ba a̱ swat a̱ ku pfong ni.
Nzuk Yakubu, a̱kwwa Ka̱za bu A̱gwam njit Yesu Kristi, n ya byei sa̱rei ba̱nyet Yahuda ba a̱ yet ba̱nying Ka̱za ba a̱ wop sa̱rei ka̱sa ka ni.
A̱ntyok ntyyi rya a̱ ni shya a̱za̱ncyi
Ba̱wumbeyang nzuk, ki yi nwa na̱bvung ba̱ a̱zi ntaka̱i, yi brak n yya rya sai,
rot yi bvwo ka̱ram ka na̱bvung a na mai wrak ka̱ryong nyin ka ni, yi ni maai tram si tat a̱ngbom.
Yi sseng i ryi yi tram si tat a̱ngbom u, ban bu hwan, i gi yet ba̱jyem bu ba̱kinkreng ba̱nyet, da̱ nyin ba ni ka̱u an kyang ba.
Ma a̱yin nyin nu a̱za̱ncyi na ku zzak ni na̱ naai Ka̱za ka ni ku nang; rot ka na ka koyan di rya sai di ka nan byyi a̱dyying ba.
Ma na̱ naai bu rya yring, a̱ ryok n byyi a̱huhwa ba. A̱yin nu a̱ byyi a̱huhwa ni a̱ ryi di a̱gba̱dang kei ba̱shekwot u wun ku na jim na̱ bvan ba̱tai ni.
Taka̱i a̱yin na a̱ byyi rya hwa ni a̱ byyi ka̱rek sseng a̱huhwa nu nu ba, na̱ ryok hwa da̱ ni shya kyang an bvak A̱gwam Ka̱za ba.
Ba̱nyet nzwa bu ba̱nyet dizot
A̱wumba nu a̱ byyi dizot ni, na̱ gwai ka̱sak ka Ka̱za kan ku yrek i.
A̱wumba nu a̱ byyi shya ni, na̱ ma̱n gwai ka̱sak ka Ka̱za kan ku ywwai ni. Rot a̱ntyok nzwa a̱ ni seyak da̱ni di nkpyat ka̱yit ni.
Ka̱ram ka nom kun tat ba̱ yinyai ni i na hwwi i shyik i kwot, shisham ji i brik. A̱mi a̱ntyok nzwa na̱ nin seyak a̱ wwon zwa ji na̱ shyi i tung a ni.
Ka̱bvung bu ka̱me
A̱yin nu a̱ sseng a̱ si tat a a̱ngbom ka̱bvung u ni a̱ ni hok ansham. Rot ka̱ram ka na̱ bun tyak ka̱bvung ka ni, a̱ ni san za̱nang sucet jinji A̱gwam Ka̱za na̱ hywa da̱ a̱ ni wrak ba̱nyet ba a̱ ku gwai ni.
Ka̱ram ka a̱yin na̱n cat yya a̱ka̱tuk kyang ni, na̱ ryok hywa di Ka̱za a̱mi a̱ ku me ba. Rot a̱yin a̱ ni maai me Ka̱za ka yya a̱ka̱tuk ba. Ka̱za ma ka ma̱n me a̱yin ba.
Kozan a̱yin, ki ba ku me, a̱ka̱tuk a̱huhwa nu a̱mi a̱ ku raai, a̱ ni ku kwwat a̱ si tyyi a grung.
Ba̱wumbeyang nzuk, yi ryok ya raai ba.
Kozan a̱tsatsak za̱nang bu kozan a̱zizrak nkyang zi san, sa̱rei na nyyai Tazwa, di Ka̱za. Nka a̱ yya sa̱rei nkyang a sai tazwa ka ni. Nu diccu nu a̱ ssek ba, di na̱ ni brak di ma̱nwwuk ni ba.
Ta ka̱rek ba̱ryat ka̱ryong nu ba a̱ za yya ka̱sak ka na̱ yin dop ka̱yat rya nu ka ni, a̱ ga za tyyi a̱zanson sa̱rei nkyang a na̱ yya ni.
Pfong ba̱ryat ba bu yya kyang a ba hywa ni
Ba̱wumbeyang ba n cat i, yi ryok bring ba, dolet koyan a̱ yet a̱ntyok pfong da̱ a̱pfo, ma yi ta̱rwam bu na̱nu nyin na, i ryok yya diryen ba̱gigik ba.
Diryen a̱yin ni ku ryi dizizrak Ka̱za ba.
Yi jing kozan a̱shishik ka̱kpeyang bu sa̱rei na̱kpot. Yi wrak Ka̱za a̱ccu nyin i san ba̱ryat ba na̱ tssup a ndya nyin na ni, ba̱nying ba a̱ ni ya san ni.
Yi ryok ya raai i tyyi ndya nyin na bu i pfong ba̱ryat nu ba ba, ma yi bu yya kyang a ba̱ryat ba ba hywa ni.
A̱yin nu a̱ pfong ba̱ryat ba, di na̱ yya kyang a ba̱ryat ba ba hywa ni ba, a̱ ryi di a̱tuba nu a̱ ya cyang a ma̱dubi ni a̱ ryi ka̱sak ka na̱n dyi ni.
A̱ ya cyang ansham a̱ brak a̱ rot, na̱ shek-shek a̱ bring ka̱sak ka na̱n dyi ni.
A̱yin nu a̱ cyang a̱zizrak truwang nu a̱ trung ba̱nyet i dikwwa ni, a̱ bo ya ka̱son bu yya kyang a truwang ji zi hywa ni, di na̱ bring kyang a na̱ hok i ba ma a̱ kpo yya, a̱yin a̱ywu a̱ ni hok ansham an kyang a na̱ yya ni.
A̱yin nu a̱ ya yei a̱ntyok tssup ni, ma di na̱ cam diryem nu ni ba, a̱yin a̱ywu a̱ ya raai di tssup nu na ku shyi an kyang ba.
A̱zizrak tssup u a̱ yet a̱nying ka̱ryong A̱tyyi njit Ka̱za kan cat i, nu a̱ yet zi cam na̱kunak bu ba̱nyring sang ba̱ntyok i ba̱ brang ka̱yat ka̱bvung ka ba sswa ni; zi bu ta̱rwam ho nkyang ka̱sa na bu za shik.
Zi ta̱rwam bu tssa ba̱nyet
Ba̱wumbeyang nzuk, yi yet ba̱nyet tssup Yesu Kristi, a̱gba̱dang A̱gwam njit u. Rot a̱mi yi ryok tssa ba̱nyet ba̱yaan wwon ba̱yaan ba.
Ryok nhywa, ki a̱ntyok nzwa a̱ tyyi sa zinariya a̱ bo kup na̱sham ba̱tro a̱ ba i ka̱tung nyin ka, a̱ntyok dizot a̱ kup ba̱kikyak ba̱tro a̱ ma̱n ba meyang.
Ki yi tssa a̱tuba nu a̱ kup na̱sham ba̱tro na ni i hywa da̱ nu, “Ka shim, a ba i swrang kyi a tsak ka̱bvwa a̱ni,” ma i hywa da̱ a̱tuba nu a̱ yet a̱ntyok dizot u ni, “Sseng ka̱ yemi,” ko yi hywa, “Swrang kyi ka̱byen a̱ta̱ssi njit,”
yi ryi yi gang ba̱nyet ka̱yat nyin. Taka̱i shirya iya yet ba.
Yi hok, ba̱wumbeyang, ba̱nyet ba a̱ byyi dizot i ka̱sa kani ni Ka̱za a̱ ba̱ tssa ba byyi shya i tyyi ndya mba di Ka̱za, a̱ bo shya Dityok ti ka rop a̱ sak ba̱nyet ba a̱ ka̱ gwai ni.
Ma nyin ba yya di ba̱nyet dizot ba. N ni n yei ba̱nyet nzwa ba a̱mi a̱ yya da̱ nyin o? N ni n yei mba a̱ na ya kwak a̱ saai a bat shirya naa?
Mba a̱mi ka̱ni a̱ byat ka̱sham diyrek ka ba za tyyi mi ni e?
Ki yi ni tssup Truwang Dityok a ka̱sak ka ban jem i ba̱ryat Ka̱za ba ni a̱ hywa, “A ni gwai a̱ntyok swat shishrek ba̱ nwan di diccu nwan ni,” to, yi yya ansham.
Ma ki yi yet ba̱nyet tssa ba̱nyet, to Truwang na ya sook di ba̱ka̱tuk ba̱nyet i.
Ka̱ a̱yin a̱ tssup Truwang ji ba̱sa̱rei, a̱ bu kpa an jring, a̱ kpa i Truwang ji sa̱rei yemi.
Rot a̱tuba nu a̱ hywa “Ryok kan-a̱naan” ni, nu a̱mi a̱ bo hywa, “Ryok hywat a̱yin ba.” To, shim a kan-a̱naan ba ma i hywat a̱yin, to, a seyak Truwang Ka̱za ji.
Seko yi ryat i bu yya da̱ni di ba̱nyet ba ba ni ba̱ yya shirya di truwang na trung ba̱nyet i dikwwa ni.
Shirya Ka̱za ni hok dizot a̱yin nu a̱ sang dizot ni ba. Ma a̱yin nu a̱ pfong dizot ba̱nyet ni, shirya nka ji ma̱ ni hok dizot nu.
Ntyyi rya na sang pfong i
Da̱ni di ba̱wumbeyang ba̱ntyok bu ba̱nyring ba̱yaan a̱n shyi a̱ cat ba̱tro ba ba ni kup ni di ba byyi kyangya ba.
Ka̱ a̱yanyet nyin a̱ hywa da̱ mba, “Ka̱za a̱ ya wwon nda, yi si ya kup i ya swei,” di na̱ ba̱ yya kyang a ni ba̱ brang ni ba, a̱nzan na̱ ba̱ yya mi yemi?
A̱mi tyyi rya na kun dyi, ki ku byyi kyang a ku ni yya n ya tyyei ni ba, ku yet kom.
Ma a̱yanyet a̱ ni hywa, “A̱yanyet a̱ byyi tyyi rya, a̱yanyet a̱ byyi pfong.” Kyang a n ni hywa ni nkpa yet, “N tyyei ka̱sak ka a̱yin na̱ nin tyyi rya a̱n sang pfong ni, n na̱ tyyei tyyi rya nzuk a an pfong a n yya ni.”
A shim di Ka̱za a̱ shyi bu ka̱yring o? To, ku yet ka̱sham. A̱ka̱tuk tswa nu ma a̱ bvwo a̱mi, har ndwam mba na na trim.
Nwan a̱bvwon a̱yin, a cat bvwo di ka̱ryong ka̱sak ka tyyi rya n sang pfong kun sang kpungtun ni e?
Da̱ yring a̱tyyi njit u Ibrahim, ka̱sak ka Ka̱za a̱ yin hok ansham nu rot wrak a na̱ yin naat wrak ka̱won nu Ishaku ban yya ba̱hyum ni.
A ryi ka̱sak ka tyyi rya na bu pfong a ban ba ndung ni. Seko na̱n yya kyang tyyi rya nu na, tyyi rya nu na si wa bvwa n yet a̱jyem.
Rot a̱mi ba̱ryat Ka̱za ba a̱ ba cicrak bu dinyyi ba̱ryat ti hywa, “Ibrahim a̱ yin tyyi rya nu na di Ka̱za, rot a̱mi Ka̱za a̱ ku san da̱ a̱zizrak a̱yin” ni, ba bo ku yei a̱kpondang nka.
To, yi ryi Ka̱za a̱ ssang a̱yin bu i tyyi rya nu na ba̱diyin ba, seko a̱ yya kyang a̱n tyyei tyyi rya nu na.
A̱mi Rahab u, a̱ yin yet a̱kan-a̱naan nu ni. A̱ yin tyyi a̱zizrak a̱yin rot kyang a na̱ yin yya ni. A̱ yin san ba̱pfong ba a̱ nyat a̱ ba̱ tun a̱ tyyi ryen yaan.
Da̱ni di rwam a kun yet kom ki sso n shyi ni ba, a̱mi meyang tyyi rya na kun yet kom ki ku byyi pfong ba.
Kyang a diryem ti yya ni
Ba̱wumbeyang, yi ryok ra̱u ka̱tswa i cat yet ba̱nyet zzek ba, rot yi bvwo njit ba̱nyet zzek ba ba ni za yya shirya ji ni ra̱u nying kpikpit ba̱nyet a ni.
Sa̱rei njit zi na byyi ka̱ywap. A̱yin nu a̱ ywap i ba̱ryat i ba a̱ yet a̱zizrak a̱yin, a̱ bo maai cam sa̱rei rwam nu na.
Zi na tyyi a̱linzami ka̱nu ntsaap zi gi za pfong, zi gi maai za̱ bvan i na̱bvwa na zi cat i.
Ki yi bu cyang jirgi ba̱shekwot a bu shii nkpa na bu wun na kpo kwak i ku byyi cet, ma ba na kpo tyyi ka̱bacincong alinzami, a ryi a̱ntyok kpo kwak u na̱ bvan ba̱ nkpa ka̱rek ka na̱n cat i.
A̱mi meyang diryem ti yet ka̱bacincong ka̱yat rwam i, nti na kwak a̱cecet ba̱ryat.
Ka̱bacincong diryem ndong, nka na pyyem a̱ sin za a̱gba̱dang ka̱hwwong a̱ tyak.
Diryem ti ryi di rong ni, ti ra̱u na̱kpot. Ka̱rek shyi nti ka ti tyak sa̱rei nkap njit a bu na̱kpot. Nti na tyyi rong a, nnani ni byyan sucet a̱yin na sa̱rei ni. Nti meyang, ka̱ryi ndong a̱mi a̱ kpo tyyi rong a.
Ba taka̱i nyam ka̱yit a n shyi, ko na̱non, ko nkyang kwang ka̱byen, ko hwon, kyang yring ka̱yat nna n shyi ka̱n kaat ko na̱ kaat a̱neywu pyyem sak ka̱ryi i tsaai ba;
ma a̱yin a̱n shyi a̱ maai pyyem diryem a̱ sak ba; ti yet a̱ka̱tuk kyang, ti sswa cet a̱neywu, ti ryi di ka̱sap ni.
Da̱ nti zin dyep A̱gwam Ka̱za A̱tyyi njit. Da̱ nti brak zi bun pfwei ba̱nyet ba Ka̱za ka yya ba ka̱ tai ni.
Bu ka̱nu ka̱yring iya a̱mi a̱didyep bu ditok ban wwut. Ba̱wumbeyang nzuk, ku myim a̱mi ba.
A̱nzan didung a̱ ni wwut da̱ a̱yinyyat ba̱shekwot ba̱ a̱cwai mba?
Ba̱wumbeyang, ka̱kon a̱bvap a̱ drok a̱ sak disum a̱lemu o? Ki ka̱kon dibrang a̱ drok a̱ sak disum a̱bvap o? Ka̱a̱i! A̱mi didung a̱mimyyat ba̱shekwot kun wrak a̱yinyyat ba̱shekwot ba.
A̱za̱ncyi na a̱ nyyai Tazwa ni
A̱nyan ka̱yat nyin a̱ byyi a̱za̱ncyi bu bvwo? Se na̱ na̱ tyyei ka̱yat hali nu ka bu a̱tsatsak ka̱cyet nu nu, na̱ bo ya breng an kyang ba rot a̱ byyi a̱za̱ncyi.
Taka̱i a̱za̱ncyi iya a̱ nyyai Tazwa ba, seko a̱nying ka̱sa bu nkyang a wi yet tswa Ka̱za ni ba̱ a̱nying a̱ka̱tuk tswa.
Rot ka̱bvwa ka swam bu cat diccu ban shyi ni, a̱suswak a̱n shyi bu kozan taka̱i na̱kpot.
Ma a̱za̱ncyi na nyyai Tazwa ni a̱ yet a̱zizrak, a̱ bo byyi tsswa nda, a̱ bo yet a̱shushwon bu gwai ba̱nyet. A̱ byyi dizot, na̱won nji na a̱ yet a̱tsatsak mpfong. A̱ byyi cat diccu ba, se ka̱ryong.
Ba̱nyet ba a̱ jyi swat ba̱nyet i a̱ na tup na̱sum a̱zizrak swat.
Dirywai bu ka̱sa
A̱nzan a̱ ya cong di zwang bu zok? Rot cat hok ansham nyin na nyyai ka̱yat ndya nyin ka ni, nkpa kwak zwang ka̱yat nyin kozan ka̱ram.
Nkyang n shyi yi cat, ma yi na̱ shya ba; rot a̱mi yi cat ryen hywaai. Nkyang n shyi yin tyyi rya ni shya, da̱ nyin ba shya ba; rot a̱mi yi nwa zok bu zwang. Nkyang a yi cat i yi na̱ shya ba, rot yi naai Ka̱za ba.
Ka̱ram ka yi naai ni yi san ba, rot yi byyi a̱ka̱tuk; yi naai i gin hok ansham a̱ccu nyin.
Nyin di ba̱nyet kan-a̱naan ni, yi bring da̱ a̱yin nu a̱ cat ya byyi bu ka̱sa ka ni a̱ nwa dira̱ndwan bu Ka̱za a? Rot koyan a̱ cat ya byyi bu ka̱sa ka, seko na̱ ya byyan bu Ka̱za.
Ryok sook ba̱ryat Ka̱za ba ba yet diraa ba ba hywa, “Ka̱za a̱ cat zi ka̱ ryi ndya njit a, a̱ pfong swam ki zi tyyi ndya njit a ka̱rek ka̱yaan.”
Ma za̱nang Ka̱za ji i ra̱u tyyi ndya njit a. Da̱ni di ba̱ryat Ka̱za ba ban hywa ni,
“A̱yin nu a̱ yet diccu nu ni Ka̱za a̱ na ku rak i;
ma a̱yin nu a̱ ywwai diccu nu ni, za̱nang Ka̱za yet nnu.”
Rot a̱mi, yi wrak Ka̱za a̱ccu nyin na. Yi rak a̱gwam a̱ka̱tuk tswa, i ryi na̱ tyong a̱ ya wwon.
Yi shek shishrek bu Ka̱za, ka ma̱ shek shishrek ba̱ nyin. Yi tssu mbvak nyin na, nyin ba̱nyet a̱ka̱tukyya! Yi ryang ndya nyin na, nyin ba̱nyet ka̱tswa a̱huhwa!
Se yi hok dizot a̱ccu nyin, i hok rya byyan, i kun; dimrang nyin ti i tyyi rya byyan, rya sai nyin na i brak tyyi ndyen!
Yi ywai a̱ccu nyin ka̱bvwa A̱gwam Ka̱za, na̱ ga ya yrek.
Byat ba̱yaan
Ba̱wumbeyang nzuk, yi ryok byat ba̱yaan ba. A̱yin nu a̱ byat a̱wumba nu ni ko a̱ ku yya shirya ni a̱ shyak bu a̱tuba nu a̱ byat Truwang ji ni ba. Rot a̱yin nu a̱ byat Truwang ji ni a̱ za̱ tssup ba, ma a̱ za̱ yya shirya.
Ka̱za ba̱diyin a̱mi a̱ yet a̱ntyok wwat Truwang nu, nu a̱ bo yet a̱ntyok shirya nu. Nu ba̱diyin a̱ maai san ko na̱ byyan. Nwan a̱nyan ni yya ba̱yanyet shirya?
Ba̱nyet cin a̱ccu mba
Yi cyang, nyin ba̱nyet ba na hywa, “Ka̱pfun ko ka̱ntson zi naat a̱gba̱dang ka̱nkrang, i si tyak dirya i yya za i shya krum ba̱gingang.”
Yi bvwo kyang a yi wu yet ka̱ntson ni ba. Yi ryi di bvwu ni, nji ki ba za̱ ryi ma-mang ba zi ta̱wai.
Kyang a myim yi hywa ni nkpa yet, “Ki Ka̱za a̱ shim a̱ za ryi sso zi ni yya nga̱ma bu nga̱ma.”
Ma nyin ba ya yet, yacin. Kozan taka̱i yacin yet ka̱ywap.
Seko yi bvwo, a̱yin nu a̱ bvwo kyang a myim na̱ yya ni a̱ rak kpo yya na, a̱ nwa a̱ka̱tukyya.
Ba̱nyet shya
To yi cyang, nyin ba̱nyet shya! Yi tyei nkun tot ka̱bvung ka a̱ ya bai ni.
Zinariya nyin nu bu a̱zurfa nu yi tung ni a̱ kwei, kwei iya ku ni yet shaida a̱za̱ nyin i ya hwwi di rong ni. Rot yi ya tung zwa a̱zi nom ani ka̱sa ka kan tyyai ni.
Ba̱nyet ba a̱ ya yya yak a ni, yi ba̱ tan ba. Yi rot a̱pfo i hok! Kyang a yin ba̱ bvwo ni ku tyei nkun Tazwa, ka̱nak mba ka a̱ ka̱ si tat a pfwo A̱gba̱dang A̱gwam Ka̱za.
Yi ya ka̱sa nyin bu yya nkyang a yi cat i. Yi ya jyi, tyei ndwam di bvon ni, nom ya hwak a krang ba.
Yi ka̱n yya ba̱nyet ba a̱ byyi hywak ni ba shirya, i ba̱ hywaai, di ba krang ba.
Hakuri bu a̱duwa
To, ba̱wumbeyang, yi yyak ndya nyin na i yya hakuri i tot ka̱ram brek A̱gwam njit ka. Yi ryi ka̱sak ka a̱ntyok keyak u na̱ nan yya hakuri a̱ tot ka̱ram ka yak a ku nin tyyi ni. A̱ na tot nyyai an za ka̱tsitsrang ji a̱ si tat a̱ngbom nza nu.
Nyin ma yi yya hakuri breng ndya nyin na i brek A̱gwam njit a, rot ku ba shishrek.
Ba̱wumbeyang, yi ryok kop a̱dyying bu ba̱yaan ba, ho ba bu ya yya shirya. A̱ntyok shirya nu a̱nuu ni ka̱nu ngyeng.
Ba̱wumbeyang nzuk, ki yi cat bvwo kyang a ban yei hakuri i ka̱bvung ka ni, yi yring ba̱nyet tyyei ba̱ryat Ka̱za nyyai ba yi myyam da̱ mba.
Zi ba̱ yei ba̱nyet hok ansham, rot ba yin tram ka̱yat hakuri a̱ si tat a̱ngbom mba nu. Yi ka̱n hok ka̱sak ka Ayuba na̱ yin sseng di cet i, i ryi kyang a Ka̱za ka yin ku yya mi a a̱ngbom u ni. Ka̱za a̱ za cat a̱ bo pfong dizot njit.
A̱gba̱dang kyang u n ni ya tyyei ni, ba̱wumbeyang: yi ryok ya tyei nak ba. Da̱ a̱yin a̱ ryok sswa nak di Tazwa ko di ka̱byen ko di kozan nkyang. Yi ryok “Ee” nyin a̱ sseng “Ee”, “Kaai” nyin a̱ sseng “Kaai”, yi gi shot shirya Ka̱za ji.
Ka̱ a̱yin ka̱yat nyin a̱ sswa ka̱bvung, na̱ yya a̱duwa. Ka̱ a̱yin a̱ ma̱n pfong shok, na̱ bvom a̱bvom a̱n dyep Ka̱za.
A̱yin nu a̱ shyi an hywu ni na̱ yei ba̱nekwo ba̱nyet tssup, ba bu ku yya a̱duwa, a̱ ku kon ba̱myyi i diyrek A̱gwam Ka̱za.
Ki ba yya a̱duwa nu di rya yring, Ka̱za a̱ ni hok a̱duwa a̱ywu a̱ creng a̱ntyok nhywu nu. Ko a̱ byyi a̱ka̱tukyya, ka ni ku tssu mi.
Rot a̱mi, seko yi ya kok ka̱ywap nyin ka i bu ya yya a̱duwa i gi creng. A̱tuba nu a̱ byyi a̱zizrak rya ni, a̱duwa nu nu a̱ na yya pfong di cet.
Iliya a̱ yin yet a̱neywu da̱ njit i, a̱ tuk diccu a̱ yya a̱duwa di ka̱ryong, za i ryok ba ba, ba yya a̱rya a̱tat bu hywan a̱kitat za zi ra ka̱byen ba.
Na̱ si bo yya a̱duwa, za i nwa bvwa, ka̱byen a̱ nwa tyei yak.
To, ba̱wumbeyang, a̱yin nu a̱ brik a̱ wwon ryen ka̱ryong a ni, a̱yin nu a̱ ku brek a̱ tyyi i ryen na ni,
na̱ bvwo, a̱yin nu a̱ brak a̱ntyok a̱ka̱tukyya a̱ tyyi i ryen na ni, a̱ ku tun a̱ wwon a a̱ka̱tukyya na̱ shot dikwu, Ka̱za a̱ bo ku cii na̱hywak ba̱gingang.
Wasika a̱ni a̱ nyyai da̱ nzuk Bitut, a̱pfong Yesu Kristi, a̱ naat di ba̱nyet ba Ka̱za ka tssa ni, ba̱nyet ba ba ta̱tsrang a̱ rot a̱ hwwei a̱ nwa na̱byen Fantat bu Galatiya bu Kafadokiya bu Asiya bu Bitiniya,
ba̱nyet ba Ka̱za A̱tyyi njit ka bvwo nyyai gba̱gbang mba ka tssa di bvwo nka. Ba̱nyet ba Tswa Ka̱za zi gang tun ba tssup ba̱ryat Yesu ba ni a̱ bo shya jrang i ba̱sok nu ba.
Ka̱za a̱ ya wwon nda bu myyi rya ba̱gingang.
N breng rya na yet a̱cet i
Zi dyep Ka̱za mi, a̱tuba nu a̱ yet Ka̱za a̱ bo yet A̱tyyi A̱gwam njit u Yesu Kristi ni. Rot a̱gba̱dang pfong dizot nu nu a̱mi na̱n za ryi a̱hwai sucet i ka̱sak ka na̱n yrek Yesu Kristi nyyai yabyen ni. Ku tyyi n breng rya na zin breng a nu ni ku swat yet ba̱ a̱cet.
Rot a̱mi zi tyyi a̱ssi njit a i san digado ti Ka̱za ka sak ba̱nyet nka ba mi ni. Digado iya ba ya sak da̱ nti Tazwa ka̱bvwa ka ti nin bwi ko ti byyan, ko ti hwwi ni ba.
Ka̱za a̱ ya cam ka̱yat cet nka rot yi wrak ka̱ryong. Ka ni ya ryi sucet a ba sak a̱ ni tyyei a a̱ngbom ka̱ram u ni.
Se yi gwai a nkyang ani, ko kun yet dolet yi yen sswa ka̱bvung ba̱nyying ni rot a̱duniya ka̱me nu yi nwa ni.
Ka̱me kani a̱ yet ka̱nying bvwo i tyyi rya nyin na yet nying ka̱ryong. Ko zinariya kyang a ni byyan ni ba na ku mak an dong; ba̱lle ka̱ryong nyin ka ka ra̱u zinariya nu ma, dolet ba ka̱ mak ka ga wruk a̱ sseng, yi gi bu shya dyep bu shii bu dityok ka̱tuk ka Yesu Kristi na̱ nin brek ni.
rot i hywak iya a̱mi yi nssang sso nyin ji, nkpa a̱mi yet zang tyyi ndya nyin ji.
Ba̱ryat sucet bani a̱mi ba̱nyet tyyei ba̱ryat Ka̱za ba ba yin ka̱ tssup a̱ zzim a̱ bo tyyei ka̱sak ka Ka̱za ka nin ya tom di za̱nang nka ji ni.
Tswa Kristi ji yin shyi ka̱yat mba ni yin ba̱ tyyei ka̱bvung Kristi ka bu shii a ri bai ni, ba kwan a̱ bvwo ka̱ram ka nkyang ani na nin ba ni.
Ka̱za a̱ yin tyyei ba̱pfong iya ba bvwo pfong a ba yin yya ni ba yin yya a̱ccu mba mi ba, ma ba yin yya a̱zi hywak nyin. A̱mi ba yin dyat tazwa nkyang ka yi huhok ani ni di ba̱nyet ba a̱ ya tyyei Ka̱sham Ba̱ryat ka ni. Ba yin tyyei ka̱yat cet Tswa Ka̱za ba tom nyyai Tazwa. Ba̱pfong Ka̱za ma ba cat bvwo nkyang ani.
Ba za yei zi swat a̱zizrak swat
Rot a̱mi se yi ya rop i sseng di cet i tyyi ndya nyin sa̱rei a ka̱nu-a̱tan nu Ka̱za ka ni ya ryi ka̱ram ba Yesu ka ni.
Yi tssup Ka̱za i ryok wwon ndya nyin na i tssup nkyang a yi yin cat ka̱ram ka yi yin yet ba̱gbyik ba̱nyet ni ba.
Kozan kyang yi yya, seko yi yya ba̱ a̱zizrak ndya, da̱ni di Ka̱za ka a̱ ya yei ni kan yet a̱zizrak ni.
Ba̱ryat Ka̱za a̱ hywa, “Yi ni yet ba̱zizrak, rot nzuk n yet a̱zizrak.”
Ki yi yya a̱duwa yi na ku yei A̱tyyi, nu a̱mi a̱ yya sa̱rei shirya ba̱cicrak, ba̱cicrak bu kyang a koyan na̱ yya ni. Rot a̱mi kpikpit ka̱ram a yi ri bvat i ka̱sa ka ni yin ku tyong.
Rot yi bvwo zang ji ba tan a̱n ya san a̱ tun a a̱ka̱tuk swat u yi bu shya di ba̱tyyi nyin ba ni. Ku yet kyang a tyyai shok nkpa ni da̱ni di zinariya bu a̱zurfa ni ba.
Ba yin ya san a̱ wwon di ba̱sok Yesu ba a̱ byyi tsada ni, nu a̱mi a̱ yin dyi di bvon-tsaap ji sang huhwuk i.
Nu a̱mi Ka̱za ka tssa nyyai ba ka̱n yya ka̱sa ka ba, a̱ wruk da̱ nu a a̱ngbom nom u a̱zi hywak nyin.
Nu a̱mi a̱ yet ryen na yin wrak Ka̱za ndya nyin na ni, nka a̱mi a̱ ku shyek nyyai a̱yabyen ka a̱ ku ryi shii; rot a̱mi yi wrak ka̱ryong di Ka̱za i bu tyyi ndya nyin na a nka.
Da̱ni naani yin tssup ba̱ryat ka̱ryong ba, nkpa n byyi ban ya tssu yi shya gwai ba̱yaan di ka̱ryong. Yi cat ba̱yaan di ka̱ryong bu rya yring.
Rot ba̱ryat Ka̱za ba a̱ yet a̱cet i di ba byyi tyak ni ba, ba bo ya tyei di na̱won A̱tyyi nu a̱ ni wi kwu ni.
Da̱ni di ba̱ryat Ka̱za ban hywa ni,
“Sa̱rei ba̱nyet ba a̱ ryi di ba̱pyyi ka̱yit i,
shisham mba ji i ryi di nkpyat ni.
Ba̱pyyi ba a̱ na shyik, nkpyat a ta̱kwut weyang,
ma ba̱ryat Ka̱za a̱ sseng har a̱ba̱da.”
Ba̱ryat bani mba yet Ka̱sham Ba̱ryat ka ba yin ya tyyei ni.
Kpang sucet bu ba̱zizrak ba̱nyet
Rot a̱mi yi ya tun ka̱yat na̱kpot, i pfwi dira bu tyong a̱ssi bu swam, i ryok ba̱shwwang.
Yi ya brak di na̱mawon ni; kozan ka̱ram yi kun a̱zizrak ba̱byyang ntswa nu, yi ku sswa i rai i gi shya sucet.
Da̱ni di ba̱ryat Ka̱za ban hywa ni, “Yi wu ka̱n drak ka̱sak ka Ka̱za kan yet i.”
Yi ba ka̱rek A̱gwam njit ka, a̱tuba nu a̱ yet kpang sucet ni, nying ji ba̱nyet ba rak di byyi kpungtun ni ba, ma nji Ka̱za ka tssa zi yet a̱tsatsak assi nka.
Yi ba da̱ni kpang ji byyi sucet ni ba bu ya sook a̱ nok bat ntswa Ka̱za na, ka̱bvwa nu yi nin yya pfong a̱zizrak gado Ka̱za nyin na ni, i cong bu ba̱hyum ntswa nyin ba Ka̱za ka ni san a̱zi hywak Yesu Kristi ni.
“N tssa a̱tsatsak nkpang
nying ji n ta̱cik ka̱swang nkpang Sihiyona ni.
A̱yin nu a̱ ku san ni a̱ byyi kun dambvwo ba.”
Nyin ba̱nyet ba wrak ndya nyin na ni, kpang ji ni ya byyi kpungtun; ma di ba̱nyet ba a̱ ku rak ni, to, nkpa ban hywa,
“Kpang ji ba̱nyet dinok ba rak ni
nji a̱mi wu cong bu yet a̱gba̱dang kpang ka̱gwut u.”
Ba̱ryat Ka̱za a̱ bo hywa,
“Kpang iya a̱mi ni ba̱ tyyi digrap ti,
nji a̱mi ni ba̱ ba di dikpak ti.”
Ba grap rot ba rak san ba̱ryat ba; digrap ti ti yet kyang a Ka̱za ka cat da̱ mba ni.
Ma nyin a̱mi yet wap a ba tssa ni, ka̱srong ba̱gado Ka̱za a̱gba̱dang A̱gwam, a̱zizrak ba̱nyet Ka̱za, ba̱nyet ba Ka̱za ka yei ba bu tyyei cet nka na ni, a̱ ba̱ yei ka̱yat ndyin a̱ ba mi i ka̱sham ka̱bvwa sai nka ka.
Ka̱ram iyemi yi yin yet ba̱nyet Ka̱za ba, ma ba̱nyying yi yet ba̱nkaa. Ka̱ram iyemi yi yin bvwo dizot Ka̱za ti ba, ma ba̱nyying yi san dizot nka ti.
Ba̱kwwa Ka̱za
N ya naai ba̱wumbeyang nzuk, di ba̱nyet ba a̱ shyi i dicen ni bu nrang ka̱sa kani ni, yi ryok wwon ndwam nyin na yya nkyang a na cat i ba, nna ni kwan kozan ka̱tuk bu tswa njit ji ni.
Dolet a̱mi yi cong a̱zizrak ka̱cyet ka̱sak ka ko ba̱nyet cyi Ka̱za ba a̱ cat kyang ya pfwei di yi yya a̱ka̱tuk nkyang a̱ bu shya yi byyi a̱tsatsak mpfong, har a̱ dyep Ka̱za ka̱tuk ka ka nin ba ni.
Yi wrak a̱ccu nyin rot Ka̱za di ba̱nyet ba a̱ byyi cet ka̱sa na ni: da̱ a̱gba̱dang A̱gwam Rom nu a̱ byyi a̱gba̱dang cet ni
nta̱mak bu ba̱gwamna ba. Mba a̱mi na̱ tyyi ba nyep ba̱ka̱tuk ba̱nyet ba a̱ bo dyep ba̱nyet ba a̱ yya a̱tsatsak ni.
Ka̱za a̱ cat a̱tsatsak nkyang u yi yya ni na muk na̱nu ba̱bvwon bu ba̱gbyik ba̱nyet ba.
Yi swat di ba̱set ba̱nyet ni, ma yi ryok brak diset nyin ti i si tyyi ti kup a̱ka̱tukyya ba, ma yi swat di ba̱kwwa Ka̱za ni.
Yi wrak sa̱rei ba̱nyet shii, i gwai sa̱rei ba̱nyet tssup ba, i tyong Ka̱za, i bu tyong a̱gba̱dang A̱gwam Rom nu.
Yi tssup a̱nyyan Yesu
Nyin ba̱kwwa, dolet yi pfong ba̱nyet ka̱ryi nyin ba i ba̱ tyong, ba bu ba̱tsatsak ba̱nyet ba a̱ ya yya ansham ni ba, har bu ba̱ka̱tuk ba.
Ki yi sswa ka̱bvung ka a̱ yet ka̱nyiin ni ba rot yi bvwo kyang a Ka̱za ka cat da̱ nyin ni yemi, to, ka ni ya wwon nda.
A̱nzan a̱ yet kpungtun ji ki yi sseng ba ya tsot rot na̱kpot a yi yya ni? Ma ki yi sseng i sswa ka̱bvung a̱zi hywak a̱tsatsak nkyang u yi yya ni, Ka̱za a̱ ni hok ansham nyin.
Nkpa yet yei a Ka̱za ka ya yei ni, rot Kristi ma diccu nu a̱ sswa ka̱bvung a̱zi hywak nyin a̱ ya wwon a̱nyyan nu na yin cong.
A̱ yin byyi hywak ba, da̱ a̱yin na̱ hok dira ka̱nu nu ba.
Ko ba yin ku pfwei ni, nu na̱ brak a̱yin ni di ditok ba. Ko ka̱yat ka̱bvung na̱n shyi a̱yin ba, ma a̱ tyyi rya nu na di Ka̱za, a̱ntyok shirya ka̱ryong.
Kristi diccu nu a̱ cot a̱ka̱tukyya njit u ka̱yat rwam nu a̱ nat i tazwa ka̱teyang, a̱ka̱tukyya a̱ ga kwu ka̱yat ndwam njit zi nwa a̱zizrak swat. Nhwot nu na a̱mi tyyi yi creng.
Ba̱ntyok bu ba̱nyring
A̱mi meyang nyin ba̱nyring yi pfong ba̱ntyok nyin ba, rot ki ba̱yanyet a̱n shyi ka̱yat mba a̱ tssup ba̱ryat Ka̱za ba, taka̱i ka̱cyet a yi cong ni a̱ ni ba̱ kwwat ba bu wrak ka̱ryong. Ba dolet se yi bu krang kyang ba,
rot ba ni ryi a̱zizrak swat nyin nu bu ka̱sak ka yin pfong ka̱wun Ka̱za ni.
Yi ryok tyyi ka̱ssi nyin bu an gugwai a̱ta̱sa ba, da̱ni di bat diccu ko na̱nrang ko ba̱tro ba yi tssup i,
seko shisham nyin ji i shyi ka̱yat ndya nyin ka. Shisham iya nji yet a̱shushwon hali nyin nu di zi byyi kop ba. Nu a̱mi a̱ yet a̱gba̱dang kyang u assi Ka̱za.
A̱mi ba̱nyring tssup nyyai ba a̱ yin tyyi ndya mba na i tssup Ka̱za ni, ba ri jyi shisham mba ji i pfong ba̱ntyok mba ba.
Saraya a̱ yin yya a̱mi, a̱ pfong Ibrahim a̱ ku yei “A̱ntyok ka̱ryi”. To, nyin ki yi yya ansham i pfong ka̱wun kyang ba yi ni yet na̱won nu.
Nyin meyang, ba̱ntyok ba, yi swrang bu ba̱nyring nyin ba ka̱yat bvwo di ba̱nyet zzak ncet ni; rot a̱mi yi ba̱ cyang ba maai ba̱nyet, rot mba meyang ba ma̱ ni ssang sucet a Ka̱za ka ya nang ni ba̱ nyin. Yi yya a̱mi ho kyang bu nwa n ya bvwo a̱duwa nyin nu.
Sswa ka̱bvung i hywak ka̱ryong
A̱ngbom kyang u n ni hywa ni, yi tung a̱ccu nyin tyyi ndung. Yi gwai ba̱yaan di ba̱wumbeyang ni, i pfong dizot ba̱yaan, i ryok yet a̱ccu nyin ba.
Ka̱ a̱yin a̱ ya yya ka̱tuk yi ku yya ka̱ta̱nom; ka̱ ya shyi, yi ku pfwa nda; rot Ka̱za a̱ yin ya yei yi yya nkyang ani i gi shya ka̱nu-a̱tan nu ka yin dop a̱ ni ya ryi ni.
Da̱ni di ba̱ryat Ka̱za ban hywa ni,
“A̱yin nu a̱ cat hok ansham swat ka̱sa nu ni
a̱ si bo cat ryi a̱tsak ka̱ram ni,
dolet na̱ cam ka̱nu nu i ryat a̱ka̱tuk ba̱ryat
a̱ ryok bvei dira.
Dolet na̱ wwon yya na̱kpot a̱ yya a̱tsatsak.
Dolet na̱ cat tsswa nda a̱ bo na̱ tssup.
Rot A̱gwam Ka̱za a̱ cam ba̱nyet ba a̱ cong a̱zizrak ka̱cyet i,
kozan ka̱ram ka pfong a̱duwa mba nu.
Ma ba̱nyet ba a̱ yya a̱ka̱tuk ni
a̱mi Ka̱za ka rak.”
A̱nyan a̱ ni ya bvwa, ki yi cat yya kyang a myim ni?
Ma ki yi sswa ka̱bvung rot a̱tsatsak ka̱cyet nyin nu, to, kyang gwai a̱mi. Yi ryok hok ka̱wun ko yi dam a̱yin ba.
Ma yi tyong Kristi ka̱yat ndya nyin ka i ku breng da̱ A̱gwam nyin ni. Kozan ka̱ram yi swat cam; ka̱ a̱yin a̱ ya zzim kyang a yin sak ndya nyin na ni yi ku tyyei.
Ma yi yya a̱mi ba̱shinshwon, i bu ryok ku byai ba. Se yi swat ba̱ a̱zizrak ndya, rot ka̱ram ka ban ya byat a̱tsatsak yya nyin nu di ba̱nyet tssup Kristi ni, mba ba̱nyet ba a̱ ryat ni ma a̱ hok nsum nkyang a ba ryat ni.
Ki ku myim Ka̱za, ku ran a̱yin a̱ sswa ka̱bvung a̱zi hywak a̱tsatsak nkyang a na̱ yya ni, di na̱ sswa ka̱bvung a̱ka̱tuk kyang.
Yesu diccu nu a̱ yin yet a̱zizrak a̱yin, ma a̱ tyyi diccu nu a̱ ga kwu a̱n za cii a̱ka̱tukyya nu, njit ba̱ka̱tuk ba̱nyet. A̱ yin yya a̱ ga nat ba̱ njit di Ka̱za. A̱ yin kwu i rwam, Ka̱za a̱ ku shyek an tswa.
wato, tswa ba̱nyet ji yin dak hok Ka̱za ni, ka̱ram ka ka yin ba̱ tot bu hakuri ni, ka̱ram ka Nuhu na̱ yin shyi nok jirgi ba̱shekwot a ni. Ba̱nyet ba a̱ yin nwa jirgi na ni ba yin shii ba, bu ba̱nyet a̱ninai mba a̱mi a̱ yin kaat i ba̱shekwot ba.
A̱ yemi a̱ yin yet ba̱ a̱lama baptisma nu a̱ ya san ni. Ba tssu a̱shishik ndwam njit u a̱mi ba cyang ba, ma zi naai Ka̱za ka za ryi a̱zizrak a̱huhwa. A̱mi yi nin kaat rot ta̱za Yesu Kristi na nyyai a̱yabyen ka.
Nu a̱mi a̱ nat Tazwa a̱ shyi swat mbvuk yak Ka̱za a̱ breng dityok ba̱pfong Ka̱za bu kozan cet na shyi Tazwa ni sa̱rei.
Zi shya a̱hwai ndya
Da̱ni di Yesu na̱ ka̱n sswa ka̱bvung ka̱yat rwam nu ni, a̱mi meyang se yi ma̱n sook taka̱i a̱huhwa iya. Rot a̱yin nu a̱ sswa ka̱bvung ka̱yat rwam ni, to, a̱ bo ssop diccu nu a a̱ka̱tukyya ba.
Rot a̱mi se yi sook nyyai naanini i swat kpikpit sucet nyin na i ka̱sa ka da̱ni di Ka̱za kan cat i, ba nkyang a ndwam nyin na cat yya ni ba.
Yi ka̱n swat maai i taka̱i a̱ka̱tuk swat iya ba̱nyet wi tssup ba ba swat i, i cong ka̱cyet dira̱ntong bu cat nkyang rwam bu byep bu hyong bu nwai a̱ka̱tuk a̱tswa ba̱nyet sswa, i tyyi a̱shishik rot yi tssup nkyang a wi yet Ka̱za ni.
A̱ka̱tuk ba̱nyet u yi yin shyi ba̱ mba ni a̱ yya ka̱hat ji yi bun wi cong ba̱ mba ni i taka̱i a̱ka̱tuk ka̱cyet iya ni; rot a̱mi ba na ya pfwei.
Ma sa̱rei mba koyan a̱ ni twang kyang a na̱ yya ni a̱ta̱ssi Ka̱za; nka a̱mi a̱ swat a̱ pfong a̱ ni yya shirya ba̱nyet ka̱n kwi bu ba̱nyet ri swat a̱cet.
Nkpa yin byyi ba yin yya ba̱nyet ba a̱ ka̱n kwi naanini wa'azi Ka̱sham Ba̱ryat, rot ba ga ba̱ yya shirya di ba̱nyet rwam ni, ma ba byyi sucet ka̱yat ntswa mba ka da̱ni di Ka̱za ni.
Ba̱nyet cam za̱nang Ka̱za
A̱ngbom kozan nkyang a̱ byya shishrek. Se yi ya cam, i breng a̱ccu nyin ansham, ka̱sak ka yi nin maai yya a̱duwa ni.
A̱gba̱dang kyang u nu a̱ yet: yi ya gwai ba̱t, rot cat a na cii kozan a̱ka̱tukyya.
Yi ssang ba̱yaan i na̱sa nyin, ba ba̱ a̱dyying ba.
Ka̱za a̱ ka̱n wrak kozan a̱neyring nyin za̱nang ji bvwon ba̱nying koyan ni; se koyan a̱n yya pfong a̱n brang ba̱yanyet yi bu wrak ba̱yaan ka̱nu-a̱tan Ka̱za nu ba̱ zi ntaka̱i.
Koyan a̱ yya wa'azi, na̱ yya wa'azi ba̱ryat Ka̱za. A̱ntyok yya pfong, na̱ yya di cet a Ka̱za ka ku ryi ni; rot a̱mi ka̱yat kozan kyang ba ga dyep Ka̱za ka̱yat diyrek Yesu Kristi. Nka a̱mi a̱ byyi shii bu cet sa̱rei har a̱ba̱da, amin.
Sswa ka̱bvung a̱ntyok tssup
Ba̱wumbeyang, yi ryok yya ka̱hat ka̱bvung ji yi sswa i ka̱me ka ni ba. Yi ryok kpo sook da̱ a̱hwai nkyang a̱mi a̱ ya shya ni ba.
Seko yi gwai yin sswa ka̱bvung ka Kristi na̱ ka̱n sswa ni; rot yi gi bu shya kyang gwai ka̱ram ka na̱n tyyei shii nu na ni.
Ki ba̱nyet a̱ ya pfwei rot yi yet ba̱nyet tssup Yesu yi gwai, rot Tswa Ka̱za ji byyi shii ni nji swat ka̱yat ndya nyin.
Ku myim a̱yin nyin a̱ sswa ka̱bvung a̱zi hywak da̱ a̱ hywat a̱yin, ko a̱ yet a̱tang, ko a̱ bvei kaat ko nwai ba̱nyet an zzwei ba.
Ma ki yi sswa ka̱bvung rot yi yet ba̱nyet tssup, kyang sum n shyi ka̱yat ba; seko yi dyep Ka̱za rot ba ya yei i diyrek Yesu.
Ka̱ram nwa shirya ka a̱ yya, kuma ba ni yet ka̱son a̱ yya ba̱nyet Ka̱za ba mi. To, ki ba sook da̱ njit, ku naat si tyak ni bu ba̱nyet ba a̱ rak san Ka̱sham Ba̱ryat Ka̱za ka ni?
Da̱ni di ba̱ryat Ka̱za ban hywa ni,
“Ki ku bvwa dikwu a̱tsatsak a̱yin a̱ kaat,
to, ku bu ryi ni ba̱ a̱ka̱tuk a̱yin nu a̱ cyi Ka̱za ni?”
Rot a̱mi, ba̱nyet ba Ka̱za ka ryi ku myim ba sswa ka̱bvung ni, se ba wwon a̱ccu mba mbvak Ka̱za ka a̱ ba̱ yya ni, a̱tuba nu a̱ na sseng i ba̱ryat nu ni.
Yi tsaai ka̱srong Ka̱za ka
N ya naai, yi tsaai bvon ji Ka̱za ka ya ryi ni ansham. Yi cam sa̱rei bu rya yring da̱ni di Ka̱za kan cat i, i ryok yya bu rya hwa ba. Yi ryok yya n cat ba ya tan bu zang ba, ma di ba̱nyet ba a̱ sook ka̱yat ndya mba a̱ ni yya Ka̱za dikwwa ni.
Yi ryok tyyei ba̱nyet ba ba tyyi mbvak nyin ni cet ba, ma yi cong taka̱i ka̱cyet a myim ba̱nyet ba a̱n cong ni.
Nom a A̱gba̱dang A̱ntyok A̱tsaai u na̱n ba ni koyan a̱ ni san rawoni nu nna ni ya a̱ssi ni, ku ni tyak shisham ji ba.
A̱mi meyang nyin zam ji, yi pfong ba̱nekwo nyin ba. Koyan a̱ ryok yrek diccu nu ba; yi yya ba̱yaan dikwwa, rot ba̱ryat Ka̱za ba hywa, “Ka̱za a̱ cat a̱ntyok yet diccu ba, ma a̱yin nu a̱ wi yet diccu nu ni a̱yin a̱ywu a̱ ssang za̱nang Ka̱za.”
Rot a̱mi yi ryok yrek a̱ccu nyin ba, yi ya tyyi a a̱gba̱dang mbvak Ka̱za, ka ga bu ya yrek tazwa a̱tsatsak ka̱ram nka nu.
Yi ka̱ krok sa̱rei a̱huhwa nyin nu, rot ka ya cam.
Yi cam i ta̱rwam, a̱ra̱ndwan nyin a̱gwam a̱ka̱tuk tswa na̱ yemi a̱ gwat a̱ kat di zaki ni, a̱ cat a̱yin nu na̱ ni ya ni.
Yi sseng di cet i tssup nyin na i ku rak i, rot yi bvwo ba̱nyet tssup ba da̱ nyin ni ko ke i ka̱sa ka a̱ ma̱n sswa ka̱bvung da̱ nyin ni.
Ma ki yi sswa ka̱bvung ka̱baram ba̱cincong, Ka̱za ka a̱ wwat sa̱rei a̱liheri ni, nka a̱mi a̱ ya yei yi bu nwa i dityok wityak nka ti i tssup Yesu Kristi, a̱ ni ya tyyi yet ba̱jyem a̱ ya ryi cet rya a̱ ya kpang yi sseng di cet.
Sa̱rei cet yet nnu, har a̱ba̱da, amin.
A̱ngbom byet
Sila, a̱tuba nu n ni sak rya da̱ a̱wumba ka̱ryong ni, a̱mi a̱ n brang n ni ya jem Kibukum wasika kani. N cat ya ta̱gbak n bo ya ryi shaida nzuk ji, nji a̱mi yet za̱nang Ka̱za ji. Yi sseng a nji di ka̱ryong.
Ba̱nyet tssup ba a̱ shyi Babila Ka̱za ka tssa ba shyi ba̱ nyin ni a̱ ya byei, nta̱mak bu ka̱won nzuk ka Markut.
Yi ya byei ba̱ a̱tsatsak ba̱gwai yet ba̱nyet tssup.
Nyin ba̱nyet ba yet ba̱nying Kristi ba ni, Ka̱za a̱ ya wwon nda.
Byet
Nyyai di Siman Bitut, a̱kwwa ba̱ a̱pfong Yesu Kristi.
Naat di sa̱rei nyin nu byyi ka̱ryong ka̱yring da̱ njit ni. Ka̱ryong ka n dyat i nka yet taka̱i ka̱ryong a Yesu Kristi Ka̱za njit A̱ntyok za san na̱ za ryi ni. Ka̱ryong ka a̱ yet ka̱sham; a̱ za ryi ka̱ryong iya rot dizizrak nu ti bu yet a̱tsatsak nu na.
N cat sa̱rei a̱liheri bu myyi rya yet nyiin rot bvwo na yi bvwo Ka̱za bu Yesu A̱gwam njit i.
Yei Ka̱za bu tssa nka na
Ka̱za ka̱yat cet nka a̱ za nang kozan kyang a zi cat gin ka̱ tssup ansham i cong a̱zizrak ka̱cyet ni. Ka yya a̱mi rot bvwo na zi bvwo a̱tuba nu a̱ za yei zi bu nwa shii nu na bu ditsatsak nu ti ni.
A̱mi na̱n za ryi taka̱i a̱gba̱dang a̱tsatsak za̱nang a na̱ za nang ni, nying ji na̱ ryat a̱wwon a̱ ni za ryi ni. Ka̱cyet nyin ka i za̱nang iya a̱mi ya brang yi gi ba swat swat a yet nying Ka̱za ni, gi shot a̱ka̱tuk a̱huhwa nu a̱ tyyi ka̱sa ka kan byyan ni.
Rot zanang iya se yin tyyi ka̱ssi n brang ditsatsak i ka̱ryong nyin ka; ditsatsak nyin yin brang bvwo,
bvwo nyin yin brang bvwo breng diccu; i bvwo breng diccu nyin, yin brang hakuri; i hakuri nyin, yi tyong Ka̱za;
i tyong Ka̱za nyin, yi hok dizot ba̱wumbeyang; i pfong dizot ba̱wumbeyang nyin, yi ba̱ cat.
Ntaka̱i hali nani a̱mi yi cat. Ki yi na̱ shya ba̱t, na ni ya tyyi yi yya a̱tsatsak mpfong i bvwo Yesu Kristi da̱ A̱gwam njit ni.
Ma a̱yin nu a̱ shya hali nani ni ba, to, cyang nu na maai ba, a̱ si bo bring di ba ka̱n tssu a̱ka̱tukyya nnyyai nu nu.
Di yi yya a̱mi ba̱wumbeyang, se yi n tyyi ka̱ssi i san tyyi ka̱yat ndwam nyin yei a Ka̱za ka ya yei a̱ bo ya tssa ni ku yet kyang a yi bvwo ni. Ki yi yya a̱mi, kyang n shyi ni ya grap ba.
Nkpa n byyi n nin swat ya yring nkyang ani, ko di yi ka̱n na̱ bvwo bu sseng ansham i ka̱ryong ka yi ka̱n san ni.
N dyi kun myim n gyyek ndya nyin na a nkyang ani nyyai n ri swat a̱cet.
N bvwo ba̱nyying ka n ni kwu da̱ni di Yesu Kristi A̱gwam njit na̱ ka̱n n tyyei ni.
Rot a̱mi n cat n shya ryen na yi nin yring nkyang ani ni kozan ka̱ram, ki n bu kwu.
Ba̱ryat nyyai di Ka̱za
Nkyang ani zi ya tyyei tazwa cet bu brek Yesu Kristi ka ni, ba tashikum a̱mi zi ya tyyei ba. Zi ka̱n dyi shii nu na da̱ a̱ssi njit.
Zi yin shyi ka̱ram ka A̱tyyi na̱n ku ryi dityok bu digba̱dang ni. Har ma ka̱ram ka diwan ti yin hyok nyyai di Ka̱za Tazwa i bu hywa da̱ nu, “A̱tuba a̱ni nu a̱ yet Ka̱won nzuk ka, rya nzuk a ku pfong a̱za̱ nu ni.”
Njit ma zi yin shyi ba̱ nu tazwa a̱zizrak dihwan ka i hok ka̱ram ka diwan ti ti yin hyok nyyai Tazwa ka ni.
Rot a̱mi zi san ba̱ryat ba ba̱nyet tyyei ba̱ryat Ka̱za ba ba yin dyat i di rya yring. Ku ni ya byyi sham ki yi san ba̱ryat bani. Ba̱ryat bani a̱ ni ya ryi di fitila ji sai an dyin ni bu tat a̱shong a̱ntson bu ka̱bvwa sai ka̱ta̱ngwat a̱ta̱ntson ka a̱ sai an dya nyin na ni.
A̱kpok kyang u n ni ya tyyei ni: a̱yin di diccu nu a̱ ni maai a̱ tyyei kyang a ba̱nyet tyyei ba̱ryat Ka̱za ba yin jem ka̱yat ba̱ryat Ka̱za ni ba.
Rot a̱yin a̱ ri maai a̱ san ba̱ryat Ka̱za a̱ tyyei i sook rya nu ba; seko Tswa Ka̱za a̱mi ri nwa a̱yin nu i tyyi na̱n tyyei kyang a Ka̱za ka cat ba̱nyet ba a̱ hok ni.
Ba̱nyet zzek dira
I ba̱nyet nyyai ba ba̱yanyet a̱ yin ta̱za a̱ bvei diraa i diyrek Ka̱za; a̱mi meyang ba̱yanyet ba ma̱ nin ta̱za ka̱yat nyin a̱ yet ba̱malam diraa. Ba ni jik ba̱nyet a̱ tyyi zan di zzek diraa, a̱ ton a̱tuba nu a̱ ba̱ san a̱ wwon ni. Nkpa ni ba di dikwu mba ti ba ahwa.
Hat yi ryi ba̱nyet ba̱gingang ba tssup a̱ka̱tuk na̱ta̱ryen mba nu. Rot na̱hywak a ba yya ni ba̱nyet ba̱gingang a̱ ni byyai Ryen ka̱ryong a.
Rot cat bvwa maai, ba̱malam diraa bani a̱ ni cat tyyei nkhang diraa a̱ ga shya krum da̱ nyin. Ba ka̱n tyak shirya mba ji, A̱tuba nu a̱ ni ba̱ hywat ni a̱ yemi a̱ ka̱n dop a̱ tyak.
Rot Ka̱za a̱ yin tun ba̱pfong nka ba a̱ yin kpa ni a̱ wwon ba. Ka yin ba̱ yrik a̱ tyyi i ka̱ryi ndong a̱ ba̱ rop di na̱nywa an dyin a̱n pfong Nom Shirya na.
Ka̱za a̱ yin tun ba̱nyet nyyai ba a̱ wwon ba. Ka yin tyyi ba̱shekwot a̱ hywaai ba̱ka̱tuk ba̱nyet ba sa̱rei, se bu Nuhu bu ba̱nyet a̱tiyring ba̱yaan Ka̱za ka yin san. Nuhu a̱mi a̱ yin yya wa'azi tazwa a̱zizrak swat ji.
Ka̱za a̱ yin yya na̱nkrang Saduma bu Gamurata shirya a̱ ba̱ hwwi di rong a̱ krok ntong. Kyang a yin ba̱ ba ni yin yet kyang a ba̱nyet ba a̱ rak tyong Ka̱za ba ni ryi a̱ hok ka̱wun ni.
Ka̱za a̱ tun Lutu a̱ shot i, a̱tsatsak a̱yin nu a̱ yin wi hok ansham ka̱yat ba̱nyet ka a̱ yin wi tssup shirya ni.
A̱tsatsak a̱yin a̱ywu a̱ yin swat ka̱yat mba, na̱kpot mba na a̱ssi nu na na̱ ryi ni a̱pfo nu a̱ hok ni a̱ yin ku yet hywu kozan ka̱tuk.
A̱mi meyang A̱gwam Ka̱za a̱ bvwo ka̱sak ka ka nin tun ba̱nyet ba a̱ ka̱ tyong ni a̱ wwon i ka̱bvung ka ba sswa ni, bu ka̱sak ka ka nin breng ba̱ka̱tuk ba̱nyet bani ba sswa ka̱bvung a̱n pfong Nom Shirya na.
Nnani yet ka̱ryong tazwa ba̱nyet ka a̱ rak ndwam mba na a̱ wwon i dira̱ntong ni a̱ byyai dityok Ka̱za ti ni.
Mba ba̱nyet bani a̱ yet ba̱nyet sang ka̱wun bu ba̱nyet yet diccu, di ba pfong ka̱wun ryat a̱ka̱tuk ba̱ryat di ba̱nyet cet Tazwa ba.
Ba̱pfong Ka̱za ba ma a̱ ba̱ ran di cet ni a̱ ba̱ tyyi hywak a̱ta̱ssi A̱gwam Ka̱za ba.
Ma ba̱nyet bani a̱ yya di nyam ka̱yit ji ba tyei zi gi pyyem hywaai ni; ba yya bu kyang a ndwam mba na na cat i. Kyang a ba bvwo ni ba ba kpo tok a̱ jing. Dolet ba ni ba̱ hywaai di nyam ka̱yit ji ni.
Ba ni ba̱ tan di na̱kpot tazwa na̱kpot ka ba yya ni. Ba sook ndya mba a̱ tyyi bu i hok ansham ndwam bu ya bu sswa sa̱rei ka̱ta̱nom. Ba brak a̱ tyyi bu kyang nsum ka̱ram ka ba mon a̱ ya ba̱ nyin ni a̱ pfong ansham dira ti ba bvei ni.
Ba cat cyang kyang yaan ba se bu ba̱nyring a̱ ga kan-a̱naan ba̱ mba. Ba swei bu yya a̱ka̱tukyya ba. Ba na tyyi ba̱nyet sang cet a grung. Ba myyam ndya mba na cat nkyang ka̱sa. Ka̱za a̱ ni ba̱ shyi!
Ba wwon a̱tuntwang ryen nu a̱ brik a̱ sook ryen Balama a̱hwai Ba'ura, a̱tuba nu a̱ yin cat ssok i ryen na̱kpot ni.
Ba̱nyet bani a̱ ryi da̱ a̱kwot ta̱ncen ni, ba ryi di a̱ninyyan na wun ku hywap ni. Ka̱za a̱ ka̱n jyi ka̱bvwa ndyin a̱ ba̱ sak i.
Ba na ryat dikpam bu cat tyyei diset, a̱ me ba̱nyet ba a̱ kwan shot ka̱yat ba̱nyet ka a̱ shyi i brik a ni a̱ ba̱ tyyi ka̱grap a a̱ka̱tuk nkyang u ndwam mba na na cat i.
Ba na ba̱ tyyei di ba ni shot i Truwang ji, ma mba ba̱nyet tyyei ba di ba shot a a̱ka̱tuk ka̱kpeyang u ban shyi ni ba; rot a̱yin a̱ yet a̱kwwa nkyang a yet a̱ntyok ka̱ryi nu ni.
A̱yin nu a̱ ka̱n shot na̱hywak ka̱sa na ni rot a̱ shya bvwo Yesu Kristi A̱ntyok za san ni, ma ba si bo ku pyyem na̱ bu brek a̱ nwa taka̱i na̱hywak iya ni, a̱ na si byyan a̱ ra̱u kyang a na̱ yin yet ka̱son ka ni.
Ku myim na̱ bvwo ba; ku ku ran bvwo na na̱ bvwo a̱zizrak ryen nu ni, a̱ si kaai truwang Ka̱za ji ba yin ku ryi ni a̱ rot.
Kyang a ba yya ni ba ba̱cicrak bu gan ji hywa, “Ka̱bvwu a̱ kwei a̱ bo brek a̱ ryai.” “Ba sso a̱la̱de na̱ bo brek a̱ nat a̱ si kprang i dibvang.”
Ba̱ryat bai A̱gwam njit ba
Ba̱kpondang nzuk, wasika a̱ni a̱mi a̱ yet a̱mba̱hwa nu n ya jem i ni. Ka̱yat mba sa̱rei n cat n ya yring i ka̱yat ndya nyin a̱zizrak a̱huhwa tazwa nkyang ka ni.
N cat yi yring kyang a ba̱nyet tyyei ba̱ryat Ka̱za ba nyyai ndoson ba yin dyat ni, nta̱mak bu truwang ji A̱gwam Yesu A̱ntyok za san na̱ yin wrak ba̱pfong nyin ba ba bu ya tyyei ni.
Kyang ka̱tsitsrang a yi ni bvwo ni nkpa yet, a a̱ngbom nom u ba̱yanyet a̱ ni hyok a̱ tyyi ndya mba na bu a nkyang a ndwam mba na cat i. Ba ni ya zzang
a̱ yya, “Anye a̱ yin hywa da̱ a̱ bai o? Na̱ shyi ke? Nyyai ba̱tyyi a̱kwop njit ban kwi, kozan kyang a̱ ya ka̱son ka̱sak ka kun dyi ni nyyai ka̱ram ka ban yya ka̱sa ka ni.”
Ba bring ba̱kpot ka̱sak ka Ka̱za ka yin hywa bu diwan a̱n yya tazwa bu ka̱byen ni. Ba̱shekwot mba ba yin bvwa a̱n yya ka̱byen ka.
Ba̱shekwot iya a̱mi ba bo yin brak a̱n hywat a̱kukwo ka̱sa nu.
Ma tazwa bu ka̱byen ji n shyi nani ni, bu diwan Ka̱za tiyring iya a̱mi a̱ za̱ sak a̱n pfong rong nom shirya. Ba sak a̱n pfong nom a ba nin yya ba̱ka̱tuk ba̱nyet shirya dikwu ni.
Yi ryok bring ba, ba̱wumbeyang nzuk, nom yring ba̱ a̱rya ncyi kop ba yet bu kyang yring da̱ A̱gwam Ka̱za.
A̱gwam Ka̱za a̱ byyan ka̱ram i yya kyang a na̱ rop a̱ ni yya ni ba, da̱ni di ba̱yanyet ban hwa ni. Ma a̱ yya bu hakuri a̱mi ba̱ nyin rot a̱ cat ko a̱tuba a̱yring a̱ kwu ba, seko koyan a̱ wwon a̱ka̱tukyya nu nu.
Ma Nom A̱gwam Ka̱za na bu ba da̱ni da̱ a̱tang ni. Ka̱tuk iya tazwa ji bu nkyang nji ni ta̱wai ba̱ a̱ka̱tuk gwrak, nkyang a shyi tazwa ni i hwwi, nta̱mak ka̱sa ka bu sa̱rei nkyang a shyi ka̱yat nka ni.
Ki sa̱rei nkyang ani ba ni na̱ byyan, to, a̱nzan taka̱i ba̱nyet a̱mi ku myim yi yet? Dolet yi wrak Ka̱za ndya nyin na i ka̱ tssup bu rya yring
ka̱ram ka yin shyi i pfong Nom Ka̱za na ni, i bo yya koka̱ri tyyi ku ba ahwa, Nom a ba nin hwwi a̱ bo byyan tazwa ji ni, nkyang a n shyi ni wum ndong ni na̱ byyik.
Ma zi shyi pfong kyang a Ka̱za ka rop a̱wwon ni: nkpa yet tazwa swai bu ka̱byen ka̱hwai, ka̱bvwa ka dizizrak tin swat i.
Ba̱kpondang nzuk, da̱ni di yin pfong Nom iya ni yin tyyi ka̱ssi i yet ba̱zizrak ba̱nyet a̱ta̱ssi Ka̱za, ka bu ya shya yi byyi hywak ba i bu swat ansham ba̱ nka.
Yi cyang hakuri A̱gwam Ka̱za njit u na̱n ya ryi ryen yi gi san sucet, da̱ni a̱wumba njit Bulut na̱n ya jem i da̱ a̱za̱ncyi na Ka̱za ka ku ryi ni.
A̱mi na̱ nan hywa i ba̱wasika nu ba sa̱rei tazwa ba̱ryat kani. Nkyang nzaan ka̱yat ba̱wasika nu ka bvwa dikwu bvwo, ba̱gbyik ba̱nyet ba̱yaan bu ba̱nyet ba a̱ wi sseng ka̱rek ka̱yring ni ba na ryat a̱ tyei zan. A̱mi ban yya bu kpikpit ba̱ryat Ka̱za na. Ba ya kwak bu dikwu.
Ma da̱ nyin ni, ba̱kpondang nzuk, yi ka̱n bvwo nkyang ani. Rot a̱mi se yi cong ta̱rwam yi bu nwa ka̱grap ba̱nyet ka a̱ rak zzek ka̱ryong ani hat i si wwon ryen sucet a yet nyiin ni.
Yi ya ka̱son i rai ka̱yat a̱liheri bvwo ka yi shya tazwa A̱gwam njit Yesu Kristi A̱ntyok za san ni. Nu dityok ti yet tinuu, naani bu har a̱ba̱da. Amin.
A̱tuba nu a̱ yet Diwan sucet i
N ya jem i tazwa Diwan sucet ka nshyi nyyai ka̱tsitsrang ka Ka̱za kan yya ka̱sa ka ni. Zi ku hok da̱ a̱pfo njit, i bu ku ryi da̱ a̱ssi njit, i bu ku byram di mbvak njit.
Ka̱ram ka sucet ani kun wruk a̱ ba a̱za̱ kpai ni zi ku ryi, nkpa n byyi zin dyat tazwa nu ka i bu ya kok i ka̱sak ka ban za tyyei sucet wityak a shyi ba̱ A̱tyyi nu ni.
N ya jem i, gwai njit a i gi maai.
Ka̱za a̱ yet ka̱bvwa sai
Kyang a zi ka̱n hok da̱ nu ni, nkpa zi ya tyyei: ka̱sak ka Ka̱za kan yet ka̱bvwa sai ni, di ryin kun shyi ka̱yat nka ba.
Ki zi hywa di zi mon a̱ccu ba̱ nka ma i swat ka̱yat ndyin, nkyang a zi ryat i bu nkyang a zi yya ni yet ba̱jyem dira.
Ma ki zi swat i ka̱bvwa sai, da̱ni da̱ nu na̱n swat ka̱yat ka̱bvwa sai ka ni, zi mon a̱ccu bu ba̱yaan, ba̱sok Ka̱won nka Yesu ba si bo za tssu ba̱zizrak a̱ tun a̱ka̱tukyya nu.
Ki zi hywa di zi byyi a̱ka̱tukyya ba, zi ya raai, ka̱ryong ka shyi ka̱yat njit ba.
Ma ki zi tyyang a̱ka̱tukyya njit u di Ka̱za, ka ka̱n dop a̱ sak a̱ ni za yya a̱tsatsak, ka ni za tssu a̱ za kaai a̱ka̱tukyya njit u ba̱sa̱rei a̱ wwon.
Ki zi hywa di zi byyi a̱ka̱tukyya ba, zi brak Ka̱za n yya a̱bvei dira, di ba̱ryat nka ba ba shyi a ndya njit ba.
Yesu Kristi a̱ntyok za brang
Na̱won nzuk, n ya jem i yi gi wwon a̱ka̱tukyya nu. Ka̱ a̱yin a̱ ma̱n kpa a a̱ka̱tukyya, zi byyi Yesu Kristi, a̱zizrak a̱yin, nu a̱ shyi i naai A̱tyyi nu ka̱nu njit.
Yesu mbvak nu brak a̱ yet ryen na Ka̱za ka nin za cii a̱ka̱tukyya nu ni, ba a̱ka̱tukyya njit ba̱ njit ba, ma ba̱ a̱nying kpikpit ba̱nyet u sa̱rei.
Ki zin tssup truwang Ka̱za ji ni, nkpa ni tyyei ka̱sak ka zin ka̱ bvwo ni.
Ka̱ a̱yin a̱ hywa, “N ku bvwo,” ma di na̱ tssup truwang Ka̱za ji ba, taka̱i a̱yin iya i yet ba̱ a̱bvei dira, ka̱ryong ka shyi ka̱yat nu ba.
Ma a̱yin nu a̱ tssup ba̱ryat Ka̱za ba ni a̱ bo ni tyyei ka̱sak ka na̱n gwai Ka̱za ba̱sa̱rei rya nu na ni. Ka̱sak ka zi nin bvwo zi yet ba̱nying Ka̱za ni ku naa:
Ka̱ a̱yin a̱ hywa da̱ yet a̱nying Ka̱za, to, dolet na̱ cong ka̱sak ka Yesu na̱ yin cong ni.
A̱hwai truwang
Ba̱rywai nzuk, a̱hwai truwang a̱mi n ya jem mi ba, a̱kukwo nu yi ka̱n hok nyyai ndoson ni. A̱kukwo truwang nu nu a̱ yet kyang a yi wu ka̱n hok i.
Ma truwang ji n ya jem i ni i yet a̱hwai, ka̱ryong nji ka zi ka̱ ryi ka̱yat Yesu ba̱ nyin. Rot ryin shyi i tyyai, wwon ka̱bvwa sai ka̱ryong ka a̱ ka̱n nwa sai.
A̱yin nu a̱ hywa da̱ shyi i ka̱bvwa sai i wwon a̱ bo shyi i rak ryi a̱wumba nu ni a̱ ri shyi an dyin.
A̱yin nu a̱ gwai a̱wumba nu ni, nu a̱mi a̱ shyi i ka̱bvwa sai; rot a̱mi a̱ byyi kyang a ni tyyi a̱yanyet a̱ nwa a a̱ka̱tukyya ni ba.
Ma a̱yin nu a̱ rak ryi a̱wumba nu ni a̱ ri shyi ka̱yat ndyin. A̱ cong ka̱yat nkpa di na̱ bvwo ka̱rek ka na̱n naat i ba, rot ryin na ku tyyi a̱tutwan.
Na̱won nzuk, n ya jem mi rot ba ka̱ ya tssu a̱ka̱tukyya nyin i diyrek Yesu.
Ba̱tyyi, n ya jem mi rot yi bvwo a̱yin nu a̱ shyi nyyai ndoson ni. Zam, n ya jem mi rot yi ka̱n dot A̱ka̱tuk A̱yin nu.
Na̱won, n ya jem mi rot yi bvwo A̱tyyi nu. Ba̱tyyi, n ya jem mi rot yi bvwo a̱yin nu a̱ shyi nyyai ndoson ni. Zam, n ya jem mi rot yi byyi ncet, ba̱ryat Ka̱za a̱ swat a ndya nyin, yi bu rot A̱ka̱tuk A̱yin nu.
Yi ryok gwai ka̱sa ko nkyang a yet nying ka̱sa nani ba. Ki yi gwai ka̱sa ka yi ni gwai A̱tyyi nu ba.
Sa̱rei nkyang a yet nying ka̱sa nani ni -- nkyang a rwam ku cat i, bu nkyang a a̱ssi na cat i, bu nkyang a shyi ka̱sa ka ba̱nyet ban yet a̱ccu mba ni -- na yet nying A̱tyyi ba, ma nying ka̱sa a̱mi.
Ka̱sa kani sa̱rei bu nkyang a shyi ka̱yat nka ba̱nyet ba cat i ni tyak, ma a̱yin nu a̱ shyi i yya kyang a Ka̱za ka cat i a̱ ni kwu ba.
A̱ra̱ndwan Yesu Kristi
Ba̱nyet bani ko nyyai ba yin yet ba̱ njiit ba. Nkpa n byyi ba yin wruk a̱ za wwon. Ba da yin yet ba̱ njiit da ba yin sseng ba̱ njit. Ma ba yin wruk zi gi bvwo ka̱sak ka ba yin wi yet ba̱ njiit ba nyyai ka̱son ka ni.
Ma nyin Yesu a̱ ka̱n ya krok Tswa Ka̱za. Rot a̱mi sa̱rei nyin yi bvwo ka̱ryong.
N ya jem i ba rot yi cyi ka̱ryong ka ba, seko rot yi ka̱ bvwo i si bu bvwo ka̱sak ka dira wwut nyyai i ka̱ryong ba.
To, a̱nyan a̱ yet a̱bvei dira nu? A̱yin nu a̱ hywa di Yesu nu a̱ yet Kristi ni ba. Taka̱i a̱yin a̱ya a̱ yet A̱ra̱ndwan Yesu rot a̱ rak A̱tyyi nu bu Ka̱won ka.
Rot a̱yin nu a̱ rak shim Ka̱won ka ni a̱ rak A̱tyyi nu. A̱yin nu a̱ ma̱n shim Ka̱won ka ni, a̱ shim A̱tyyi nu.
Se yi sseng ansham i breng ba̱ryat ba yi ka̱ hok nyyai ndoson ka ni. Ki yi breng ba̱ryat ba yi ni swat mon diccu bu Ka̱won ka ba̱ A̱tyyi nu.
Wwon kyang a Yesu na̱ ryat a̱wwon a̱ ni za ryi ni, nkpa yet sucet wityak.
N ya jem i tazwa ba̱nyet ba a̱ cat ya raai i.
Ma Kristi a̱ wa ka̱n ya ryi Tswa nu ji. Ki Tswa nu ji shyi ba̱ nyin, yi bu ni kun a̱ntyok ya zzek ba. Rot Tswa nu ji na zzek ba̱nyet nkyang sa̱rei; zzek nji na i bu yet ka̱ryong, ba dira ba. Se yi tssup kyang a Tswa nu ji zi ya zzek i, i mon diccu ka̱yat Kristi.
To, na̱won nzuk, yi sseng mon diccu ba̱ nu rot nom a na̱ bun ba ni yi hok ansham i gi wi hok nsum a̱ta̱ssi nu.
Yi bvwo ka̱sak ka Yesu na̱n yet a̱tsatsak a̱yin ni, rot a̱mi ku myim yi bu bvwo a̱yin nu a̱ yya a̱tsatsak nkyang ni a̱ yet ka̱won Ka̱za.
Na̱won Ka̱za
Yi cyang ka̱sak ka A̱tyyi na̱n za cat i! Cat nu na shii ba̱gingang, har ban za yei na̱won nu na, zi bu na̱ yet di ka̱ryong. Ka̱sa ka a̱ za bvwo ba, rot ka bvwo Ka̱za ba.
Ba̱rywai nzuk, ba̱nyying zi yet na̱won Ka̱za, ma zi ka̱n bvwo maai kyang a zi ni yet a̱zanson ni ba. Kyang a zi bvwo ni nkpa yet, ka̱ram ka Kristi na̱n brek i, zi ni brak ryi da̱ nu ni, zi ni ku ryi ka̱sak ka na̱n dyi ni.
A̱yin nu a̱ byyi sak rya nani ka̱yat nu ni a̱ ni tssu rya nu na a̱ wwon ba̱zizrak, ka̱sak ka nu Yesu na̱n yet a̱zizrak a̱yin ni.
A̱yin nu a̱ yya a̱ka̱tukyya ni a̱ seyak truwang Ka̱za ji, rot yya a̱ka̱tukyya nkpa yet seyak truwang Ka̱za.
Yi bvwo Yesu a̱ yin ba a̱ ga bu cii a̱ka̱tukyya ba̱nyet, ma nu diccu nu a̱ byyi a̱ka̱tukyya ba.
Rot a̱mi a̱yin nu a̱ mon diccu nu bu Yesu ni a̱ nin tyyi ka̱ssi i yya a̱ka̱tuk nkyang ba. Ma a̱yin nu a̱ shyi bu yya a̱ka̱tukyya ni a̱ ka̱n dyi Yesu ba, di na̱ ku bvwo ba.
Na̱won, yi ryok shim a̱yin a̱ ya raai ba; a̱yin nu a̱ yya a̱tsatsak ni nu a̱ yet a̱tsatsak di Yesu ni.
A̱yin nu a̱ ya bu ka̱son ba̱ a̱ka̱tukyya ni a̱ yet a̱nying a̱gwam a̱ka̱tuk tswa, rot a̱gwam a̱ka̱tuk tswa nu a̱ yya a̱ka̱tukyya nyyai ndoson. Nkpa n byyi Ka̱za kan tom Ka̱won nka ka, ka ga bu ta̱ruk mpfong a̱gwam a̱ka̱tuk tswa na.
A̱yin nu a̱ yet ka̱won Ka̱za ni a̱ ni ya ka̱son ba̱ a̱ka̱tukyya ba, rot zwa Ka̱za ji shyi a nu. Rot Ka̱za nka a̱ yet A̱tyyi nu, a̱ ni maai ya ka̱son a a̱ka̱tukyya ba.
Yi cyang ka̱sak ka na̱won Ka̱za na nan bvwon bu na̱nying Ka̱ta̱nyrang a ni. A̱yin nu a̱ yya kyang a yet i ba, ko na̱ cat a̱wumba nu ni ba, a̱ yet ka̱won Ka̱za ba.
Zi gwai ba̱yaan
Ba̱ryat ba yi hok nyyai ndoson ni mba yet: zi ya gwai.
Se yi ta̱rwam yi bu tai Kayinu, nu a̱ yin yet a̱nying a̱gwam a̱ka̱tuk tswa a̱ hywat a̱wumba nu nu. A̱nzan a̱ yin byyi na̱n ku hywat? Rot nkyang a nu Kayinu na̱ yin yya ni yin yet a̱ka̱tuk, wwon a̱wumba nu a̱ yya kyang a yet i.
Rot a̱mi, ba̱wumbeyang nzuk, yi ryok yya ka̱hat ba, ki ka̱sa kani a̱ rak ya ryi.
Zi ka̱n shot dikwu i shya sucet; zi bvwo a̱mi rot zi ya gwai. A̱yin nu a̱ gwai a̱wumba nu ni ba, a̱ ri shyi an bvak dikwu.
A̱tuba nu a̱ rak ryi a̱wumba nu ni a̱ yet a̱hywaai ba̱nyet; yi si bvwo a̱hywaai ba̱nyet a̱ byyi sucet wityak an nu ba.
Ka̱ a̱yin a̱ byyi zwa a̱ ryi a̱wumba na̱ sswa ka̱bvung i dizot na̱ rak ku brang, a̱ ni yya ni a̱n hywa da̱ gwai Ka̱za?
Na̱won nzuk, zi ni tyyei cat njit a bu dika̱nu ba, ba ni ryi cat ka̱ryong a an nkyang a zi yya ni.
Nkpa n byyi zi nin bvwo zi yet ba̱nyet ka̱ryong, ndya njit a bu pfwi a̱ta̱ssi Ka̱za
ka̱ram ka zin hok ndya njit a na za tyyi a̱ bun ni. Zi bvwo Ka̱za a̱ ra̱u ndya njit a di cet, a̱ si bo bvwo kozan kyang.
Rot a̱mi, ba̱rywai nzuk, ki ndya njit a za tyei a̱bvun ba zi bvwo zi sseng ba̱set a̱ta̱ssi Ka̱za,
ka bo za ryi kozan kyang a zi naai ni, rot zi tssup ba̱ryat nka ba di ka̱ryong i bu yya kyang a ka̱ myim ni.
Kyang a ka za tyyei ni ku na ni: zi wrak ka̱ryong i diyrek Ka̱won nka ti, Yesu Kristi, i bu gwai ba̱yaan, nkpa brak Ka̱za ka bo za tyyei.
A̱yin nu a̱ pfong truwang Ka̱za ni a̱ shyi bu Ka̱za, Ka̱za a̱ ma̱n shyi ba̱ nu. Tswa ji Ka̱za ka za ryi ni nji za tyyei ka̱sak ka Ka̱za kan shyi ba̱ njit i.
Tswa Ka̱za bu nying A̱ra̱ndwan
Ba̱rywai nzuk, yi ryok wrak ka̱ryong a kozan a̱yin nu a̱ hywa da̱ a̱ byyi Tswa Ka̱za ni ba, ma yi ba̱ mai i gi bvwo tswa ji yet nying Ka̱za ni, rot ba̱nyet bvei diraa i diyrek Ka̱za a̱n shyi ba̱gingang a̱ kan cong ka̱yat ka̱sa ka.
Ka̱sak ka yi nin bvwo Tswa Ka̱za ji ni kankaa: a̱yin nu a̱ shim di Yesu Kristi a̱ ba ka̱yat rwam a̱neywu ni, a̱ byyi Tswa ji nyyai ka̱rek Ka̱za ni.
Ma a̱yin nu a̱ ton ka̱sak ka Yesu na̱n ba ka̱yat rwam a̱neywu ni a̱ byyi Tswa Ka̱za ba. Taka̱i ntswa na na̱ byyi ni ku nyyai da̱ A̱ra̱ndwan Yesu. Yi yin hok da̱ bai, ma n ya tyyei, a̱ shyi ka̱sa ka nnani.
Ma nyin na̱won nzuk, yi yet ba̱nying Ka̱za, nyin ba bu ka̱n dot ba̱pfong dira ba, rot Tswa ji yi byyi ni byyi cet ra̱u nying ji ba̱nyet ka̱sa ba ba byyi ni.
Mba ba na ryat bu nkyang ka̱sa na ni, ba̱nyet ka̱sa ba a̱ ma̱n ba̱ pfong rot ba yet ba̱mbaa.
Ma njit, zi yet ba̱nying Ka̱za. A̱yin nu a̱ bvwo Ka̱za ni a̱ ni za pfong. A̱yin nu a̱ ma̱n yet a̱nying Ka̱za ni ba a̱ ni za hok ba. A̱mi zi nin bvwo Tswa ka̱ryong ji bu nying dira ji.
Cat Ka̱za
Ba̱rywai nzuk, zi ya gwai rot yagwai nyyai di Ka̱za. A̱yin nu a̱ gwai ba̱wumbeyang ni a̱ yet ka̱won Ka̱za, a̱ bo bvwo Ka̱za.
A̱yin nu a̱ gwai ba̱nyet i ba a̱ bvwo Ka̱za ba, rot Ka̱za ka yet cat.
Ka̱sak ka Ka̱za kan tyyei cat nka na ni nkpa yet tom a ka tom Ka̱won nka ba̱diyin ni ka ba ka̱sa zi gi shya sucet.
Ka̱sak ka zi nin bvwo cat ani: Zi gwai Ka̱za, ma gwai njit a nkpa tyyei cat a ba. Zi ryi cat a i cat a Ka̱za ka za cat i, ka̱ram ka kan tom Ka̱won ka ka bu yya diwat ti ba nin tssu a̱ka̱tukyya njit u ni.
Ba̱rywai nzuk, ka̱ a̱mi Ka̱za kan za cat, ku myim zi ma̱n ya gwai meyang.
A̱yin a̱n shyi a̱ ka̱n dyi Ka̱za ba. Ma ki zi ya gwai, zi bvwo Ka̱za a̱ shyi ba̱ njit, gwai nka na tyyi a̱tsatsak sa̱rei a njit.
Ka̱za a̱ ka̱n za ryi Tswa nka ji, nkpa n byyi zin bvwo ka shyi ka̱yat njit, zi ma̱n shyi ka̱yat nka.
Zi ka̱n dyi i bu wrak shaida ka̱sak ka A̱tyyi na̱n tom Ka̱won nu, ka bu san ba̱nyet ka̱sa ba ni.
A̱yin nu a̱ hywa di ka̱nu nu Yesu a̱ yet Ka̱won Ka̱za ni a̱ shyi bu Ka̱za, Ka̱za a̱ ma̱n shyi ba̱ nu.
Njit a̱ccu njit, zi bvwo i bun wrak ka̱ryong i cat a Ka̱za ka za cat i.
Ka̱za a̱ yet cat. A̱yin a̱ gwai ba̱nyet i, a̱ shyi bu Ka̱za, Ka̱za a̱ ma̱n shyi ba̱ nu.
Rot a̱mi cat Ka̱za na tyyi a̱tsatsak ba̱sa̱rei an ndya njit a, zi gi bu wi hok nsum a̱ta̱ssi Ka̱za ka̱tuk nshirya ka. Zi ni maai rot swat njit a i ka̱sa ka ryi di yin swat Yesu na ni.
Zi cat rot Ka̱za a̱ yet ka̱son a̱ za cat.
Ka̱ a̱yin a̱ hywa, “N gwai Ka̱za,” wwon a̱ rak ryi a̱wumba nu, a̱yin a̱ywu a̱ bvei dira. Ka̱ maai cat a̱wumba nu nu na̱ wa cyang ni ba, na̱ bu yya ni a̱n cat Ka̱za ka na̱ wi ka̱n dyi na ni?
Nkpa Yesu na̱ za tyyei: a̱yin nu a̱ cat Ka̱za ni, dolet na̱ cat a̱wumba nu.
Ba̱nyet wrak ka̱ryong a̱ ni rot ka̱sa ka
A̱yin nu a̱ wrak ka̱ryong Yesu nu a̱ yet Kristi ni nu a̱ yet ka̱won Ka̱za. Ka̱ a̱yin a̱ gwai a̱tyyi, a̱ ni gwai ka̱won nu brak.
Ka̱sak ka zi nin bvwo zi gwai na̱won Ka̱za na ni nkpa yet zi ka̱ gwai i tssup ba̱ryat nka ba ansham.
Cat Ka̱za nkpa yet tssup ba̱ryat nka ba, di ba̱ryat nka ba ba za bvwa dikwu ba.
Rot kozan ka̱won Ka̱za a̱ maai a̱ rot ka̱sa ka. Wrak ka̱ryong njit nkpa yet diwat ti zi nin dot ka̱sa ka ni.
A̱nyan a̱ maai rot ka̱sa ka? Seko a̱yin nu a̱ wrak ka̱ryong di Yesu a̱ yet Ka̱won Ka̱za ni.
Shaida tazwa Ka̱won Ka̱za
Yesu Kristi nu a̱ yin ba: a̱ ba bu ba̱shekwot baptisma bu ba̱sok dikwu nu ba. Bu ba̱shekwot na̱ yin ba mi ba, ba̱shekwot nta̱mak bu ba̱sok. Tswa ji nji bu za tyyei ka̱sak ka kun yet ka̱ryong Yesu a̱ yet Ka̱won Ka̱za ni, rot Tswa ji yet ka̱ryong.
Nkyang ntat nna yet shaida ji:
Tswa ji, bu ba̱shekwot ba, bu ba̱sok ba. Sa̱rei nkyang ntat ani shaida mba ji tazwa nu ka yet jring.
Zi wrak ka̱ryong an shaida ba̱neywu, ma shaida Ka̱za ji ra̱u mbaa ji di cet, Ka̱za a̱ wrak shaida ji tazwa Ka̱won nka ka.
A̱yin nu a̱ wrak ka̱ryong di Ka̱won Ka̱za ni a̱ byyi shaida jini ka̱yat mpfwa nu, ma a̱yin nu a̱ wrak ka̱ryong i ba a̱ tyyi Ka̱za dira, rot a̱ wrak ka̱ryong an shaida ji Ka̱za ka wrak tazwa Ka̱won nka ka ni ba.
Shaida ji nji yet: Ka̱za a̱ za ryi sucet wityak ka̱yat Ka̱won nka.
A̱yin nu a̱ san Ka̱won Ka̱za ka ni a̱ san sucet a, a̱yin nu a̱ ma̱ ka̱n ka̱ san ni ba a̱ wai sucet a.
Zi ni yya ni n shya sucet wityak a?
N ya jem i yi gi bvwo yi byyi sucet wityak, nyin ba̱nyet ba wrak ka̱ryong diyrek Ka̱won Ka̱za ni.
Zi byyi gbung rya a̱ta̱ssi Ka̱za, rot bu kyang a zi naai i ka ni za ryi, ki zi wu naai-naai kyang a ku myim ni.
Kozan ka̱ram zin ka̱ naai i ka ni za hok. Rot zi bvwo ku yet ka̱ryong, zi bu bvwo brak kozan kyang zi naai da̱ nu a̱ ni za ryi.
Ka ryi a̱wumba nwan na̱ yya a̱ka̱tuk nkyang u a̱ maai dikwu ni ba, a naai Ka̱za ka ku ryi sucet. N dyat bu ba̱nyet ba a̱ka̱tukyya mba nu na̱ maai dikwu ni ba. Ma a̱ka̱tukyya a̱yaan a̱n shyi a̱ na ba di dikwu, n hywa di yi yya a̱duwa tazwa nu ba.
Yya kyang a wi yet i yet a̱ka̱tukyya, ma a̱ka̱tukyya a̱yaan a̱n shyi a̱ maai hywat a̱yin ba.
Zi bvwo a̱yin nu a̱ yet ka̱won Ka̱za ni a̱ ni swat a̱ yya a̱ka̱tukyya ba, rot Yesu Ka̱won Ka̱za a̱ ku cam, a̱gwam a̱ka̱tuk tswa nu a̱n ku yya kyang ba.
Zi bvwo zi yet ba̱nying Ka̱za, ko di ka̱sa ka sa̱rei a̱ shyi an bvak a̱gwam a̱ka̱tuk tswa.
Zi bvwo brak, Ka̱won Ka̱za a̱ ka̱n ba a̱ bu za tat a̱ssi zi gi bvwo Ka̱za ka̱ryong ka. Sso njit ji shyi an bvak Ka̱za bu Ka̱won nu ka Yesu Kristi. Nu a̱ yet Ka̱za ka̱ryong ka, a̱ shyi bu sucet wityak a.
Na̱won nzuk, yi ta̱rwam bu na̱za dira na.
Nyyai di Yohana a̱yekwo ba̱nyet tssup Yesu --
Zi ya gwai rot ka̱ryong ka a̱ shyi a mpfwa njit a ni, di ka byyi nom tyak ba.
Ka̱za A̱tyyi njit, bu Yesu Kristi Ka̱won A̱tyyi, ba hok dizot njit a̱ za ryi tsswa nda bu ka̱nu-a̱tan; ryok ba yet ba̱ njiit ka̱yat ka̱ryong bu cat.
Zi tssup zzek Yesu na cicrak
N gwai ba̱gingang bu ryi na̱won na̱yaan nwan na cong ka̱yat ka̱ryong ka̱sak ka A̱tyyi na̱n za tyyei zi yya ni.
To, n na̱ naai a̱naa ka̱ryi, zi ya gwai sa̱rei. A̱nu na̱ yet a̱hwai truwang n na̱ jem mi ba; truwang ji zi byyi nyyai ndoson ni.
Cat a n nin dyat i nkpa yet: dolet zi tssup truwang Ka̱za ji. Truwang jinji, ni yi ka̱n hok sa̱rei nyyai ndoson ni, n hywa di dolet zi swat ka̱yat ya gwai.
Ba̱nyet dira a̱n shyi ba̱gingang a̱ ka̱n tyak ka̱sa ka. Ba rak shim ka̱sak ka Yesu na̱n ba i rwam a̱neywu ni. Taka̱i ba̱nyet ani yet ba̱nyet dira bu ba̱ra̱ndwan Yesu.
Rot a̱mi, se yi ya cam ho yi bu wai zang pfong ji zi yya ni, ma koyan a̱ shya zang nu ba̱sa̱rei.
A̱yin nu a̱ seyak zzek Yesu Kristi ni a̱ byyi Ka̱za ba. A̱yin nu a̱ ma̱n tssup zzek Yesu na ni, nu a̱ byyi A̱tyyi nu bu Ka̱won ka ka̱yat mpfwa nu.
Ka̱ a̱yin a̱ ma̱n ba da̱ nyin bu zzek yaan ku bvwon bu naani, yi ryok ku san na̱sa nyin ba. Salama nu nu ma yi ryok san ba.
Koyan a̱ san salama nu nu a̱ yet a̱rywai nu a̱ka̱tuk nkyang u na̱ yya ni.
Byet a̱ngbom
N byyi nkyang ba̱gingang n ni ya tyyei ni, ma n dyi ku myim n ya jem mi ba. N hwa n ni ba da̱ nyin. Ki n ba n ni ryat nkyang ba̱gingang a̱ssi ba̱ a̱ssi ba̱ nyin, sa̱rei njit zi gi hok ansham.
Na̱won a̱wumba nwan Ka̱za ka tssa ni a̱ na̱ byei.
Nyyai di Yohana a̱yekwo ba̱nyet tssup --
Naat da̱ a̱rywai nzuk Gayat u n cat i.
Gayat, n naai Ka̱za kozan kyang nwan i ya ka̱son, ka na̱ ryi cet rwam ka̱sak ka an byyi cet ka̱yat ntswa nwan ka ni.
N gwai ka̱sak ka ba̱wumbeyang ba̱yaan ban cong a̱n tyyei ka̱sak ka an breng ka̱ryong ka ni, da̱ni an shyi ka̱yat ka̱ryong ka ni.
A̱gba̱dang hok ansham nzuk a̱nu ni: n hok na̱won nzuk na cong ka̱yat ka̱ryong.
Ba dyep Gayat
Gayat, a̱rywai nzuk, n gwai bu ka̱sak ka an tyyi ka̱ssi i brang ba̱wumbeyang ba ni sa̱rei bu ba̱nyet ba a̱ yet ba̱yecen ni.
Kozan ka̱ram ba kok ba̱nyet tssup ba mi kyi ka̱sak ka an ba̱ gwai i. N tyyi ka̱ssi ba̱ brang ka̱yat ka̱cyet mba ka, kankaani a̱ ni myim Ka̱za ni.
Rot ba wruk ka̱cyet mba ka a̱ yya pfong Yesu, a̱ rak brang ba̱nyet witssup ba.
Rot a̱mi ku myim njit ba̱nyet tssup zin tyyi mbvak a̱ ba̱ brang, koyan a̱ ga n byyi bvak an pfong ka̱ryong ani.
Diyotarifit bu Dimitriyut
N jem kpa n tom ba̱nyet tssup ba mi, ma Diyotarifit a̱ cat yet a̱kwak ka̱son mba ni a̱ rak hok kyang a zi hywa ni.
Rot a̱mi n bai mbvak nzuk n bu tyyei nkyang a na̱ yya ni ba̱ a̱ka̱tuk nkyang u na̱ ryat tazwa njit i, ma a̱ yemi na̱ ku maai ba na̱ si bo rak tyyi ba̱wumbeyang ba maba̱n a̱ bon bvwo ba̱yanyet ba a̱ cat ba̱ tyyi na mi ni, a̱ cat a̱ ba̱ nyying ka̱yat ba̱nyet tssup ka.
A̱rywai nzuk, ryok tssup a̱ka̱tuk nkyang ba; tssup bu ka̱ryong. A̱yin nu a̱ yya a̱tsak nkyang ni a̱ yet a̱nying Ka̱za. A̱yin nu a̱ yya a̱ka̱tuk nkyang ni a̱ bvwo Ka̱za ba.
A̱ngbom byet
N byyi nkyang ba̱gingang n ni na̱ tyyei ni, ma n ni na̱ jem ba.
N hwa ki zi mon a̱zi nom ani zi ryat a̱ssi ba̱ a̱ssi.
Ka̱za a̱ na̱ wwon nda.
Ba̱rywai ba kyi a̱ ya byei. Byei ba̱rywai njit ba a̱ shyi ka̱ yemi ni ba̱yayring.
Nyyai di Yahuda, a̱kwwa Yesu Kristi, n bo n yet a̱wumba Yakubu.
Naat di ba̱nyet ba Ka̱za A̱tyyi njit ka yei a̱ bo ba̱ cat ni, mba Yesu na̱ bo cam.
Ka̱za ya wwon nda, a̱ hok dizot nyin yi swrang ka̱yat gwai wityak.
Ba̱malam dira
Ba̱rywai nzuk, n ka̱n kwan zwang ya jem i n ya tyyei ka̱sak ka Ka̱za kan za san ni. Ma dolet n shei rya nzuk a n ya jem i yi gin tyyi ka̱ssi ka̱yat nzwang rot ka̱ryong, ka̱nying ka Ka̱za ka ka̱n wrak ba̱nyet nka ni, di nka ka bo ni shei ba.
Rot ba̱ka̱tuk ba̱nyet a̱n shyi a̱ bang a̱ nwa ka̱yat nyin da̱ nyin ba bvwo ba. Ba̱nyet bani a̱ shei ba̱ryat tazwa ka̱nu-a̱tan Ka̱za ka a̱ ga shya na̱ta̱ryen ya ka̱son ba̱ a̱ka̱tuk swat mba nu, a̱ rak yet a Yesu Kristi na̱ yet A̱ntyok ka̱ryi njit u ba̱ A̱gwam njit u ni. Ba̱ryat Ka̱za wa ka̱n tyyei nyyai gba̱gbang ka̱sak ka ntaka̱i ba̱nyet iya ba nin sswa ka̱bvung i.
N bvwo yi bvwo kyang a n ni ya tyyei ni, ma n cat n bo ya yring i ka̱sak ka Ka̱za ka yin tun na̱won Isreila na a̱ wwon nyyai i ka̱byen Masar ka, ma a̱ si bo brak a̱ hywaai ba̱nyet ba a̱ yin wi wrak ka̱ryong i.
Yi bu yring ka̱sak ka ba̱pfong Ka̱za ba̱yaan ba yin dak ka̱ hok i a̱ byyan pfong mba na, ba̱nyying ba shyi i rop ka̱yat ndyin di ba byyi nom byyik ba, ka̱bvwa ka Ka̱za kan ba̱ sak a̱n tot a̱gba̱dang Nom u ka nin ba̱ tyyi i ka̱bvung ni.
A̱mi brak Saduma bu Gamurata bu na̱nkrang a yin ba̱ hywot i ba yin dak hok Ka̱za ka a nwa kan-a̱naan a̱ bo nwa cat hok ansham ndwam mba. Ka̱za a̱ ba̱ krok rong wityak, ba̱nyet a̱ ga ryi a̱ hok ka̱wun.
Ku bu yet bu ryen yring ba̱ka̱tuk ba̱nyet ba a̱ nwai ka̱yat nyin ni, ba̱nyet ba ni a̱ tssup ba̱zzak mba ba a̱ byyan ndwam mba di ba̱zzak ba a̱ rak hok cet Ka̱za na, a̱ bo ryat a̱ka̱tuk ba̱ryat tazwa ba̱nyet Tazwa ba.
Ko ka̱ram ka ma Mikailu, a̱gba̱dang a̱pfong Ka̱za, na̱ yin sseng a̱gagak ba̱ a̱gwam a̱ka̱tuk tswa tazwa kom Musa, a̱ maai a̱ ku byyan ba̱ryat ba ma a̱ hywa da̱ nu, “A̱gwam nTazwa a̱ na̱ kam.”
Ma ba̱nyet bani a̱ byyan ba̱ryat a̱ pfwei sa̱rei nkyang a mba di ba bvwo ni ba, da̱ni di nyam ni ba yya kyang a ka̱kpeyang mba ka ka cat i, nkyang iya na ba̱ hywaai.
Ba ni sswa ka̱bvung! Ba sook ryen Kayinu; ba ywap a̱ sook ryen Balama rot ba cat krum; ba yya wipfong ni di Kuraha ni, a̱mi meyang ban ba̱ byyan di Kuraha ni.
Mba ba̱nyet sang nsum a̱ ryi di a̱dindying nkyang ni ka̱yat ka̱tung nyin ka ka̱ram ka yi nan tung ya nkyangya ni. Ba cam ba̱ a̱ccu mba. Ba ryi da̱ a̱ninyyan na wun ku hywap i, nna ni di ku cong di za ni ba. Ba ryi di na̱kon na a̱ wi tyei disum zikpabyen ni, na̱kon na ba ka̱n tun a̱nan mba na ba kwi ba̱sa̱rei ni.
Ba ryi di a̱rakumi ba̱shekwot i, nkyang nsum mba na ryi di a̱dindying fwi ba̱shekwot i. Ba ryi di ba̱ra̱ntong na̱ta̱ngwat i, ba̱nyet ba naat ka̱bvwa ndyin wityak i, ka̱bvwa ka Ka̱za ka ba̱ sak i ni.
Anuhu nu a̱ yin yet a̱ba̱yinkitat an byin A̱damu na ni na̱ yin dyat ma a̱wwon tazwa ba̱nyet kani a̱ hywa, “Yi cyang, A̱gwam Tazwa a̱ bai bu ba̱pfong nu ba̱gingang,
a̱ bu tyyi koyan an shirya, a̱ tyyi ba̱nyet ba a̱ rak tssup Ka̱za ni ka̱bvung, nta̱mak ba̱ a̱ka̱tuk nkyang u ba ryat Ka̱za mi ni!”
Ntaka̱i ba̱nyet ani mba a̱ yet ba̱nyet a̱dyying bu ba̱nyet wi pfong ansham. Ba tssup a̱ka̱tuk nkyang u ba cat a ndya mba ni. Ba na ya cin a̱ bo dyep ba̱nyet a̱ ga shya kyang a ba cat i.
Nkyang a yi ni ta̱rwam ba̱na ni bu nkyang a yi ni tyyi ka̱ssi ni
Ba̱rywai nzuk, yi yring kyang a ba̱pfong A̱gwam njit ba Yesu Kristi ba yin hywa ni.
Ba yin hywa, “A a̱ngbom nom u ba̱yanyet a̱ ni ba a̱ mai ba̱nyet, a̱ bo rak tssup Ka̱za a̱ yya nkyang a ba cat a ndya mba ni.”
Ntaka̱i ba̱nyet iya mba a̱ byyan swat a, a̱ si yya nkyang a ndwam ba na cat i, di ba byyi Tswa Ka̱za ba.
Ma nyin ba̱rywai nzuk, yi ya ka̱son bu ya nok ka̱yat ka̱ryong ka yi tssup i, yi ya ka̱son ba̱ a̱duwa ka̱yat ncet Tswa Ka̱za.
Yi hok dizot ba̱nyet ti a̱ byyi a̱bibyek ndya ni.
Yi ni kwak ba̱yanyet wwut i an dong. Ba̱yanyet yi hok dizot nkyyai bu ka̱wun, i byyi a̱shishyi ba̱tro mba ba a̱ ka̱n kon a̱ka̱tukyya mba nu ni.
Didyep ba̱ a̱duwa
Da̱ a̱yin nu a̱ maai a̱ za ta̱yik i dikpak i, a̱ bu za neyak a̱ta̱ssi nu ka̱yat sai rya bu sang hywak ni,
nu a̱mi shii, bu cet, bu cet, bu dityok na yet nying Ka̱za A̱ntyok za san rot Yesu A̱gwam njit, nyyai ndoson bu naani bu har a̱ba̱da! Amin!
A̱pfong Ka̱za bu ka̱bacincong kpa
N bo n dyi a̱gba̱dang a̱pfong Ka̱za a̱yaan na̱ kyyep nyyai Tazwa. Na̱ ya gat da̱ a̱ninyyan a̱ rop gajimale diccu nu ka. A̱ssi nu na a̱ tai bu nom, shei a̱tak nu ji i ryi anye diryem ndong.
Na̱ breng ka̱bacincong kpa mbvak nu ka, ka yrang, a̱ sak tak mbvuk yak nu i kei, nying bvuk myin na a̱ sak tazwa a̱kwot ka̱byen,
a̱ yrek diwan nu ti ba̱ ntazwa, ti swat anye kun zaki. Ka̱ram ka na̱n kam yei a ni, tssak nza na ba̱nkpa a̱tiyring i ku shim mi da̱ a̱gba̱dang nkun.
Ka̱ram ka ban krang ni n tyyi ni jem, ma diwan tiyaan i hyok nyyai Tazwa i hywa da̱ nzuk, “Nkyang ani yet nying ka̱nrang. Ryok jem kyang a tssak nza a̱tiyring a na ni ryat i ba.”
Wwon a̱pfong Ka̱za nu n dyi na̱ sseng a̱ sak tak yring nu i kei ti ni bu yring tazwa ka̱byen ka ni a̱ yrek bvak yak nu na Tazwa
a̱n sswa nak di Ka̱za ka a̱ byyi sso wityak ni, a̱tuba nu a̱ krok Tazwa bu ka̱byen ba̱ a̱yuywu ni bu sa̱rei nkyang a shyi ka̱yat mba ni. A̱pfong u a̱ hywa. “Ba bo ni byyan ka̱ram ba.
Ma ki a̱pfong Ka̱za a̱mba̱tiyring u a̱ tyyak digba nu ti, Ka̱za a̱ ni yya nkyang a ka yya a̱ sak ku ri shyi i nyat i, nying na ka yin dyat a̱wwon bu ba̱kwwa nka ba ni.”
Wwon diwan ti nyyai Tazwa ni bu hywa da̱ nzuk, “Nat si san kpa na ba yrang a̱ wwon an bvak a̱pfong Ka̱za nu a̱ sseng i kei ti bu ka̱byen ka ni.”
N nat di a̱pfong Ka̱za nu n si hywa di na̱ n dyi ka̱bacincong kpa ka. Na̱ hywa da̱ nzuk, “Nga, kpo ya nwrang. Ka̱nu nwan ka ku ni swat ba̱nyinyyat di ditong ni, ma ku ni swat sisat ka̱hwa nwan ka.”
N sook ka̱bacincong kpa ka mbvak nu ka n za. Ka swat ba̱nyinyyat ka̱nu nzuk ka, ma n ni kpo nwrang ni ku swat ba̱sisat ka̱hwa nzuk ka.
Wwon ba si hywa da̱ nzuk, “Se a bu tyyei nkyang a bai tazwa nwap ka̱sa ka ni bu na̱byen bu a̱riryem bu ba̱gwam ka̱sa ba.”
Ba̱pfong ba̱ mba ba̱hwa
A̱wwon ba n dyi shan ka̱mak, a̱ hywa da nzuk, “Ta̱za i mai bat Ka̱za na nta̱mak bu ka̱rek ba̱hyum ka, i twang ba̱nyet ba a̱n naai Ka̱za ka ka̱yat i.
Ma ryok mai a̱mbeyang u nta̱mak ba, rot nu a̱mi ba wwon ba̱kang nwap ba mi, ban shai ka̱nkrang Ka̱za nu a̱ bu tat nhywan 42.
N ni tom ba̱pfong nzuk ba ba̱ mba ba̱hwa, ba ni kup ba̱kikyak ba̱tro, a̱ ba bu tyyei ba̱ryat nzuk ba, a̱n yya nnom cyi kop jring bu cyi swa bu nswak a̱kitat (1260).”
Ba̱pfong ba̱hwa bani mba a̱ yet na̱kon zeitun na bu fitila swa ji shyi a̱ta̱ssi A̱gwam ka̱sa ka ni.
A̱yin nu a̱ cat ba̱ bvwa ni, rong ni wruk nyyai na̱nu mba na bu hwwi ba̱ra̱ndwan mba ba; rot a̱mi a̱yin nu a̱ cat ba̱ bvwa ni a̱ ni kwu.
Ba bo ba̱ nang cet ba hweyak tazwa ji, za i gi wi bvwa ka̱ram ka ban shyi i tyyei ba̱ryat Ka̱za ba ni. Ba bo byyi cet a̱ brak ba̱shekwot ba tyyi ba̱sok, a̱ bo ba di ka̱sa ka kozan taka̱i ka̱bvung ka̱sak ka ban cat i.
Ka̱ram ka ban tyak tyyei ba̱ryat Ka̱za ba ni a̱ka̱tuk nyam nzaan a̱ ni wruk nyyai yabyen, a̱ bu kwan ba̱ mba, a̱ sswa cet mba a̱ ba̱ hywaai.
Kuma nkom mba na ni myyi tazwa a̱nyring ryen a̱gba̱dang ka̱nkrang u, ka̱bvwa ka ba yin ka̱teyang A̱gwam mba nu ni. Diyrek gan ka̱nkrang iya nti yet Saduma ko Masar.
Ba̱nyet nyyai kozan ka̱byen, nwap ba̱ a̱riryem a̱ ni cyang nkom mba na har nom ntat bu kpikpit a̱n bvwo ba ba̱ nyyak.
Ba̱nyet ka̱sa ba sa̱rei a̱ ni gyrep dikwu mba ti. Ba ni gyrep a̱ tssop ba̱yaan di za̱nang, rot ba̱nyet tyyei ba̱ryat Ka̱za ba̱hwa bani a̱ ka̱n kwwat ka̱sa ka ka̱bvung ba̱gingang.
A̱wwon ba̱nyet tyyei ba̱ryat Ka̱za ba̱hwa iya a̱ hok diwan nyyai Tazwa ti hywa da̱ mba, “Yi wrak ba kyi!” Ba̱ra̱ndwan mba ba a̱ ba̱ cyang ba nwai a a̱ninyyan na a̱ si nat Tazwa ji.
Bu i ka̱baram iya ka̱byen ka a̱ trim, ka̱sak ka̱yring ka̱yat swak a̱gba̱dang ka̱nkrang ka a̱ ta̱ruk, a̱ hywaai ba̱nyet cyi kop a̱tiyring (7,000). Kpikpit ba̱nyet a a̱ bvat i a̱ hok ka̱wun ba̱gingang a̱ dyep shii Ka̱za Tazwa na.
Ka̱bvung a̱mba̱hwa ka a̱ seyak, ma a̱nzan a̱ ka̱n yya! A̱mba̱tat u a̱ bai ba̱nyying.
Digba a̱mba̱yitiyring ti
A̱wwon A̱pfong Ka̱za a̱mba̱tiyring u a̱ si ma̱n tyyak digba nu ti, na̱wan na a̱ tyyi a̱ hywat Tazwa ji, a̱ yya, “Cet breng ka̱sa na naanini shyi an bvak A̱gwam njit bu Kristi nu nu, nu a̱ ni yya dityok ti wityak.”
Wwon ba̱nekwo nswak nhwa bu ba̱naai a̱ swat ba̱ntwam mba ba ni a̱ta̱ssi Ka̱za ka a̱ kyrek a̱ ta̱kwut a̱ sook Ka̱za ntong
a̱ hywa,
“A̱gba̱dang A̱gwam Ka̱za, a̱tuba nu a̱n shyi nyyai ndoson ni,
zi na̱ gwai i ka̱sak ka an sook a̱gba̱dang cet nwan nu ni,
nwan nwa dityok ti.
Ndya nwap ka̱sa na ya,
rot diryen nwan ti wrak a̱ccu mba.
Ka̱ram yya ba̱nyet ka̱n kwi ba shirya ji a̱nka.
Ka̱ram a̱ yya a nin wrak ba̱kwwa nwan ba, ba̱nyet ba a̱ tyyei ba̱ryat nwan ba ni, zang mba ji,
bu sa̱rei ba̱nyet ba a̱ na̱ tyong ni,
da̱ a̱cwwang di ba̱cecet.
Ka̱ram a̱ yya ba nin byyan ba̱nyet ba a̱ byyan ka̱sa ka ni.”
Ba yrang bat Ka̱za na shyi Tazwa ni, ba ryi a̱kwati nu ba yin sak rop-wwon Ka̱za nu ni. Za zi bvei na̱krong, nkyang nzaan na zzang, za zi bu tssak, ditaat ti zzwam, ka̱byen ka ka trim.
A̱mbyring u ba̱ a̱ka̱tuk nyam u
A̱wwon a̱gba̱dang a̱lama nkyang ka̱hat a̱yaan a̱ bo wruk a a̱ninyyan na. A̱mbyring a̱yaan a̱ hyok, nom nkpa na̱ yin kup a̱n yya ba̱tro ba, hywan i shyi a̱ta̱hwa a̱tak nu ka, rawoni diccu nu na i byyi na̱ta̱ngwat ba̱na swak bu na̱hwa.
Ka̱ram iya na̱ cat byin, dikwu ka̱hwa mbyin ti tyyi na̱ kun ba̱ ntazwa.
Kyang ka̱hat yaan i bu ma̱n wruk meyang a a̱ninyyan na, a̱gba̱dang a̱shong a̱ka̱tuk nyam u ban yei dragon nu ni, ba̱ a̱ccu ba̱na a̱tiyring bu a̱tom ba̱na swak, kuma kozan diccu i byyi rawoni nti.
Na̱ tyyi rum nu na a̱n kwwat ka̱sak ka̱yring ka̱yat a̱tat a̱nying na̱ta̱ngwat u nyyai a̱ninyyan na ni, a̱ bu krok ka̱byen. A̱ brek a̱ sseng a̱ta̱ssi a̱ra̱mbyring ka a̱ shyi i tyei a ni, a̱ tot na̱ byin ka̱won ka na̱ sook a̱n nwrang.
A̱mbyring a̱ywu a̱ byin ka̱won ka̱seyang, ka ni yet a̱gwam ka̱sa nu sa̱rei a̱ breng ba̱nyet ba di shan ntswam. Ka̱ram ka ban byin ka̱won ka ni ba ka̱ ngap a̱ nat i ntazwa a̱ntwam dityok Ka̱za nu.
A̱ra̱mbyring u a̱ tyong a̱ nwa ka̱yit, ka̱bvwa ka Ka̱za ka ka̱n jyi a̱wwon ba nin ku cam har a̱ bu tat nom cyi kop jring bu cyi swa bu nswak a̱kitat ni (1260).
Zwang i ta̱kyem Tazwa. Mikailu bu ba̱pfong Ka̱za ba a̱ shyi ba̱ nu ni a̱ nwa zwang bu a̱ka̱tuk nyam a̱ywu, a̱ka̱tuk nyam u bu ba̱pfong nu ba a̱ ma̱n kwan ba̱ mba meyang.
Mikailu bu ba̱pfong Ka̱za ba a̱ ba̱ ya; rot a̱mi ba ba̱ bvwo swrang an Tazwa ka.
Ba yrik a̱gba̱dang nyam a̱ywu a̱ ta. Nu a̱ yet a̱kukwo ndyik u ban yei Ka̱ta̱nyrang ka ni, wato a̱gwam a̱ka̱tuk tswa. Nu a̱ raai ka̱sa ka ba̱sa̱rei. Ba yin ku nyying a̱ kyrek i, sa̱rei bu ba̱pfong nu ba.
Ba ya a̱ra̱ndwan mba nu, ba̱sok A̱truk ba bu ba̱ryat ba mba ba tyyei ni a̱ ba̱ brang. Ba kwan a̱ccu mba mi ba, har a̱ sin ya tyyi i dikwu.
Rot a̱mi Tazwa ka bu ba̱nyet ba a̱n shyi ni a̱ byyi ba̱gwai. Ma ka̱bvung a̱n shyi ka̱sa ka ba̱ a̱yuywu ba̱shekwot a, rot a̱gwam a̱ka̱tuk tswa nu a̱ kyrek a mba; kuma a̱ fwi bu diryen ba̱gingang rot a̱ bvwo ka̱baram nu ka a̱ bvat ba̱cincong.”
Ka̱ram ka a̱ka̱tuk nyam u na̱n dyi ba ku nyying nyyai Tazwa ka a̱ ba mi ka̱byen ni, na̱ nwa nyying a̱mbyring a̱ywu a̱ byin ka̱won ka̱seyang ka ni a̱ ni pyyem.
Ba nang a̱mbyring a̱ywu nhweyak a̱godo na̱ ga hruk a̱ nat ka̱yit ka. Ka̱ yemi na̱ bo nin swrang ba ku cam a̱ bu yya a̱rya tat bu kpikpit ka̱bvwa ka nyam ji zi nin ku shya ni ba.
A̱ka̱tuk nyam a̱ywu a̱ bu ryi a̱mi, a̱ tun ba̱shekwot nyyai ka̱nu nu ka anye ncen ba ga sook a̱mbyring a̱ywu.
Ma ka̱byen ka a̱ brang a̱mbyring a̱ywu a̱ yrang ka̱nu, a̱ sswa ba̱shekwot ba sa̱rei nyam ji zi yin krok i.
A̱ka̱tuk nyam u a̱ hok diryen ba̱gingang ba̱ a̱mbyring a̱ywu, a̱ drok a̱ nat kwan bu kpikpit na̱mbvon nu na, sa̱rei ba̱nyet ba a̱ tssup ba̱ryat Ka̱za ba a̱ bu yya shaida tazwa Yesu ni. A̱ka̱tuk nyam a̱ywu a̱ brek a̱ sseng a̱mbeyang kei ka.
Nyam swa
N bo n dyi nyam zaan zi wruk nyyai i kei ti. I byyi a̱tom swak ba̱ a̱ccu a̱tiyring. Kozan ditom nu ti rawoni n shyi; i kozan diccu nu ti brak diyrek n shyi, tintini yin pfwei Ka̱za ni.
Nyam ji n dyi ni zi tai bu ccuk, ma a̱tak a a̱ yet a̱nying tampit, ka̱nu ka a̱ tai ka̱nying zaki. A̱ka̱tuk nyam u a̱ wrak nyam ji dityok nu ti bu cet nu na sa̱rei.
Ka̱yat a̱ccu nyam ka, tiyring ryi di ba ka̱n ta̱ tyyi a̱gba̱dang hwot dikwu ni, ma hwot a ka̱n creng. Ba̱nyet ka̱sa ba ba̱sa̱rei a̱ ku ryi a̱ yya ka̱hat a̱ nwa kpo tssup.
Ba̱nyet ba̱gingang a̱ kok a̱ka̱tuk nyam u ntong rot a̱ wrak nyam iya dityok nu ti, a̱ bo kok nyam ji ntong a̱ yya, “A̱nyan a̱n shyi di nyam jini ni? A̱nyan a̱ maai a̱ sseng a̱ kwan ba̱ nji?”
Ba nang nyam iya diwat zi ya cin i bu pfwei Ka̱za i bu yya cet nji har nhywan nswak naai ba̱ hwa.
I nwa byat Ka̱za bu diyrek nka ti bu ka̱bvwa shyi nka ka bu sa̱rei ba̱nyet ba a̱ shyi tazwa ka ni.
Ba yen za̱ wwon zi kwan bu ba̱nyet Ka̱za ba i bu ba̱ ya, i byyi cet tazwa kozan ka̱byen bu kozan nwap bu kozan byin.
Sa̱rei ba̱nyet ka̱sa ba a̱ ni tssup nyam ji, ba̱nyet ba dama a̱yiyrek mba na ba yin na̱ jem ba ka̱yat kpa sucet ka nyyai ka̱ram ka ba yin yya ka̱sa ka ni ba. Kpa na byyi a̱yiyrek ba̱nyet sso na ni nkpa yet nying A̱truk a ba yin hywat i.
“A̱ntyok a̱pfo a̱ hok ansham.
A̱yin nu a̱ yet a̱tuba nu ba ni pyyem a̱ tyyi i dikwwa ni, dolet na̱ nat dikwwa iya. A̱yin nu a̱ ma̱n kpa dikwu ka̱krong iya ni, dolet se ba ku hywat di ka̱krong iya. Yei ani yet nying gbung rya bu ntyyi rya di ba̱nyet ba a̱ yet ba̱nying Ka̱za ni.”
N bo n dyi nyam zaan zi wwut nyyai ka̱byen. I byyi a̱tom a̱hwa da̱ a̱truk i. Ba̱ryat nji ba a̱ swat da̱ a̱ka̱tuk nyam ni.
A̱ nwa tyyei cet nu na ba̱cicrak bu nying nyam ka̱son na a̱ta̱ssi nji. A̱ gwwak ba̱nyet swat i ka̱sa ba sa̱rei ba kok nyam ka̱son ji ntong, nying ji byyi hwot dikwu na ka̱n creng ni.
Nyam a̱mba̱hwa jini i yya nkyang ka̱wun, i tyyi rong ku wwut nyyai Tazwa cong zzwam ka̱byen a a̱ssi ba̱nyet ba̱sa̱rei.
I raai ba̱nyet ba di nkyang ka̱wun na ba ku wwon na̱ yya a a̱ssi nyam ka̱tsitsrang ji ni. A̱ tyyi ba̱nyet ka̱sa ba a̱ nok ma̱nwwuk nyam ji ba za̱ tyyi hwot dikwu na ma zi kaat i.
Ba bo wwon nyam a̱mba̱hwa ji i hywwak ma̱nwwuk nyam ka̱tsitsrang sso, ku gi ryat i gi bu hywaai ba̱nyet ba a̱ rak kpo kok ntong a ni.
Nyam ji i tyyi koyan dolet ba ku tyyi lamba an bvak yak nu na bu a̱ta̱ssi ka, di ba̱cecet da̱ a̱cwwang, di ba̱nyet nzwa di ba̱nyet dizot, di ba̱kwwa di ba̱nyet swat a̱ccu mba.
A̱yin a̱ maai a̱ nwa kasuwa a̱ yya za ba, dolet se a̱ shyi bu lamba nyam a ko diyrek nyam ti.
Ba̱ryat bani a̱ yet ba̱nying ba̱nyet a̱za̱ncyi. A̱yin nu a̱ byyi a̱tsatsak a̱huhwa ni a̱ ni hok a̱ bvwong. Lamba nyam a sseng i ka̱nu diyrek a̱neywu, lamba na i yet cyi a̱kitat bu nswak a̱kitat ba̱ a̱kitat (666).
A̱bvom ba̱nyet 144,000
N si bo n cyang n dyi A̱truk u na̱ sseng tazwa dihwan ti ban yei Sihiyona nu ni, a̱ shyi bu ba̱nyet cyi kop ncyi bu nswak naai ba̱ a̱naai (144,000). Ba̱nyet iya mba a̱mi ba jem diyrek nu ti bu tinying A̱tyyi ti a na̱ta̱ssi mba na.
Brak ba yin shyi i bvom ka̱sham a̱hwai a̱bvom a̱ta̱ssi a̱ntwam swat a̱gwam ka bu nkyang nsso iya ba̱na naai bu ba̱nekwo ba. A̱yanyet a̱ maai myyam a̱bvom iya ba, se bu ba̱nyet dubu ncyi bu nswak naai bu ba̱naai iya. Mba a̱ yet ba̱nyet ba ba tun a̱ san i ka̱sa ka ni.
Mba a̱ yet ba̱nyet ba a̱ yin ya breng zizrak ni rot ba tyyi a̱ccu mba i kan-a̱naan ba rot ba yet ba̱zizrak ba̱nyet. Mba a̱mi a̱ tssup A̱truk u koke na̱ naat. Ba yin ba̱ san nyyai di kpikpit ba̱nyet ka̱sa na, a̱ bo yet kyang-mbvak ka̱tsitsrang a ba wrak Ka̱za bu A̱truk u ni.
Di dira ti ka̱n wruk i na̱nu mba ba, di ba byyi hywak ba.
Shaida ba̱pfong Ka̱za ba̱tat
N dyi a̱pfong Ka̱za a̱yaan na̱ hruk ntazwa a̱ naat tyyei Ka̱sham Ba̱ryat ka̱nying wityak ka di ba̱nyet ka̱sa ba, wato, kozan nwap, bu kozan ka̱byen, sa̱rei ba̱nyet ka̱sa ba.
Na̱ yrek diwan nu ti ba̱ ntazwa a̱ hywa, “Yi hok ka̱wun Ka̱za i bu dyep shii nka na, rot ka̱ram yya ka̱sa ka shirya a̱ ba. Yi kok a̱yin nu a̱ yya Tazwa ji bu ka̱byen bu a̱yuywu ba̱shekwot bu nrang ba̱shekwot a sa̱rei ni ntong.”
A̱pfong Ka̱za a̱mba̱hwa a̱yaan a̱n tssup a̱ hywa, “A̱ kpa! A̱gba̱dang Babila a̱ kpa! Nu a̱ kwak sa̱rei ka̱sa ka ba kan-a̱naan ba̱ nu.”
A̱pfong Ka̱za a̱mba̱tat a̱yaan a̱ bon tssup, a̱ yrek diwan ti ba̱ ntazwa a̱ hywa, “Sa̱rei a̱yin nu a̱ shim a̱ kok nyam jini bu ma̱nwwuk nji na ntong ni, a̱ bo shim ba ku tyyi lamba na a a̱ta̱ssi nu ka ko an bvak nu ka,
nu diccu nu a̱ sswa diryen Ka̱za a̱ bo nwa wahala nji ni ka wrak di cet ka̱yat diryen nka ni. Sa̱rei ba̱nyet ba a̱ yya a̱mi ni a̱ ni sswa ka̱bvung ka̱yat ndong bu a̱jijyat ndong a̱ta̱ssi ba̱pfong Ka̱za ba bu A̱truk u.
Ncing ka̱bvwa sswa ka̱bvung mba na byyi tyak ba har a̱ba̱da. Di ka̱ta̱nom di ka̱tuk, pfwi nshyi ba, di ba̱nyet ba a̱ kok nyam iya bu ma̱nwwuk nji na ntong ni bu kozan a̱yin nu a̱ byyi lamba diyrek nji na ni.”
Yei ani yet nying gbung rya di ba̱nyet ba a̱ yet ba̱nying Ka̱za ni, ba̱nyet ba a̱ tssup truwang Ka̱za ji ni a̱ bo tyyi ndya mba na di Yesu.
N bo n hok diwan tiyaan nyyai Tazwa ti hywa, “Jem nkyang ani: Ba̱nyet ba a̱ ri ni kwi an pfong Ka̱za nani ni a̱ byyi gwai ba̱gingang.”
Tswa Ka̱za ji i hywa, “Ee, ka̱ryong a̱mi, ba ni pfwi pfong mba na, rot zang mpfong mba ji ba̱ tssup.”
Ka̱ram cak ka a̱ yya
N bo n cyang n dyi a̱jijyat a̱ninyyan, tazwa nu ka n bo n dyi a̱yanyet na̱ tai ka̱won a̱neywu, a̱ shyi bu rawoni zinariya diccu nu ka, a̱ breng a̱rinjyi mbvak nu ka na̱ ya ba̱gingang.
A̱pfong Ka̱za a̱yaan a̱ hyok nyyai i bat Ka̱za na a̱ ryat ba̱ a̱ntyok swat tazwa a̱ninyyan nu a̱ hywa da̱ a̱gba̱dang diwan, “Tyyi a̱rinjyi nwan nu n cak yak a rot ka̱ram ka a̱ yya, ka̱sa ka a̱ byyeng a̱ maai cak a.”
A̱tuba nu a̱ swat tazwa a̱ninyyan ka ni a̱ ta a̱rinjyi nu nu i ka̱sa ka a̱n cak sa̱rei ka̱sa ka.
N bo n dyi a̱pfong Ka̱za a̱yaan na̱ wruk i bat Ka̱za na Tazwa, a̱ ma̱n breng a̱rinjyi na̱ ya ba̱gingang.
A̱pfong Ka̱za a̱yaan, a̱tuba nu a̱ cam rong a ni, a̱ hyok nyyai ka̱rek ba̱hyum ka, a̱ hywa di cet da̱ a̱pfong Ka̱za nu a̱ breng a̱rinjyi nu na̱ ya ba̱gingang ni, “Tyyi a̱rinjyi nwan nu n cak disum a̱nap ka̱sa ti, ho ti byyeng.”
A̱pfong Ka̱za a̱ywu a̱ ta a̱rinjyi nu nu a̱n cak sa̱rei disum a̱nap ka̱sa ti a̱ si krok ka̱bvwa hywu a̱nap diryen Ka̱za ti.
Ba hywu a̱nap u a̱ma ka̱nkrang ka, ba̱sok a̱ tyong, swap mba na i tat a̱mel ncyi swa, kei ti i tat ka̱mak ka̱yring.
Ba̱pfong Ka̱za ba̱ a̱cicyi wahala a̱tiyring
N bo n dyi kyang yaan Tazwa. Ku yet kyang ka̱wun bu kyang ka̱hat. Ba̱pfong Ka̱za ba̱ mba a̱tiyring bu wahala ba̱nji a̱tiyring, njini yet a̱ngbom uni rot nji tyyei a̱ngbom diryen Ka̱za nu.
N bo n dyi kyang ku tai bu kei ba̱shekwot ti yet ma̱dubi ni na̱ kyyai bu rong. N si bo n dyi ba̱nyet ba a̱ ya zwang ji bu nyam ji bu ma̱nwwuk nji na ba̱ a̱tuba nu diyrek nu ti ti shyi i lamba na ni. Ba̱nyet ya zwang iya ba sseng mbeyang kei ba̱shekwot ti yet ma̱dubi ni a̱ breng zinzom ji Ka̱za ka yin ba̱ ryi ni.
Ba shyi bvom a̱bvom Musa a̱kwwa Ka̱za, ba̱ a̱bvom A̱truk a, a̱ yya:
“Ka̱za, A̱gba̱dang A̱gwam,
nkyang a a yya ni
na shii ba̱gingang
A̱gwam na̱byen ka̱sa ba̱sa̱rei,
na̱ta̱ryen nwan na yet a̱tsatsak bu ka̱ryong sa̱rei.
A̱nyan a̱ ni rak hok ka̱wun nwan, A̱gwam?
A̱nyan a̱ ni ton shii nwan na har a̱ rak kpo tyyei?
Nwan ba̱diyin yet a̱zizrak.
Sa̱rei na̱byen ka̱sa na a̱ ni tung
a̱ na̱ kok ntong,
rot sa̱rei ba̱nyet ba a̱ ryi a̱zizrak yya nwan nu.”
A̱wwon n si bo n dyi bat Ka̱za na Tazwa ku yrang, bu tenti nshaida na ka̱yat nkpa.
Ba̱pfong Ka̱za a̱tiyring ba a̱ breng wahala a̱tiyring ji ni a̱ wruk nyyai ka̱yat bat ka. Ba tssup ba̱zizrak a̱sai ba̱tro ba ya a̱ssi a̱ byyi na̱zzwan zinariya i na̱hok mba na.
Wwon kyang nsso yring ka̱yat naai ka i wrak ba̱pfong Ka̱za a̱tiyring ba a̱cicyi a̱tiyring zinariya na ba tyyi diryen Ka̱za a̱n hywaai, Ka̱za ka a̱ byyi sucet wityak ni.
Bat Ka̱za na i tyyi nhywat bu ncing nyyai di shii Ka̱za bu dityok nka ti, da̱ a̱yin na̱ maai nnwa i bat Ka̱za na ba se wahala a̱tiyring iya ba̱pfong Ka̱za a̱tiyring ba ba mi ni zin tyak.
A̱cicyi diryen Ka̱za
N bo n hok a̱gba̱dang diwan tiyaan nyyai bat Ka̱za na ti hywa di ba̱pfong Ka̱za a̱tiyring ba, “Yi nat si brak a̱cicyi iya ba̱na a̱tiyring a̱nying diryen Ka̱za na krok ka̱sa ka mi.”
A̱pfong Ka̱za ka̱son nu a̱ brak cicyi nu na a̱ krok tazwa ka̱sa ka. A̱ka̱tuk ba̱ghap a̱ tang ba̱nyet ba a̱ byyi lamba nyam iya ni bu ba̱nyet ba a̱ kok ma̱nwwuk nu na ntong ani.
A̱pfong Ka̱za a̱mba̱hwa nu a̱ brak cicyi nu na a̱ krok i kei ba̱shekwot ti, ba̱shekwot ba a̱ brak a̱ tai ba̱sok nkom a̱yin, sa̱rei nkyang sso na shyi i kei ti ni i kwi.
A̱pfong Ka̱za a̱mba̱tat u a̱ brak cicyi nu na a̱ krok a ncen na bu nrang ba̱shekwot a a̱ tyong nyyai ka̱byen ka ni, sa̱rei ba brak a̱ tyyi ba̱sok.
Wwon n hok a̱pfong Ka̱za ba̱shekwot u na̱ hywa, “Shirya ji a yya ni yet a̱zizrak. Nwan a̱zizrak, a yin shyi nyyai ndoson, nwan ba bu rin shyi.
Rot mba a̱mi a̱ weyang ba̱sok ba̱nyet Ka̱za ba bu ba̱nyet tyyei ba̱ryat nka ba, nwan ba ma̱n ba̱ ryi ba̱sok ba sswa. Kyang a ba yya ni nkpa bvwot bai a a̱ccu mba.”
Diwan tiyaan i bu hyok nyyai i ka̱bvwa ba̱hyum ka, i hywa, “A̱mi za̱m, Ka̱za, A̱gba̱dang A̱gwam, shirya nwan ji yet a̱zizrak i bu yet ka̱ryong.”
A̱wwon a̱pfong Ka̱za a̱mba̱naai u a̱ ma̱n brak cicyi nu na a̱ krok tazwa nom a, ba kpo wwon ku wum ba̱gingang hwwi ba̱nyet ba.
Nom a ku bu ba̱ hwwi ba pfwei diyrek Ka̱za ti, Ka̱za ka a̱ byyi cet tazwa ka̱bvung ka ba sswa ni, di ba wa wwon a̱ka̱tukyya mba nu a̱ ka̱ yya sujada ba.
A̱pfong Ka̱za a̱mba̱pfon nu a̱ brak cicyi nu na a̱ krok a̱ntwam dityok nyam iya, sa̱rei ka̱byen dityok nu ka a̱ tyyi ba̱gbyik bu ryin, ba̱nyet a̱ rywei a̱riryem rot ba pfong dikwu ka̱bvung ka ba sswa ni.
Ba nwa pfwei Ka̱za nTazwa rot ka̱bvung ka ba sswa bu nhwot ni, di ba wa brak a̱ wwon a̱ka̱tukyya mba nu ba.
A̱pfong Ka̱za a̱mba̱kitat u a̱ brak cicyi nu na a̱ krok a̱gba̱dang ncen u ban yei Furatu ni, ba̱shekwot ba a̱ hwwuk, sa̱rei ba̱gwam ba a̱ nyyai a̱za̱gbang dityin nu ni a̱ ga shya ryen byyek.
N dyi a̱ka̱tuk ntswa ba̱nji tsat zi ryi da̱ a̱mbvat i zi wwut nyyai ka̱nu a̱ka̱tuk nyam iya ban yei gajimale nu ni bu ka̱nu nyam jring ka bu ka̱nu a̱tuba ka a̱ bvei diraa di ka tyyei ba̱ryat Ka̱za ni.
Ba yin yet a̱ka̱tuk tswa nu a̱ yya nkyang ka̱hat ni. Tswa tsat jini i wruk nat di ba̱gwam ka̱sa ba sa̱rei i gi ba̱ tung sak a̱n tot nom nzwang a, ka̱tuk A̱gba̱dang A̱gwam Ka̱za ka.
“Cyang, bai nzuk a ryi di bai a̱tang ni. A̱ntyok hok ansham nom a̱ywu nu a̱ yet a̱yin nu a̱ swat a̱ cam nom a ni, a̱ bo tssu ba̱tro nu a̱ wwon ba̱zizrak i, ho a̱ bu cong ka̱gbyang a̱ hok nsum ka̱yat ba̱nyet.”
A̱pfong Ka̱za a̱mba̱tiyring u a̱ brak cicyi nu na a̱ krok ka̱yat nwun ka. A̱gba̱dang diwan a̱ hyok nyyai a̱ntwam dityok u ka̱yat bat Ka̱za ka a̱ hywa, “Ba tyak.”
Za nwa bvei na̱krong i bu zzang bu tssak. Sa̱rei ka̱sa ka a̱ nwa trim. Nyyai ban yya ka̱sa ka ka̱byen a̱ ka̱n trim a̱mi ba; a̱nu ni a̱ yet a̱kpok sa̱rei.
A̱gba̱dang ka̱nkrang u a̱ trya a̱n yya a̱tat. A̱gba̱dang ka̱nkrang a̱nying kozan ka̱byen a̱ byyan. Ka̱za a̱ yring a̱gba̱dang Babila, a̱ ku ryi kop nu ji na̱ sswa nkwwa diryen nu na.
Na̱byen na a̱ shyi a̱katyyi ba̱shekwot i a̱ brik, a̱huhwan na meyang a̱ ma̱n bvwut.
A̱cecet a̱kukwang ditaat a̱ ssik di cot ka̱janki ni a̱ wwut nyyai ntazwa a̱ cong a̱ mang ba̱nyet ba kyi ka̱byen. Ba bo pfwei Ka̱za rot ka̱bvung ditaat ka na̱ ba̱ krok i ni, rot ku yin yet a̱gba̱dang ka̱bvung.
A̱ka̱tuk a̱kan-a̱naan a̱ra̱mbyring
A̱pfong Ka̱za a̱yring ka̱yat a̱tiyring ka a̱ breng a̱cicyi a̱tiyring a ni a̱ hywa da̱ nzuk, “Ba, n na̱ tyyei ka̱bvung ka ba ni tyyi a̱mbyring kan-a̱naan a̱ywu ba bvwo koke ni, a̱gba̱dang ka̱nkrang u ba nok shishrek bu ba̱shekwot ba̱gingang ni.
Ba̱gwam ka̱sa ba sa̱rei ba kan-a̱naan ba̱ nu, ba̱nyet ka̱sa ba sa̱rei a̱ hyong bu nkwwa kan-a̱naan nu na ba sswa ni.”
A̱ n sook a̱ nat ba̱ nzuk ka̱yit, Tswa Ka̱za ji zi n breng. N dyi a̱mbyring a̱yaan na̱ swat tazwa nyam i shong ba̱tsuntsong. Nyam iya byyi a̱yiyrek ditok Ka̱za sa̱rei rwam nji na, i si bu byyi a̱ccu a̱tiyring ba̱ a̱tom swak.
A̱mbyring a̱ywu a̱ kup ba̱tro ba ba kyyai jankara bu bvonsom ba̱ a̱shong a̱ byyi ba̱shekwot zinariya bu na̱sham nkpang ba̱gingang. A̱ breng kop nying zinariya a̱n hywat bu nkyang a̱shishyi na yet zang dikan-a̱naan ji na̱ yya ni.
A̱ta̱ssi nu ka ban jem diyrek ti ba a̱yin nu a̱ bvwo kyang a ti yet i. Ba jem, “A̱gba̱dang Babila, a̱naa ba̱nyet kan-a̱naan bu a̱shishik nkyang ka̱sa nu.”
N dyi a̱mbyring u na̱ hyong ba̱gingang bu ba̱sok ba̱nyet Ka̱za bu ba̱nyet ba ba hywaai rot ba rak wwon tssup Yesu na ni.
Ka̱ram ka n nin ku ryi ni n yya ka̱hat ba̱gingang.
A̱pfong Ka̱za a̱ywu a̱ hywa da̱ nzuk, “Ka̱hat a a̱nzan a yya? N ni na̱ tyyei kyang ka̱nrang tazwa a̱mbyring a̱ywu bu nyam ji ku ccok ni, nji byyi a̱ccu a̱tiyring a ba̱ a̱tom swak a ni.
Nyam iya a ryi ni yi yen yet a̱cet, ma i bu yet a̱cet ba. I shyi i cat wruk nyyai a̱yabyen a̱ nat ka̱bvwa ka na̱ nin sswa a̱gba̱dang ka̱bvung ni. Ba̱nyet ba nyyai ban yya ka̱sa ka a̱yiyrek mba a̱ ka̱n nwa i kpa nsso nani ba a̱ ni ryi nyam ji a̱ yya ka̱hat. I yi yen byyi sso, nnaani bu byyi sso ba, ma bu ni wruk brak.
“Nkyang ani cat a̱tsatsak a̱huhwa ba̱ a̱za̱ncyi. A̱ccu a̱tiyring a a̱ yet tsok a̱tiyring ji a̱mbyring a̱ywu na̱n swat i. Tsok a̱tiyring iya i bu yet ba̱gwam a̱tiyring.
Ba̱pfon a̱ ka̱n kwei, a̱yring a̱n shyi a̱ ri yya dityok ti, ma a̱yring u a̱ ka̱n ba ba. Ki a̱ ba a̱ ni da̱de ba̱cincong.
Nyam ji yi yen yet a̱cet i, ma̱n shyi ka̱yat ba̱gwam ka. Nji yet a̱mba̱ninaai u ka̱yat a̱tiyring ka̱son ka a̱ wruk a̱ naat ka̱bvwa sswa a̱gba̱dang ka̱bvung ka ni.
“A̱tom a a ryi ni a̱ yet ba̱gwam swak ba̱nying ba a̱ ka̱n wi kup dityok ti ni, ma ba ni ba̱ ryi cet dityok a bu nyam ji, ba yya bu saa a̱yring.
Sa̱rei ba̱nyet swak iya, kyang a ba cat i ku yet bu yring. Ba ni wrak nyam ji cet mba na bu dityok mba ti.
Ba ni ta̱za zwang ba̱ A̱truk, ma A̱truk u bu ba̱nyet ba na̱ tssa a̱ yei ni bu ba̱nyet ba a̱ ku tssup di ka̱ryong ni a̱ ni ba̱ ya, rot a̱ yet (A̱tyyi ba̱tyyi a̱ bo yet) A̱gwam ba̱gwam.”
A̱pfong Ka̱za nu a̱ bo hywa da̱ nzuk. Ba̱shekwot ba a ryi a̱kan-a̱naan nu na̱n swat ni a̱ yet ba̱nyet na̱byen bu nwap ba̱ a̱riryem ka̱sa na.
A̱tom swak a a ryi ni bu nyam jini ba ni rak a̱kan-a̱naan nu ba̱gingang. Ba ni kok nkyang nu na sa̱rei a̱ ku wwon bu ka̱gbyang. Ba ni ya dinam nu ti, wwon a̱ ku hywat di rong.
Rot Ka̱za a̱ wa ka̱n tyyi a ndya mba na ka̱sak ka ba nin yya kyang a ka cat i, ka̱nu mba a̱ bo tyyi ka̱yring a̱ wrak nyam ji cet mba na zi yya dityok, se ku bu ba ba̱cicrak bu kyang a ba̱ryat Ka̱za ba ba ryat i.
“A̱mbyring u a ryi ni nu a̱ yet a̱gba̱dang ka̱nkrang u a̱ breng sa̱rei ba̱gwam ka̱sa ba ni.”
Babila a̱ kpa
Ka̱sak iya ka bu sseng, n dyi a̱pfong Ka̱za a̱yaan na̱ kyrep nyyai Tazwa a̱ byyi cet ba̱gingang. Kyrep nu na i tyyi ka̱bvwa ka a̱ brak sai i ka̱sa ka ba̱sa̱rei.
Na̱ kam ba̱ ntazwa a̱ hywa, “A̱ kpa! A̱gba̱dang Babila a̱ kpa. A̱ brak a̱ tyyi ka̱ryi a̱ka̱tuk tswa, ka̱bvwa tung kozan a̱ka̱tuk tswa bu kozan taka̱i a̱shishik na̱non.
N bo n hok diwan tiyaan nyyai Tazwa,
“Ba̱nyet nzuk ba, yi wruk i ku wwon!
Yi ryok ntyyi bvak a a̱ka̱tukyya nu nu ba,
ho yi bu san ka̱bvung nu ka!
A̱ka̱tukyya nu nu a̱ rai a̱ si tat tazwa,
Ka̱za a̱ yring na̱kpot nu na.
Yi ma̱n ku yya mi ka̱sak ka na̱n ya yya mi ni;
yi ku tan nkrang a̱hwa kyang a na̱ ya yya mi ni.
Yi ma̱n ku mak ka̱bvung nkrang ka̱hwa
da̱ni na̱ yin ya mak i ni.
Yi ku mak ka̱bvung bu byyan rya
ba̱cicrak bu shii bu hok ansham a na̱ yin tyyi diccu nu mi ni.
Rot a̱ ryat kozan ka̱ram a̱ ya yet diccu nu a̱ yya:
‘Cyang, nzuk n yet a̱gwam,
n sang a̱ntyok ba.
Kyang n shyi ni n byyan rya ba.
Nkpa tyyi ka̱bvung ba̱ a̱zi ntaka̱i ka nin tung a̱za̱ nu bu i nom bu yring:
wato hywu bu zong bu rya byyan.
Wwon ba si ku hwwi di rong,
rot A̱gwam Ka̱za nu a̱ ka̱n ku yya shirya ji ni a̱ yet a̱gba̱dang a̱gwam ncet.’ ”
Sa̱rei ba̱gwam ka̱sa ba a̱ kan-a̱naan ba̱ nu a̱ bo hok ansham ba̱ nu ni ba ni ryi ncing ndong a ku ya ni a̱ kun ba̱ ntazwa.
Ba ni kwwat a̱ sseng zan, rot ba pfong ka̱wun ka̱bvung ka na̱ sswa ni, a̱ hywa, “Kaito! Oo Babila, a̱gba̱dang ka̱nkrang byyi cet! Nwan nu ba tyak bu ka̱yat saa a̱yring!”
Ba̱nyet nza ka̱sa ba a̱ ma̱n dyi a̱ kun bu byyan rya ba̱gingang, rot a̱yin a̱n shyi a̱ bo ni ba̱ kwei nkyang mba na ba,
wato nkyang zinariya bu nkyang a̱zurfa, bu na̱sham nkpang ya a̱ssi, bu na̱sham ba̱tro, bu na̱sham nkyang ka̱tako bu nkyang a ba yya da̱ a̱nyyi nzwon ni, bu nying ditrap a, bu tswam ji ba zzap i,
bu kirfa bu nkyang-yaji, bu turare ndong bu mur, bu nkwwa bu dihywu, bu yak a ban yei alka̱ma ni, bu mpyyi alka̱ma, bu nyak bu bvon-tsaap, bu tsaap bu ba̱keke ntsaap, bu ba̱kwwa, har bu sso na̱won ba̱neywu.
Ba̱nyet nza ba a̱ hywa da̱ nu, “Na̱sham nkyang a a cat i a̱ bon shyi ba. Zwa nwan ji bu shisham nwan ji tyak, da̱ nwan ba bu nin na̱ shya ba.”
Ba̱nyet nza ba a̱ tyyi krum rot za bu ka̱nkrang iya ni a̱ ni tyong a̱ sseng zan, rot ba pfong ka̱wun sswa ka̱bvung ka ka sswa ni. Ba ni kun a̱ hok byyan rya.
A̱ hywa, “Yi cyang kyang ka̱wun da̱ a̱gba̱dang ka̱nkrang a̱ni! Nka nu a̱ yin tssup na̱sham ba̱tro ni, nkyang ba̱gwai nu na i yet nkyang ba̱shekwot zinariya bu na̱sham nkpang ya a̱ssi ni.
Sa̱rei ba̱nyet ba a̱ ruk njirgi ba̱shekwot a bu sa̱rei ba̱nyet ba a̱n nwai ni bu ba̱nyet ba ryen kyangya mba na ku shyi a a̱yuywu na ni a̱ kwwat a̱ sseng zan,
a̱ nwa tyei nkun ka̱ram ka ban dyi ncing ya rong ka̱nkrang a ni, a̱ hywa, “Ka̱nkrang ka̱yaan a̱n shyi a̱ shii di ka̱nkrang kani ni e?”
A̱ bvei dibvuk a̱ ya wop i, a̱ tyei nkun bu ndya byyan a̱ yya, “A̱nzan kyang ka̱wun a̱ ri-ryi na ni! A̱gba̱dang ka̱nkrang u ba̱nyet ruk njirgi ba̱shekwot a ban tyyi zwa an zwa nka ni, kanka a̱ wai nkyang ani sa̱rei bu a nsaa a̱yring.”
Tazwa, yi gwai ka̱sak ka ban ku byyan ni. Ba̱nyet Ka̱za ba, bu ba̱nyet tyyei ba̱ryat nka ba, ba bu ba̱pfong Yesu ba, yi gwai ba̱sa̱rei nyin, rot Ka̱za a̱ ku yya shirya nkyang ji na̱ ya yya mi ni.
A̱gba̱dang a̱pfong Ka̱za a sook a̱gba̱ryet nkpang di naan ni a̱ ta i kei ba̱shekwot ti a̱ hywa, “A̱mi ba nin sook Babila a̱ ta di cet, di ba bo ni ku ryi brak ba.
A̱bvom zinzom bu na̱wan ba̱neywu, ba̱nyet tyap na̱shirwa ba̱ a̱gba ba bo ni na̱ hok da̱ nwan ba. Ba a̱yin nu a̱ yya kozan pfong ba bo ni shya da̱ nwan ni, di ba bo ni hok diwan nkpang kwang ti brak ba.
Fitila bu byyi sai ka̱yat nwan ba, di ba bo ni hok diwan ango bu a̱mariya ka̱yat nwan ba. Ba̱nyet nza nwan ba a̱mi a̱ yin yet ba̱nyet ncet ba i sa̱rei ka̱sa ka. A raai ba̱nyet ka̱sa ba sa̱rei rot bvok nwan na.”
Ba yya Babila shirya rot ba shya ba̱sok ba̱nyet Ka̱za bu ba̱nyet tyyei ba̱ryat nka ba ka̱yat ka̱nkrang ka, sa̱rei ba̱sok ba̱nyet ba ba yin hywaai i ka̱sa ka ni.
A̱ yemi a̱ bu keyak n hok kyang anye diwan ka̱tswa ba̱nyet Tazwa, ba hywa, “Zi dyep Ka̱za! Sucet bu shii bu cet sa̱rei yet nying Ka̱za,
rot shirya nu ji yet ka̱ryong i bu yet a̱zizrak. A̱ ka̱n tyak ba̱ a̱kan-a̱naan a̱ywu a̱ byyan ka̱sa ka ni, a̱ ku yya shirya rot a̱ hywaai ba̱kwwa Ka̱za ba.”
Ba bo yrek na̱wan mba na a̱ hywa, “Zi dyep Ka̱za! Ncing ndong a hwwi a̱gba̱dang ka̱nkrang u ni nat tazwa har a̱ba̱da.”
Ba̱nekwo nswak hwa bu ba̱naai ba bu nkyang nsso iya ba̱na naai i ta̱gbok i sook Ka̱za ntong, nka a̱ yin swat a a̱ntwam swat dityok u, a̱ hywa, “Amin! Zi dyep Ka̱za.”
Ba song nyreng A̱truk a
Diwan tiyaan i bu hyok nyyai a̱ntwam swat a̱gwam u, i hywa, “Zi dyep Ka̱za njit, nyin ba̱kwwa nu ba bu ba̱nyet ba a̱ ku tyong ni, ba̱cecet bu na̱macwwang.”
N bo n hok kyang yaan di diwan ka̱tswa ba̱nyet i ti zzang di ba̱shekwot ntying ni, i bu swat di tssak nza ni. Na̱wan na a̱ hywa, “Zi dyep Ka̱za, rot Ka̱za A̱gba̱dang A̱gwam njit nka a̱ yet a̱gwam.
Zi song i gwai, zi ni dyep shii nu na! Rot ka̱ram nyreng A̱truk ka a̱ yya, ka̱neyang ka a̱ ka̱n ya jyi a̱ tyak.
Ba ka̱n wrak ka̱neyang ka a̱jijyat ka̱sham a̱tro ka kup.” (Ka̱sham a̱tro kani nka a̱ yet na̱sham nkyang a ba̱nyet tssup Ka̱za ba ba yya ni)
A̱pfong Ka̱za nu a̱ hywa da̱ nzuk, “Jem a̱nu ni: Ba̱nyet ba ba ba̱ yei song nyreng A̱truk a ni a̱ hok ansham.” A̱pfong u a̱ bo hywa da̱ nzuk, “Ba̱ryat bani a̱ yet ka̱ryong ba̱ryat Ka̱za.”
N ta̱gbok n ni ku sook ntong, na̱ n kam a̱ hywa, “Ryok! N ma̱n shyi i dikwwa ti ba̱ nwan bu kpikpit ba̱wumbeyang bu sa̱rei ba̱nyet ba a̱ tssup ka̱ryong ka Yesu na̱ za tyyei ni. Zi dyep Ka̱za!”
Rot ba̱ryat ba Yesu na̱ tyyei ni mba a̱ brang ba̱nyet tyyei ba̱ryat Ka̱za.
A̱yin nu a̱ wrak a̱sai ntsaap u ni
A̱wwon n ndyi Tazwa ji zi yrang, n dyi a̱sai ntsaap, a̱ntyok za̱ wrak u ba ku yei A̱ntyok tyyi rya bu Ka̱ryong. Zwang ji na̱ kwan ni bu shirya nu ji sa̱rei yet nyyi ka̱ryong.
Tswa a̱ssi nu ji ryi anye diryem ndong. A̱ byyi nrawoni ba̱gingang diccu nu ti. Ba ku jem diyrek, ma a̱yin a̱ bvwo kyang a ti yet i ba, se ba̱ nu ba̱diyin.
A̱tro nu na̱ kup i sa̱rei a̱ yet bu ba̱sok. Diyrek nu ti yet Diwan Ka̱za.
Nsoja Tazwa na i ku tssup ba shyi tazwa a̱jijyat ntsaap, ba̱tro mba ba sa̱rei a̱ sai.
Ka̱krong ya a̱ wruk ka̱nu nu ka, da̱ nka na̱ nin za na̱byen na. A̱ ni yya dityok mba di shan ntswam. A̱ ni yet a̱gwam mba di cet. A̱ ni hywu a̱nap ka̱bvwa ka ban hywu ba̱shekwot a̱nap a̱ka̱tuk diryen A̱gba̱dang A̱gwam Ka̱za ni.
Tazwa a̱tro nu ka bu byit tak nu ji ban jem, “A̱gwam ba̱gwam ba̱ A̱tyyi ba̱tyyi.”
N bo n dyi a̱pfong Ka̱za a̱yaan na̱ sseng a̱katyyi nom. A̱ yrek diwan nu ti ntazwa a̱ hywa di sa̱rei na̱non na a̱ hwwut i, “Yi tung ba i song a̱swa nu Ka̱za ka ni ya yya mi ni.
Wwon n dyi nyam ji bu ba̱gwam ka̱sa ba ba hyok bu nsoja mba na a̱ ni kwan ba̱ a̱tuba nu a̱ wrak a̱sai ntsaap u ni bu ba̱nyet nzwang nu ba.
Ba pyyem nyam ji a̱ si tyyi a jaru nta̱mak bu a̱tuba nu a̱ bvei diraa i diyrek Ka̱za ni, a̱ yya nkyang ka̱hat a̱ta̱ssi nyam ka ni. (Nkyang iya nna na̱n daai ba̱nyet ba a̱ byyi lamba nyam a ni, bu ba̱nyet ba a̱ kok ma̱nwwuk nyam a ntong ni.) Ba ba̱ sook ba̱ mba ba̱hwa iya a̱ ta dudung ndong a ya nta̱mak bu kibiritu ni.
Ba hywaai nsoja mba na di ka̱krong ka a̱ wwut ka̱nu a̱tuba ka a̱ wrak a̱sai ntsaap u ni, sa̱rei na̱non na a̱ ya dinam mba ti ka̱sak ka ban cat i.
Kpa nani tyyei kyang a Ka̱za ka yin wrak Yesu Kristi na̱ tyyei Yohana na̱ ma̱n tyyei ba̱nyet Ka̱za ba nkyang a bai ba̱nyying i. Yohana a̱ yet a̱kwwa Yesu, nu a̱mi Yesu na̱ yin tom a̱pfong Ka̱za nu na̱ bu ku kok nkyang ani sa̱rei.
Yohana a̱ ma̱n tyyei sa̱rei kyang a na̱ yin dyi ni. Ba̱ryat bani mba a̱ yet ka̱ryong ka Yesu na̱ yin san di Ka̱za a̱ tyyei ba̱nyet ba ni.
Ba̱nyet ba a̱ twang kpa nani ni a̱ ni hok ansham, ba̱nyet ba a̱ bo krok a̱pfo a̱ hok ba̱ryat ba n san di Ka̱za ni, a̱ bo yya kyang a ba jem ka̱yat kpa ka ni ni. Ba ni hok ansham rot ka̱ram a̱ bvat ba̱cincong nkyang ani i ba.
Yohana a̱ byei ba̱nyet tssup i na̱nkrang a̱tiyring
Nzuk Yohana n byei ba̱nyet tssup ba i na̱nkrang a̱tiyring a a̱ shyi Asiya ni.
Ka̱za ka a̱n shyi nyyai ndoson ni a̱ bon shyi ba̱nyying i, a̱ bo ri naat i shyi di ka byyi tyak ba, ka ya ryi a̱liheri nka a̱ bo ya wwon nda, nta̱mak bu Tswa a̱tiyring ji nshyi a̱ta̱ssi a̱ntwam dityok nu ka ni,
bu nyyai di Yesu Kristi, shaida ka̱ryong, nu a̱mi ka̱yat ba̱nyet ka a̱ kwi ni a̱ bo yet ka̱son a̱ ta̱za. Nu brak a̱ bo yet a̱gwam ba̱gwam ka̱sa a̱ni sa̱rei.
Nu a̱mi a̱ za cat ba̱gingang a̱ weyang ba̱sok nu a̱ kwu a̱ ga za san a a̱ka̱tukyya njit u a̱ kaai a̱ wwon.
A̱ za yei i dityok nu ti a̱ si za brak a̱n yya ba̱gado Ka̱za, zi gi yya Ka̱za A̱tyyi nu nu pfong. Yesu Kristi nu a̱ byyi shii bu cet wi byyi ka̱hywat, amin.
Yi cyang, a̱ bai a a̱ninyyan. Ba̱nyet ba sa̱rei a̱ ni ku ryi, nta̱mak bu ba̱nyet ba a̱ yin ku tywei ni. Ba̱nyet ka̱sa ba sa̱rei a̱ ni ku kun. Ka̱za yya! Amin.
A̱gwam Ka̱za a̱ hywa, “Nzuk n yet Alfa (ka̱tsitsrang) bu Omega (a̱ngbom). Nyyai ndoson bu ba̱nyying bu nat a̱zanson n nin shyi. N bo n yet A̱gba̱dang A̱gwam.”
Kyang a Yohana na̱ yin hok a̱ jem coc a̱tiyring i ni
Nzuk Yohana a̱wumba nyin, bu ka̱mon njit bu Yesu brak n nin shyi sswa ka̱bvung ka ba̱ nyin n bo n shyi i ya dityok nu ti ba̱ nyin bu yyak rya na. Ba yin nat ba̱ nzuk i ka̱babyen a̱katyyi ba̱shekwot, ba ka̱ yei Patmosa, i hywak a n tyyei ba̱ryat Ka̱za n bo shaida Yesu ni.
Ka̱tuk nom A̱gwam Yesu ka Tswa Ka̱za n nwa n hok a̱gba̱d diwan a̱yin, ti swat di digba ni, ryat ma nzuk.
Ti hywa da̱ nzuk. “Jem sa̱rei kyang a a ryi ni, i tom di kpa na di ba̱nyet tssup ba a̱ shyi i na̱nkrang ani ni: Afisa, Simirna, Bargamuma Tayatira, Sardisu, Filadalfiya, bu Lawudikiya.”
N brak ni cyang a̱yin nu a̱ ryat ba̱ nzuk ni, n si ryi fitila ba̱ nji a̱tiyring nying zinariya.
Katyyi fitila ka brak n dyi a̱yin na̱ tai bu ka̱won a̱neywu. A̱tro nu na̱ kup i a̱ kyrek a a̱ bu kpang a nyyan a̱byen na, a̱nying a̱za̱gbang ka̱hok u a̱ yet zinariya.
Diccu nu ti i sai ba̱jijyat anye a̱bvwo, a̱ssi nu na anye diryem dong.
A̱tak nu na a̱ shong anye a̱shong tswam u ba tyyi a ntswa ndong ni, diwan nu ti brak anye ba̱shekwot ba a̱ tyong a̱ nwai a̱ngam ni (di ba̱shekwot ntying ni).
Na̱ breng na̱ta̱ngwat a̱tiyring an bvak yak nu na, a̱junjwwang ka̱krong na̱nu na̱hwa na wwut ka̱nu nu ka. Ka̱ta̱ssi nu ka ka sai da̱ni di nom ku nan ba a̱katyyi ni.
Bu ku ryi na n brak n kpa a̱ta̱ssi nu ka anye n kwu. Na̱ n sak bvak yak nu na a̱ hywa da̱ nzuk, “Ryok hok ka̱wun ba. Nzuk n yet ka̱tsitsrang bu a̱ngbom.
Nzuk n bo yet a̱ntyok byyi sso. N yi ye n kwu, ma n sso nani har a̱ba̱da. Nzuk n byyi na̱won a̱kwado dikwu bu a̱yabyen.
Se a jem nkyang a a ryi ni, nying ba̱nyying bu nying a ri bai ni.
Na̱ta̱ngwat ani a ryi an bvak yak nzuk a ni bu fitila nying zinariya ji a ryi ni byyi nkyang a na n sseng ni. Na̱ta̱ngwat a̱tiyring a a̱ yet ba̱pfong Ka̱za ba̱nyet tssup. Fitila a̱tiyring ji i yet ba̱nyet tssup i na̱nkrang a̱tiyring.”
A̱rya cyi kop
A̱ bu pyyem a̱ka̱tuk nyam a̱ywu nu a̱ yet a̱kukwo ndyik u, wato Ka̱ta̱nyrang, a̱gwam a̱ka̱tuk tswa, a̱ ku rop na̱ ni yya a̱rya cyi kop.
A̱pfong Ka̱za nu a̱ ku ta ka̱yat a̱yabyen ka, a̱ ku hweyak a̱n zzu hatimi, ho a̱ bo bu raai na̱byen ka̱sa na brak, se a̱rya cyi kop iya a̱ bu yyik, a̱wwon ba si ku kaai a̱ wwon a̱ bvwa ka̱baram ba̱cincong.
N bo n dyi ba̱ntwam bu ba̱nyet ba a̱n swrang tazwa mba ni, ba ba̱ ryi cet ba yya shirya. N bo n dyi tswa ba̱nyet ji ba yin hywaai rot ba yin tyyei ba̱ryat Ka̱za ba bu ka̱ryong ka Yesu na̱ bu ba̱ ryi ni. Mba ba ka̱n ta̱gbok a̱ sook nyam ji bu ma̱nwwuk nji ntong ba, di ba shim ba ba̱ tyyi lamba nyam a a̱ta̱ssi ko mbvak mba ka ba. Ba ta sso a̱ shyi i dityok di ba̱gwam ni bu Yesu har a̱rya cyi kop a.
Ba̱nyet bani mba a ni yet ka̱son ta̱za ka. (Kpikpit ba̱nyet a a̱ kwi ni a̱ shyek ba, se a̱rya cyi kop iya a̱ seyak).
Ba̱nyet ba a̱ shyi i ba̱nyet ta̱za ka̱son ba ni a̱ byyi hok ansham bu gwai a̱ bo yet ba̱zizrak ba̱nyet Ka̱za. Dikwu a̱mba̱hwa ti bu byyi cet tazwa mba ba. Ba ni yet ba̱gado Ka̱za Ka̱za bu Yesu, a̱ bo yya dityok ti ba̱ nu har a̱rya cyi kop.
Ba pyyem Ka̱ta̱nyrang a̱ tyyi an dong
Ki a̱rya cyi kop iya a̱ bu tyak, ba ni tun Ka̱ta̱nyrang ka a̱ wwon a jaru nu.
Ka nwa raai nwap ka̱sa na sa̱rei, ba̱nyet Gog bu Magog. Ka̱ta̱nyrang a̱ ni ba̱ tung sa̱rei a̱ ba mi an zwang, ba ni shii ka̱tswa di jijak a a̱nyring ncen ni.
Ba ni tyak ka̱sa ka a̱ tyong a̱ krang ka̱bvwa ka ba̱nyet Ka̱za ba ban tung ni bu ka̱nkrang ka Ka̱za ka cat i. Ma rong i kyrek nyyai ntazwa bu ba̱ hwwi ba̱sa̱rei mba.
Ba pyyem a̱gwam a̱ka̱tuk tswa nu a̱ ba̱ raai ni a̱ ta an dudung ndong bu kibiritu, ka̱ yemi a̱mi ba ka̱n ta nyam ji ba̱ a̱tuba a̱ywu a̱ bvei diraa i diyrek Ka̱za ni. Ka̱ yemi ba nin sswa ka̱bvung mba ka̱ta̱nom bu ka̱ta̱tuk bam bu tyak.
A̱ngbom shirya nu
N bo n dyi a̱gba̱dang a̱jijyat a̱ntwam swrang a̱gwam ba̱ a̱tuba nu a̱n swrang ni. Tazwa bu ka̱byen i tyong a̱ta̱ssi nu ka brik.
N dyi ba̱nyet ba a̱ kwi ni, a̱cecet ba̱ a̱cwwang, ba sseng a̱ta̱ssi a̱ntwam dityok ka. Ba yrang a̱kpa na; a̱ bo yrang kpa yaan, nkpa yin yet kpa ba̱nyet byyi sucet a. Sa̱rei ba̱nyet ba a̱ ta̱za nyyai i dikwu ti ni, koyan ba ku yya shirya ba̱cicrak bu kyang a na̱ yya ni, a̱za̱n kyang a ba jem ka̱yat kpa ka ni.
Wwon a̱yuywu a̱ ma̱n tun nkom mba na a̱ wrak. Dikwu ba a̱yabyen ba ma̱n wrak sa̱rei nkom a ba yin breng ni. Koyan ba ku yya shirya ji ba̱cicrak bu kyang a na̱ yya ni.
Wwon ba ta Dikwu ti bu a̱yabyen ka̱yat dudung ndong ka. (Dudung ndong a a̱mi yet dikwu a̱mba̱hwa ti.)
Sa̱rei ba̱nyet ba ba shya ba jem a̱yiyrek mba ka̱yat kpa sucet ka ni ba ba ba̱ yrik sa̱rei a̱ krok ka̱yat dudung ndong ka.
Tazwa swai bu ka̱byen ka̱hwai
N bo n dyi a̱hwai Tazwa bu a̱hwai ka̱byen. Tazwa ka̱son ji bu ka̱byen ka̱son ka a̱ ka̱n tyak, a̱yuywu ba̱shekwot a a̱ brik.
N dyi Ka̱nkrang Ka̱za ka, a̱hwai Urushalima, ka kyyep nyyai Tazwa di Ka̱za, a̱ yet ka̱sham di ka̱neyang ka a̱ ya jyi a̱n tot nyreng ba̱ a̱ntyok nka ni.
N hok diwan tiyaan nyyai a a̱ntwam dityok u ti hywa di cet, “Yi dii, ka̱ryi Ka̱za a̱ swat ka̱yat ba̱nyet naanini. A̱ ni swrang ba̱ mba, ba yet ba̱nyet nu. Ka̱za mbvak nka a̱ ni shyi ba̱ mba, a̱ si bo yet Ka̱za mba.
A̱ ni ryang ba̱ssi ba a a̱ssi mba na ba̱sa̱rei. Dikwu bu nin shyi ba, di rya byyan ku bu nin shyi ba, ko ka̱nak, di ba bo ni hok dikwu ba. A̱kukwo nkyang u a̱ ka̱n seyak.”
A̱tuba nu a̱ swrang a a̱ntwam swrang dityok u ni a̱ hywa, “Ba̱nyying n tyyi kozan nkyang tyyi a̱hwai.” A̱ si bo hywa da̱ nzuk, “Jem ba̱ryat bani rot ba yet a̱tsatsak a̱ bo yet ka̱ryong.”
A̱ hywa, “A̱ngbom! Nzuk n yet Alfa bu Omega, ka̱son ba̱ a̱ngbom. A̱yin nu a̱ pfong na̱shyi ni na̱ ba, n ni ku nang ba̱shekwot sucet na̱ sswa bu za̱nang.
A̱yin nu a̱ ya zwang ji ni nu a̱ ni san nkyang ani. N ni yet Ka̱za nu, na̱ yet ka̱won nzuk.
Ma ba̱nyet ka̱wun bu ba̱nyet sang ka̱ryong, ba̱nyet yya nkyang a̱shishyi, bu ba̱nyet hywaai ba̱nyet bu ba̱kan-a̱naan, bu ba̱nyet bvok bu ba̱nyet tssup na̱za na̱yaan, bu ba̱nyet bvei diraa, ka̱ssi mba ka a̱ shyi ka̱yat dudung ndong ka bu kibiritu ni, dikwu a̱mba̱hwa ti yemi.”
A̱hwai Urushalima
A̱wwon a̱pfong Ka̱za a̱yring ka̱yat ba̱pfong Ka̱za a̱tiyring ka a̱ breng a̱cicyi a̱tiyring a̱nying wahala a̱tiyring a̱ngbom a ni a̱ hywa da̱ nzuk, “Ba, n na̱ tyyei ka̱neyang ka a̱ yet a̱mbyring A̱truk u ni.”
Na̱ n sook ka̱yat nTswa a̱ nat ba̱ nzuk tazwa a̱gba̱dang dihwan. A̱ si n tyyei Urushalima, Ka̱nkrang Ka̱za, ka kyyep nyyai Tazwa, ka̱bvwa Ka̱za.
Ka̱nkrang ka a̱ byyi a̱gba̱dang ka̱tanga na̱ shii ka̱za bu na̱nu nwai a ba̱na swak bu na̱hwa, bu ba̱pfong Ka̱za swak bu ba̱hwa ba sseng i kozan ka̱nu nwai. I na̱nu nwai a ban jem a̱yiyrek sot swak bu swa nying na̱won Isreila ji.
Kozan a̱za̱gbang a̱ byyi na̱nu nwai na̱tat: na̱tat a̱za̱gbang dityin, na̱tat a̱za̱gbang ka̱tak, na̱tat a̱za̱gbang ka̱za bu na̱tat a̱za̱gbang a̱jenshring.
Ba nok ka̱tanga ka̱nkrang u tazwa nkpang swak bu swa, tazwa kozan nkpang ban jem diyrek a̱pfong a̱yring a̱nying A̱truk u.
Nu a̱pfong Ka̱za nu a̱ ryat ba̱ nzuk ni a̱ byyi shan ka̱mak nying zinariya a̱ nin mak ka̱nkrang ka bu ka̱tanga nu bu na̱nu nwai nka na.
Ka̱nkrang ka, swap nka na dibyit nka ti yin yet na̱gwut na̱naai. A̱pfong Ka̱za nu a mak di shan ka̱mak ji a̱ shya swap a ku yet a̱mel cyi kop bu cyi tsson, dibyit ti bu ka̱za ka brak ba̱rimi.
A̱pfong Ka̱za nu a̱ bo mak ka̱tanga nu a̱ bo shya ka̱za ka̱mak ka ka yet nswak ntat ba̱ a̱kitat i ka̱mak ka na̱ yin breng ni.
Ba yin nok ka̱tanga nu di jasfa a̱ yya ka̱nkrang ka di zinariya na̱ ya a̱ssi anye ma̱dubi.
Ba yin nok dityin ka̱tanga ka̱nkrang ti di kpang da̱ra̱ja. Kpang ka̱son ji yin yet jasfa, a̱mba̱hwa nu a̱ yet sofiya, a̱mba̱tat u a̱ yet agat, a̱mba̱naai u a̱ yet emeral,
a̱mba̱pfon nu a̱ yet onikit, a̱mba̱kitat u a̱ yet karniliyan, a̱mba̱tiyring u a̱ yet tsurhwang, a̱mba̱ninaai u a̱ yet beril, a̱mba̱kumbuyring u a̱ yet tofat, a̱mba̱swak u a̱ yet kirisofarat, a̱mba̱swak ba̱yring u a̱ yet jasin, a̱mba̱swak ba̱hwa nu a̱ yet amisisti.
Sa̱rei na̱nu nwai a ba̱na swak bu na̱hwa a̱ yin yet bu lu'ulu'ai, kozan kofa ba kpo yya di lu'ulu'u a̱yring. Na̱ta̱ryen ka̱yat ka̱nkrang a sa̱rei a̱ yet zinariya, na ya a̱ssi di ma̱dubi ni.
N dyi bat Ka̱za i ka̱nkrang ka ba, rot A̱gba̱dang A̱gwam Ka̱za ba̱ A̱truk u mba a̱ tyyi bat Ka̱za na.
Di ka̱nkrang ka di ka bo cat nom ko hywan ba, rot shii Ka̱za na maai ka̱ sai. A̱truk u ma diccu nu a̱ yet fitila nka.
Nwap sa̱rei ni cong i ka̱bvwa sai nka ka. Ba̱gwam ka̱sa ba sa̱rei a̱ ni ba bu shii mba na da̱ nka.
Ba ni byyi nom yyik na̱nu nwai ka̱nkrang a ba, rot ka̱tuk ka nin shyi ka̱ yemi ba.
Sa̱rei shii nwap a bu dityok mba ti ba ni tung a̱ ba mi i ka̱nkrang ka.
Ma a̱shishik nkyang a̱ byyi ryen nwa ka̱yat ka̱nkrang ka ba, ko di ba̱nyet yya nkyang a̱shishyi ko ba̱nyet bvei diraa, se bu ba̱nyet ba ba jem a̱yiyrek mba na ka̱yat kpa sucet ka a̱ shyi da̱ A̱truk u ni, mba a̱ ni nwa ka̱nkrang ka.
A̱pfong Ka̱za nu a̱ bon tyyei ncen na byyi ba̱shekwot sucet i, ba ya a̱ssi di ma̱dubi ni, a̱ nyyai a a̱ntwam dityok Ka̱za ba̱ A̱truk u.
Ba tyong a̱ kyyep a̱katyyi ryen ka̱nkrang u. Kozan ka̱ma̱nyyi ncen nu a̱ byyi ka̱kon sum nkrang swak ba̱ a̱hwa i dirya, wato ka sum kozan hywan, a̱pipyyi na nna a̱ yet dikan creng ba̱nyet ka̱sa ti.
Sa̱rei kyang a Ka̱za ka ka̱n shyi ni a̱ ni shyi ka̱yat ka̱nkrang ka ba.
A̱ntwam dityok Ka̱za nu bu A̱truk u a̱ nin shyi ka̱yat ka̱nkrang ka, ba̱kwwa nka ba a̱ ni ka̱ kok ntong.
Ba ni ryi a̱ssi nka na, diyrek nka ti i shyi i na̱ta̱ssi mba na.
Ka̱tuk a̱ nin shyi ba. Ba ni cat sai nom ko fitila ba, rot Ka̱za a̱ ni yet ka̱bvwa sai mba ka, ba yet ba̱gwam bam bu tyak.
Bai Yesu na
A̱pfong Ka̱za nu a̱ bo hywa da̱ nzuk, “Ba̱ryat bani a̱ yet a̱tsatsak a̱ bo yet ka̱ryong. Ka̱za ka a̱ wwat ba̱nyet tyyei ba̱ryat nka ba Tswa ji ni, nka a̱ bo tom a̱pfong u na̱ bu tyyei ba̱kwwa nka ba nkyang a dolet ni ba ba̱nyying i.”
Yesu a̱ hywa, “Cyang! N bai ba̱nyying! Ka̱za a̱ wwon ba̱nyet ba a̱ san ba̱ryat a̱ntyok tyyei ba̱ryat nka ba a̱ shyi ka̱yat kpa kani ni nda.”
Nzuk Yohana, n dyi n bo n hok nkyang ani sa̱rei. Ka̱ram ka n nin na̱ hok n tyak ni n bo na̱ ryi n tyak ni, n ta̱gbok a a̱tak a̱pfong Ka̱za na a̱ n tyyei da̱ na ni, n ni ku sook ntong.
Ma na̱ hywa da̱ nzuk, “Ryok yya a̱mi ba! N wa ma̱n yet a̱kwwa da̱ nwan ni bu kpikpit ba̱wumbeyang a a̱ tyyei ba̱ryat Ka̱za ba ni bu ba̱nyet ba a̱ bo tyong Ka̱za ni. Ka̱za ba̱diyin a ni ka̱ yya sujada.”
A̱ bo hywa da̱ nzuk, “Ka̱ da a nyat ba̱ryat ba a̱ nyyai di Ka̱za a̱ shyi ka̱yat kpa kani ni ba, rot ka̱baram a̱ bo bvat a̱ shii ba nkyang ani ni ba.
Yesu a̱ bo hywa, “Cyang! N bai ba̱nyying bu zang nzuk ji n bu wrak koyan ba̱cicrak bu kyang a na̱ yya ni.
Nzuk n yet Alfa bu Omega, ka̱son bu ka̱ryim, ka̱tsitsrang bu a̱ngbom.”
Ba̱nyet ba a̱ hok ansham ni mba a̱ tssu ba̱tro mba a̱ wwon ba̱jijyat ba bo ba̱ wwon ba ya ka̱kon sucet ka a̱ bo hyok i kofa na a̱ si nwa ka̱yat ka̱nkrang ka.
Ka̱ma ka̱nkrang ka na̱bvwu a̱n shyi, bu ba̱nyet bvok, bu ba̱kan-a̱naan, bu ba̱nyet hywaai ba̱nyet, bu ba̱nyet tssup na̱za na̱yaan, bu ba̱nyet ba a̱ gwai bvei diraa bu bvei a̱bvun ni.
“Nzuk Yesu n tom a̱pfong Ka̱za nzuk u na̱ bu tyyei ba̱nyet tssup ba sa̱rei nkyang ani. Nzuk ka̱mbvon Dawuda, a̱jijyat ka̱ta̱ngwat a̱shong a̱ntson.”
Tswa ji ba̱ amariya hywa, “Ba.”
A̱yin nu a̱ hok b a̱ tssu ba̱tro mba a̱ wwon ba̱jijyat ba bo ba̱ wwon ba ya ka̱kon suca̱ryat ba ni, dolet na̱ hywa, “Ba.”
A̱yin nu a̱ pfong na̱shyi ni na̱ ba a̱ san ba̱shekwot sucet ba za̱nang, ka̱ cat.
A̱ngbom ba̱ryat u
Nzuk Yohana n tssap ba̱nyet sa̱rei, ba̱nyet ba a̱ hok ba̱ryat Ka̱za ba shyi ka̱yat kpa kani ni. A̱yin nu a̱n brang kyang ni, Ka̱za a̱ ma̱ nin ku brang ka̱bvung ka ba jem ka̱yat kpa kani ni.
Ka̱ a̱yin a̱ ma̱n ywwai ba̱ryat Ka̱za ba a̱ shyi ka̱yat kpa kani ni, Ka̱za a̱ ni sook zang nu ji i disum ka̱kon sucet ti bu Ka̱nkrang Ka̱za ka, ba̱nbani ba ryat i kpa nani ni.
A̱yin nu a̱ wrak shaida jini a nkyang ani ni a̱ hywa, “A̱kpak a̱ssi n nin dyat! N bai ba̱nyying.”
Ryok ku ryi a̱mi! Ba A̱gwam Yesu!
Ka̱za a̱ ya wwon nda ba̱sa̱rei nyin. Amin.
Ba̱ryat naat di Afisa
“Jem tom a̱pfong Ka̱za ba̱nyet tssup u ka̱yaani Afisa:
“Ba̱ryat bani a̱ nyyai da̱ a̱tuba nu a̱ breng na̱ta̱ngwat a̱tiyring an bvak yak nu ni a̱ bo cong a̱katyyi fitila zinariya a̱tiyring ka ni.
N bvwo kyang a a ka̱n yya ni. N bvwo a ka̱n yya pfong ba̱gingang, n bvwo hakuri nwan nu. N bvwo a cat ryi ba̱nyet a̱ka̱tukyya ba. Ba̱nyet ba a̱ ya yei ba̱pfong Yesu ba ni a ka̱n ba̱ me sa̱rei cyang, i ryi ba yet ba̱pfong dira.
A ka̱n yya hakuri i sswa ka̱bvung zi hywak nzuk, da̱ nwan ba si wu kaai wwon ba.
Ma kyang yring n shyi n dak da̱ nwan: a n cat ba̱nyying da̱ni di nnyyai ni ba.
Yring ka̱bvwa ka a yin shyi si bun kpa ni. Wwon a̱ka̱tukyya nwan nu, i yya da̱ni a yin yya ka̱tsitsrang ka ni. Ki a rak, n bai n bu sook fitila nwan ji ka̱bvwa swat nji ka.
Ma ka̱bvwa kani a yya ansham an dak kyang a Nikolatawa na ba yya ni. Nzuk ma n cat kyang a ba yya ni ba.
“Koyan a̱ rot a̱pfo a̱ hok kyang a Tswa Ka̱za zi tyyei ba̱nyet tssup ba ni.
“A̱yin nu a̱ sseng a̱ si tyak i, n ni ku sak na̱ ya disum ka̱kon sso ti shyi a la̱mbu Ka̱za nu ni.”
Ba̱ryat naat di Simirna
“Bu jem a̱pfong Ka̱za ba̱nyet tssup u ka̱yaani Simirna:
“Ba̱ryat bani a̱ nyyai da̱ a̱tuba nu a̱ yet ka̱tsitsrang ba̱ a̱ngbom ni, a̱tuba nu a̱ yin kwu na̱ bo byyi sso ni.
N bvwo kyang a na̱ dama ni. N bvwo a byyi dizot (ma i ba̱ryat ka̱ryong a byyi dizot ba). N bvwo sa̱rei a̱ka̱tuk ba̱ryat u ba̱yanyet ba a̱ ya yei ba̱nyet Yahuda na ni ba na̱ ryat i ni, di ba si wa yet ba̱nyet Yahuda na ba. Ba yet ba̱nying Ka̱ta̱nyrang.
“Koyan a̱ rot a̱pfo a̱ hok kyang a Tswa Ka̱za zi tyyei ba̱nyet tssup ba ni.
“Ba̱nyet ba a̱ ya nasara a̱ si tat a a̱ngbom u ni a̱ bo ni nwa dikwu a̱mba̱hwa ba.”
Ba̱ryat naat di Bargamuma
“Bu jem a̱pfong Ka̱za ba̱nyet tssup u ka̱yaani Bargamuma:
“Ba̱ryat ba a̱ nyyai da̱ a̱ntyok u a̱ byyi a̱junjwwang ka̱krong a̱kpat na̱nu na̱hwa ni bambaa ni:
N bvwo ka̱bvwa swat nwan ka. A shyi ka̱bvwa ka Ka̱ta̱nyrang kan yet a̱gwam u ni. Ma a n tssup di ka̱ryong. Ko ka̱ram ka ma Antibat na̱ yin wrak shaida nzuk har ba ku hywat ka̱ yemi ka̱bvwa ka Ka̱ta̱nyrang kan swat i, a n tyyi bu rya nwan n tssup.
Ma na̱mankyang na̱yaan a̱n shyi n dak da̱ nwan. Ba̱yanyet a̱ shyi ka̱ yemi ba̱ nwan a̱ ssang zzek Balama, nu a̱ yin zzek Balak ka̱sak ka na̱ nin tyyi na̱won Isreila na a̱ yya a̱ka̱tukyya a̱ ya nkyangya na ba yin wrak na̱za na̱yaan ni, a̱ bo nwa kan-a̱naan.
Bu ka̱yat nyin a bun byyi ba̱yanyet ba a̱ tssup zzek Nikolatawa na ni.
Rot a̱mi se a brak ryok a̱ka̱tukyya nwan nu. Ki a rak, n bai n bu kwan bu ba̱nyet iya bu ka̱krong a̱kpat ka a̱ shyi ka̱nu nzuk ka ni.
“A̱yin nu a̱ byyi a̱pfo ni na̱ hok kyang a Tswa Ka̱za ji zi tyyei ba̱nyet tssup ba ni.
“Ba̱nyet ba a̱ ya nasara ni, n ni ba̱ ryi manna nu a̱ shyi ka̱rek nyat i. N bo wrak kozan a̱yin a̱jijyat nkpang, tazwa nji ban jem a̱hwai diyrek tinying ti a̱yin na̱ bvwo ni ba, se ba̱ a̱tuba nu a̱ san kpang ji ni.”
Ba̱ryat naat di Tayatira
“Bu jem a̱pfong Ka̱za ba̱nyet tssup u ka̱yaani Tayatira:
“Yi hok ba̱ryat Ka̱won Ka̱za, a̱ntyok byyi a̱ssi di diryem dong ni, a̱tak nu na a̱ ya a̱ssi da̱ a̱shong tswam u ba shok i.
N bvwo nkyang a a yya ni. N bvwo ka̱sak ka a ni n cat i bu ka̱sak ka a ni n dyi rya nwan na ni. N bvwo hakuri nwan nu bu mpfong nwan na sa̱rei. N bvwo ka̱sak ka an yya naani ran ka̱tsitsrang ka ni.
Ma kyang yring n shyi n dak da̱ nwan. A wwon a̱mbyring a̱ywu, Jazabila ba̱shishak. Nu a̱ ya yei a̱mbyring tyyei ba̱ryat Ka̱za. A̱ zzek ba̱nyet nzuk ba a̱kang zzek a̱ ba̱ raai a̱ tyei i kan-a̱naan, a̱ bo ya kyangya na ba wwat na̱za na̱yaan ni.
N ku nang ka̱ram na̱ brak a̱ wwon a̱ka̱tukyya nu nu, ma a̱ cat wwon kan-a̱naan ti ba.
Rot a̱mi n ni ku myyi tazwa a̱ngbrak ka, nu bu ba̱nyet ba a̱ yet ba̱kan-a̱naan ba ba̱ nu, ba nin sswa ka̱bvung ba̱gingang ni. N ni yya a̱mi ba̱nyying, seko ki ba brak a̱ wwon nkyang a ba yya ba̱ nu ni.
N bo ni hywaai sa̱rei ba̱nyet ba a̱ ku tssup ni, ba̱nyet n tssup ba a̱ ga ryi a̱ bvwo nzuk a̱mi n bvwo a̱huhwa ba̱nyet sa̱rei bu kyang a ba cat i. N ni tan koyan nyin ba̱cicrak bu kyang a na̱ yya ni.
“Ma kpikpit nyin na ka̱ yemi Tayatira ka a̱ ka̱n tssup a̱ka̱tuk zzek nu nu ba. Yi rak myyam kyang a ba̱yanyet ban yei ‘a̱tssung bvwo Ka̱ta̱nyrang u a̱ shyi nrang ni.’ N bo ni ya tyyi digboryet tiyaan ba.
Ma n cat yi sseng di ka̱ryong an kyang a yi ka̱n shya ni har ka̱ram ba nzuk ka.
Ba̱nyet ba a̱ ya nasara a̱ bo yya kyang a n cat a̱ si tat a̱ngbom u ni, n ni ba̱ ryi cet ba̱cicrak bu nying na n san da̱ A̱tyyi nzuk u ni. N ni ba̱ ryi cet tazwa ka̱sa ka sa̱rei, ba̱ mba A̱tyyi nzuk na̱ ka̱ n dyi n yya cet mba di shan ntswam ni n ba̱ kprom n yya a̱kukum ni di ron diryem ni.
N bo ni ba̱ ryi ka̱ta̱ngwat a̱shong a̱ntson.
“A̱yin nu a̱ byyi a̱pfo ni na̱ hok kyang a Tswa Ka̱za ji zi tyyei ba̱nyet tssup ba ni!”
Ba̱ryat naat di Sardisu
“Bu jem a̱pfong Ka̱za ba̱nyet tssup u ka̱yaani Sardisu:
“Ba̱ryat bani a̱ nyyai da̱ a̱yin nu a̱ byyi na̱ta̱ngwat a̱tiyring a ni bu Tswa a̱tiyring Ka̱za ji ni. N bvwo kyang a a yya ni sa̱rei. N bvwo ba na̱ cin da a sso, ma a yet kom.
Shyek ba̱nyying ka i tung ka̱bancet ka a̱ ri bvat ni, ho ka bu tyak ba̱nyying. Rot n dyi kyang a a yya ni ku ka̱n ba cicrak a̱ta̱ssi Ka̱za nzuk ka ba.
Ma ba̱yanyet nyin ka̱ yemi Sardisu ka, ba shii ka̱tswa ba, ba ka̱n ywok ba̱tro mba ba ba. Ba ni cong ba̱ nzuk bu ba̱jijyat ba̱tro mba rot ba maai.
Ba̱nyet ba a̱ ya nasara a̱ si tyak ni a̱ ni kup ba̱jijyat ba̱tro da̱ mba ni, da a ni shok a̱yiyrek mba na ka̱yat kpa ba̱nyet nsso ka ba. A̱ta̱ssi A̱tyyi nzuk bu ba̱pfong Ka̱za nu ba n ni tyyei a̱zikpai ka̱sak ka ban yet ba̱nyet nzuk ni.
“A̱yin nu a̱ byyi a̱pfo ni na̱ hok kyang a Tswa Ka̱za ji zi tyyei ba̱nyet tssup ba ni!”
Ba̱ryat naat di Filadalfiya
“Bu jem a̱pfong Ka̱za ba̱nyet tssup u ka̱yaani Filadalfiya:
“Ba̱ryat bani a̱ nyyai da̱ a̱yin nu a̱ yet A̱zizrak bu ka̱ryong ni, nu a̱ breng kyang yrang ka̱bvwa Dawuda ka. Ki a̱ yrang, a̱yin a̱ maai yyik ba, ki a̱ hweyak, a̱yin a̱ maai yrang ba.
N bvwo sa̱rei kyang a a yya ni. N bvwo a byyi cet ba̱t ba. A tssup zzek nzuk a; nwan ka̱n ton diyrek nzuk ti ba. N ka̱n na̱ yrang ka̱bvwa ka, da̱ a̱yin na̱ ni maai yyik ba.
Hok ansham! Ba̱yanyet a̱n shyi ka̱ yemi a̱ yet ba̱nying Ka̱ta̱nyrang, ba̱nyet bvei dira iya a̱ ya yei ba̱nyet Yahuda na ni, ma ba yet ba. N ni ba̱ tyyi ba ba a̱ bu ta̱gbok a̱ta̱ssi nwan. Ba ni bvwo sa̱rei ka̱sak ka n nin na̱ gwai ni.
Rot a breng truwang nzuk ji i yya hakuri, nzuk meyang n ma̱ ni na̱ cam ka̱ram ka ka̱bvung kan ba sa̱rei ka̱sa ka ni a̱ bo me sa̱rei ba̱nyet ka̱sa ba ni.
N bai ba̱nyying. Breng kyang a a ka̱n shya ni kpunkpam, ho a̱yanyet a̱ bu san zang nwan ji a̱ na̱ wwon.
A̱yin nu a̱ yya nasara a̱ si tat a a̱ngbom u ni, n ni tyyi na̱ yet a̱ram i bat Ka̱za nzuk a. Kyang n shyi bu ni ku tun ka̱ yemi ba. N ni jem diyrek Ka̱za nzuk ti a̱za̱ nu, bu diyrek a̱gba̱dang ka̱nkrang Ka̱za nzuk ti, A̱hwai Urushalima, a̱nying nu a̱ ni kyrek nyyai Tazwa di Ka̱za nzuk ka ni. N bo ni jem a̱hwai diyrek nzuk u a̱za̱ nu.
“A̱yin nu a̱ byyi a̱pfo ni na̱ hok kyang a Tswa Ka̱za ji zi tyyei ba̱nyet tssup ba ni!”
Ba̱ryat naat di Lawudikiya
“Bu jem a̱pfong Ka̱za ba̱nyet tssup u ka̱yaani Lawudikiya:
“Ba̱ryat bani a̱ nyyai da̱ Amin. Nzuk n yet shaida ka̱ryong ji, n bo yet dityin kozan kyang a Ka̱za ka krok i.
N bvwo kyang a a yet i. A tyyi ba̱ duduk swrang. A wum ba, da̱ nwan ba shrim ba. Nwan da wu yet a̱shrim ko a̱wum, se kun n dan.
Ma rot a swat duduk, da̱ nwan wum ko shrim ba, n ni na̱ tun ka̱nu nzuk ka n weyang.
A ryat yya, ‘N byyi zwa, n byyi sa̱rei kyang a n cat i.’ A ya raai! A bvwo da̱ a yet kyang dizot baa? A byyi zwa ba, i si bu shyi ka̱gbyang, i bu kpa a̱tutwan.
N na̱ tyyei a san zinariya da̱ nzuk, a̱zizrak nu, i gi tyyi zwa, i bu kwei a̱jijyat ba̱tro kup n ya cii ka̱gbyang rwam nwan nu, ho a bu hok nsum. I bu san dikan kon a a̱ssi nwan na i gi cyang.
N na breng ba̱nyet ba n cat i mbvak mpfwa n bo ba̱ nyep. Rot a̱mi se an tyyi ka̱ssi i wwon a̱ka̱tuk yya nwan nu.
Cyang! Nzuk a̱nu n sseng ka̱nu ngyeng n tsot ka̱bvwa ka. A̱yin nu a̱ hok diwan nzuk ti a̱ yrang ka̱bvwa ka, se n nwa da̱ nu zi ya ndung.
Ba̱nyet ba a̱n tyyi ka̱ssi a̱ yya nasara a̱ si tat a a̱ngbom u ni, n ni ba̱ yei ba swrang ba̱ nzuk ka̱bvwa dityok nzuk ka, da̱ni di n ka̱n yya nasara n si tyak i, an swat ba̱ A̱tyyi nzuk u ka̱bvwa dityok nu ka ni
“A̱yin nu a̱ byyi a̱pfo hok ni na̱ hok kyang a Tswa Ka̱za ji zi tyyei ba̱nyet tssup ba ni!”
Ba kok Ka̱za ntong Tazwa
Wwon n bo n dyi ka̱bvwa Tazwa ka ka yrang.
Diwan ti n ka̱n hok ti swat di digba iya ni ti hywa da̱ nzuk, “Wrak ba kyi, n na̱ tyyei nkyang a ni ba riryim ka ni.”
Bu i ka̱baram Tswa Ka̱za ji n kwwat n dyi ka̱yat Tazwa ka ka̱bvwa a̱ntwam dityok ka, a̱yanyet na̱n swat.
A̱ssi nu na na ya a̱ssi di kpang jaspa bu karniliyan. Brak ma̱gajimale a̱ tyong a̱ krang a̱ntwam u a̱ ryi di emeral ni.
Na̱krong nza bu tssak nza wwut nyyai a̱za̱ a̱ntwam u. A̱ta̱ssi a̱ntwam ka fitila ba̱ nji a̱tiyring zin shyi ya; nji yet Tswa Ka̱za a̱tiyring ji.
A̱ta̱ssi a̱ntwam ka kyang yin shyi tai bu kei ba̱shekwot ti yet ma̱dubi ni ba̱zizrak, a̱ ya a̱ssi ni di ditaat ni.
A̱wwon kozan a̱za̱gbang a̱ntwam u nkyang nzaan ba̱ na naai yin shyi, i byyi sso. Na byyi a̱ssi koke a̱ta̱ssi bu a̱maryim.
Kyang sso ka̱tsitsrang a yin tai bu zaki, a̱mba̱hwa nu a̱ tai ka̱won nyak, a̱mba̱tat u a̱ byyi a̱ssi a̱neywu, a̱mba̱naai u a̱ tai ba̱ a̱godo nu a̱ shyi i hwwut i.
Sa̱rei mba ba̱ mba ba̱naai koyan a̱ byyi nhweyak a̱kitat, a̱ si bo byyi a̱ssi a̱ tyak rwam a. Ba shyi a bvom ka̱ta̱nom bu ka̱ta̱tuk a̱ yya:
“A̱zizrak, a̱zizrak, a̱zizrak, A̱gwam Ka̱za A̱ntyok Cet.
Nwan n shyi nyyai ndoson bi tat ba̱nyying har bu nat a̱zanson.”
Nkyang sso naai iya i wwat Ka̱za shii, dyep bu gwai, kankani a̱ swat a a̱ntwam dityok u ni. Nka a̱mi a̱ sso har a̱ba̱da abadin. Kozan ka̱ram ka ban shyi yya na a̱mi ni
ba̱nekwo ba ba̱ mba nswak nhwa ba̱ naai a̱ kwei ka̱byen a̱ kok a̱ntyok swat a̱ntwam dityok u ntong, a̱ byyi sso wi tyyai. A krok nrawoni mba na a̱ta̱ssi nu ka a̱ hywa,
“Nwan yet A̱gwam njit i bu yet Ka̱za njit. A maai san shii, a̱didyep bu cet sa̱rei,
rot nwan krok kozan nkyang,
kuma cat nwan a̱mi ban shyi a̱ bo sso.”
Kpa na ba̱ A̱truk Ka̱za nu
Mbvak yak a̱ntyok swat a̱ntwam dityok u n dyi a̱gba̱dang kpa ta̱ka̱rda ban jem kyang a̱ta̱sa ka bu ka̱yat ka, a̱ si bat a̱ zzu di hatimi a̱tiyring.
N si bo n dyi a̱kinkreng a̱pfong Ka̱za na̱ sseng a̱ yei da̱ a̱gba̱dang diwan a̱ yya, “A̱nyan a̱ maai a̱ kruk kpa nani a̱ bo seyak hatimi na?”
Ma ba shya a̱yin ba, ko tazwa ko kyi ka̱byen ko a̱ta̱hwa ka̱byen. A̱yin a̱n shyi a̱ ni maai kruk kpa na ba, ba̱lle na̱ cyang ka̱yat nkpa ka.
N kun ba̱ssi ba̱gingang ka̱sak ka ban wi shya a̱yin nu a̱ maai a̱ yrang kpa na ni ko na̱ cyang ka̱yat kpa ka.
A̱yanyet ka̱yat ba̱nekwo nswak nhwa bu ba̱ naai u a̱ hywa da̱ nzuk, “Ryok kun ba. Cyang, Zaki nsot Yahuda na yemi, ka̱mbvon Dawuda ka, nu a ka̱n za nasara a̱ si tyak, nu a̱mi a̱ maai yrang kpa na bu hatimi a̱tiyring nkpa na.”
N bo n dyi A̱truk na̱ sseng a̱katyyi a̱ntwam dityok ka. Nkyang sso iya ba̱ na naai bu ba̱nekwo ba a̱ tyong a̱ ku krang. A̱truk u a̱ ryi anye ba ka̱n ku hywat, a̱ byyi a̱tom a̱tiyring ba̱ a̱ssi a̱tiyring, nna a̱ sseng ka̱nu Tswa Ka̱za ba̱ nji a̱tiyring ba tom mi i ka̱sa ka sa̱rei ni.
Na̱ nat a̱ si sook kpa na an bvak yak a̱tuba nu a̱ swat a a̱ntwam dityok u ni.
Ka̱ram ka ban yya a̱mi ni sa̱rei nkyang sso iya bu ba̱nekwo nswak nhwa bu ba̱ naai a̱ ta̱gbok a̱ta̱ssi A̱truk ka, sa̱rei mba koyan a̱ breng zinzom bu turare ka̱yat na̱macwwang nkwano zinariya, a̱duwa ba̱nyet tssup a̱ yemi.
Ba sook a̱hwai a̱bvom a̱ yya:
“Nwan a̱mi maai sook kpa nani
i wwok hatimi nkpa nu.
Rot ba yi na̱ hywat,
ba̱sok nwan ba a tyyi n san ba̱nyet wrak Ka̱za
a kozan nwap
bu kozan diryem
bu kozan a̱gba̱dang ka̱byen.
A ba̱ brak n yya ka̱ryi dityok
ba ga yya Ka̱za pfong di ba̱gado Ka̱za ni,
mba a̱mi a̱ ni yya dityok ti i ka̱sa ka.”
N si bo cyang n hok na̱wan ba̱pfong Ka̱za ba tyong a̱ krang a̱ntwam dityok u, bu nkyang sso iya bu ba̱nekwo ba. Ka̱tswa ba̱pfong ka a̱ ra̱u cyi kop swak nkrang cyi kop swak.
Ba bvom di cet a̱ yya,
“A̱truk u ba yin hywat i
a̱ maai san cet, bu shya, bu a̱za̱ncyi, bu cet, bu dityok, bu shii!
Zi ku kok ntong i bu ku dyep!”
N hok kozan kyang a Ka̱za ka krok i, Tazwa bu ka̱sa ka bu ka̱yabyen ka, sa̱rei bu nkyang a shyi a a̱yuywu ba̱shekwot i, sa̱rei kozan kyang ku bvom yya,
“Zi gwai a̱tuba nu a̱ swrang a a̱ntwam dityok u ni bu A̱truk u,
dityok bu shii bu cet yet nnuu ni
har a̱ba̱da abadin!”
Nkyang sso iya i shim i hywa “Amin!” Wwon ba̱nekwo ba a̱ ta̱kwut a̱ ku sook ntong.
Ba kruk kpa na
A̱wwon n dyi A̱truk u a̱ yrang a̱hatimi a̱yring ka̱yat ba̱hatimi a̱tiyring ka, n hok a̱tuba a̱yring ka̱yat nkyang sso ka na̱ hywa di diwan di tat nza ni, “Ba!”
N cyang, n dyi a̱jijyat ntsaap. A̱ntyok za̱ wrak u a̱ breng ka̱ta, ba ku ryi rawoni, na̱ wruk da̱ a̱ntyok ka̱n za zwang ni a̱ bo naat ya zwang zaan.
A̱truk u a̱ bo yrang hatimi a̱mba̱hwa nu; n hok kyang sso a̱mba̱hwa na i hywa, “Ba!”
N bo cyang n dyi a̱shong ntsaap. A̱tuba nu a̱n za̱ wrak ni ba ku ryi dama na̱ ba di zwang i ka̱sa ka, ba̱nyet a̱ ga ya hywaai; rot a̱mi ba ku ryi a̱jinjing ka̱krong.
Na̱ bo yrang hatimi a̱mba̱tat u, n bo n hok kyang sso a̱mba̱tat a i hywa, “Ba!” N cyang n dyi a̱dindying ntsaap, a̱za̱wrak u na̱ breng kyang maai ba̱nyet mbvak.
N bo n hok diwan tiyaan nyyai di kyang sso iya ti yya, “Mudu a̱yring nying yak a ban yei alka̱ma ni yet krum pfong nom yring, mudu tat nying yak a ban yei sha'ir ni yet krum pfong nom yring. Ba ta̱rwam ba bu byyan dihywu ti bu nkwwa na.”
Na̱ bo yrang hatimi a̱mba̱naai u, n bo n hok kyang sso a̱mba̱naai a i hywa, “Ba!”
N cyang n bo n dyi tsaap zaan zi kyyai bonsom bu dinyring a̱mbvat. A̱za̱wrak u ba ku yei Dikwu, A̱yabyen na̱ ku tssup ba̱ gbigbyak a̱maryim ka. Ba ba̱ ryi cet a̱yring tazwa a̱naai ka̱sa nu, ba hywaai di zwang bu zong bu nhywu ba̱ a̱ka̱tuk nyam i ka̱sa ka.
Na̱ bo yrang hatimi a̱mba̱pfon nu. N cyang a̱ta̱hwa ka̱bvwa ba̱hyum ka n dyi sso ba̱nyet ji ba hywaai rot ba̱ryat Ka̱za ni bu shaida ka̱ryong ji ba wrak ni.
Ba yrek na̱wan mba na ntazwa a̱ hywa, “A̱gba̱dang Ka̱za, A̱tyyi njit, A̱zizrak A̱gwam njit, A̱ntyok ka̱ryong, nza̱tuk a nin yya ka̱sa ka shirya in za tan kyang a ba za yya mi ni?”
Ba sook ba̱jijyat ba̱tro a̱ ba̱ jyet sa̱rei mba, a̱ hywa da̱ mba di ba yen pfwi ba̱cincong, se ba yen hywaai sa̱rei kpikpit ba̱kwwa bu kpikpit ba̱wumbeyang mba ba da̱ni di ba yin ba̱ hywaai ni.
Na̱ bo yrang hatimi a̱mba̱yekitat a, n cyang n bo n dyi ka̱byen ka ka kyrim di cet ba̱t. Ka̱nu nom ka a̱ brak a̱ tyyi ba̱dindying anye cunccu. Hywan na i seyak shong ba̱sa̱rei anye ba̱sok.
Na̱ta̱ngwat a̱ ta̱sung a̱ kwei ka̱byen da̱ a̱bvun a̱bvap nyyai tazwa ka̱kon ka̱ram ka wun ku nan ku hywwak krok i.
Sa̱rei ba̱gwam ka̱sa ba, bu ba̱nyet kwak ka̱son an zwang, bu ba̱nyet nzwa, bu ba̱nyet hyong ncet, bu sa̱rei kpikpit ba̱nyet a, ba̱kwwa bu ba̱nyet swat a̱ccu mba, ba nwa nrang an dya a̱huhwan bu na̱ta̱hwa nkpang.
Ba yei a̱huhwan bu kpang ji a̱ yya, “Yi bvwot za kwei i gi za nyyak a a̱ssi a̱tuba na a̱ swat a a̱ntwam dityok u ni bu diryen A̱truk ti.”
Rot a̱ka̱tuk nom diryen mba nu a̱ ba. A̱nyan a̱ ni maai a̱ sseng a̱gagak ba̱ mba?
Ba̱nyet Isreila 144,000 ba a̱ ni shot i
Nkyang ani na bu seyak, n dyi ba̱pfong Ka̱za ba̱ mba ba̱naai ba sseng a̱za̱ na̱gwut na̱naai ka̱sa na a̱ breng nwun naai a ho na bu hywwak tazwa ka̱sa ji ko tazwa a̱yuywu ba̱shekwot, ko a̱nzan taka̱i ka̱kon.
N si n dyi a̱pfong Ka̱za a̱yaan na̱ ban nyyai a̱za̱gbang dityin, a̱ breng hatimi Ka̱za, A̱gwam Nsso. Na̱ yrek ka̱nu a̱ yei ba̱pfong Ka̱za ba̱naai ba Ka̱za ka ba̱ ryi cet byyan ka̱sa na bu a̱yuywu ba̱shekwot a ni.
A̱ hywa da̱ mba, “Yi ryok byyan ka̱byen ko ba̱shekwot ko na̱kon ba, se zi yen tyei ba̱nyet ba a̱ yet ba̱kwwa Ka̱za ba ni hatimi nka na a̱ta̱ssi mba ba̱sa̱rei.”
Ba n tyyei di ka̱tswa ba̱nyet ka ban tyyi hatimi na ni a̱ yet cyi kop ncyi bu nswak naai ba̱ a̱naai (144,000). Ba ba̱ tssa nyyai an sot swak bu swa nying Isreila ji.
Nyyai an sot Yahuda ji ba̱nyet cyi kop swak ba̱ hwa (12,000) ba ba̱ tyyi hatimi nu.
Nyyai an sot Ruben ji ba̱nyet cyi kop swak ba̱ hwa.
Nyyai an sot Jada ji ba̱nyet cyi kop swak ba̱ hwa.
Nyyai an sot Ashira ba̱nyet cyi kop swak ba̱ hwa.
Nyyai an sot Naftali ba̱nyet cyi kop swak ba̱ hwa.
Nyyai an sot Manassa ba̱nyet cyi kop swak ba̱ hwa.
Nyyai an sot Simiyan ba̱nyet cyi kop swak ba̱ hwa.
Nyyai an sot Lawi ba̱nyet cyi kop swak ba̱ hwa.
Nyyai an sot Isakar ba̱nyet cyi kop swak ba̱ hwa.
Nyyai an sot Zebulun ba̱nyet cyi kop swak ba̱ hwa.
Nyyai an sot Yusufu ba̱nyet cyi kop swak ba̱ hwa.
Nyyai an sot Banyami ba̱nyet cyi kop swak ba̱ hwa.
Ka̱tswa ba̱nyet i ba̱jijyat ba̱tro
N bo n cyang n dyi ka̱tswa ba̱nyet. A̱yin a̱n ba̱ twang ba. Ba nyyai kozan ka̱byen bu kozan nwap i ka̱sa ka ba̱ a̱riryem. Ba sseng a̱ta̱ssi a̱ntwam dityok a̱gwam ka bu A̱truk u. Sa̱rei mba koyan a̱ kup a̱jijyat a̱tro a̱ breng a̱pipyyi ntswan a mbvak mba na.
Ba yrek na̱wan mba na a̱ hywa, “Sucet nyyai di Ka̱za njit ka, a̱tuba nu a̱ swat a a̱ntwam dityok u ni, ba̱ A̱truk u.”
Sa̱rei ba̱pfong Ka̱za ba a̱ tyong a̱ krang a̱ntwam dityok u bu ba̱nekwo ba bu nkyang nsso iya ba̱na naai. Sa̱rei mba ba ta̱gbok a̱ tuk a̱ccu mba na ka̱byen a̱ta̱ssi a̱ntwam ka a̱ sook Ka̱za ntong.
A̱ hywa, “Amin. A̱didyep, shii, a̱za̱ncyi, gwai, cet bu cet sa̱rei yet nying Ka̱za har a̱ba̱da. Amin.”
A̱tuba a̱yring ka̱yat ba̱nekwo ka a̱ n zzim a̱ hywa, “Ba̱nzan a̱ mbaa ni a̱ kup ba̱jijyat ba̱tro ba ni? Ba nyyai ke?”
N hywa da̱ nu, “Nwan a bvwo, nzuk n nin bvwo kyang ba.”
Na̱ hywa da̱ nzuk. “Nde, mba a̱ yet ba̱nyet ba a̱ wruk nyyai a a̱gba̱dang ka̱bvung u ni. Ba ka̱n tssu ba̱tro mba ba di ba̱sok A̱truk ba a̱ wwon ba̱zizrak.
Ba bo byyi hok cihywat ko na̱shyi ba. Nom bu sa̱rei kyang a hwwi ni bu ni ba̱ shya ba.
Rot A̱truk u a̱ shyi a̱katyyi a̱ntwam dityok ka ni a̱ ni ba̱ cam, nu a̱ ni yet a̱ntyok ba̱ tsaai a̱ bo nat ba̱ mba, a̱ ba̱ tsaai a̱ nat i ka̱bvwa ka ba nin shya ba̱shekwot wwat sucet i. Ka̱za a̱ ni ba̱ ryang sa̱rei ba̱ssi mba ba.”
Hatimi a̱mba̱tiyring u
Ka̱ram ka A̱truk u na̱n kruk hatimi a̱mba̱tiyring u ni, Tazwa ji yen tyyi ba̱ nyong har si tat minti nswak ntat.
N si n dyi ba̱pfong Ka̱za a̱tiyring ba a̱ yin sseng a̱ta̱ssi nka ka ni, sa̱rei mba koyan ba ku ryi digba tiyring.
A̱pfong Ka̱za a̱yaan nu a̱ shyi bu cicyi zinariya na ni a̱ nyyai a̱ bu sseng i ka̱bvwa ba̱hyum ka. Ba ku ryi turare ba̱gingang, na̱ ga wrak bu a̱duwa sa̱rei ba̱nyet tssup u tazwa ka̱bvwa ba̱hyum zinariya ka a̱ta̱ssi a̱ntwam dityok ka.
Ncing a̱hwwi ba̱hyum a i ta̱za i nat ba̱ a̱duwa ba̱nyet tssup a̱ta̱ssi Ka̱za nyyai an bvak a̱pfong Ka̱za na a̱ sseng a̱ta̱ssi nka ka ni.
Wwon a̱pfong a̱ywu a̱ sook cicyi na a̱ bvwa a̱crang ndong a̱n hywat nyyai tazwa ka̱bvwa ba̱hyum ka a̱ ta i ka̱sa ka. N hok na̱bvwa na na tssak, bu zzang, bu na̱krong nza, bu trim ka̱byen.
A̱gba a̱tiyring
Wwon ba̱pfong Ka̱za a̱tiyring ba a̱ breng a̱gba a̱tiyring a ni a̱ kwwat a̱ sseng a̱ ni na̱ tyyak.
A̱pfong Ka̱za ka̱son nu a̱ tyyak digba nu ti, ditaat bu rong nkyyai bu ba̱sok n nwa zzwam ka̱yat ka̱sa ka, ka̱sak ka̱yring ka̱yat a̱tat a̱nying ka̱sa ka a̱ hwwi, ka̱sak ka̱yring ka̱yat a̱tat i na̱kon a̱ hwwi, a̱shrim ba̱pyyi nu a̱ hwwi sa̱rei.
Wwon a̱pfong Ka̱za a̱mba̱hwa nu a̱ ma̱n tyyak digba nu ti. Kyang yaan i wruk di dihwan ti ya rong ni si kpa i kei ti. Ka̱sak ka̱yring ka̱yat a̱tat a̱nying ba̱shekwot ka a̱ brak a̱ tyyi ba̱sok.
Ka̱sak ka̱yring ka̱yat a̱tat a̱nying nkyang nsso na swat ka̱yat a̱yuywu ka ni i kwi, ka̱sak ka̱yring ka̱yat a̱tat a̱nying njirgi ba̱shekwot a i byyan ba̱sa̱rei.
Wwon a̱pfong Ka̱za a̱mba̱tat a̱ ma̱n tyyak digba nu ti. A̱gba̱dang ka̱ta̱ngwat a̱ wruk nyyai ntazwa, a̱ ya rong di diwuk i, a̱ bu kpa ka̱sak ka̱yring ka̱yat a̱tat a̱nying ncen nu bu nrang ba̱shekwot a.
Ba yei ka̱ta̱ngwat iya A̱cwai, rot ka yin tyyi ka̱sak ka̱yring tazwa a̱tat ba̱shekwot ka a̱ tyyi cwai, ba̱nyet ba̱gingang a̱ sswa a̱ ma̱n kwi.
Wwon a̱pfong Ka̱za a̱mba̱naai u a̱ ma̱n tyyak digba nu ti. Ka̱sak ka̱yring tazwa a̱tat nom u ba ka̱ zzu; ka̱sak ka̱yring tazwa a̱tat nhywan nu bu ka̱sak ka̱yring a̱nying na̱ta̱ngwat u ba ba̱ zzu, rot a̱yring tazwa a̱tat a̱ ga ryin sai nu na. Ka̱ram ka̱yring tazwa a̱tat nom u bu a̱yring tazwa a̱tat ka̱tuk u ban dyin ka̱bvwa sai ka ni.
N cyang n dyi a̱godo nu a̱ hwwut ntazwa ni, na̱ hywa, “Woyooi! Ka̱bvung a̱ ba. Ku wu ni ri-ryi nani bu sa̱rei ba̱nyet ka̱sa ba ka̱ram ka ban tyyak a̱gba ni, a̱naani kpikpit ba̱pfong Ka̱za ba̱tat a ba ni tyyak ba̱nyying i!”
A̱pfong Ka̱za a̱mba̱pfon nu a̱ tyyak digba nu ti, n dyi ka̱ta̱ngwat ka a̱ ka̱n brum nyyai Tazwa a̱ bu kpa ka̱byen ni. Ba ka̱ ryi ka̱won a̱kwado a̱yabyen ka.
Ka̱ta̱ngwat ka a̱ sook ka̱won a̱kwado iya a̱ yrang a̱yabyen nu, ncing i wruk nyyai ka̱ yemi di nyyi a̱gba̱dang ndong ni, ncing a nyyai i a̱yabyen nu ni i cii nom sai a bu ka̱sa ka ba tyyi ba̱gbyik.
Ba̱tung a̱ nwa wwut nyyai ka̱yat ncing ka a̱ nwai ka̱sa ka. Ba ba̱ ryi cet tssop ba̱nyet ba̱cicrak bu nyang ka̱sa ji,
a̱ ba̱ bvwo ba ya ba̱pyyi ko na̱kon na̱yaan, se bu ba̱neywu ba a̱ sang hatimi Ka̱za na a̱ta̱ssi mba ka ni.
Ba shim ba̱tung ba a̱ hywaai ba̱nyet iya ba, ma a̱ ba̱ jyet ka̱bvung har hywan pfon. Ka̱bvung ka ba sswa ni a̱ ni swat di tssop nyang ni.
Ka̱yat nnom iya ba̱nyet a̱ ni cat dikwu a̱ ta̱ shya ba. Ba ni ta̱ faan, ma ti tyong i ba̱ wwon.
Ba̱tung ba a̱ tai bu tsaap ji wruk zwang ni. Kyang i shyi a a̱ccu mba na tai bu rawoni zinariya, a̱ssi mba na a̱ tai ba nying ba̱neywu.
A̱cat diccu mba na a̱ tai ba̱nying ba̱nyring, a̱nyyi mba na a̱ tai a̱nyyi zaki.
Ba kup na̱hok mba na di ba̱ryet ba tai ba̱ a̱tro ntswam ni. Nhweyak mba na i zzang di ba̱keke ntsaap ba ba kwak a̱ naat i ka̱bvwa nzwang ni.
Ba byyi ndum bu ntop di nyang ni. Ndum mba na a̱mi ban byyi cet yya da̱ a̱yin har hywan pfon.
Ba byyi a̱gwam mba. Nu a̱mi a̱ yet a̱pfong Ka̱za nu a̱ byyi cet a̱yabyen na ni. Diyrek nu ti an wap ba̱nyet Yahuda na yet “Abaddon,” a Helenanci ba yei “Apoliyon.” (Nkpa a̱ yet “A̱ntyok byyan.”)
A̱pfong Ka̱za a̱mba̱kitat u a̱ tyyak digba nu ti, n hok diwan nyyai a a̱gba̱dang ka̱bvwa ba̱hyum u a̱ byyi na̱gwut na̱naai ba yya di zinariya ni, na̱ sseng a̱ta̱ssi Ka̱za.
Diwan ti i hywa di a̱pfong Ka̱za a̱mba̱yinkitat u a̱ byyi digba ti ni, “Byyik ba̱pfong Ka̱za ba̱naai iya a̱ shyi i rop a a a̱gba̱dang ncen Furatu nu ni.”
Ba byyik ba̱pfong ba̱naai iya a̱ wwon, dama ba ba̱ sak a̱n tot ka̱ram kani bu nom ani bu hywan ani bu dirya tini, ba ga hywat ka̱sak ka̱yring ka̱yat a̱tat ba̱nyet ka̱sa ba.
N hok di ka̱tswa ba̱nyet ban ntsaap ka a̱ wruk a̱ sseng ni a̱ yin yet miliyon ncyi swa (200,000,000).
Nzuk n dyi tsaap ji bu ba̱nyet za̱ban ba. Ba byyi ba̱ryet a̱n hwwun na̱hok mba na, ba shong di rong ni a̱ bo ryi ba̱ a̱dindying a̱ bo yet bvonsom. A̱ccu ntsaap a a̱ tai a̱nying zaki, rong bu ncing ba̱ a̱sai ndong ba wwut i na̱nu nji na.
Ba sook na̱bvung na̱tat a a̱n hywaai a̱yring ka̱yat a̱tat ba̱nyet ka̱sa ba, di rong bu ncing bu a̱sai ndong u a̱ yin wwut nyyai ka̱nu ntsaap ka ni.
Cet ntsaap a yin shyi i na̱nu mba i bu shyi a ndum mba na. Ndum mba na tai bu shon ji ba̱ a̱ccu nji ni, nna a̱mi ba tyei a̱n tssop ba̱nyet ka̱sa ba.
Kpikpit ba̱nyet a a̱ kwi i na̱bvung na̱tat a ni ni ba a̱ rak brak a̱ wwon nkyang a ba yya di bvak mba ni, a̱ ya ka̱son bu kok a̱ka̱tuk tswa ntong bu na̱za na̱yaan na ba yya di zinariya bu a̱zurfa ni, bu ditrap, kpang bu nkon, nna ni na cyang ko pfong ko ka̱cyet ni ba.
Di ba bo wwon hywaai ba̱nyet ba bu bvok bu kan-a̱naan bu tsang mba ji ba.
